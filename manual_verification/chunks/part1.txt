Ka Seng Hynniewtrep Integrated Territorial Organization (HITO) ha ka 28 tarik Jymmang, ka la dawa na u Returning Officer ka Shillong Parliamentary Constituency uba dei ruh Deputy Commissioner ka East Khasi Hills District, u SC Sadhu ba u dei ban weng noh ia ka jingpynmih hukum ban pynjari da ka kyndon 144 CrPC ha baroh kawei ka district ha ka sngi niew vote na ka bynta ka Lok Sabha ilekshon kaba la dep ka ban long ha ka 4 tarik u Jylliew 2024.
Ha ka dorkhas sha u Deputy Commissioner u President ka HITO u Bah Donbok Dkhar u la ong ba kane ka hukum ba la pynmih ha ka 23 tarik Jymmang kaba la khanglad ia ka jingiaid rally da kin kino ki kyrtong ne party sain pyrthei hadien ba la pynbna ia ka result ka long pyrshah ia ka hok jong u paidbah kumba la kdew ha ka Article 14 bad 19 jong ka Riti synshar Ri ne Constitution jong ka ri India lem bad ia kiwei pat ki hok ha ka synshar paidbah na ka bynta ki nongshong shnong jong ka ri.
U President HITO u la ong ba ka jingpynmih ia kane ka hukum ka long ka bym don nongrim bad ka bym shongnia satia namar ki paidbah ki don ia ka hok ban jied ia ki nongmihkhmat bad ruh ban ialehkmen na ka bynta ki kyrtong jong ki kiba ioh ia ka jingjop, kata la kilong na kino kino ki party sain pyrthei.
“Ka rukom pynpaw jong kane ka hukum ban khang ia kino kino ki jingiaid rally bad kiwei pat ha baroh kawei ka district khlem ki daw bad ki nongrim kiba biang ka long kaba sngew bynniaw shibun.
Nalor kata la pyntreikam ia kane ka hukum khlem da bishar bniah kan ktah khlem nongrim ia ki paidbah babun balang," u la bynrap.
Nalor kata u Bah Donbok u la kdew ruh ba ka jinglong jingman kumba ka long mynta kim don satia kino kino ki jingjia jong ka jingiakynad bad ka jingkdew halor kiba kum kine ki jingjia ka long ka bym don nongrim, hynrei lyngba kane ka jingpynmih hukum baroh ki nongshong shnong hapoh East Khasi Hills ki la shah pynduh noh ia ki hok bad ka jinglaitluid ka jong ki ban pynpaw, ha ka liang ka leit ka wan bad ban pynlong ia ka jingialum paidbah, jingialang, rally bad kiwei pat da ka lynti jong ka jingjaijai, kata katba ia ki jingiakhih ba jai jai, ki proseshon bad kiwei pat la ju pynlong khlem kano kano ka jingpynkhein kyndon ha baroh ki bynta jong ka nongbah.
“Kumta ruh haba pynshong nongrim halor kitei ki jingshisha baroh, ka Seng ka kyrpad jur ia phi ba phin weng noh ia katei ka hukum ba la pynmih ha ka 23 tarik Jymmang khnang ba ki hok jong ki paidbah nongshong shnong kin ym shah iuhroit bad shah ktah," ong shuh shuh utei u nongialam ha ka dorkhas.
U Additional Deputy Commissioner, I/C Pynursla Civil Sub Division, ula kyntu iaki paidbah ban husiar haba iaid ba ieng na ka surok Shillong Dawki na ka daw ka jingtwa khyndew ha Rngain.
Haka jingmana kaba ula pynmih ka ong, “Kane ka long ka jingmana paidbah ba na ka daw jong ka jingsniew ka suinbneng, ka surokNH40 Shillong-Dawki shiIynter ka Rngain ka lah ban nang iai twa.
Namarkata, la bthah ia baroh ki nongiaid nongieng nakane ka surok ba ba kin kham husiar khamtam ha ka por miet.
Kan khambha lada lah ban kiar naka ba iaid ha ka por ba jur slap bad por miet.
"Ki bor synshar ki iai peitngor halor ka jinglong jingman jong kane ka surok na ka bynta ka jingshngain uba bun balang."
Kane ka long ka jingpyntip sha phi ki kur ki kha, ki paralok ki parajor, ba i Kong Weldila Rapthap, lok jong i (L) Comfort Bareh, ba shong ba sah ha Khimusniang, Jowai ila khlad noh haka 28.05.2024.
Ka jingleit ontep ia i kan long ha ka 30.05.2024, ha ka por 2 baje nohphaisngi ha u lum jingtep ka Balang Presbyterian Khimusniang, Jowai.
Kane ka jingpyntip kala wan lyngba ki khun bad ki ksiew: Bah Embhahlang Rapthap (Khun) Kong Vincible Rapthap (Khun) Kong Ridalin Rapthap (Khun) Kong Daplin Rapthap (Khun).
Ki dkhot ka seng Hynniewtrep Youth Council (HYC) ha ka 28 tarik Jymmang, kila leit synran ia u President ka Seng u Bah Roykupar Synrem sha Sardar Police Station hadien ka jingshah khot hajir ha kaba iadei bad ka jingjia leit pynpra iing ha Lum Survey.
U Bah Synrem u la wan mih hakhmat u investigation officer (IO) hapoh Sadar police station halor ka case ba la rejistar ha kaba iadei bad ka jingleit pynpra beain ia ki iing ki sem hapoh Lum Survey kaba la jia ha ka 23 tarik mynta u bnai.
Ki bor pulit kila register case bad pynngat ia ki nongialam ba hakhmat  jong ka HYC ha ki kyndon bapher bapher kaba kynthup ka MMPO Act.
Nalor u president ki arngut kiwei pat ki nongialam kiba kynthup ia u Vice President u Donboklang Kharlyngdoh bad u Assistant General Secretary u Isaac Basaiawmoit kin sa leit hajir ha kine ki khyndait sngi ki ban wan hakhmat u IO.
Haba kren sha ki lad pathai khubor hadien ba la mih napoh Sadar PS, une u nongialam ka HYC u la ong, “Ngim don ei ei ban ong pyrshah ia ka Tnat pulit, hynrei ma ngi ha ryngkat u paidbah ngi la iohi ia ka jinglong jingman jong ka jaka hapoh Lum Survey.
Ngi la leh iala ka kamram bad mynta ka sngi nga la wan mih hapoh Sadar police station namar ngi la rai ba ngin ai ka jingiatreilang ha kaba iadei bad ka jingtohkit halor kane ka phang.
" U la ong ruh ba kane ka jingwan mih shapoh police station ka long ban ai statement halor ka case ba la rejistar da ki pulit ha kiba bun ki kyndon jong ka IPC kaba kynthup ia ka MMPO.
Nalor kata u Bah Synrem u la ong ba ka case pyrshah ia ki ka long tang ka bynta jong ka jingiaid lynti hynrei ki don ia ka jingngeit bad ka jingkyrmen kaba skhem ba ki nongshong shnong jong ka Bri u Hynniewtrep ki don ryngkat lang bad ki bad kumta kim don ia kano kano ka daw ban sngew syier.
U la ong ruh ba ka seng kan dang iai bteng ban trei na ka bynta ka bha ka miat jong ki trai ri trai muluk.
“Ngi tip bha ruh ba ka pisa na ki kam khaii drok kalong kaba heh bha bad ngi sngewthuh ba ki don ki briew kiba donkti ha kum kine ki kam bymman kiba kwah ban weng ia ngi na kane ka lynti jong ka jingialeh pyrshah ia u drok.
Kaba kum kane ka jingpyrshang kan ym lah ban pynsangeh ia ngi ban shim ia ki mat kiba wanrah ka jingeh bad ka jingsngewkhia ia ki trai ri trai muluk.
Ngi la shim ia ka rai ban bteng ha ka jingialeh bad ban btin lynti pat ia kito kiba la kyrni ha u drok sha ka lynti kaba dei," ong shuh shuh u nongialam ka seng.
Ka Sorkar Jylla ka la shim ia ka rai ban pynkhlain ia ka jingdon jong ki kynhun Village Defence Party (VDP) ha ki jaka kiba ki kam drok ki kham kynrei bha khnang ban lah ban rat dyngkhong ia ki kam khaii drok, dih drok bad kiwei pat ki jait jingdih pynbuaid.
Kane ka rai ka dei kaba la shim ha ka jingialang ba la khot pynlong da u Myntri ka Tnat Social Welfare u Bah Paul Lyngdoh ha ka 28 tarik Jymmang ha ka jingiadon lang ki ophisar na ka Tnat pulit, Social Welfare bad ki seng trei mon sngewbha ban bishar bniah ruh halor ka jingiaid shakhmat jong ka Drug Reduction Elimination and Action Mission (DREAM) ha kane ka thma pyrshah drok.
Haba kylli halor ki sienjam ba shipor kiba donkam kyrkieh ban tehlakam ia ka jingkynrei jong u drok, u Bah Paul u la ong, “Kawei na ki mat ba la iatai sani ka long halor ka jingpynkylla bad pynthymmai bad ruh ban pynbeit thymmai ia ki Village Defence Party (VDP) bad khamtam ruh ban ithuh ia kito ki jaka kiba u drok u kynrei bha kaba kynthup hapoh kane ka nongbah Shillong."
“Kawei na ki mat kaba sngewkhia jur na ka bynta jong ngi ka long halor ka jingdonkam halor ka jingdonkam ban pynlong ia kane ka prokram kaba iadon bynta lang hapdeng ki shnong ki thaw.
Ngim kwah ban iohi ba ka DREAM kan long tang kum ka sienjam ba la shim da ka sorkar.
Kalong kaba kongsan ban rat dyngkhong ia ka jingshyrkhei jong u drok bad kiwei pat ki jait jingdih pynbuaid, ngi donkam ia ka jingiashim bynta lang da ki kynhun trei mon sngewbha bad ka imlang ka sahlang hi baroh," u la ong.
Nalor kata u la pyntip ba ha ki artylli ki jingialang bad ki Dorbar Shnong, ka la mih ka sur ba ki shnong ki kwah ban iadon bynta lang na ka bynta ban ithuh bad ban iakhun pyrshah halor ka jingshyrkhei jong u drok.
“Kumta ruh ka jingiakren mynta ka sngi ngi la pynleit jingmut na ka bynta ban pynkhlain ia ka jingdon jong ki VDP ha kylleng ki jaka ha ka Jylla," u la bynrap.
Haba pynpaw halor ki kyndon ain, u Bah Paul u la ong ruh ba ka kamram bad ki jingtreikam jong ki VDP kin kynthup ruh na ka bynta ban iarap lem ia ki bor pulit ha ka ban pynneh ia ka suk ka sain, kata khamtam haba donkam na ka bynta ban pahara ha ki jaka ba la pynkhamti ia ki party ba kin khanglad ia ki kam tuh kam thiem, ki kam runar bad kiwei pat ki kam beain khnang ban aijingiada ia ki mynsiem briew kumjuh ia ki jingdon jingem.
“Kumta ruh ki kam drok ki hap lang ha ka bynta bad ka jingtreikam jong kine ki VDP," u la ong da kaba bynra ba ki VDP kin ioh pdiang ruh ia ki jinghikai halor ki sienjam kaba iadei bad u drok.
U Myntri u la ong ruh ba shen kin sa khot ia ka jingialang paidbah jong ki Dorbar Shnong bapher bapher ka ban sdang na ka nongbah Shillong.
Wat hapdeng ka jingther jong u ‘lapbah bad ka jingsyllad ka lyer kaba jur ia kiba bun ki bynta jong ka Jylla namar u Cyclone Remal, pynban ki kam khaii drok kim shym la shongthait satia.
Kane ka la paw ruh hadien ba ka Tnat ANTF ka East Jaintia Hills ha ryngkat ki pulit napoh Lumshnong Police Station ha ka step phyrngab jong ka 28 tarik Jymmang ki la ioh ban kurup ia u drok heroin uba khia haduh 458 gram bad kem noh ia uwei u briew uba donkti.
Na ka liang u Superintendent of Police ka East Jaintia Hills, u pyntip ba ki bor pulit kiba la pynlong ia ka jingpynap shrip ki la ioh ban bat noh ia kawei ka Night Super Bus kaba don ia u  registration number AS 01 FC 8299 ha ka por kumba 1:30 mynstep.
Ki pulit hadien ba kila pynlong ia ka jingtalasi ki la lap haduh 42 tylli ki song sabon kiba don ia u kynja power na uwei u briew uba kyrteng u Abdul Kuddus Laskar uba dei napoh Cachar, Assam.
Hadien ba la leh ia ka test la shem ba u dei u drok heroin uba don ia ka jingkhia kaba haduh 458 gram.
Ki pulit ki la kem noh ia une u briew bad rejistar case pyrshah ia u hapoh ki kyndon jong ka NDPS Act bad ka jingtohkit ka dang iaid shakhmat.
Uwei u briew u la duh ei ia la ka jingim katba sawngut kiwei pat ki la ngat ha ki jingmynsaw  na ki jingtwa kiba la wan jia namar ka jingther jong u ‘lapbah naduh kine ki 24 kynta kiba la dep hapoh ka Jylla.
Ka Secretary in-charge ka Tnat Revenue & Disaster Management ka Kong Matsiewdor War Nongbri haka sngi ba Ar ka la pyntip ba ka jingkhyllem jong ka kynroh ha dong Wailong Sutnga kaba hap hapoh Wapung C&RD Block, East Jaintia Hills District ka la wanrah ia ka jingiap jong uwei u briew bad ka jingjulor ia ka iing.
Une u ba khlad u dei u Ohi Nongtdu khun jong ka Kong Rati Nongtdu.
Ka la ong ruh ba sawngut kiwei pat ki briew ki la ngat ha ka jingmynsw hadien ka jingtwa khyndew hapoh ka surok Mawkynroh Bypass kaba hap hapoh Mawlai C&RD Block.
Ia baroh kine kiba la mynsaw la pynkynriah noh shapoh NEIGRIHMS hospital na ka bynta ban aijingsumar.
U light tower hapoh JN Stadium,Polo, Shilong ruh u la khyllem noh namar ka jingjur lyer bad ka la don ruh ka jingkhyllem noh jong ki dieng hajan ka sem ap kali ha Last Stop ia kaba ki nongtrei ka Tnat forest ki la lah ban pynkhuid noh.
Na ka liang ka State Disaster Management Authority (SDMA) ka Jylla ka la pyllait ruh ia ka kaiphot ha kaba iadei bad ki jingjia shah pynjulor kiba la jia ha ki district bapher bapher ka Jylla namar ka jingwan syllad jong u Cyclone Remal ha kane ka Jylla ha naduh ka 26 haduh ka 28 tarik Jymmang.
Ka jingther u ‘lapbah bad ka lyer ba jur ha ka 27-28 tarik ka la wanrah ka jingjulor ia kawei ka iing bad ia ki nar post ilektrik ha ki bynta jong ka Eastern West Khasi Hills.
Kumjuh ka jingtwa khyndew ha Nongkhlaw, Mairang Block ha ka 28 tarik ka la pynjulor noh ia kawei ka iing briew.
Kumjuh kane ka ‘eriong ha ka 28 tarik ka la pynjulor noh ia kawei ka iing ha ka shnong Mawten ha South West Khasi Hills, bad ki jingjia twa khyndew ki la ktah jur ia ki surok bad ia ka lain sam bording.
Ha East Khasi Hills ruh ki la don buntylli ki jingjia twa khyndew ha ka 28 tarik mynta u bnai, kata hapoh Kench’s Trace, Mawlai Bypass, Tyrsad Road, bad Lower Lumparing kaba la wanrah ia shibun ki jingjulor bad jingmynsaw.
Ka jingtwa khyndew ha ka surok ba 13 Km MR Road ha ka 28 tarik ha South West Khasi Hills ka la pynthut ia ka lain bording bad pynjulor ia katto katne tylli ki iing ki sem bad ktah ia ki sawtylli ki shnong.
Ka jingjia pom pyrthat ha Rongrong Bolsongchok kaba hap hapoh Songsak C&RD Block, East Garo Hills (EGH) ha ka 26 tarik mynta u bnai ka la wanrah ka jingshah pynjulor jong ki artylli ki iing briew.
Katba ka jingsyllad jong ka lyer kaba jur ha ka 28 tarik ka la wanlam ka jingkhyllem jong ki dieng bad ka jingshah pynjulor kiba bun bah ki waiar bording ilektrik.
Katba ha ka 27 tarik ki la don haduh 22 tylli ki iing ki sem kiba la shah pynjulor, nalor kawei ka skul kaba la ktah ia kumba 125 ngut ki briew ha Kharkutta Block ha North Garo Hills, bad ka jingbteng jong ka lyer kaba jur ha ka 28 tarik ka la wanrah shuh shuh ka jingjulor bad ka jingshah khang jong ki lynti surok na ka jingtwa jong ki dieng.
Ha ka 27-28 tarik ka la don ruh ka jingshah pynjulor jong ki katto katne tylli ki iing ki sem bad ki nar post ilektrik hapoh South West Garo Hills.
Ka la don ruh ka jingkhyllem jong ki dieng ha Siju bad Chokpot.
Kumjuh ka lyer bad u ‘lapbah ba jur ka la wanrah ruh shibun ki jingjulor ha Baghmara.
Ka jingkhyllem jong ki dieng hapoh Tura, West Garo Hills ka la wanrah ka jingjulor  ia ka jingtei jong ka MeECL Rongkhon.
Ka jingwan lynshop ka eriong Remal ryngkat u ‘lapbah ba jur kala wanrah iaka jingtwa khyndew bad kynroh bad duh ei ka jingim briew ha East Jaintia Hills District.
Une u ba khlad la ithuh kum u Ohi Nongtdu 27 snem ka rta.
U la duhei ia la ka jimgim na ka jingshah tap lup haka khyndew na ka jingtwa ka kynroh ha iing sah jongki.
Kane ka jingjia kala jia ha dong Wailong, Sutnga kaba hap hapoh ka Wapung C&RD Block, East Jaintia Hills district.
Katkum ka khubor ba la iohlum la iathuh ba kane ka jingtwa ka kynroh ka la jia ha ka por 5 baje mynstep haka 28 tarik, Jymmang, 2024 Kane ka iing kaba la julor na ka jingtwa ka kynroh ka dei ka jong ka Kong Rati Nongtdu.
Ban pynthikna ba kan ym don ka jingshah ktah ha ka leit ka wan jong ki kali ha ka sngi niew vote na ka bynta ka elekshon Lok Sabha 2024 ka ban long ha ka 4 tarik Jylliew, u Superintendent of Police ka West Jaintia Hills, Jowai u pyntip ba ka la don ka jingpynbeit thymmai ia ka rukom iaid kali ha kane ka sngi ha sor Jowai ka ban treikam naduh ka por 7:30 baje mynstep.
Baroh ki kali kiba wan na ka liang Riatsiatsim kin shah pynkynriah sha Mynthong (Sha ka liang ka District Library).
Baroh ki kali kiba wan na na ka liang Khimnusniang / Jrisalein kin shah pynphai lyngba ka surok Chutwakhu.
Baroh ki kali kiba wan na ka surok New Hill / Shillong Road kin shah pynphai sha Kynruh Saphlang bad Thomas Jones.
Ha ka 4 tarik Jylliew 2024 baroh ki sawtylli ki jaka pynieng kali ha Iawmusiang kin shah pynkynriah naduh ka por 7 baje mynster shaneng.
U Symbud Myntri Rangbah ka Jylla uba khmih ia ka Tnat Urban Affairs, u Bah Sniawbhalang Dhar ha ka 31 tarik Jymmang, u la ong ba ka sorkar Jylla shen kan pynlong da ka public hearing na ka bynta ban pynkhreh ban ioh ia ka jaka theh niut kaba thymmai na ka bynta ka nongbah Shillong.
“Shen ngin lah ban pyndep ia kane ka kam. Mynta ka dang sah ban pynlong sa ia ka public hearing," ong u Myntri.
Kham hashwa na ka liang ka sorkar ka la tyrwa na ka bynta ban buh ia kane ka jaka theh niut kaba thymmai ha Nonghali kaba hap hapoh Mawryngkneng constituency.
Ka jingdonkam ia ka jaka theh niut kaba thymmai ka la wan long hadien ba ka por na ka bynta ka jaka theh niut kaba mynta ha Marten ha Mawlai Mawiong ka la kut.
Ia kane ka jaka theh niut kaba heh 18 akar ha Marten la pyndonkam da ka Shillong Municipal Board naduh ka snem 1938.
Haba kylli, u Bah Dhar u la ong ba na ka liang ka sorkar ka la pyllait ruh ia ka Expression of Interest (EoI) kaba thymmai na ka bynta ka jaka theh niut kaba thymmai ia ka sor Jowai.
U la pyntip ruh ba na ka liang ka sorkar ka la dep ban thied ia ka jaka na ka bynta  ka jaka theh niut kaba thymmai na ka bynta ka sor Tura.
Uwei u briew uba kyrteng u Phurly Suting 52 snem rta na ka shnong Umtasor, Birksuid, Ri Bhoi District uba la shah kem noh halor ka jingsuba donkti ha ka jingshah pyniap jong uwei u rangbah uba kyrteng u Amison Muruh 35 snem rta kaba la jia ha ka 23.05.2024 ha ka shnong Umtasor u la khlad noh.
U Superintendent of Police ka Ri Bhoi u Jagpal Singh Dhanoa IPS u la pyntip ba une u suba donkti uba la shah pynngat Case ha ka 24.05.2024 halor katei ka jingshah pyniap jong utei u rangbah u la shah kem bad shah set na ka bynta lai sngi hadien ka jingaibor da ka iingkashari na ka bynta ban pynlong ia ka jingtohkit.
Hynrei, la ong ba ha ka 25.05.2024 une u briew u la pynpaw ia ki dak shah ktah ha ka bor pyrkhat pyrdain da kaba sdang ban leh klumar bad hadien ba la ialam noh ia u sha Civil Hospital, Nongpoh ha katei hi ka janmiet, bad hadien la pynkynriah noh sha MIMHANS Shillong ha kaba la pynbna ba u la dep khlad.
Hadien kane la pynkynriah noh ia ka met sha ka jaka buh metiap jong ka Civil Hospital, Shillong.
Ia ka jingtohkit bniah da u Magistrate na ka ophis u Deputy Commissioner, East Khasi Hills, District la pynlong ha ryngkat ka jingring video ha ryngkat ka jingiadon lang u Medical Officer ka Civil Hospital Shillong ha kaba la pyndep ruh ia ka jingleh post mortem.
Baroh ki kyndon jong ka National Human Rights la bud ryntih.
Ka jingtohkit halor kane ka la iaid shakhmat bad la register UD case katkum ka case Umiam PS UD Case No 14/2024 dated 26.05.24.
Ka Seng Hynniewtrep Youth Council (HYC) ka la aiti ia ka memorandum sha ka Director General of Police (DGP) ka Meghalaya ka Kong Idashisha Nongrang ha kaba ka la kyntu ba kan tuklar lem ha kaba iadei bad ka jingeh namar ka jingjyllei jong u drok hapoh ka Jylla.
Ha kane ka jingleit iakynduh ia ka DGP ka Jylla ha ka 27 tarik mynta u bnai, u President ka HYC u Bah Roy Kupar Synrem u la ong ba ka tnat pulit ka dei ban pynkhlain shuh shuh ia ki rukom treikam khnang ban lah ban tehlakam ia ka jingwan rung jong u drok shapoh ka Jylla.
“Ngi aijingmut ba ka tnat pulit ka dei ban shim da ki sienjam kiba tyngeh ban tehlakam ia ka jingwan rung jong u drok shapoh ka Jylla.
Ngi aijingmut ruh ia ka tnat pulit ka Jylla, ki shipai Border Security Force kumjuh ia ka tnat Custom & Central Excise ba kin pynlong khah khah ia ki jingtalasi bad ruh ban iatreilang ha ka jingiakhun pyrshah ia ka jingjyllei jong u drok ha ka jylla, kumjuh ban ai ka jingiatreilang bad ki bor shnong bad ban talasi khah khah ha ki jaka rung jaka mih sha ka Jylla," ong u president ka HYC.
Nalor kata u la ong ruh ba ka NDPS Act, 1985 ka la don lypa ia ki kyndon ba pyrkhing pyrshah ia ki kam khaii bad dih drok.
Watla ki kam khaii drok ki dei ki bym lah ban lait jamin katkum ka Act, hynrei la iohi ha kiba bun ki khep ba ki nongkhaii drok ki ioh lait noh na ka jingshah set namar kiba bun ki sienjam ki bym biang.
Ki don bun ki case jong ki briew bala pynngat ha ka NDPS hynrei ia kiba la hap pynkut noh namar ka jingbym treikam lane ka jingbym iahap ki kyndon.
“Ka jinglait shah pynsaja jong ki nongleh kam bymman hapoh ki case NDPS ka buh jingma shibun ia ka imlang ka sahlang bad ka pynduh mynsiem ruh ia ki paidbah ha kaba iadei bad ki rukom treikam jong ka ain.
Kumta ka long kaba donkam ia ki Investigating Agencies/Prosecutors ba ki dei ban khmih bad pyntreikam bha ia ki kyndon ain kiba la don khnang ban poi sha ka thong kumba la angnud katkum ka ain," ong u Bah Synrem.
“Kumta ruh ban poi sha ka thong kaba katkum ka Act bad ban pynthikna ia ka rai pynrem jong ki briew kiba shah pynngat ha ki case NDPS, ki Enforcement agency ka Jylla ki dei ban tip bniah ia ki kyndon jong ka Act ha ka por ba pynlong ia ka jingtohkit khnang ba ka jingtian bishar kan long kaba iaid beit iaid ryntih.
Haba pynpaw halor ka jingdonkam ban pynsngewthuh ha kaba iadei bad ki kyndon halor ka jingioh pdiang ia ki mar tuh, u president ka HYC u la ong, “Ka Section 317 jong ka  Bharatiya Nyaya Sanhita, 2023 (Repealing the Indian Penal Code, 1860), ka ban sdang treikam naduh ka 1 tarik Naitung 2024 ka don ia ki kyndon pyrshah ia kino kino kiba thied ia ki mar tuh.
U la ong ruh ba lyngba ki nongdih drok bad kiba haiing hasem jong ki, ki la ioh jingtip ruh halor ki jingjia ha kaba ki nongdih drok tang ban ioh pisa ban thied drok kim banse ban tuh na la ki jong ki iing ki sem da kaba die tad dor ia ki tiar ki tar.
“Kumta khnang ban pynshai paidbah ha kaba iadei bad kane ka kyndon ain ka Tnat ka dei ban ialap bad pynshai paidbah khnang ba ki paidbah kin sngewbha ba ka long beain ban thied ia ki mar tuh ba wan die da ki briew kiba kyrni ha ki jingdih drok," ong shuhshuh u nongialam ka Seng.
U Symbud Myntri Rangbah ka Jylla uba khmih ia ka Tnat kam pohiing (Police) u Bah Prestone Tynsong ha ka 27 tarik mynta u bnai u la ong ba ka Sorkar ka la long kaba la pynkhreh pura ban tehlakam ia kino kino ki jingjia kiba lah ban mih namar ka jingther jong u ‘lapbah bad ka jingjur lyer namar u Cyclone Remal.
Haba kren sha ki lad pathai khubor, u Bah Tynsong u la ong, “Ngi la long kiba la pynkhreh pura ban shimkhia lada mih kino kino ki jingjia namar kane ka jinglong jingman ha ka mariang, kata la ka long ha ka liang ka pisa tyngka, ka bor met bor phad bad ha kino kino ki rukom.
Ngi la bthah ia baroh ki tnat ba dei khmih, kata la ka long ia ki tnat sorkar, ki kynhun treimon sngewbha bad kiwei kiwei ki kynhun kiba don bynta haduh ki shnong ki thaw ba kin ai ka jingiatreilang bad ki bor sorkar.
" U Bah Tynsong u la kyntu ruh ia ki nongshong shnong ba kim dei ban klumar jingmut, “Katkum ka jingbatai lypa la ong ba kane ka lyer Cyclone kan dang bteng haduh ka 28 tarik mynta u bnai…Ngi la bthah ia baroh ki Deputy Commissioner ba ki dei ban long kiba peitngor baroh 24 kynta katba ka jingpynsyier lyngba u Cyclone ka dang bteng.
" “Ha ki katto katne ki district, ngi lah ban sakhi ia ki jingma bad ngi la bthah ia ki bor pyniaid district ba ki dei ban long kiba peitngor bad ba kin long kiba la pynkhreh lypa," ong u Bah Tynsong.
Katkum ka jingtip ba la ioh u la ong ba ka East Jaintia Hills, West Jaintia Hills, South West Khasi Hills, West Khasi Hills, East Khasi Hills, Eastern West Khasi Hills ki dei ki thain kiba lah ban kham don jingma.
Haba kylli la ka sorkar kan khang khyrdep ne em ia ki skul, u Symbud Myntri Rangbah u la ong, “Ngi la iakren halor kane ka mat.
Ngi ieh ha ka jingstad jong ki bor pyniaid district ha ryngkat ka jingiasyllok bad ki SDSEO ba kin shim ia ka rai kaba donkam halor kane ka mat.
Ka sorkar kam don ei ei ban ong halor kane, hynrei ka jingbthah ia ki bor pyniaid district ka long ba ki dei ban shim ia ki sienjam bad ia ki rai katkum ka jingsngew donkam ka jong ki.
" Nalor kata u la ong ruh ba na ka liang sorkar kala dep ban shna ia ki nala kiba biang ha baroh arliang jong ki surok kiba don ha Demseiniong bad ha kiwei kiwei ki jaka kiba don ha ka nongbah Shillong kiba ju ngat ha ki jingshlei um ha ka por ba jur slap.
U Bah Tynsong u la pyntip ruh ba ka sorkar ka la dep mang T.20 klur na ka bynta kawei pa kawei ka district ba kin pynbiang mardor ia ki jingdonkam na ka bynta ki jingiarap ba kyrkieh sha ki lanot haba jia ki jingshah pynjulor ha ki bor ka mariang.
Shuh shuh u la ong ruh ba ka Tnat Forest ka don ia ka jingkitkhlieh kaba pura ban ithuh ia ki dieng kiba la tlor bad kiba lah ban khyllem noh.
“Haba kren biang halor ka jylla Meghalaya, ki don bun ki khlaw ki btap kiba hap hapoh ka jingpeit jingkhmih jong ki Syiem, ki Raid bad kumta halor kane ka bynta ruh ngi donkam ban iatai sani bad baroh kiba ia don bynta bad ban khmih bad ban pynkhyllem noh ia kiba kum kine ki dieng kiba buh jingma na ka jingkhyllem," u la ong shuh shuh.
Ka Jaintia Hills District Chess Association (JHDCA) kala pyntip ba kan pynlong iaka Jaintia Hills District Chess Competition cum State B Chess Competition ha ka 7-8 tarik Jylliew (June) 2024 ha Thomas Jones Synod College Jowai.
Ka JHDCA kala khot wer ia baroh kiba kwah ban iashimbynta ba kin ai kyrteng da kaba phone lane whatsapp ha kine ki number (1) 8974560098 (2) 8837212840 (3) 9089727927 Ia ki nongjop yn ai da ki khunsam pisa, syrnod bad ka trophy.
Kan don ruh ki khusnam na ki bynta ki khynnah bad ki khynthei.
Ha kane ka jingiakop ym donkam ban siew kano kano ka bai rung.
Uwei u samla ia uba la tip kyrteng kum u Tol Sana 23 snem rta ula duh ei iaka jingim hadien ba ula shah bat haka bording katba u dang charge iaka Mobile Phone ha iingsah haka shnong Pamtadong kaba hap hapoh ka Amlarem Sub-Division West Jaintia Hills District.
Kane ka jingjia kala jia haka 30 tarik Jymmang haka por kumba 6.00 baje janmiet.
Ki pulit kiba ioh pdiang iaka jingujor na u Assistant Executive Engineer jong ka Amlarem Sub-Division kila hiar sha katei ka shnong ban leh ia kaba donkam.
Halor kane ka jingjia ki ba haiing hasem kim don kano kano ka jingtharai sniew bad ki kyrpad ban pyllait iaka post mortem.
Na kaliang u Executive Magistrate ruh ula ai ka jingmynjur.
Kumta ki pulit ruh kila aiti iaka met sha kiba haiing ban pyndep iaka niam ka rukom.
U Deputy Commissioner uba dei ruh u Chairman ka District Disaster Management Authority (DDMA), East Jaintia Hills District u la weng noh ia ka hukum khang iaid kali lyngba ka surok bah National Highway-6 ha Lumshnong.
U la ong ba katkum ka hukum ba la pynmih ha ka 31 tarik mynta u bnai la ong ba ia ka jingmaramot ia ki bynta jong ka surok NH-6 hapoh Lumshnong la lah ban pyndep da ka National Highway Authority of India (NHAI).
Kumta ruh la weng noh mardor ia ka hukum kaba la pynmih ha ka 30 tarik kaba la khang pyrshah ia ka leit ka wan jong ki kali lyngba kane ka surok kaba la shong synjor namar ka jingther jong u ‘lapbah bad ka jingshlei um.
Lah ban kdew ba ka jingshlei um bad ki jingjia twa khyndew ha lynter kane ka surok NH-6 ki dei kiba ju jia khah khah bad kiba wanrah ka jingeh kaba khraw ia ki nongleit nongwan, kata kynthup naduh ki kali rit haduh ki kali heh kiba leit sha kiwei pat ki jylla jong ka thain shatei lammihngi, kaba kynthup shapoh Mizoram, Tripura, Manipur bad Assam.
U Deputy Commissioner ka East Khasi Hills, u SC Sadhu u la pyntip ba ki kynhun aijingiarap ha ka step 31 tarik mynta u bnai ki la ioh ban sei noh sa ia kawei pat ka metiap napdeng ki sawngut ki lanot kiba la khlad noh na ka jingtwa khyndew hadien jong u lapbah ha ka shnong Nongpriang, Sohra Civil Sub Division, East Khasi Hills District.
U la ong ba ia kine ki artylli ki metiap la ioh ban sei na kajuh ka jaka ha kaba ka jingkhyndew ka la leit ban ban ia ki artylli ki iing.
Ia ka metiap kaba nyngkong kaba dei jong u Bah Phisar Nongrum la ioh ban sei ha ka 30 tarik mynta u bnai.
Ki kynhun aijingiarap na ka Tnat Fire & Emergency Services, ka SDRF bad ki heh sorkar napoh Sub Division ki la ia don ryngkat lang ha kane ka jingpyrshang ban ioh sei ia kine ki metiap jong kine ki lanot.
Hynrei namar ka jingdon jong uwei u mawbah uba la khyllem na ka jingtwa khyndew kumta ki dang iakhun ban weng ia une u maw khnang ban ioh sei sa ia ki artylli kiwei pat ki metiap, ong u heh ka district.
Nalor kata u DC u la pynbna ruh ia ka jingai jingiarap kaba mar T.4 lak sha kiba haiing hasem jong kine ki lanot.
Lah ban kdew ba ha ka 30 tarik mynta u bnai kumba sawngut ki briew ki la khlad noh hadien ba ka jingtwa khyndew ka la leit ban bad pynjulor ia ki artylli ki iing ha ka shnong Nongpriang.
Kine ki sawngut ki lanot ki dei kiba la tip kyrteng kum u Bah Phisar Nongrum ba 75 , Bah Kynmaw Syngai  70, Kong Benti Riahtam 60 bad u samla Lumlang Riahtam 16 snem rta.
Namar ba jur ki jingpyrshah, na ka liang u Deputy Commissioner ka East Khasi Hills,u la hap ban weng noh ia ka jingpynjari kyndon 144 CrPC da kaba pynkylla ia ka kyndon 5 jong ka CrPC kaba khang pyrshah ban iaid proseshon ne rally jingjop ha ka sngi niew vote jong ka ilekshon Lok Sabha ka ban long ha ka 4 tarik Jylliew.
Haba kren sha ki lad pathai khubor ha ka 31 tarik Jymmang, u DC ka EKH u SC Sadhu uba dei ruh u Returning Officer ka Shillong Parliamentary Seat u la ong ba ki la pynlong ka jingiamir jingmut bad ki seng sain pyrthei kumjuh bad ka Synjuk ki Nongsynshar Shnong kiba la pynpaw ia ka jingbym sngew iahap ban pyntreikam salonsar ia ka kyndon 144 CrPC ha baroh kawei ka district.
Na ka liang u DC u la ong ba mynta kane ka kyndon 144 CrPC kan treikam tang hapoh ka jaka niew vote bad ym shabar.
Nalor kata u la ong, “Ngi la bthah ruh ia ki seng sain pyrthei ba kin phah da ka jingthoh ha kaba iadei bad ki lynti surok kiba ki thmu ban iaid paidbah bad ha kajuh ka por ban pynthikna ruh ba kim dei ban pynmih ia kano kano ka huri hura ha kane ka jingpynlong ia ki jingiaid rally.
Ha kajuh ka por na ka liang u DC ula kyntu ruh ia ki paidbah jong ka district, ki seng sain pyrthei ba kin iatreilang bad ki bor pyniaid district na ka bynta ban pynneh ia ka shongsuk shongsain.
Une u khlieh ka district u la pyntip ruh ba ki la pynkhlain shuh shuh ia ki bor pahara khnang ba ka jingniew ia ki vote kan long kaba iaid beit iaid ryntih.
Haba kylli na ka liang u DC u la ong ba baroh ki party sain pyrthei kiba la wan iashim bynta sha ka jingialang ki la pynthikna ban shim ia baroh ki sienjam ban pynneh ia ka suk ka sain haba pynlong ia kine ki jingiaid rally.
Ka jingbteng jong u slap ban ther ryngkat ka jingsyllad jong ka lyer, ka la wanrah ka jingtwa khyndew ha Elaka Nongkhlieh, East Jaintia Hills District.
Kawei naka jingjia twa khyndew, ka la jia haka shnong Tongseng ha kaba ka khyndew bad ki maw kila tap lut iaka surok bad wanrah iaka jingshakut ka iaid ka ieng jong ki kali bad ki paidbah.
Ka jingpynkhuid iaka khyndew ka dang iaid shakhmat da kaba pyndonkam da ki puh shilum.
Katba ha shnong Shnongrim la sakhi ba shibynta jong ka surok kala ngam bad mar shiteng ka surok kala julor bad kam long iaid kali shuh.
Kane kala wanrah mawjynthut iaka iaid ka ieng u paidbah khamtam haka pang ka shitom.
Ki thylliej ding ba klang kila ioh ban bam duh ia kawei ka dukan ba die iaki tiar cosmetic ha Amlarem, West Jaintia Hills District.
Kane jingjia kala jia haka step 31 tarik Jymmang haka por kumba 2-3 baje mynstep.
U Waheh Shnong Amlarem, u Ma Kampher Pohlong ula iathuh ba la suba ba ka jingpluh ding kadei naka jingthut jong ka bording elektrik.
Kane ka dukan ka dei jong ka Kong Lily Sumer.
Baroh ki tiar ha kane ka dukan kila ingkhong lut khait.
La antad ba ka jingduh nong na kane ka jingpluh ding kala kynjoh shaka 10 lak tyngka.
Ki kali pynlip ding ruh ki la wan poi mar mar sha kane ka jaka bad la lah ban tem noh kaka ding shuwa ba kan pur sha kiwei pat ki dukan ba don marjan.
Ka Akhil Bharatiya Vidyarthi Parishad (ABVP) Meghalaya ha ka 30 tarik Jymmang ka la ioh ban iakynduh ia ka Director General of Police (DGP) ka Jylla ka Kong Idashisha Nongrang bad iakren ruh halor kiba bun ki mat kiba kane ka seng ka ju leh bad trei hapoh ka Jylla bad ha ka Ri hi baroh kawei.
Ha kane ka jingleit iakynduh la ialam da u State Secretary ABVP u Tengku M. Marak bad  la synran lang da u Joint Secretary u Bah Bomsing Khongtir, bad NEC Member Kong Promila Tham.
Na ka liang u Tengku M Marak u la batai halor ki kam jong ka ABVP kum ka Seng jong ki Samla pule kaba heh tam ha ka pyrthei, bad u la ruh ia ki jingpyrshang bad ki jingtreikam ha ka ban kyntiew ia ka bha ka miat jong ki samla bad ki khynnah pule jong ka Ri bad ruh ban iarap ia ki samla ban don ia kata ka mynsiem ieid ia la ka Ri. Kumjuh na ka liang ka Kong Nongrang ruh ba na ka liang ka Tnat pulit ka Jylla ka long kaba kloi ban ai ka jingiatreilang khnang ban lah ban tei ia ka lawei kaba bha jong ki khun samla.
Ka Director General of Police (DGP) ka Meghalaya, ka Kong Idashisha Nongrang ha ka 30 tarik Jymmang ka la pynlong ia ka jingialang kaba nyngkong eh bad ki paidbah ban iakren halor ki jingeh kaba ki paidbah ki iakynduh bad halor ki mat kiba ktah ia ka Jylla hi baroh kawei.
Haba kren sha ki lad pathai khubor hadien ka jingiakynduh ia ki 22 tylli ki kynhun bad riew paidbah, ka Kong Nongrang ka la ong ba ka long kaba sngewtynnad shibun ba ki riew paidbah na kylleng ki la wan ban iakynduh.
Ki la don katto katne kiba wan ban pynsngew ia ka jingeh, ki la don kiba wan ban pan jingiarap, ki don arngut kiba wan ban iakren halor ka mat kaba iadei bad ki pulit kiba la khlad noh hapdeng ka kam bad kyrpad na ka bynta ka lad aikam aijam ha kaba ngi la buh jingthoh ia kine baroh.
“Ki la don khyndiat ngut kiba la wan tang na ka bynta ban ai khublei bad ki don ruh kiba la pynpaw ia ki jingeh.
Kumta nga la iakren kumba katto katne por bad ki ha kaba ki don ruh ki bynta kiba bym iadei bad ka tnat.
Kumta haba ki la nga la aijingmut ba kin rah sha ki bor ba dei khmih," ka la bynrap.
Ka DGP ka la pyntip ruh ba ki don ar kynhun kiba wan ban pynsngew ha kaba iadei bad ki jingeh jong ki briew kiba don jingduna ha ki dkhot met kiba la kyrpad ban pynioh ia ki jinghikai pyntbit ia ki pulit ka Tnat Traffic khnang ba kin nang ban iadei bad ki briew kiba don jingduna ha ki dkhot met ia kaba ka la kular ban shim mardor ia ki sienjam.
Nalor kata ka Kong Nongrang ka la pynthikna ruh ban shimkhia ha kaba iadei bad ki kam thaw jingklumar ha kylleng ki bynta jong ka Nongbah Shillong.
Haba kylli, ka DGP ka la ong ba ka la don ruh ka kynhun Taxi Aggregators hynrei ia kaba ka la pynpaw ba kam hap satia hapoh ka jingkhmih jong ka tnat.
“Ki la don ruh katto katne kiba phone namar ka jingkwah iakynduh ha kiwei pat ki sngi ia kaba nga la ong ki lah ban wan iakynduh hynrei ki hap ban shim ia ka jingbit, hynrei mynta ka sngi ki lah ban shu wan rung beit kumta," ka la bynrap.
U Deputy Commissioner ka East Jaintia Hills, u la pynmih ia ka jingmaham ban khang iaid kali shipor lyngba ka surok bah National Highway-6 namar ka jingshong synjor jong ka surok na ka daw jong ka jingjur slap bad ka jingtuid um na ki jaka lum sha kane ka surok Highway ha ka thain Lumshnong, Khliehriat.
Lyngba kane ka hukum u la ong ba la khang mardor ia baroh ki jait kali ba kin iaid lyngba kane ka surok tad haduh ban da pyndep ia ki jingpyntrei.
Nalor kata u la ong ruh ba la pynmih ia kane ka hukum namar ba kane ka surok kala long kaba ma haduh katta ban iaid ban ieng bad kaba ym thikna shuh ka jingshngain jong ka.
Halor kane ka bynta la kyntu ruh ia ka Tnat National Highway Authority of India (NHAI) ba kan maramot noh mardor ia ki bynta jong kane ka surok kiba la shah ktah khnang ba ki kali kin ioh ban leit ban wan kumba ju long.
Iaki kali rit la bthah ba kin iaid noh shipor lyngba ka surok shimet kaba iaid lyngba napoh ka phyllaw jong ka Star Cement.
Namar ka jingshah ktah kane ka jaka ha ka jingshlei um, kumta ruh kane ka la pynthut shipor ia ka jingpyniasoh lyngba kane ka surok sha kiwei pat ki jylla jong ka thain shatei lammihngi khamtam shapoh Mizoram, Tripura, Manipur bad Assam.
Ki ophisar na ka Tnat Custom (Preventive) HQ Shillong ha ka 29 tarik Jymmang ki la ioh ban kurup haduh 27.992 kilo ki bniat hati (Ivory) bad kem noh ia uwei u briew uba donkti ha kane ka kam beain.
Hadien ba la ioh ia ka jingtip kaba bniah halor ka kam khaii beain ia ki bniat Hati, ki ophisar ka Tnat Custom (Preventive) HQ Shillong ki la hiar mar mar sha Biswanath Chariali hapoh Assam ha kaba ki la ioh ban bat noh ia uwei u briew uba donkti bad ioh ban kurup ia ki sawtylli ki lyngkhot bniat Hati kiba hap haka thup jong ki Indian (Asian) Elephant (Elephas maximus) kiba don ia ka jingkhia kaba haduh 27.992 kilo.
Ia ki bniat hati la pynhap hapoh ka Schedule I jong ka Tnat Wildlife Protection Act (WLPA), 1972.
Ia kine ki bniat Hati la kurup noh hapoh ki kyndon Section 50 jong ka WLPA, 1972 (kaba la pynkylla) ha ka 29 tarik mynta u bnai bad ia kane ka case la aiti noh sha ki bor ba dei khmih jong ka Tnat Wildlife.
Na ka liang ka Tnat Custom ka la pyrto ruh ia ka jingiatreilang bad ka jingiarap jong ki bor pulit ka Biswanath bad na ka liang ki heh ka Tnat Forest ha kaba iadei bad kane ka bynta.
Lyngba ka jingpynkylla kaba dang shen ia ki kyndon jong ka Wildlife Protection Act naduh ka 1 tarik u Iaiong 2023, kumta ruh ki heh ka Tnat Custom ki la ioh ia ka bor na ka bynta ban tehlakam bad ban kem ia kiba donkti ha ki kam khaii beain ia ki mrad ne ia ki mar khlaw ba la khein beain.
Ha kine ki shi snem ba la dep, ka Commissionerate of Customs (Preventive), NER ki la ioh ban kurup haduh laisien ia ki snieh kyrbei kiba don ka jingkhia kaba haduh 68.87 kilo, kumjuh ka jingioh kurup ia 11.536 kilo ka dohkha whale ne Ambergris nalor 360 gram ki bniat Hati nalor ki jait sim kiba kynthup ia ki Hornbills, Flame bowerbirds bad i khun shrieh orangutan kiba hap hapoh ka jingai jingiada jong ka CITES bad Wildlife Protection Act, 1972, kiba treikam hapoh ka Jylla Meghalaya, Mizoram bad Assam.
Ka jingther jong u ‘lapbah bad ka jingsyllad jong ka ‘eriong ‘erngit  la wanrah ka jingtwa khyndew kaba jur ha baroh shilynter jong ka surok bad pynjulor ruh ia kiba bun bah ki iing ki sem hapoh ka thain Khatarshnong, Sohra Civil Sub Division East Khasi Hills naduh ka miet sngi Nyngkong ba la lah, Halor kane ka jingjia uwei na ki nongshnong shnong ula iathuh ba kane ka jingtwa khyndew ka la wanrah ka jingsahkut kali kaba jur kaba la neh lai sngi mynta.
Nalor kata u la ong ruh ba ka ‘eriong kaba jur ka la jynrat ruh ia kiba bun tylli ki iing ki sem hapoh ka shnong Kongthong, Warwar bad bun kiwei pat ki shnong nalor ka jingkhyllem noh jong ki nar post ilektrik ha jan man la ki shnong jong ka thain.
Lah ban kdew ba ka Jylla Meghalaya ka dei kawei napdeng ki jylla kaba la shah ktah jur na ka jingwan syllad jong u cyclone Remal ha kaba ka la don ruh ka jingduh noh ia ki mynsiem briew bad kiba bun bah ki jingshah pynjulor.
Na ka liang jong u Bah Stogent Lynrah u la iathuh ba kane ka  jingtwa khyndew ka la sdang naduh ka miet sngi Nyngkong ter ter.
“Naduh ka step sngi ba Ar haduh mynta ym pat lait surok.
Haduh mynta ruh u slap um pat sangeh bad ka jingpyntrei ruh ka dang shu sdang mynta malu mala tangba imat kan dang shim por ban lait kali bad ban ioh bording," u la bynrap.
Uwei u rangbah uba sahkut sha shilliang ka Wah Myntdu ha ka shnong Ialong ula lait na ka jingma jingmynsaw hadien ba la ioh pyllait im ia u da ki pulit ka tnad Fire & Emergency Services, Jowai.
Une u rangbah u dei u Mar I Lyngdoh 35 snem ka rta na ka shnong Muthlong lok jong ka kong Kahi Pale naka shnong Ialong.
Kane ka jingjia kala jia haka 29 tarik Jymmang haka por ba wan ther jur u slap bad ka jingsyllad ka eriong Remal.
Une u rangbah uba leit jngoh iaka jaka rep ula sahkut sha ka jaka rep hadien ba heh ka umsaw na ka wah Myntdu.
Kiba iohi ia kane ka jingjia kila pyntip sha ki Pulit Phramer kiba la pyntip pat sha ki Fire & Emergency Services, Jowai bad leit shaw ia u Mar.
Hapdeng ka jingheh ka umsaw ki pulit Fire & Emergency Services kila pyndonkam da ka lieng ban iakhun iaka jingkhlain bor jong ka wah Myntdu ban pyllait im ia u Mar.
Ki nongshong shnong ka Kharkhana ki shong syier mynsiem tang shu poi ka aiom slap namar kadei ka shnong kaba don sharum ka wah Myntdu kaba la tip kum ka Wah Tisang ha kane ka thain.
Kane ka shnong ka dei kaba kaba la kerkut da ki shnat wah kiba rit bad ka long kum ka dewlynnong ha ki por lyiur khamtam haba ther jur u lapbah lapsan.
Ka shnong Kharkhana ka jngai tang 41 km na Amlarem Block bad 65 km na ka nongbah Jowai.
Kane ka shnong na ka jingwan lyngshop ka eriong Remal, kala shah ktah bha na ka jingshlei jong ka wah Myntdu kaba la poi shaduh iing briew, iingmane, iingskul, jaka rep bad shaduh ki jaka ri jingri bad kaba la wanrah ka jingduh nong kaba khraw ia ki lada ki shah Rong ne shah tep ha ka umsaw.
Ki nongshong shnong ki iathuh ba kim ioh thiah ioh dem namar ki hap ban peit bad sumar ia ki lieng kynda ioh ba ki shah rong ha ka umsaw.
Kane ka shnong ka don 3 tylli ki wah rit kiba pynthut bha ia ka leit ka wan ki nongshong shnong lyngba ka surok namar tang shu ther u lapbah kine ki wah ki shlei bad ka um ka iaid nalor u surok bad bunsien haba jia kum kane ka khep ki nongshong shnong ki hap ban shong iing wat tang ban leit sha ki jaka sumar ruh um lait shuh na ka jingshlei um kumjuh ki mar rep mar riang ki pyut.
Katkum ka jingthew jong ka ophis ka sorkar pdeng ka Central Water Commission (CWC) kaba don ha ka shnong Kharkhana, la ong ba u lapbah u la ther ha ka shnong Kharkhana ha ka 29 tarik Jymmang u la poi haduh 352.2 mm kaba la wanrah iaka jingshlei um ka shnong naka jingioh bun u slap haka shisngi Ka shnong kharkhana ka kyrpad ia ki bor ba dei khmih ban leh eiei na ka bynta jong ka shnong khnang ban suk ha ka leit ka wan da kaba pynioh iaka surok kaba paka ban leit ban wan na Muktapur-Kharkhana.
Kane ka shnong ka iasoh ruh bad ka East Jaintia Hills na Borghat lyngba ka surok Rymbai Borghat Sonapur Road.
Saw ngut ki briew ki la duh ei iala ka jingim na ka jingjia twa khyndew hapoh ka shnong Nongpriang kaba hap hapoh Sohra Civil Sub-Division, East Khasi Hills District.
Ka khubor pulit ka iathuh ba kine ki sawngut ki briew ki la shah tep ha ka khyndew kaba la twa bad leit ban ia ka iing kaba ki shong ki sah.
Halor kane ka jingjia la ong ba ki kynhun aijingiarap kila hiar mardor sha katei ka jaka ban wad ia ki briew kiba ioh lait im.
Kine ki sawngut ki briew kiba la khlad noh ki dei kiba la tip kyrteng kum u Bah Phisar Nongrum 75 snem , Bah Kynmaw Syngai  70 snem, Kong Benti Riahtam 60 snem bad u samla Lumlang Riahtam 16 snem rta.
Ka khubor ka iathuh ruh ba u Bah Kynmaw Syngai, ka Kong Benti Riahtam bad Lumlang Riahtam ki dei na kajuh ka longiing.
Ka Executive Council jong ka West Jaintia District Sports Association (WJDSA) kala shim iaka rai ban pynrung sa saw team haka jingialehkai second division naduh mynta ka aiom ialehkai.
Kumba ju long ka second division ka don 16 team, hynrei ha kane ka aiom kala rai ban thep sa 4 kynhun.
Ia kine ki 4 tylli ki team la khot da ka tender bad reserve price ne ka dor ka long naduh T.15000 hajar shaneng.
Ka team kaba khlieh dor heh kan wan nyngkong bud kiwei pat katkum ka buh dor ba ki thied.
Lah ban ioh iaki form naduh 1 tarik haduh 6 tarik Jylliew 2024 haka dor T.200.
Kiba thied kidei ban suhlang bad ka receipts haka tender form.
Ha kawei pat ka khubor, ka WJDSA ka pyntip kan die iaka Gate Collection na ka bynta ka lympung ialehkai 3rd Division, 2nd Division, 1st Division, Super Division & Under-17.
Ka dor jong ka form ka long 200 tyngka kawei ka form bad kiba thep tender ki dei ban suhlang iaka receipt ba thied tender form bad ki bym don receipt yn nym pdiang iaka tender jong ki.
Ka WJDSA ka pyntip ruh ba iaka final Under-17 lada don ba bei pisa lyngba ka sorkar da ki skim, ka final kan ym don ka jinglum bai rung.
Baroh ar tylli kine ki tender yn plie haka 10 tarik Jylliew ophis WJDSA ha Kiang Nangbah Indoor Hall.
Uwei u briew uba la ithuh kum u Tellme Talang 31 snem ula shah pyniap dusmon ha ki runar kiba ym lah satia ban ithuh ha khappud Assam Meghalaya ha Lapangap.
Kane ka jingjia la suba ba kala jia haka step 29 tarik Jymmang ha kaba la lap pat iaka met kaba thiah lyngktar ha jaka rep ha Lapangap haka 30 tarik Jymmang.
U Waheh Shnong Lapangap, u ma Deimon Lyngdoh ula iathuh une u Tellme ula mih na iing dangstep haka 29 tarik haka por kumba 5 baje mynstep ban leit jngoh iaka lyngkha rep.
Hadien ba um poi iing kiba haiing kila wad bad lap iaka met jong u jaka rep mynta ka sngi.
Katkum ki dak ki shin une u rangbah ula shah pyniap dusmon ha ki runar kiba ym lah ban ithuh.
Kumta na kaliang ka dorbar chnong kala pyntip mar mar sha ki pulit ka Saitsama Police Outpost ban shimti iaka met bad ban leh ia kaba donkam.
Halor kane ka jingjia ka jingtoikit ki pulit kala iaid shakhmat.
Ka Jaintia Coordination Committee on Reservation Policy (JCCRP) ha kine ki khyndiat sngi kala shong pyrkhat halor ka jingpan kaiphot ka sorkar lyngba ka Expert Committe kaba khmih biang iaka State Reservation Policy 1972.
Ka JCCRP ka pyntip sha baroh ki ki nongshong shnong ka ri Jaintia bad la kyrpad iaki riew paitbah ki riew shemphang bad ki riew pawkhmat na ri Jaintia ba kin sngewbha ban thoh lang sha ka JCCRP shuwa ba kin phah shaka Expert Committee bad ki lah ong lada ngi pynmih shi bun tylli ki jingsngew ka lah ban wanrah jingklumar bad ka jingbym ia sngewthuh iaka jingdawa.
Kumta na ka liang ka JCCRP ka ong “lada don mano mano kiba kwah ban thoh lane ban pynsngew shaphang jingkwah ban pynkylla ia kane Reservation Policy ba kin sngewbha ban phah lem ka jingthoh sha ka JCCRP da kaba phah lyngba kine ki whatsapp number (7005806661, 7005264971, 6009914196) hapoh ka 10 tarik u bnai Jylliew (June) shuwa ba phah ska ka Expert Committee ha shuwa ka 15 tarik u bnai Jylliew.
Ka Tnat pulit ka la khot hajir ia ki nongialam jong ka Seng Hynniewtrep Youth Council (HYC) halor ka jingkynnoh donkti ha kaba leit kyndang bad pynpra beain ia ki iing ki sem ha Lum Survey.
Kane ka la wan long ruh hadien ba ki pulit ki la rejistar case pyrshah ia u president ka HYC u Bah Roykupar Synrem, Vice President u Donboklang Kharlyngdoh bad u Assistant General Secretary u Isaac Basaiawmoit ha ka 23 tarik mynta u bnai.
Katkum ka notice la hukum ia kine ki nongialam ka HYC ba kin leit mih hakhmat u Investigation Officer ha Sadar Police Station.
“Ha ka por ba tohkit ia ka ejahar… ba la rejistar hapoh Shillong Sadar police station, la shem ba ki don ki daw ban kylli jingkylli ia phi na ka bynta ban pynthikna ha kaba iadei bad ki jingshisha ha kane ka jingtohkit kaba dang iaid mynta.
Kumta la bthah ba phin wan mih sha nga ha ka 28 tarik Jymmang ha ka por 1 baje hapoh Sadar Police Station…Ka jingkyntait ban wan mih bad pdiang ia ki kyndon jong kane ka notice, ka lah ban pynngat ia phi hapoh ka kyndon section 41 A (3) bad (4) of CrPC," ong ka notice ba la phah da u Sub Inspector BS Sangma.
Ka Directorate of Dairy Development haka sngi Palei ka la rakhe ia ka ‘National Milk Day’ hapoh Central Dairy ha Mawiong ha ka jingiadon lang u Myntri sorkar uba khmih ia ka Tnat  Animal Husbandry & Veterinary u Bah AL Hek kum u Kongsan bad u SC Sadhu, Secretary, A. H & Veterinary Department kum u Symbud Kongsan.
Haba kren ha ka jingialang u Bah Hek u la ong ba ka jylla Meghalaya bad ka ri hi baroh kawei ki la rakhe ia kane ka sngi shibynta ban kynmaw burom ia ka lyngkhuh sngi kha jong u Dr. Verghese Kurien ia uba la tip kum u kpa jong ka ‘White Revolution,’ uba la trei shitom ban kyntiew bad wanrah ka jingkylla ha ka dairy sector lyngba ki jingtrei borbah bad ki jingnoh synniang ki jong u ban pynlong ruh ia ka kam ri jingri (masi) ban pynmih ka kam kaba kyntiew ia ka kamai kajih.
U la ong ruh ba naduh kine ki khyndiat snem kiba la leit, ki nongshong shnong ka jylla ki la sngewthuh halor ka jingkordor bad halor ki jingmyntoi ia ka koit ka khiah kiba lah ban ioh lyngba ka dud lem bad kiwei pat ki marbam ba la shna na ka dud, bad kane ka la pynlong ruh ban nang pynjur ia ka jingdawa ha ka jingpynmih dud.
Nalor kata u la ong ruh ba lyngba ka Meghalaya Milk Mission, ki nongri masi khem dud bad ki kynhun iatreilang cooperative society kiba shimkhia ha kane ka kam ri masi ki la sakhi ia ka jingkiew ha kane ka bynta jong ka jingtreikam bad kaba la pynlah ruh ia ki ba kin kiew ha ka liang ka kamai kajih.
Shuh shuh na ka liang u Myntri u kyrmen ruh ba ha ki snem ki ban wan, na ka liang ka sorkar pdeng kan wanrah shuh shuh ia ki skhim ki ban kyntiew ia kane ka kam pynmih dud ha ka jylla.
Ha kane ka prokram na ka liang u Kongsan u la sam ruh ia ki khusnam sha ki khynnah pule kiba la iashim bynta ha ki jingiakop bapher bapher kiba iadei katkum ka mat jong kane ka jingrakhe.
Nalor kata u la sam ruh ia ka khusnam sha ki nongri masi bad ki cooperative socieity halor ka jingjop ka jong ki ha ka ban kyntiew ia kane ka kam hapoh ka jylla.
Kiwei pat kiba la aijingkren ha kane ka prokram ki kynthup ruh ia u SC Sadhu, Secretary, A. H & Veterinary Department nalor kiwei pat.
Ka bor synshar district jong ka West Jaintia Hills District kala pynjari da ka kyndon aiñ section 144 CrPC ban tem iaka jingkynad haka shnong Pasyih hadien baka la don ka jingkynnoh iaknieh jaka hapdeng kawei ka longkmie bad ka Balang Katholik.
U District Magistor West Jaintia Hills District Bah BS Sohliya ula pynmih iaka hukum haka sngi Balang ban khang pyrshah ban ialum paidbah palat iaka san ngut.
Ka hukum ka khang pyrshah ban rung ha kane ka jaka kaba iaknieh kiba don iaka jingthmu ban shna ban pynbha iaka jaka.
Ka hukum kam shah ban leh kino kino ki kam ha kane ka jaka kiba lah ban ktah iaka jingpynneh iak shong shongsain ha kane ka shnong.
U District Magistor ula pynmih ia kane ka hukum hadien bala ioh iaka kaiphod da u Superintendent of Police, West Jaintia Hills District.
Ka don ruh ka jingmudur ejahar kaba la mudui da u Ioanis SiangshaiChairman bad Secretary ka Balang Katholik ka Yoo Dkhar pyrshah iaka Burom Rymbai bad la kynnoh ba ka Burom Rymbai kala maham ryngkat da kaba pyndonkam iaki tiar katba ki dang pynkhreh ban pynbha iaka madan na ka bynta ban lehkmen 100 snem ka balang haka 29 tarik Kyllalyngkot 2023.
Shuh shuh ka report kaba la ai sha u Deputy Commissioner, West Jaintia Hills lyngba u PI Court Jowai ban pyntreikam iaka kyndon aiñ section 107/145 CrPC ban teh khum ia baroh arliang mamla na ka bynta ban pynneh iaka shongsuk shongsain ha kane ka thain.
Ka kaiphod na ki Pulit ka ong ba lada iaid shakhmat ka jingpynkhreh ka balang Katholik ban rakhe iaka jingdap 100 snem ha kane ka madan ka lah ban ktah iaka shongsuk shongsain ha kane ka shnong.
Kawei pat ka report na ki ar ngut ki Additional Deputy Commissioner West Jaintia Hills ba kynthup iaka Kong EL Warjri bad u MA Challam ka ong ba ka don ka jingkynad kaba la ban ktah iaka shongsuk shongsain ha kane ka shnong na ka jingiaknieh ia kane ka madan.
Kane ka hukum kan treikam mardor tad haduh bala pynbna da kumwei.
Ka Central Integrated Pest Management Centre (CIPMC), kaba hap haka Ministry of Agriculture & Farmers Welfare, Directorate Plant Protection, Quarantine & Storage kala pynlong iaka jingai jinghikai kaba ar sngi iaki nongrep ha rilum Jaintia ban iada ia u jyntang bad u soh kba haki lyngkha ha Jowai.
Kane ka jingai jinghikai kala sdang haka sngi Palei bad kut haka sngi Thohdieng.
Ha kane ka jingai jinghikai nalor ba pyni ha pyrda la ialam ruh sha ki lyngkha iaki nongrep kiba don haduh 40 ngut kumno ban iada ia u jyntang bad u kba ha ki lyngba na ki khniang kiba wan hiar thma ia u jingthung kaba wanrah ka jingduh nong kaba khraw iaki paid nongrep.
Ia kane ka jingai jinghikai la pynlong ha jaka ai jinghikai ka ophis u District Agriculture Officer, West Jaintia Hills District.
Kane ka training la tip kum ka “HRD-Orientation Training Programme for Farmer on Integrated Pest Management in Paddy Cultivation".
Ha kane ka jingai jinghikai la iadonlang u District Agriculture Officer, EMH nalor ki riewshemphang Central Integrated Pest Management Centre (CIPMC), Shillong kiba kynthup ia Plant Protection Officer (PPO), Gokulraam M, u Dr. Devaraja KP (APPO), ka kong Aroti Hazaeika (APPO).
Ia ka jingialang la pyniaid da u ma S Syngkon Agriculture Development Officer.
Ka thong jong kane ka training ka dei ba ki nongrep kin ioh jinghikai, ban tip ia ka Integrated Pest Management (IPM) kila lad ban iada na ki khiang kiba pynjulor bad kiba iarap pynheh pynsan iaki jingthung ne u kba ha pyntha kba.
Kine ki khniang kiba pynsniew iaki jingthung ki dei kiba la tip kum Yellow Stem Borer, Leaf Folder, Gundi Bug, Rice Blast, Rice Leaf Spot & Udbatta Disease.
Baroh kine ki khniang ki dei kiba pynsniew ia u jyntang kba bad u soh kba da kaba sam thliew iaki sla, kiba pynsong iaki sla, pynsiew iaki symboh bad kiwei kiwei.
Ha ka jingkren plie ia kane ka training, U District Agriculture Officer, EMH Passah u la kyntu ia ki nongrep ban pyndonkam hok iaki jinghikai kaba kila ioh na kane ka jingai jinghikai ka CIPMC khnang ban myntoi haka rep ka riang.
Ha kane ka sngi la pynlong ruh ia ka jingleit jurip sha ki pynthor ki hali, ha ki them jong ka Wah Myntdu ha Syntu Ksiar ban shim jingkhein kaba la tip kum ka Agro Ecosystem Analysis ha kaba la phiah ia ki nongrep ha ki 4 kynhun na ka bynta ka leh ia ka jingjurip ia ki jait khiang ki ba pynjulor bad ki khiang kiba ai jingiada ia u kba.
Haba kren bad u Plant Protection Officer (PPO), Gokulraam M, u la ong ba la leh iakane ka jingjurip da ki nongrep kan long ba ki nongrep kin lah ban shim ia kano kano ka rai ha kaba ia dei kumno ban iada ia u kba ha pynthor hali kat kum ka jinglong ka suin bneng, ka jaka ne kyndew, ka jinglong jingman jong ka um bad ki jait khniang.
Ki nongrep dalade hi ki hap ban leh ia kane sha pynthor khnang ban tip bad ban shim jingkhein bad pynkreh ia ki jingthoh kaba ki shem ha ka jingrip jong ki.
U MLA Jowai u ma Wailadmiki Shylla ula aiti iaka ambulance sha ka Jaiñtia Students’ Union (JSU) haka jingialang kaba lyngkot kaba long haka sngi Saitjain ha District Library Auditorium Jowai.
Ia kane ka ambulance la pynioh lyngba ka Special Rural Works Programme (SRWP) 2020-21.
Nalor u MLA ka Jowai la iadonlang u SP West Jaintia Hills Bikram D Marak, DSP East Jaintia Hills Jason Mairom, working president NPP Nidamon Chullet, ki nongialam ka JSU u Jersom Shylla, Treiborlang Suchian general secretary bad kiwei kiwei.
Ka  Lyngkhuh snem thymmai Khasi la rakhe ha ka por miet jong ka 4 bad 5 tarik Naiwieng, 2021 ha ïing jong I Bah Spiton Kharakor ha Nongkseh.
Ha ka miet shiteng synñia baroh ki ba la don lang ha kata ka sngi rakhe, ki la ïa shim bynta ban tbeh jingshai ïa u snem thymmai ba la lam khmat da I Bah Spiton Kharakor, Bah Herman Nongrum bad Bah Raphael Warjri, khliehduh jong ka synjuk ki barikor Khasi- Riti Academy of Visual Arts, Shillong.
Ha kane ka jingrakhe I Bah Spiton Kharakor I la batai bniah ia ka jingshem jongi ha ka ba tih sani bad pynurlong ka jingthmu kum ban ainguh ainam ia u paralok jongi u ba la khlad noh, I Bah B Nishan Wahlang (Bam kwai ha dwar U Blei).
Ka la jia ha ka 23 tarik Naiwieng, 2018 ha ba I Bah Herman Nongrum I la pur khana ha kata ka sngi lyngkhuh snem iap ba-ar jong I Bah B Nishan Wahlang ha ka shlem treikam jong ka Riti Academy, ha ka ba la don lang ki rangbah kum u Bah HS Shylla (Bam kwai ha dwar U Blei) bad I Bah Bindo M Lanong ryngkat kiwei kiwei ki rangbah bad longkmie na ka kur Wahlang bad kur Warjri.
Mar ïa dap shiteng synñia la pynkhreh ban thang da ki dongmusa kum ka dak ban pdiang ia u snem thymmai.
Ka long kaei kaei ka ba sngewphieng ban shahshkor na ki kyntien jong I Bah Herman Nongrum ha ba la kren mardor ïa ka khana halor ka tipbriew tipblei jong ki paidbynriew Khasi ba la kyrpad ban thoh, ha ka ba la bynshet kylliang pat ban thwet ïa ka snem thymmai jong ki paidbynriew Khasi.
Ka jingïakren ka long ka ba byllai, ba kynsai bad ba jylliew, hynrei ka ba kongsan tam ka long ba I Bah Herman bad I Bah Nishan Wahlang ki la kular ba dei ban smai man la ka khep ba rakhe snem thymmai na ka bynta ban long tipbriew tipblei.
Kata ka jingkren ka la shon ha dohnud jong ki ba la ïa don lang ha kata ka sngi khamtam kum ha kane ka juk ba la hiardor ka akor longbriew manbriew.
Kumta ka snem thymmai Khasi kan long ka jingkyrsiew ia ka imlang sahlang ban long ki ba tipbriew tipblei barabor ha la ka jingim ha ka imlang sahlang.
Ka kynto ka la don naduh ki snem ba la leit la iathuh u Bah Raphael Warjri ha ba u Bah AB Hynñiewta u la thoh kawei ka kot halor ka rukom kheiñ sngi kheiñ ïa ki Khasi katkum u bnai bneng.
Katkum kata ka kot ki longshwa manshwa Khasi ki kheiñ khatlai bnai shi snem, arphew phra sngi shibnai bad phra sngi shi taïew.
Ka jingshem jong I Bah Spiton Kharakor ruh ka byrshem hangta bad la nang tih nang thwet shuh shuh haduh ban da urlong ka jingthmu ban pynmih ka almanak Khasi ba khatlai bnai shisnem ka ba la pyrshang ban pynphuh pynphieng man la ka lyngkhuh snem ba rakhe ia ka sngi mih bnai nyngkong jong u snem thymmai.
Ha ka imlang sahlang la kham jwat ban iaidlait na ka almanak na shiliang duriaw (Gregorian Calendar) ka ba la pdiang salonsar ha satlak pyrthei kynthup ha Ri Khasi.
Hynrei ka long ka ba donkam ban pynneh ïa ki snap jong ka riti tynrai Khasi, bad la duriap bad buddien ïa kata ka kam bah jong ka jaitbynriew da ka Riti Academy.
Ha ka jingïakren ha kata ka rakhe sngi lyngkhuh snem la shim ka rai ban thaw da kawei ka lyngwiar kyrpang ban pyrkhat sani halor kane ka jingrakhe man la u snem.
JOWAI: Ka office Society for Urban & Rural Empowerment (SURE) Jowai, naka bynta ka jingmyntoi jong ki paidbah jong ka shnong Pynthorlangteiñ, West Jaiñtia Hills District, kala pynlong ïaka training shna boh (Berkeley composting) ha ka shnong Pynthorlangtein ha U Kyllalyngkot 23, 2019.
La pynlong ïa kane ka jinghikai d aka jingiatreilang bad ka office Northeast Slow Food & Agro biodiversity Society (NESFAS) Shillong.
Shwa ban sdang ïaka training la don ka jingïalang kaba lyngkot la pynïaid da u Arminius C Lipon, Waheh Chnong ka shnong Pynthorlangtein.
Ka samla Deadidakami Mohrmen kala batai shaphang ka rukom treikam ka Society for Urban & Rural Empowerment (SURE) bad ka jingthmu jong kane ka training.
La ïoh ïaki jingai jinghikai na u riewshemphang u Marlangki Challam, Agriculture Development Officer Sohmynting circle, uba la batai shaphang ïaki rukom ban shna sboh da kaba pyndonkam ïaki phlangim, ki phlangïap, eitmasi, makruid, ka um, ka jar, ka plastic bad u tyllai.
Ki briew baia don lang ha katei ka training ki kynthup ïaki Local Groups bad SHGs naka shnong Muphlang, Mustem, Shkenpyrsit bad Pynthorlangtein.
KHLIEHRIAT: Ka Chiehruphi SS, Musniang SS bad ka Khliehriat HSS kila ioh ban rah ïaka nam lahduh jong ka District Level Subroto Cup Football Tournament kaba pyniaid da ka ophis u District Sports Officer East Jaiñtia Hills hadien ba kila jop haka jingiakhun final kaba long haka sngi Balang haka madan football ka East Jaintia Football Association (EJFA) ha Deinchynrum, Khliehriat.
Kine ki lai tylli ki skul kin mihkhmat ïaka East Jaiñtia Hills District sha ka State Level kaban sa long shen.
Haka ka jingiakhun final ki khynnah shynrang haka Under-17 Boys’, ka Chiehruphi Secondary School kala pynliem da 2-0 kol pyrshah ïaka Musniang Secondary School.
Ka jingiakhun jong kine ki arliang mamla kalong kaba iakhaid bad ka sur ïalehkai jong ki kalong kaba ithynnad kaba la pynhun ïaki paidbah ba wan sakhi ïaka jingiakhun.
Ka Chiehruphi wat la kala jop ïa kane ka jingïakhun, hynrei kala hap ban iakhun tyngeh bad pyrshang har rukom haduh bala ioh ban thep ïakitei ki ar kol.
Haba phai sha ka jingiakhun final Under 14 snem ka Musniang Secondary School kala jop da 1-0  kol pyrshah ïaka Rymbai Government Secondary School.
Na ki kynthei pat Under-17 pat ka Khliehriat Higher Secondary Schoool kala pynliem da 1-0 iaka Rymbai Govt Secondary School.
U Kongsan uba wan ban sakhi bad sam ïaki khusnam sha ki lahduh u dei u Dr.
J Lakiang District Medical Health Officer, East Jaiñtia Hills District haka jingïadonlang u ma Khroobok Passah, District Sports Officer, East Jaiñtia Hills, CDPO Khliehriat Block Kong Ripaia Passah, U James Sutnga Working President EJHDFA, R Shadap General Secretary SBSA, ki nonghikai bad Headmistress jong ki school bapher bapher kiba iarap shikatdei eh ban pynlong ïa kane ka lympung kaba jop.
JOWAI: Ka jinglehniam Knia Khang kadei kawei na ki jingknia ainguh  aidem ba shisien shisnem da ka Raij ka Shnong ia ki Soo Dwar-Soo Luti badKa Tawiar Takan kiba long ki lei Shnong lei Raij kiba la wan da ka hkum Blei naduh kulong kumah ban long ki nongda nongker ia ka shnong ka Raij na ki sih ki roi jong ka pyrthei, mariang kiba wan ha ki dur ki rukom bapher bapher.
Shwa ban poi kane ka sngi Knia Khang kiwei ki jinglehniam ba hap ban pyndep da u Doloi, u Langdoh, U Pator, Ki Sangot, ki Wasan bad ki Kñi na ki Phra Kur Phra Kmai ki long ka Dihsoopen ha iing Langdoh bad ka Kbai Mooknor hakhmat ka ïew ka syiem hakhmat ki nongshongïew shong hat bad ki nongwanïew wan hat.
Ia kane ka leh niam la pyndep mynta ka sngi 20 tarik Jylliew bad ka jingmut jongka ka long ban  ainguh ai dem na ka bynta kiei kiei ki jingkyrkhu kiba ka shnong ka raij ka laioh da ka jingiada jong ki Lei shnong-Lei Raij kiba long u Mookhai, Mooralong, Moosniang, Mootong bad ka Tawiar takan (wah Myntdu).
U Doloi ka Elaka Jwai waheh Puramon Kynjin ha ba ai kyntien ha kajingiadei bad kane ka leh niam hadien ba la dep ka jing leh niam, u pynpaw ka jingsngewnguh bakhraw ia baroh ki khun ka shnong ka raij, ki nongshongïew shonghat hapoh ka Raij Jwai kiba la nohsynniang da ka mynsiem jong ka jingsngew burom bad ïaieit para nongshongshnong naka bynta ka jingthmu babha jong kane ka jingpyndep niam kyrpang ia ki Lei shnong- Lei Raij kiba da ka jingiada jongki miet la bad sngi ka shnong ka thaw ka laioh ia ka shongsuk shongsain, ka immiat imbha bad ka roi ka par.
SHILLONG: U Executive Member badei khmih iaka tnad enforcement ka Khasi Hills Autonomous District Council (KHADC) u Bah Teibor Pathaw u la kren shai ba ki sengbhalang kim don bor ban khynra ia ki dukan haba iadei bad ki kot ki sla ba dei ban ioh na ka council, kum ka trading lane labour licence namar kane ka dei ka kamram ka council.
“Ngi la iohi ia kane ka jingleit khynra kine ki sengbhalang ia ki dukan haba iadei bad ka jingdon ne em ki kot ki sla ba biang ba ioh na district council, hynrei kim don bor ban leh ia kane hynrei dei tang ka tnad enforcement wing jong ka district council kaba lah ban leh ia kane ka kam lada I donkam," la ong u Bah Pathaw.
U la ong ruh ba lada kine ki snengbhalang ki lap ba ka don ka jingkhaii beain bad ba ki don ki briew ba pyniaid ia ki dukan lane ki kam jong ki khlem pat da ioh ia ka trading licence na ka district council ki dei ban pyntip shuwa sha ka tnad ba dei khmih ia kane ka mat bad kumta naka liang ka tnad kan sa shimkhia ban phah ia ki enforcement ban khmih bniah ia ki kot ki sla jong kino kino ki dukan.
Ula iathuh ba ki don ki sengbhalang kiba ju pyntip sha ka district council haba don ki briew kiba trei khlem da ioh iaka labour licence naka district council bad kumta naka tnad la shimkhia bad la phah leit sha kito ki jaka ban leit phah peit bad ki don ruh ki sengbhalang ki bym pyntip iaka council.
La kyntu ruh ia ki sengbhalang ba lada ki lap ba don ba leh beain ne iaid lait iaka district council haba iadei bad ka trading lane ka labour licence kidei ban pyntip shuwa sha ki tnad badei khmih ia kane ka kam ha KHADC.
U Bah Pathaw u la pynpaw ruh ia ka jing sngewkhia haba iadei bad ka rukom long rukom man ka tnad enforcement namar kumba long mynta ki dang duna palat ki kki nongtrei haka tnad enforcement ka KHADC.
“Ka kamram ka tnad ka long ban phah ia ki enforcement ban leit ban jurip haba iadei bad ki kot ki sla jong ki dukan lada ki la ioh ne em ia ka trading licence naka district council namar ban seng kam neh buh dukan khlem ka jingbit ka council ka long beain bad kumta ka council khnang ban dang lah ban trei kham bha la donkam ban pynbha shuh shuh iaka tnad," u la ong.
U la pynpaw ruh ba kumba long mynta ka KHADC ka dong tang kumba 76 ngut ki pulit enforcement wing ha district council bad kumta la don ka jingthmu ban kham pynbha iaka rukom treikam ka tnad ha council.
U la iathuh ruh baka la ju don ruh ka jingiakren bad ka sorkar jylla ban kham pynkhlain iaka tnad enforcement wing lyngba ka grant-in-aid sha kaka district council, hynrei naduh u snem 2014 ka council ka khlem ioh pisa shuh naka sorkar jylla haba iadei ban pynkhlain ia kane ka tnad.
“Haba iadei bad kane ngi la dep iakren bad u EM badei khmih iaka tnad Trade u Bah Paul Lyngdoh bad u Deputy CEM u Bah Pyniaid Sing Syiem ba ngin pynkhlain ia kane ka tnad enforcement wing khnang ba ngin lah ban pyntreikam naka bynta ban peit lane khynra haba iadei bad ki kam beain ba iadei bad ka trade lane labour licence," u la ong.
SHILLONG: Ka kynhun na Punjab ba la lamkhmat da u Myntri ka sorkar jong katei ka jylla, u Sukhjinder Singh Randhawa kum u Chairman ka High Level Delegation bad u Jasbir Singh Gill uba dei u MP na Punjab mynta ka sngi ki la iakynduh bad u Myntri ka kam pohïing ka Meghalaya, u James K Sangma bad ki la pynpaw ka jingshaniah ha ka jingtrei ka sorkar jylla ha kaba ia dei bad ki kam ha Them Metor (Sweeper’s colony), Them Iewmawlong ban pynbeit noh syndon ia kane ka ishu.
“Ngi don ka jingshaniah ha ka sorkar Meghalaya bad ki paidbah hangne bad ngi kyrmen bad angnud ba yn lah ban pynbeit noh ia kane ka ishu," la ong u Jasbir Singh Gill haba kren bad ki lad pathai khubor ha Shillong.
U la ong ba kane ka kynrum kynram ka ju mih man la ka por, hynrei mynta donkam ban pynbeit noh katba lah kloi.
“Ngi sngewhun ia kaei ba ka sorkar Meghalaya ka thmu ban leh na ka bynta ki briew jong ngi ha sweeper’s colony," la ong u MP.
“Ka High Level Committee ka la khmih bniah bha ia kane ka kam, ngi kyrmen ba kan lah ban wanrah noh ia u soh kham kloi.
Ka HLC ka pyrkhat na ka bynta ka jingbhalang ia baroh, ngi iohi ba ka sorkar hangne ka shimkhia bad kaei ba ka sorkar ka rai kan tyrwa sha ki briew ba sah ha katei ka jaka," u la ong.
U Gill u la iathuh ba ha ka jingiakynduh bad ki nongshong shnong ha Them Metor ki la pynpaw ia ka jingbym sngew shngain, hynrei u la ong, “Ki briew hangtei ruh ki shaniah ha ka sorkar jylla.
“U Myntri hangne u la pynthikna ban ai ka jingiada ia ki Sikh bad baroh ki jaidbynriew ha kane ka jylla, ngi sngewkmen ia kane ka jingkren jong u Home Minister bad kata ka long kaba donkam eh ia ngi," la ong shuh shuh u Gill.
Ha kane ka jingia kynduh ka kynhun na Punjab ka la aiti ruh ia ka shithi ba la phah na ka liang u Myntri Rangbah ka Punjab, u Amrinder Singh sha u Conrad K Sangma.
Haba iakren bad u James K Sangma hadien ka jingialang u la ong ba ka sorkar na Punjab ka pynpaw ka jingsngew khia ha kaba ia dei bad ka jingshngain jong ki briew jong ki kiba sah ha Shillong bad ha ka jylla baroh kawei.
“Nga la kular ha ki ba ngin shim ia ki lad ki lynti ban pynthikna ka jingshngain ia ki jaidbynriew Sikh," ong u James.
JOWAI: Ka Khasi Students Union Jaintia Hills District Unit hynne ka sngi ka la leit ia kynduh ia u DC ka West Jaintia Hills District u  Ma  LSN Dykes Garod hapoh ka jingialam jong u General Secretary Garland S Manner bad u Shaniahskhem Dkhar Asst Finance Secretary bad kiwei kiwei ki nongialam bad dkhot ka KSU Jaintia Hills District Unit.
JOWAI: Ka Meghalaya State Pollution Control Board (MSPCB) kala wan ban jurip iaka kharkhana shna rnga dewiong-ka Abhi Coke, kaba don ha rud u surok bah NH-6, ha ka shnong Mookhep, East Jaiñtia Hills District haka 18 tarik une u bnai hadien ba ka Society for Environment Protection and Sustainable Protection (SEPSD) kala ai ka jingujor  Jymmang 14 sha ka MSPCB bad sha u Myntri ba dei peit ia ka tnat ka koit ka khiah ban dawa pynkynriah noh sha kiwei ki jaka.
Ha katei ka jingjurip jong ka MSPCB kaba la wan u Assistant Environment Engineer  MSPCB, u Bah S Syiem, ki dkhot ka SEPSD haka jingialam u Joint Secretary SEPSD u samla Diamond Dhar, ryngkat ki waheh shnong ka Khliehmyntriang u Ma J Dkhar, u Ma H. Phawa Waheh Shnong Jalyiah bad kiwei.
Naka liang ka MSPCB kala ong ba hap ban leh ïaka test, khnang ban lap laka lyer ne haw ka shah ktah na ka tdem ba mih na ka kharkhana.
Kane ka kharkhana ka pynmih ruh ïaka jingsma iwtung na ki jaboh ba mih na kane ka kharkhana, kaba la kynnoh ba ka ktah ia ka koit ka khiah jong ki nongshnong shnong, ki nongleit nongwan bad ia ki khynnah jong kawei ka skul kaba don hajan kane ka kharkhana.
Hynrei ha katei ka sngi naka daw jong ka jingbym biang jong ka jinglong jong ka suiñ bneng ym lah ban leh ia ka Air Testing, kumta na ka liang ka MSPCB kan leh ia kane ka test ha kawei pat ka sngi.
Na ka liang u nongialam kane ka society u D Dhar u la ong ba kin ap haduh ka sngi ba ka MSPCB kan leh ia ka test bad hadien ba la ioh ia ka resol, ka SEPSD bad lada lap ba katei ka kharkhana ba pynjakhlia iaka lyer kan shim ki rai kiba tyngeh kiba iadei bad ka aiñ iada mariang.
La kyntu ia u myntri ka koit ka khaih ban shimkhia ia kane ka kam, na ka bynta ban pynkynriah ia kane ka kharkhana sha kawei pat ka jaka ba iadei bad ki kharkhana  kaba jngai naki shnong ki thaw.
SHILLONG: Ka Khasi Students’ Union (KSU) Laskeiñ Circle hapoh ka jingïalam u Balawan Suchiang President bad u Paul Lakhon Sutnga Secretary kila leit ban ïakynduh bad ai dorkhat ha u Myntri Kam Pohïing ka Jylla u James K Sangma haka sngi ba ar ban dawa ban buh Police Out Post ha Psiar bad Mukroh bad ban kyntiew kyrdan ka Police Out Post ha Raliang.
Ka KSU Laskein Circle kala dawa ban buh ktem pulit ha kite ki ar tylli ki shnong namar ka jingbym shong shngaiñ ki paid Khasi Pnar kiba shong ba sah ha Khappud Assam Meghalaya.
Ka KSU haka dorkhat kaba la ai sha u Myntri Kam Pohïing kala pynpaw ba ki paidbah ba shong ba sah ha khappud ja ka Jylla bad ka West Karbi Anglong District, Assam ki hap ban im bad ban shong ba sah ha ki shnong ki thaw jong ki haka jingsyier mynsiem tang namar ka jingakhajia pud sam hapdeng ki ar jylla ka Assam bad Meghalaya.
Bun bun sien ki Pulit Assam bad ki tnad Kam Khlaw jong ka Assam na kapor sha ka por ki pyndik bad thombor ïa u paidbah ba shong ba sah ha kahppud naduh na Psiar, Khatkasla bad kiwei kiwei ki shnong ba marjan ha khappud da ka jingiatreilang ki briew kiba na ka jaidbynriew Karbi bad ki seng kieng atiar, la kynnoh ka KSU haka dorkhat kaba la ai sha u Myntri Kam Pohïing ka Jylla.
Halor kane ka kam ka KSU kala pynpaw ba ka donkam kyrkieh ban don ka Police Outpost jong ka Jylla haka shnong Psiar, West Jaiñtia Hills of Meghalaya namar ba kane ka shnong ka hap hapoh ka Jylla bad ka jaka thep vote jong ka kadei ha ka shnong Tum Tum.
Ka tnad ka koit ka Khiah ruh kala buh iaka sub center bad ka MeECL ha kine ki khyndiat snem kala dep ban ding ia katei ka shnong bad kam dei satia ka jaka kaba hap hapoh ka jaka ba iaknieh kumba kam ka Assam.
Ka KSU kala kynthoh jur ruh ba haka por ka jngsynshar ka sorkar MUA kaba ïalam da u Dr. Mukul Sangma kum u Myntri Rangbah ka Jylla, u HDR Lyngdoh kum u Myntri Kam Pohïing ruh kila leh bymsuidniew ïaka jingdawa jong ka bad u paidbah ban wanrah ka jingshong shngaiñ ki paidbah Khasi Pnar ha thaiñ khappud.
Dei halor kane ka nongrim ka KSU kala kyrpad ïa u Myntri Kam Pohïing ka Jylla u James K Sangma ban shimkhia ban iarap ïaki paidbah khappud kumjuh ban wanrah ki kam pynroi khnang ba kin roi ki par.
Ka KSU kala pynpaw ba ka donkam kyrkieh ban don kine ki out post ha kitei ki ar shnong namar ba bun ki riew shimkabu bad ki runar kiba suba jur ki riew kieng atiar na Assam ki shait pyndik bad leh ki kam thombor a u paidbah haduh ka shnong Barato.
Na kaliang u Myntri Kam Pohïing ula ong ba ym lah ban buh ïaka Police Outpost ha Psiar ne Mowlaber, la kam ka KSU ba ong u Myntri Kam Pohiing.
Hynrei na kaliang ka KSU ka dawa bad pynbor a u myntri ban buh Khatkasla bad u Myntri ula ong ba u un sa wad bniah ban pynthikna ïakane ka jaka la ka biang ne em ban buh outpost.
Ha kaba iadei bad ka jingkyntiew kyrdan ïaka Raliang OP sha ka Police Station, ula kubur ba ka Raliang kala dei hi ban kyntiew kyrdan sha ka Police Station namar ba heh u pud u sam ba ka hap ban peit ban ai jingshakri ia u paidbah, hynrei ka shong haka pla tyngka jong ka sorkar.
Katba ka Police Out Post ha Mukroh pat un sa phah jurip ïaka jaka la ka hap ne em haka jaka ba iakhajia bad lada kam don kano kano ka jingiakhajia ula kular ban buh Out Post ha Mukroh.
JOWAI: Ka Dorbar Shnong jong ka Shnong Mukroh, West Jaiñtia Hills District hapoh ka jingialam u Waheh Shnong Hamboi Sumer haka 14 tarik une u bnai ha ryngkat ka jingsynran lang jong ki nongialam Shnong ki la leit ban ia kynduh ia u MLA ka Mowkaiaw U Ma Nujorki Sungoh hapoh ka kamra treikam jong u bad kila ai ka dorkhat na ka bynta ban dawa ban buh buh iaka Police Out Post hapoh ka shnong Mukroh.
Ha kane Ka jingiakynduh ia u MLA na kaliang ka Dorbar Shnong Mukroh daka mynsiem jongka jingsngewkhia kala banjur hakhmat jong u MLA ba la kumno kumno ka Sorkar ka dei ban buh beit iaka police out post hapoh ka shnong Mukroh khnang ba ki nongshongshnong bad ki shnong ba marjan kiba hap ha khappud Assam Meghalaya kin ioh ia ki lad jingiada nalor ban iada ia u pud u sam ka jylla.
Shuh shuh na ka liang ka Dorbar Shnong haka jing pyllait khubor jong ka lyngba u Waheh Shnong u la ong shuh ba ka shnong Mukroh ka dei kawei naki shnong kaba don ha khappud bad ka Disrtict West Karbi Anglong, Assam bad kumta kadei kawei na ki kynroh bah ha kaban iada na u pud u sam ka jylla jongngi, hynrei kaba sngew sih kalong ba ka dei ka chnong ka ba juh shah pyndik ha kiwei pat ki jait bynriew naka por sha kapor.
Ha kajuh ka por u Waheh Shnong u la bynrap shuh shuh ba ka jingdawa ban buh iaka police out post hapoh ka shnong Mukroh kam dei shuh kaba thymmai hynrei naka por sha ka por bad mynta ka por kala ih ban buh iaka police out post hapoh ka shnong Mukroh.
Ha ka jingiakynduh bad u MLA na ka liang jong u ula kular ban iakren bad kibor kiba halor ha kaba iadei bad kane ka bynta, bad na ka liang ka Dorbar Shong ka kyrmen skhem ba lyngba ka jingtrei shitom u MLA kane ka jingthmu kan urlong khnang kan long ka jingiada iaki paid nongshong shnong bad ia ki shnong kiba para marjan.
KHLIEHRIAT: Ka Dorbar Shnong Ratacherra, East Jaiñtia Hills District haka sngi Nyngkong kala jied ïaki nongkitkam shnong ba thymmai jong ka bad kala pynthymmai ruh ïa u Waheh Shnong kaba baroh shikatta la bat da u Ma Khamsngurbha Pohïing.
Une u Waheh Shnong thymmai u dei u MDC barim ka Narpuh u Ma Desous Pohshna.
U Symbud Waheh Shnong la jied ïa u Ma Faires Pohshna. Nalorkata, la pynthymmai ruh iaki dkhot ka Executive Body ba kynthup ia u Khlur Pohlong kum u Secretary, u Bujli Sumer kum u sAssistant Secretary bad u Stephan Chadong kum u Finance Secretary.
Ka samoi treikam jong ki kan long na ka bynta lai snem.
Ka Dorbar Shnong Ratacherra ka pynpaw ka jingsngewnguh kaba khraw iaka Kong Trophimai Manar ba shong basah ha Mynthong Jowai, kaba la ai sngewbha sha ka Dorbar Shnong iaka jaka ban shna iaka surok kali naduh NH6- haduh Wellington Jungai Secondary School, Ratacherra, la pynkut ka kyrwoh ba la phah da u Waheh Shnong barim u Ma Khamsngurbha Pohiing.
JOWAI: Ka Khasi Students’ Union (KSU) Nongbareh Unit sa shisien kala lah ban pynthymmai biang iaki nongkitkam ba pura jong ka naka bynta u snem 2019-2022 haka sngi Saitjaiñ.
U samla Rapborlang Nongrum uba long u Publicity Secy Ka KSU Sengkmie haba ai jingkren haka jingpynsmai iaki dkhot ula ong " Ban kit ban bah ia la ka Jaitbynriew kadei ka kamram kaba ngi hap ban trei khlem ka jingiohnong lane khlem ka jingkhmihlynti ba kaei ka KSU ka ai iaphi lane kaei kaba ka Jaitbynirew ka ai iaphi, hynrei kadei ka bynta ka jongphi ban nohsynniang ia la ka Jaitbynriew ha ka jinglah ka bor ka jong phi".
Haba phai shaka jingduna jong ki Samla kiba mih ban shakri iaka Jaitbynriew ula ong, “Ki samla mynta ki la duna shibun kiba mih ban kit ban bah ia la ka Jaitbynriew, lada ngi peit hangtei hapoh shillong bad sha ki khap sor ruh ngi iohi bun ki la klet noh iaka mynsiem ban shakri bad nohsynniang iaka Jaitbynriew ym kum haki por kiba mynshwa".
Shuh ula ong ruh ba ka jingbuh iaki Unit jong ka Seng ha kylleng ka bri U Hynniewtrep bad shabar ruh, kam shym mut tang ban pynbun paid ne pynbun Unit, hynrei kadei ka jingthmu ban pynmih iaki samla ki ban shakri iaka jaitbynriew bad khamtam ban peitngor iaka jingma kaba ap iaka ri bad iaka jaitbynriew baroh kawei.
Katba u Samla Laitphar Syngkrem , President ka KSU War Jaintia Circle haba ai jingkren haka jingialang u la ong ba " Ka por kaba mynta kamdei shuh ka por kaba ngin pynjur khambun daka ktien , hynrei ka dei ka por kaba ngin pynjur khambun daka kam".
“Ngi khot ngi wer iaki samla kiba don ka Mynsiem ban shakri iaka Jaitbynriew ban mih shakhmat khlem buhteng namar ka jaitbynriew mynta ka donkam eh iaki Samla ki ban leh eiei naka bynta ka Jaitbhnriew" ula ong shuh shuh.
Kiwei pat kiba ai jingkren haka ne ka jingialang pynthymmai iaki nongkitkam ka Nongbareh Unit ki long u Garland Shadap Manner General Secy ka KSU JHDU, U Ma Thirteen Sumer Asst Secretary Shnong ka Nongbareh bad kiwei kiwei.
Ki nongialam bad dkhot thymmai Nongbareh Unit kiba shim ka jingkular ban trei na ka bynta ka bha ka miat ka imlang ka slong ki long u Balajied Pohlong President, Ksanbor Pohtam Vice President, Subha L Rymbui General Secy, Kolet Tang Asst General Secy , Fullmoon Pohlong Finance Secy bad 25 ngut ki dkhot.
JOWAI: Ka AJYWO Central Body, katkum ka jubab RTI, ka la lap ba don tang 1264 tylli ki Trading Licence jong ki bar jylla kiba la wan pynthymmai ia ki Trading License jong ki ha Rilum Jaiñtia bad ka JHADC ka la ioh lum khajna T.1,21,13,652/- tyngka na kine dukan bar jylla.
Kine ki Non-Tribal kiba la ioh Trading Licences ki don ia ki jaka khaii haka shnong Byndihati-1, Chiehruphi-7, Caroline Colony-1, Dawki- 3, Dkhiah East-32, Dkhiah West-6, Ialong-2, Iawmusiang- 59, Khliehriat-17, Khliehriat East-78, Khliehriat West-116, Ladrymbai-11, Ladrymbai B-158, Ladrymbai Datsimpein-102, Ladrymbai Dongwah-85, Ladrymbai Khliehdupon-128, Ladthadlaboh-16, Lumshnong-41, Mihmyntdu-3, Mihmyntdu B-1,Mission Compound Jowai-1, Mookhep-1, Mookyrdup-1, Moolamylliang-6, Moopala-5, Muktapur-1, Musiang Lamare-7, Mynkre-25, Nartiang-2, New Hill– 32, Nongsning-10, Ratacherra-1, S.J.Road Jowai-1, Sookilo-21, Sunapur-1, Sutnga-1, Thadlaskein-1, Thangskai-45, Tongseng-9, Tympang Club-7, Umkiang-33, Umlaper-4, Ummulong-2, Wahiajer-1, Wapungskur-1, 7mer (Pasyih)-17, 8mer (Phramer)-43 bad 118 tylli ki Trading Licences kiba ioh ban khaii ha bun tylli ki shnong na kawei ka Licence.
Ka AJYWO kam pdiang satia ba don tang 1264 ki bar jylla kiba khaii haduh mynta ha baroh kawei ka Rilum Jaiñtia bad kala buh jingkylli ïaka JHADC shaei jah ki Trading License jong ki hajar tylli ki dukan bar jylla ha RilumJaiñtia.
Ka AJYWO kala pynpaw ka jingbyññiaw halor kane ka jingduna ki bar jylla kiba ioh license bad kala kynthoh ba ka JHADC kam shym la lah satia ban pyntreikam ia ka aiñ ‘The Jaintia Hills Autonomous District (Trading by Non-Tribal) Regulation (Act), 2011 bad buh jingkylli hato ka JHADC kam tip ba jyllei ki dukan bar jylla khlem Trading Licence ha Ladrymbai, Sookilo, Phramer, Khliehriat, thain War, Umkiang, Ratacherra bad kiwei kiwei ki shnong.
U Reachingson Siangshai, Vice President jong ka AJYWO ula ong ruh ba ki bar jylla kiba don ia ka Trading Licence ki khlem bud ia ka kyndon (Rule) 9 jong ka ‘The Jaintia Hills Autonomous District (Trading by Non-Tribal) Rules, 2015’, kaba kdew shai ba kiba don ia ka licence ki dei ban teh ha ki dukan jong ki iaka license, khnang ban tip ia ka jongdon Trading Licence jong ki.
“Ka AJYWO ka dawa jur na ka JHADC ban khynra bad khang lut ia baroh ki dukan jong ki bar jylla ki bym don Trading Licence bad lada ka JHADC kam shimkhia ban khynra ïaki dukan bar jylla, kala byrthen ban ujor da ka mukotduma PIL pyrshah ïaka JHADC.
JOWAI: Ka seng da shnong jong ka shnong Madankynsaw, Mowkyndeng, West Jaiñtia Hills District kala lap ba jyllei bha ki khynnah kiba ngop haka jingkyrni ban dih ïa u kynja bad ka dendrite hapoh katei shnong.
Ka VDP shnong bad ka bor shnong jong ka Madankynsaw hadien ba kila lap ïa ki katto katne ki khynnah kiba dih kynja kila bat ïaki bad da ka jingphla jong kine ki khynnah la lap ba bun bun ngut ki khynnah kila shah teh mraw bad kyrni haka jingdih kynja nalor ka dendrite.
Kumta ban khanglad ïa kane ka jingdih ïa u kynja ka VDP bad ka bor shnong Madankynsaw kila leit ha manla ki kper ba don une u jingthung bad jynrat bad thang ïa une u jingthung haka sngi Saitjaiñ.
Ka bor shnong ban iakhun pyrshah ïa kane ka jingkyrni ki khynnah ha une u jingdih pynbuaid kala rai ban wad ki lad ki lynti ban pynioh jingïasyllok ïa kine ki khynnah ba kin lait ban dih ïa une u jingdih pynbuaid.
SHILLONG: U nongmihkhmat ka Delhi Police Northeast Representative (DPNER) u Bah Daniel Stone Lyngdoh u la pynpaw ka jingsngewkhia halor ka jingjur ka jingkhaïi bad dih drok kumjuh ka jingkhaii met (human trafficking) hapoh ka jylla.
U Bah Daniel u la ong ba kane ka jia na ka daw ba duna palat ki lad ïoh kam ïoh jam kaba ialam pat ïaki khynnah samla ka jylla ban ngop ha ki kam sniew bapher bapher, U la ong ba kii kaiphod bala ïoh na ki pulit bad kumjuh na ki dorbar shnong bad ki committee bapher bapher ba ka jingkhaïi met bad ka jingkyrni ki smala ha u drok kala nang nang kiew katba nang mih ki snem.
“Ka jingkyrni ha u drok, ka jingkhaii met ki dei ki ar tylli ki jingma kiba ap ïa ka jaidbynriew, namar ba kala  pur ruh sha ki thaiñ nongkyndong ne khap sor," la ong u Bah Daniel haba kren bad ki nongtoh khubor haka sngi Thohdieng bad bynrap ba ka imlang ka sahlang, ka sorkar kala dei ban pyrkhat bha kumno ban tem ïa kine ki kam sniew.
Ka jingkiew ki nong dih drok hapoh ka jylla khamtam hapdeng ki khynnah samla ka dei na ka daw ba ki kmie ki kpa kim don jingtip eiei halor ka jinglong jingman ki khun jong ki bad kane ka la ktah ïa bun tylli ki longïing, katba ka kam khaïi met pat ka dei namar ka jingduk kaba la pynlong ïaki bun ki samla kynthei ban shah pyngngop haka jingkhaïi met.
JOWAI: Ka North Liberty Higher Secondary School, Jowai kala pynkup burom ïa baroh ki khynnah skul jong ka kiba la pass bha haka eksamin SSLC bad HSSLC jong ka MBOSE kaba kynthup ïaki 14 ngut ki pass ïaka NEET bad 6 Ngut ki pass iaka JEE Main Entrance ban pule haka lain doktor bad engineer haka sngi Saitjaiñ ha phyllaw jong ka skul ha Mookyrdup, Ladthadlaboh, Jowai.
U Principal ka school North Liberty HSS Babu Richard B Uriah ula pynbna ruh ha kane sngi ïaki arngut kiba ioh scholarship ne ki ba ioh rung klas haka XI Science khlem da hap ban siew eiei ban leit skul.
Kine ki arngut ki dei ka Jorida Tang bad u Da-oo-tei-ki Maya Garod kiba duna tang 3 bad 8 marks bad rung haka Top 20 haka resol matrik.
Ha kane jingpynkup burom ïa ki khynnah skul jong ka North Liberty la ïadonlang u Symbud Myntri Rangbah barim ka Jylla u Dr. RC Laloo, u ma WL Lyngdoh Retired Additional Director DSEL bad Jt. State Secretary Bharat Scouts & Guides, kiba shah khot sngewbha bad ki kmie ki kpa jong ki khynnah skul.
Kane ka jingpynkup burom jong ka North Liberty HSS kan dei ka sien kaba shiphew.
La pynkup burom kyrpang ruh ïa u Berrenice Anerict Tang bad u Kamphereiei Pala kiba wan haka kyrdan ba lai bad ba phra haka thup First Ten Position haka resol Higher Secondary School Leaving Certificate (HSSLC) ka MBoSE bad ka bor pyniaid skul kala ai da ka khusnam bad syrnod certificate.
Ha kane ka jingpynkup burom la pynbyrngia da ka jingrwai jingshad kaba la iashimbynta da ki khynnah skul bad ki khynnah NEIMA.
Haka juh ka por la pynkup burom ïaki khynnah ialehkai football jong ka skul kiban mihkhmat iaka District West Jaiñtia sha ka State level haka Under-14 Boys bad Under-17 Boys and Girls.
JOWAI: Ka HK Singh Memorial Lower Primary School kala rakhe ïaka jingdap 50 snem ka jingiaid lynti jong ka naduh bala seng ha u snem 1968.
Ïa kane ka jingrakhe dap 50 snem kane ka skul la wan ban plie paidbah da u Ma Lahkmen Rymbui, Myntri ka Pule Puthi ka Jylla haka sngi Saitjaiñ.
Nalor u Myntri ka tnad pule puthi la ïadonlang u Rev. Derrick Pariat, President UUNEI uba long kum u symbud kongsan haryngkat ki khynnah skul bad ki nonghikai kiba barim bad kiba mynta.
U Ma Rupaia Lamarr Chairman SMC, ula ïathuh ïaka history lyngkot ka skul.
Ula ïathuh ba ka Ka Balang Jowai ka dei ka Balang Unitarian kaba nyngkong ha kine ki thain kaba kynthup ia ka Assam bad ka Meghalaya bad la seng nyngkong haka 18 tarik u September 1887.
Dei hadien ba la seng ïaka Balang U Babu Hajom Kissor Singh ula iohi ïaka jingdonkam ban seng ïaka skul ban pyllait ïa ki nongshong shnong na ka jingsah dum namar ka jingbym nang ban pule bad thoh tar.
Ha u snem 1893 ula sdang iaka Unitarian Free School, hynrei hadien ba ula mih na Jowai kane ka skul kala jah noh ha u snem 1904.
Hynrei ka balang kala shimkhia ban seng biang iaka skul ha u 1968 bad la pynsah nam haka kyreng u Babu HK Singh bad ki nonghikai ba nyngkong ki kynthup ïaka Kong Wanlang Laloo, ka Kong H. Shylla bad ka Kong E. Pakma.
U Ma Lahkmen haba kren kum u kongsan ula ai ka jingiaroh ïaki nongialam ka balang kiba ïohi jngai iaka jingkongsan ka pule ka puthi, kumjuh ia kiba mynta kiba la tynrong ka jingkitkhlieh ban pyntyllun ïaka shalyntem kane shlem ka ai jinghikai.
Ula ong ba sorkar na ka por sha ka por ka pynkylla iaka syllabus bad bud ruh iaka rukom pyniaid ka NCERT ban pynjanai iaka jingsam jingnang jingtad sha ki khynnah katkum ka juk mynta.
“Ka sorkar kala dep phah pyntbit palat 3500 ngut ki nonghikai bad wat hapdeng ka jinghiran pisa ka sorkart kala ai jingiarap iaki spah tylli skul ban pynbiang iaka jingdonkam jong ki ban pynbha iaka pule puthi haka jylla,"la ong u Myntri Pule Puthi.
Ha kane ka jingplie iaka lyngkhuh snem kane ka skul, kaba yn rakhe baroh shi snem lynter la ioh ruh ka jingkren na u Ma T Passah Headmaster HK Singh Memorial Secondary School, u Ma Mehun Sutong khynnah skul barim, u Ma D. Pohchen bad la pynphuh pynphieng ia kane ka sngi da ki jingrwai bad ki jingshad na ki khynnah katei ka skul bad ka jingot ïa u cake da ki lai ngut ki nonghikai barim.
JOWAI: Ka All Jaiñtia Dancer Association kala pyntip ba iaka grand final jong ka Dance Jaiñtia Dance Dance kanlong lashai ka sngi 15 tarik Jylliew ha District Library Auditorium Mynthong Jowai haka por 3 baje nohphaisngi.
Ha kane ka rynsan ïakop shad ki khynnah kiban iaknieh nam lahduh ki don haduh 10 ngut, Manisha Mukhim na Saitsama, Vanalari ika Lhuid na Ialong, Daman ibha Lamar na Loomiongkjam, Jowai, Rekha Syrti na Jalaphet, Muhor Dkhar na Myrjai, Nicky C Sumer na Panaliar, Enibha War, Protection Phawa, Ida em Tre Sumer bad Odaryca Chyrmang na Tyndowapung, Jowai.
Ha kane ka final kan don ka jingpynbyrngia da ki nongrwai nongshad ba paw ka jylla.
JOWAI: Ka Southern Border Youth Welfare Association (SBYWA), kala leit dalade ban jurip ia ka surok ba pynïasoh ïaka shnong Rymbai-Bataw-Borkhat-Jelalpur (RBBJ) bad kala lap ba ka surok kala sniew tasam kaba dap da ka ktieh bad ki thliew ki syar kaba wanrah jingeh haduh katta ban ïaid ban ieng ki kali ki motor ha kane ka aiom slap.
Haka jingleit jurip jong ka SBYWA haka sngi Palei kala lap ba ka sorkar kala sniew shaba palat bad kala kylla long surok khlaw kaba la dap um bad dap ktieh kaba buh jingeh iaki kali ban iaid.
Kane ka surok ka pyniasoh ruh bad ki shnong khappud ka India-Bangladesh bad ka SBYWA kala dawa na ka tnad shna surok ban maramot ïa kane ka surok ban pynsuk ïaki nongshong shnong ban iaid ban ieng bad ban pynoi iaki marrep sha iew sha hat.
Ka SBYWA kala kynnoh ruh ba jingsniew kane ka surok ka dei ruh na ka jingiaid ki trok kit masi kiba suba jur ba ki shalan tuh sha Bangladesh.
U President bad u General Secretary SBYWA u Skhembor Shadap bad u Namphrangmi Talang kila pynpaw ba ka jingsniew jong kane ka surok ka ktah ia ka leit ka wan jong ki nongshong shnong ka thaiñ naduh na Borkhat, Natbor, Pdengwah Khynriam, Kwator, Hingaria bad kiwei kiwei ki shnong.
JOWAI: Ka jingthmu jong ki Pulit Assam ban shna ktem pulit ha Khatkasla ka jaka kaba hap ha Khappud Meghalaya-Assam kala pulom noh hadien ka jingpyni bor ki ar district haka jingiadonlang ki pulit bad u paidbah ka shnong Khatkasla bad Psiar haka sngi Palei.
U Border Magistrate ka West Jaiñtia Hills u Bah Ferdinand Basan, u Dy. SP West Jaiñtia Hills u Bah Donkupar Moksha kila hiar shuwa haka sngi Balang pynsangeh ïaka jingthmu shna ktem ki Pulit Assam ha katei ka jaka, hynrei u Pulit bad ka bor synshar ka Assam kila leh bymsuidniew.
Kane ka jaka ba thmu ki pulit Assam ki shna ktem pulit ka dei ha Iurim Biam, kaba hap ha Khatkasla ka lynti ban leit sha Umkhyrmi bad Mokoilum ba hap ha West Karbi Anglong, Assam.
Kane ka jaka ka jngai tang kumba 10-15 KM na Mokoilum.
Hadien ba ki Pulit Assam kila leh bymsuidniew ïaka jingbthah jong u Border Magistrate ka West Jaiñtia Hills, hynne ka sngi Palei kila hiar biang sha katei ka jaka ryngkat ka kynhun Pulit, u paidbah nongshong shnong da ki spah spah ngut bad hadien ka jingïakren ki pulit ka Assam kila hap ban phet na katei ka jaka bad pynpra iaka ktem jong ki bad kit ïaki tum ki tam jong ki.
Haka sngi Balang ka bor synshar jong ka West Karbi Anglong kila wan sha katei ka jaka haka jingialam u Border Magistrate, West Karbi Anglong, Assam ryngkat ka pyrton pulit bad CRP.
U Border Magistrate jong ka West Jaiñtia Hills U Bah Ferdinand Basan ula ïasaid bad ieng pyrshah tyngeh ïaka jingthmu jong ka Assam ban shna ktem pulit ha katei ka jaka.
Ula dawa na ki bor synshar district ka West karbi Anglong, Assam ban pyni da ki kot ki sla, halor ka jingkam jong ki ba ka dei ka sorkar Assam kaba bthah ïaki ban shna ïaka ktem shipai.
Kane ka jaka ka dei kaba kila dep ban lur da ka puh shilum bad khyllem ïaki dieng bad kila dep ruh ban shna ïa iing trep ban shna ïaka ktem Pulit jong ka Assam.
La bun bun sien ki Pulit jong ka Assam kila thmu ban shna ktem pulit hakatei ka jaka, hynrei mynta ka kynti ka sur u paidbah kala jop.
Kumban shu pynkynmaw Kyllalyngkot 29, 2018 ruh ha kane ka juh ka shnong ka Assam kala wan da ki puh shilum ban pynkhyllem bun tylli dieng bad pynmadan ïaka jaka ban shna Out Post hi, hynrei ka bor District jong ka West Jaiñtia Hills kala hiar ban pyn sangeh mardor ka jingshna ne jingtih lum jong ka sorkar Assam Hadien ba u Pulit Assam ula dep pynpra ïaka ktem, la lum jingialang ha iing Waheh Shnong Psiar haka jingiadonlang u Waheh Shnong Khatkasla bad Moolaber, u MLA Nujorki Sungoh, MDC, Dolloi Elaka Raliang, Rikut Parien nongialam barim ka JSU bad kiwei kiwei.
La rai ha kane ka jingialang ban ïakynduh ïa u Myntri Rangbah, Myntri kam Pohiing ka Jylla bad ban dawa mardor ban buh iaka ktem pulit jong ka sorkar Meghalaya ha kitei ki shnong.
Halor kane ka jingjia u Myntri Rangbah ka Jylla Conrad K Sangma ula shimkhia ban iakren bad ka sorkar Assam bad mar mar U Myntri Rangbah ka Assam Sarbananda Sonowal ula bthah ïaki Assam police bad mih na katei ka jaka, la ong u Myntri kam Pohiing ka Jylla u James K Sangma.
JOWAI: Ka Dorbar Shnong Sonapyrdi, East Jaintia Hills District ha ka Dorbar Shnong kaba la long ha ka 6th June 2019 ka la rai ban nym shah shuh ban wieh dawai bih bad wieh shun ha ki wahduid jong ka shnong bad thang Blasting (dynamite) ha Wah Lukha hapoh u pud u sam jong ka shnong bad nym shah shuh ban pyniap pathar ia ki dohkha dohum ha Wah Lukha.
Ka Dorbar Shnong kala mana tyngeh ba nangne shakhmat ba lada lap ia kiba Wieh dawai bih bad wieh shun ha ki wahduid jong ka shnong bad thang bom dynamite ha Wah Lukha hapoh u pud u ang shnong, yn pynshitom ia ki katkum ki kyndon ain jong ka Dorbar Shnong Sonapyrdi.
KHLIEHRIAT: Ka Khasi Students’ Union (KSU) Narpuh Circle kala pynpaw ba ka ai ka jingkyrshan ba pura ia ka jingdawa ka Narpuh Border Area Joint Action Committee (NBAJAC) na u Myntri ba dei peit ia ka tnat Community & Rural Development u Ma Sniawbhalang Dhar ban pynioh noh ia ka ophis C&RD Block  ba thymmai katkum ka jingangnud ki paidbah ka thaiñ Narpuh.
Lah ban pynkynmaw ba ka KSU kala ïasnohktilang bad NBAJAC naduh ba sdang jong ka jingdawa ban pynkynriah ia ka ophis C&RD Block na Wapung sha Narpuh bad ban buh iaka kane ka ophis ha ka shnong Lumshnong.
Ka KSU ka iadon bynta ruh bad katei ka Committee ha ka jingleit ia kynduh ia u Myntri Rangbah ka jylla u Conrad K Sangma ha ka tarik 13/09/2018 bad la buh ruh ia ka jingdawa ban pynneh ia ka C&RD ha Lumshnong.
Hynrei ha katei ka jingiakynduh bad u Myntri Rangbah ka jingiakren kam shym la poi shano shano namar ka jingkyrduh pisa ka sorkar jylla.
U Myntri Rangbah ha kato ka por, u ong ba u dangshu shimti thymmai ia ka shuki Myntri Rangbah, um da shai bha ha ka jingiadei bad kane ka kam bad ula kyntu ban ailad ba un pyrkhat shwa katto katne por da kaba kular ruh ban shimkhia ban bishar bniah ia kane ka jingdawa.
Mynta ka NBAJAC kala dawa bad pynkynmaw ia ka sorkar ban pynurlong ia ki jingdawa jong u paidbah ka thaiñ bad ka KSU ruh ha ka juh ka nongrim kan nym shong kli kti bad ai ka jingkyrshan kaba pura iaka NBAJAC ban iai buddien ia kane ka jingdawa haduh ba kut.
Ka thaiń Narpuh ka la donkam kyrkieh ia kane ka ophis badon kam tam namar ngi la roi ha ka jingbun briew, bad u pud u sam ba iar bad katkum ki jingdawa ka por ka Narpuh kam dei ban shu sah beit hajuh khlem kino kino ki lad jingpynroi na ka sorkar bad ka donkam ia ki jingkylla la ha ka liang ka roi ka par bad ha ka ioh ka kot, la ong u Deibormi Dkhar General Secretary KSU Narpuh Circle.
Ka KSU ka dawa na u myntri ka C&RD Block ban sngap ia ki jingdawa u paidbah nbad la kyntu ruh ia u Local MLA jong ka Sutnga Saipung Constituency Ma Shitlang Pale ban iarap  kren bad ka sorkar ha ka jingiadei bad kane ka jingdawa block ha Narpuh.
TURA: U Myntri Sorkar Jylla ba dei peit ia ka tnad ïaka kam rep, u Bah Banteidor Lyngdoh, ha ka sngi Nyngkong u lum ïa ka jingialang ban ïamir jingmut bad ki ophisar ka tnad Agriculture bad Horticulture na baroh san tylli ki district ka Ri Lum Garo ban kyntiew ia ki nongrep ha Orchid Polo,Tura.
Kane ka jingialang ba la khot da u myntri ka long ban twad jingmut na ki ophisar ha kaba ia dei bad ka jingpyn tyllun ia ki skhim sorkar jylla ne sorkar pdeng ban kyntiew ia ki nongrep ha Ri Lum Garo bad ban wad ki lad ki lynti ban kyntiew ia ka ioh ka kot ki nongrep.
“Ngi la ia mir jingmut halor bun kiei kiei bad ki ophisar ka tnad Agriculture bad Horticulture ngi shem bun ki jingeh hynrei ngi na ka liang ka sorkar kan ialeh ban kyntiew ia ka ioh ka kot ki nongrep", la ong u bah Banteidor ha ka jingiadon lang u MN Sangma, District Horticulture Officer bad ka Susanna M Sangma, Joint Director ka tnad Agriculture.
Da kaba pynpaw ba ka sorkar dang shen ka la pynithuh ia u sohmarit bad sla tyrpad kum ki mar rep.
“Ngi la iakren halor kane ka bynta bad ka sorkar ka la leh ia ka kam ka ban long ka jingmyntoi na ka bynta ki paidbah nongrep ka jylla Meghalaya hi baroh kawei".
Na ka bynta ka Ri Lum Garo, u myntri ula iathuh ba u kba tlang (Boro/Winter Paddy) u wei u jait jingrep ban kyntiew ia ka ioh ka kot ki nongrep ha kaba ka Selsella C&RD Block ka dei kawei ka jaka kaba biang bha ban rep ia une u mar rep u ban nym shah ktah ha ki bor mariang kum ka umsaw lada jia ba dei ha ka por lyiur, la ong u Myntri ka kam rep.
Na ka liang ki ophisar ki la iathuh ba ka long kaba sniewbok ba ha ki snem kiba la dep ka sorkar ka mang duna palat ka pisa na ka bynta ki tnad ban kyntiew ia ka kam rep ha Ri Lum Garo bad kumjuh ruh ba ki tnad kam rep ki duna nongtrei.
JOWAI: U Pillar Stone Phawa, General Secretary ka All Jaiñtia Students Union (AJSU) ula ong ba ka jingpyniasoh biang jong u sha ka seng Jaiñtia Student Movement (JSM) ka long ha ka nongrim ba u kwah ban wanrah ka jingïatylli hapdeng ki khun samla kiba kwah ban trei na ka bynta ka miat ka bha jong ka jaidbynriew.
Ïa kane ula ong haka jingialang pyniasoh jong u ryngkat bad ki dkhot bad nongialam ka AJSU na Shangpung Unit, Nartiang Circle, Jowai Circle, Mudop Unit kiba la pynïasoh ïalade sha ka JSM haka sngi Saitjain haka jingialang kaba long ha ïingdorbar ka shnong Khliehmyntriang, East Jaiñtia Hills District.
“Ki Seng bhalang kila nang nang bun ha rilum Jaiñtia, pynban ka jaidbynriew kala nang nang shah ktah haka jinglong jingman tynrai jong ngi bad ka jingma ka ap lada ngim ia tylli ban ieng kawei ban iada iaka jaidbynriew,", la ong u Pillar bad bynrap ba haka jingiohi jong u ka jaidbynriew jong ngi kam slem shuh ban shah tyllep ha ki nongwei la haka khaii ka pateng, ka kolshor, ka riti ka dustur bad ula ong ba ka daw ba u rung ban pyniasoh sha ka JSM ka don ki nongialam kiba don ka mynsiem rangbah kiba sngewthuh ban kit ban bah na ka bynta ka iap ka im ka jaidbynriew.
Ha kane ka sngi la pynkha ïaki tnad treikam jong ka JSM kaba kynthup ïaka Nongdhar Unit, Lapangap Unit ( Adhoc) bad Ka War Jaintia Circle.
Ïa ka jingialang ban pdiang ïaki nongialam bad dkhot ka AJSU la pynïaid da u Publicity Secretary JSM u Skhembhalang Dkhar bad ïaka jingkular la shim da u President JSM U Ma Leningstar Rymbai.
Ha kane ka sngi la ïoh ruh ka jingkren na U General secretary JSM u Ma Edie Lamare, na U Ardipaul Rymbai Chairman ka JSM Social Cell , na U Shnalad Rymbai President JSM eastern region bad kiwei kiwei.
SHILLONG: Ha ka sien ba nyngkong hadien ka jingwad bniah ka jingiakhih, ka jinglum kot kaba la arphew snem bad hadien ka jingiakynduh saw sien ka Advisory Committee, On Legislation and Legal Issues, ka la shim ia ka rai ban khot ia u Bah John F Kharshiing, Spokesperson, Federation of Khasi States, & Chairman, Ka Dobar Ki Khlieh Nongsynshar Ka Ri Hynniewtrep, hakhmat ki longheh KHADC ha ka 4 tarik June 2019, ha Conference Hall, KHADC, ban ai jingpynshai halor ka Instrument of Accession and Annexed Agreement 17 August 1948, ha ka jingialang kaba la pyniaid da u Bah Pynshngainlang N Syiem, MDC, Chairman, KHADC, ha ka jingiadonlang i Bah Teinwell Dkhar, MDC, Chief Executive Member, KHADC, Bah Pyniaid Sing Syiem, MDC, Deputy Chief Executive Member, KHADC, Bah Titosswell Chyne, MDC, Executive Member, Bah Martle N Mukhim, MDC, Executive Member, Bah Lambor Malngaiang, MLA & MDC, Chairman, Advisory Committee, Administration and Financial Reforms, Bah Sherbolang Mawlong, MDC, Chairman, Committee Youth Affairs, Bah M Kharkrang, Secretary, Legislative, Bah Lamphrang Blah, MDC, Leader Opposition, Kong Grace Mary Kharpuri, MDC, Shri. Ronnie V Lyngdoh, MDC, Bah Fantin Joseph Lakadong, MDC, Bah Gabrial Wahlang, MDC, Bah Bajop Pyngrope, MDC, Bah Carness Sohshang, MDC, KHADC, u Bah R. Kharjarin, Pleadar KHADC, Dr S Lamare, bad Dr B. L. Nongbri, ki dkhot (Member), Advisory Committee, On Legislation and Legal Issues bad kiwei ki officer KHADC.
Ha katei ka jingialang, ha kaba plie ia ka jingialang u Bah PN Syiem, Chairman, KHADC, u la pynsngew ba ka por ka dawa ban wad ki lynti ban thaw ki lad ki lynti kumno ban ioh jingshai bad jingiada halor ki hok jong ka jaidbynriew bad ha kaba u la pynsngew ba kawei na ki lynti ka long ban bishar bniah halor ki dulir iateh bad ki dulir kular (Instrument of Accession and Annexed Agreement) kaba la soi bad mynjur ka Sorkar India bad ka Federation of Khasi States, ha ka 15 December 1947 bad 17 August 1948 ha shuwa ka 26 January 1950 ba la pynjari ia ka Constitution Ri India bad ban bishar lada kane ka dulir ka dang im ne ka la iap khnang ban sngewthuh kumno kan iada ia ngi nalor ki kyndon Sixth Schedule.
Ha katei ka jingialang na ka liang u Bah John F Kharshiing, u la pynlait ha ka sien kaba nyngkong ia ka shithi jong u Sir Akbar Hydari, Governor Assam sha u Shri. Jawaharlal Nehru, kaba kren shapang ka dulir IOA & AA kaba long ruh kum ka Standstill Agreement kaba la ia mynjur bad ki Hima Khasi States – Ka Federation of Khasi States, ha ka 16 July 1947 kaba kren shai ba kan neh tang AR SNEM, bad u la pyni ruh ia ka IOA & AA kaba 9 tarik August 1947 bad ka IOA & AA kaba 17 August 1948 kaba la mynjur da ka Sorkar India hynrei kaba la weng noh ia ki kyntien AR SNEM.
Wat hadien ba la ia soi ia kitei ki dulir hapdeng ki jingshah byrngem ki Khlieh Nongsynshar ki la lah ban ksoh ia ki kyndon lyngba ka Annexed Agreement, hynrei ha ka juh ka por u la pynshai ba ka jaidbynriew khasi ha ki snem 1947 ka la kad ar liang kawei kaba la lam khmat ki Khlieh Nongsynshar bad ha kawei ka liang kaba ialam da u Rev JJM Nichols Roy, uba la dei ruh ha ka jingshisha u Secretary uba nyngkong jong ka Federation of Khasi States.
Kumno la leit mih ka jingiapher jingmut ym nang sngewthuh hynrei kumba ka paw u Bah JJM Nichols Roy u la pyrshah namar la mih ka jingong ba dei tang ki 25 Hima Khasi States, kiba la soi ia ka IOA & AA katba ki British Sirdarship kiba rit kiba tang shi shnong, lane lai Shnong, kumba 29 tylli bad ki 19 Elaka Jaintia Hills kim shym ioh ka kyrdan IOA & AA, bad ka jingthmu jong u Rev JJM Nichols Roy ka la long ban ioh ia ka jingsynshar kaban pyntylli ia baroh ki jaka kynthup ki Hima Khasi States, ki British Sirdarship bad ka Jaintia Hills.
Ha ka juh ka por u la long u nongmihkhmat uba la ioh leit mih khmat sha ka Constituent Assembly bad u la long uba jan ia u Premier Assam u Gopinath Bordoloi, Kumta wat lada ia katei ka dulir la dep mynjur da ka Sorkar India, hynrei namar ki jingsuh buit ka Assam kim shym ailad ia katei ka dulir bad ki la pynrung jubor ia ki 25 Hima Khasi States hapoh ka Sixth Schedule hapoh ka jingsynshar ka Assam.
U Rev JJM Nichols Roy, u la pynpaw ia ka jingbabe ba ka jingkthang ia katei ka jingleh donbor ka Sorkar Assam ha kaba u la pynpaw ba ki la pynkylla ia ka draft bad ka jingai jingmut ka Sub-Committee, Drafting Committee, Constituent Assembly, ha kaba u Bah JJM Nichols Roy u la pynpaw ia ka jingbitar ba ki rangbah nongialam Assam ki la bsuh kyndon ba ka Sixth Schedule kan long hapoh ka jingkhmih ka jylla Sorkar Assam ym kumba mut u Rev JJM Nichols Roy, ba ka Sixth Schedule kan don ka jingiadei kaba kyrpang bad ka Sorkar India kumba la kdew ha ka IOA & AA.
U Rev JJM Nichols Roy, u la ong ha ki jingthoh jong u ba namar u la shah shet bad u la kylla long tang marwei kum u riewlum um shym don lad bad leh da kumwei bad ban shu pdiang beit ia kaei kaba la pynkylla ka Sorkar Assam.
Katba ha kawei ka liang u Sayeed Mohammed Sadulla, u Premiere Assam (uba ngi khot Chief Minister hadien ka 1950) ha ka jingkren jong u hapoh Parliament ha ka juh ka por ba pynskhem ia ka draft Sixth Schedule u la ong ba kane ka jingleh donbor ia ki Hima Khasi States kan wanrah jingeh hadien habud ia ka Sorkar India, bad u la kyntu ia ki dkhot ka Constituent Assembly kiban sa bteng hadien ka 1950 ba kin pynbeit bad pyndep ia ki jingiakut ki jingkular katkum ka IOA & AA.
Kumta, u Bah John F Kharshiing, u la kren skhem ba ka IOA & AA ka dang im bad ka Sorkar India kam don lynti lait na kaban pyntreikam ia ki jingiateh ki jingkular baroh ha kaba kan mih ka Sorkar jong ka Federation of Khasi States.
Shuh shuh haba jubap halor ka jingkylli balei bad kaei kaba pynlong ia ki Khlieh Nongsynshar ki Hima Khasi States ban pyrshah ia ka Sixth Schedule, u Bah John F Kharshiing, u la kren shai ba ki Hima Khasi States naduh ki snem 1947-48 ki la pyrshah ia ka Sixth Schedule namar ki nongwei ki lah ban long MDC kumba paw ha ki kyndon Sixth Schedule haduh kine ki sngi, u la pynkynmaw ba ha u snem 1952 u lat u la thung saw ngut kiba shuh sieh da ki MDC nongwei kaba la wanrah ka jingiakhih kaba jur hapoh Shillong, bad nangta ha u snem 1972 ar ngut ki MDC nongwei ki la jop na Laban bad na Laitumkhah kum ki MDC, katba da ka nongrim ka IOA & AA tang ki Khasi kin ioh long dkhot kane ka dei ka jingiapher ka jingpyrshah kaba hakhmat eh.
Shuh shuh u la ong ba katkum ka IOA & AA ka jylla Khasi States ka la dei ban paw naduh ba sdang ha ka Constitution Ri India kum ka jylla kaba kyrpang, hynrei u la ong ka sakhi jong ka jingim ki dulir IOA & AA ka kyntien “Khasi States: ki sah kut hapoh ka First Schedule hapoh u pud ka jylla Assam haduh kine ki sngi, bad u la kyntu jur ia ki MDC ba kin pyrkhat sani bha ia kane ka bynta ha kaba u long uba kloi ban pynshai shuh shuh halor katei ka phang.
U Bah John F Kharshiing, u la pynsngew ba kan jinglada iarap ban iada ia ka Ri lada ki kyntien Dorbar Kur, Dorbar Shnong, Dorbar Raid bad Dorbar Hima, ki paw shai kumjuh ruh kan jinglada long ka jingiada lada ki kyntien Syiem, Lyngdoh, Sirdar, Myntri, Basan, Syiem Raid, Lyngdoh Raid, Sordar Raid, Dolloi, Rangbah Shnong, Sordar Shnong, Myntri Shnong, Rangbah Kur ki paw shai hapoh ka Constitution Ri India kumba paw shai ki Gram Panchayat, District Panchayat (shnong nongwei) hapoh Constitution Ri India lyngba ka Article 243.
Hadien ka jingiatai ka jingiakren ka jingia jingmut ki MDC na baroh ki liang kaba la neh naduh 10 baje mynstep ha kaba la ia kynduh shuwa ka Advisory Committee bad hadien la sdang ka jingialang bad ki MDC naduh 11 baje mynstep haduh 2.30 baje mynsngi.
katei ka jingialang hapoh ka jingpyniaid u Bah PN Syiem, Chairman, KHADC ka la rai ban shim ba ki dulir IOA & AA ki long kiba kordor bha ban iada ia ka jaidbynriew bad ba kitei ki dulir kin long ki mat kiba donkam bha ban iada ia ka Ri ka jaidbynriew Khasi bad Jaintia haba pynap ia ka jingthmu ka Sorkar India ban pynbeit thymmai ia ka Sixth Schedule.
La shim ruh ia ka rai ban jubap ia ka shithi pan jingshai na kaSorkar Jylla halor ka IOA & AA.
Hadien katei ka jingiakren halor ka IOA & AA la bud sa ka jingiakren halor ki kyndon pynbeit thymmai halor ka Sixth Schedule kiba ka Sorkar India ka la dep ban pynkhreh bad ha katei ka jingialang la shim ia ka rai ban pynlong ka jingiakynduh kaba kham kyrkieh bad ka Sorkar Jylla ban ioh pynsngew ia ki jing donkam ban bsuh bad pynbeit shuh shuh sa katto katne tylli ki mat hapoh kitei ki jingpynbeit thymmai jong ka Sixth Schedule khamtam ha kaba iadei ki Village Council bad ki Municipal Councils hapoh u pud u sam jong ka Sixth Schedule.
Katei ka jingialang ka la rai ba la donkam ban khot lang ia baroh ki kynhun naduh ki Khlieh Nongsynshar kynthup ki kynhun treimon sngewbha ban ioh ia syllok bad ki halor kane ka phang.
KHLIEHRIAT: Ka NSS Unit Jaintia Eastern College Khliehriat ryngkat ka jingiasnohktilang ka All Jaintia Muster Rolls Workers & Labour Union, East Jaintia Unit kila rakhe ïaka World Environment Day.
Ha kane ka sngi u Principal jong ka Kolej u Dr. Phervision Nongtdu bad u nonghikai jong ka subject environmental studies kila ai ka jingpynshai paidbah halor ka jingdonkam ban iada iaki khlaw ki btap namar ba ki pynmih ia ka lyer kaba khuid bad kaba bit ban ring mynsiem.
La kyntu ïaki samla pule bad ki nongwan iashim bynta baroh ban shim ia ka jingkitkhlieh ban pynitynnad ïaka mariang da kaba sumar ia ki khlaw bad ki tyllong um.
La ban jur ba kane ka jingthung dieng kam dei ban long tang kum ka tamasa shisngi, hynrei dei ban shimkhia ban ai ka jingiada iaka  sawdong sawkung jong ka mariang bad ki jingthaw ba im baroh.
Ha kane ka sngi la thung ia ki dieng khlaw kiba ioh na katei hi ka jaka.
JOWAI: Ka School Managing Committee jong ka Panaliar Secondary School, Jowai kala pynkup burom iaki 15 ngut ki khynnah skul kiba la pass bha haka eksamin SSLC jong ka Meghalaya Board of School Education (MBOSE).
U Waheh shnong ka Panaliar u Ma Riquoma Rq. Laloo haba kren kum u kongsan ula ong kane ka skul naduh mynshwa kala paw ha ki jingakhun eksamin Lower Primary Scholarship.
Ula ïathuh ba ïa kane ka skul la seng naduh u snem 1944 bad la tip kyrteng iaka kum ka Pohmusiang bad ha u snem 1946 la pynkylla ïaka kyrteng sha ka Panaliar.
Ula kitbok kitrwiang ïaki khynnah skul bad kyntu ïa baroh ban buh ïaka thong haka jingim pule puthi ban long ki myntoi ka imlang ka sahlang.
Ha kane ka sngi la pynkup burom kyrpang ïa u Lemiki Suchiang uba la wan haka kyrdan First Division bad ioh ruh artylli ki Distinction haka sobjek Maths bad Health Education.
Ka SMC jong ka skul kala pynkup burom haduh 15 ngut ki khynnah iakhun matrik na kane ka skul.
Ha kane ka sngi pynkup burom iaka jingïalang la pyniaid da u Phrangsngi Challam, ki kyntien pdiang na u Barleemoore Shilla bad ka Sawada Bamon Headmaster bad kiwei kiwei ki riew rangbah ka shnong.
JOWAI: Ki Pulit jong ka West Jaiñtia Hills District hadien ba la ioh jingtip halor ka jingiaid ki mar beaiñ lyngba ka district kila pynlong ïaka jingkhynra kali (Naka) ha Phramer bad ïoh kurup haduh 12 biskit ka ksiar ba shongdor T.70 lak.
Ka kynhun Special Team hapoh ka jingialam Donkupar Moksha MPS, Dy. SP Traffic kila pynlong ka jingkhynra kali kiba wan na Phramer bad haka por kumba 1 AM kila khynra iaka bos Night Super kab don u number AS 01 KC 9461.
Kane ka kali kadei kaba wan na Jiribam Manipur bad ka thmu ban leit sha Guwahati.
Baroh ki nongshong kila shah khynra ki tiar ki tar jong ki bad haka por ba khynra la lap 12 biskit ka Ksiar kaba khia 166 gms shi biskit na u Amir Hussain, uba na Lilong Turel Ahanbi, Manipur.
Ki Pulit kila kem ia u Amir bad ka jingtohkit kala iaid shakhmat.
JOWAI: Ka Tep Kyndait Government U. P School, Tuber Kmaichnong ryngkat ka Dorbar Shnong Tuber Kmaichnong, ka District Soil & Water Conservation, East Jaintia Hills & Bharati Foundation East Jaintia Hills District ki la World Environment Day (WED) haka sngi Palei.
Naduh u Headmaster ka skul u ma Riquoma Rq. Laloo, Albert Dkhar, Demonstrator, District Soil & Water Conservation, East Jaintia Hills, u Ribait O Pde bad ka Kong Memory Lyngdoh kila ai jingkren halor ka jingmyntoi ki khlaw ki btap kaba ai ïa ngi ka lyer kaba khuid bad ban jur ïa iwei pa iwei ban pynneh pynsah ïaki khlaw ki btap bad jingthaw ba im haka sla khyndew.
La ioh ruh ka jingkren Academic Mentor Bharati Foundation ka Kong Dayoophika Khyriem, ka la batai bniah bad ai nuksa iaka jingjakhlia ka lyer ha ki sor bah namar ka jingsyllen ki khlaw bad ka jingbun ki kharkhana bad ki kali motor.
Ha kane ka prokram la ïadonlang u ma Jied Sana Waheh Shnong Tuberkmaichnong uba la kular ban synniang da ki jaka bret ñiut iaka skul.
JOWAI: Ka Thomas Jones Synod College, Jowai lyngba ka Extension Activities Committee kala rakhe ïaka World Environment Day (WED), kaba matpdeng ka dei ‘Air Pollution’ haka sngi Thohdieng.
Naduh u Executive Secretary KJP Synod Mihngi U Pastor E Sanglyne, U Principal Thomas Jones Synod College u Dr. RR Kharkongor, ka Kong RM Khonglah Coordinator Eco Club, Thomas Jones Synod College bad ki samla pule ka kolej kila iasimbynta haka jingthung dieng.
La thung iaki jait dieng Cherry bad Champa haduh 100 tynrai ha ki jaka jong ka kolej.
Kong RM Khonglah Coordinator Eco Club, haba kren haka jingialang kaba lyngkot kala ïathuh ba ïa ka WED la rakhe da ka United Nation kaba la sdang ban rakhe naduh u snem 1974 halor ka nongrim bad ka thong ban pynneh pynsah iaka mariang.
U Dr. RR Kharkongor haba kren ula banjur ban ïakhun pyrshah ban jop iaka jaboh plastik bad ula ong ba ki samla pule ki dei ban long ki nuksa ha kaba kin kiar ban pyndonkam iaki plastik haka jingim jong ki manla ka sngi bad ban hikai ïa u nongshong shnong haka juh ka por iaka jingsniew ka platik ban jop iaka jaboh plastik.
U Rev. E. Sanglyne Executive Secretary KJP Synod Mihngi haba kren kum u kongsan, ula ong ka mariang ka long ka kmie bad ma ngi ki khun bynriew ngi long ki khun kiba im bad sah haka jingkdup jong ka kmie kaba long ka Mei mariang bad lada ngim sumar ïada iaka baroh ki jingthaw ba im kin shah ktah.
Ula ong kiba bun ki ri haka pyrthei shimkhia bha ban sumar iaka mariang da kaba thung shibun ki dieng bad ban sangeh ban pynjot pathar iaka mariang, namar ki sngewthuh ba lada khlem ka mariang u khun bynriew ruh un nym don jingim.
Ha kane ka sngi la sam khusnam ruh sha baroh ki samla pule ka kolej kiba la iashim bynta ha ka jingiakop Painting Competition kaba la pynlong ha ka 6 tarik Jylliew.
JOWAI: Ka Jaiñtia Students’ Union (JSU), War Jaiñtia Circle kala rakhe ïaka World Environment Day (WED) da kaba sam ïaki pla pynlang ñiut ha kali bad kala sam ruh sha ki nongniah kali ban pynsaphriang ïaka khubor ba ym bit ban bret pathar ïaki niut ki nier kat shaba lap bas hem.
U President ka JSU War Jaiñtia u Eddy Kerry Pohtam, u General Secretary u Kerrydiam Lamin, u Vice President u Jai Pohshna bad kiwei pat ki para dkhot ka seng ki la kyrpad ia baroh ba ym dei ban bret pathar ïaki jaboh jabain ban pynjakhlia ïaka mei mariang bad ban pyndonkam da ki pla thep ñiut ha ki kali.
Ka JSU ban pyn saphriang ïaka khubor halor ka jingkongsan ka jinglehkhuid ha War Jaintia kala sam paidbah iaki pla niut ban wanrah ka jingkhuid ki jungsuba ha ki jaka jngohkai ba paw kum ka Dawki, Darang bad Shnongpdeng, ka Kshaid Krangsuri ha Amlarem, ka Krem Pubon ha Shnong Syndai, ka jingkieng jri ba ar mala ha Kudengrim bad kiwei kiwei Ka JSU kala dawa na ka sorkar ban pyntreikam ïaka District Mineral Fund ha ki jaka ba shah ktah na ka jingtih maw, maswhun ha Ri War Jaintia.
Ka JSU ka la dawa na ka sorkar Meghalaya ban pyndonkam ia kane ka pisa khamtam ha kaba shna ia ki Water Treatment Plants, Sewage Treatment Plants, ka jingsam ia ki umbam umdih, ban pynbha biang ïaki jaka ba shah pynjulor ka mariang kum ka shnong Nongtalang, Rhongkum, Amlympiang, Amdoh kiba ioh ïaka um bam umdih ba jakhlia.
Nalor kata ban pyndonkam ïaka pisa DMF haki skul bad ki shnong ki thaw ha ki kam pynroi bapher bapher.
Ka JSU ka ïaroh ia u Myntri Rangbah duh ka jylla, u Conrad Sangma ha kaba pynlong ia ka One Citizen One Tree Campaign haka jylla.
JOWAI: Ka Kiang Nangbah Government College kala rakhe ïaka World Environment Day bad kila pynlong ïaka jingthung ha phyllaw ka College bad ha B.Ed College ha Mynthong kaba sdang klas ki XI & XII haka sngi Palei.
La ïadonlang ruh ka Darhmingliani Hloncheu kaba mihkhmat na ka Spread Northeast (Extend Meghalaya) ka sengtrei mon sngewbha kaba don ka jaka treikam Sonapur bad ha Jorhat, Assam bad ka don ruh ki dkhot jong ka ha kane ka thain bad kala ai 100 tylli ki tynrai dieng Mahogany.
Ïa kine ki dieng la thung ha kine ki jaka pule khlem kleh dawai sboh.
Ha kane ka jingïathung dieng la ïashimbynta naduh u Principal ka College, ki nonghikai, ki nongïalam ka Kiang Nangbah Government College Students Union (KNGCSU) bad ki samla pule.
SHILLONG: U Myntri Rangbah ka jylla Meghalaya u la pynbna ba ha kine ki taïew ban wan ka sorkar Meghalaya Democratic Alliance (MDA) kan wanrah noh ia ka ‘Draft Water Policy’ ha ka jylla.
Ia kane u Myntri Rangbah u Conrad K Sangma ula pynbna haka sngi Palei haka jingialang ban plie pyrda ia ka International Seminar ba ar sngi halor ka phang ‘Understanding Water Crisis: The Way Forward’ ba la pynlong da ka Synod College, Shillong.
“Kane ka phang ba iadei bad ka um bam um dih ka long ka phang kaba donkam ban shimkhia bha bad kane ka seminar ka la long ruh ha ka por ba ka sorkar jylla ka dang thmu ban wanrah noh ia la ka jong ka Water Policy ha kine ki taïew ban wan lane ha kine ki khyndiat bnai.
"U Myntri Rangbah u la ong ruh ba ka sorkar jylla ka la pyrshang ban wanrah la ka jong ka water policy mynta la bun bun snem bad ka sorkar MDA ka dang shu wan ha ka bor ha u snem 2018 bad la rai ba la donkam pyndep noh ia kane ka kam ban wanrah ia ka water policy ka jylla.
JOWAI: Ka tnad Pulit jong ka West Jaiñtia Hills District kala thaw da ka kynhun Special Investigation Team (SIT) ban tohkit bniah halor ka jingkhaii ïaki kynthei khynnah sha ka kam awria.
U Superintendent of Police West Jaiñtia Hills District, Bah Lakador Syiem haba kren bad ki nongthoh khubor haka sngi Palei, ula ong ba hadien ba kila ïoh ban pynpra ïaka kynhun jong ki nongkhaii bad pyngngop ïaki kynthei khynnah sha ki kam awria, kila shong ïamir jingmut sani bha la rai ban thaw da ka SIT ban tohkit bniah ban wad bniah laka don ne em ka jingkhaii ïaki khynthei khynnah shabar ka District, Jylla bad bar ri.
Ïa kane ka kynhun tohkit ba kyrpang SIT yn khlieh da Dy. SP Headquarter U Bah MJ Marngar MPS bad ki dkhot ki long u Circle Inspector cum officer Incharge Jowai Police Station u BR Marak, ka OC Women Police SI I Kharpran.
U Additional SP BJ Chetri, Dy SP Traffic U Bah Donkupar Moksha bad ka Dy SP Shahana Mukherjee kin pyniaid bad ïarap ïa kane kynhun ban pynsted iaka jingtohkit.
U SP ula ong ba baroh ki kynthei kiba shah pyngngop ki don haduh 24 ngut, 9 ngut la pynthikna ba kidei kiba hapoh 18 snem ka rta.
Na kine ki 24 ngut, 4 ngut ki kynthei kila wan mih sha thnad hadien ka jingbuddien ki pulit halor kane ka kam khaii ïaki kynthei haka kam awria.
Ïa baroh la aiti sha ka tnad District Social Welfare ba kin ioh ka jingïasyllok.
Ha kaba iadei bad ki 9 ngut pat kiba hap hapoh ka rta 18 snem yn ai ka jingsyllok wat ïa ki kmie ki kpa hashuwa ban aiti sha ki.
Haduh mynta 10 ngut la ïohkem kiba kynthup ïaki longkmie bad ki shynrang kiba suba dei ki nongkhaii ban pynioh kynthei bad ki nongwad kynthei.
Kiba donkti ban pynbor bad pyngngop ïaki khynnah haka kam shongkha beaiñ yn pynyngat ïaki hapoh ka kyndon aiñ PoCSO Act.
KHLIEHRIAT: U Additional Principal Chief Conservator jong ka Forests u HC Chaudhary ula khot ula wer ïaki paidbah ban ïasnoh kti lang bad ka tnad Forests ha kaban ïada ïa ki mrad khlaw bad ia ki jaka sah jong ki ban kyntiew ia ka ioh ka kot bad ban wanrah ia ka roi ka par.
U HC Chaudhary, Additional Principal Chief Conservator jong ka Forests, uba long ruh u Chief Wildlife Warden, Meghalaya ula ong ïa kane haba kren haka prkram ai jinghikai ka ophis jong ka Divisional Forest Officer, Jaiñtia Hills Wildlife Division haka ha ka 1 tarik une u bnai Jylliew haka shnong Khaddum, East Jaiñtia Hills District.
Kane ka jingai jinghikai kadei halor ka phang ban pynsngewthuh paidbah ia ka jingdonkam ban ïada bad ban pynneh pynsah ïa ki mrad khlaw ban kyntiew ïaka ioh ka kot da kaba ïada ia kine ki mrad khlaw bad ïa ka jaka sah jong ki.
U HC Chaudhary haba kren shuh shuh ula ïaroh ïaka jingitynnad ka shnong Khaddum kaba don ki khlaw ki btap kiba itynnad bad ïa ka jingitynnad jong ka Wah Lukha.
U la ong ruh ba ïa ka Shnong Khaddum lah ban kyntiew kum kawei na ki jaka jngoh kai pyrthei kaba pawnam.
U HC Chaudhary u la kyrpad nongshong shnong ka Khaddum ba kim dei ban pyniap ïa ki mrad khlaw, ipom pathar ia ki dieng bad khot wer ïaki paidbah nongshong shnong ban ïasnoh kti lang bad ka tnad Forests ha kaban ïada ïa ki mrad khlaw bad ia ki jaka sah jong ki ha kaba ka tnad forest kan ai ia ka lad jingiarap ha ka ban kyntiew ia ka ioh ka kot bad ban wanrah ia ka roi ka par ha katei ka shnong.
Ula kyntu ïaki ban kin sdang ban phai khmat sha kiwei pat ki lad kamai kum ka kam ri jingri, kam suh jain, kam Ri Ngap bad kumta ter ter kiba lah ban kyntiew khambun ha ka ioh ka kot bad ha kajuh ka por u la ai jingmut ia ki nongialam shnong ba kin shna ia ka committee ïada mrad bad ban wanrah ia ka roi ka par hapoh ka shnong.
U la ong ruh ia kane ka committee dei ban register hapoh ka ophis jong ka Divisional Forest Officer, Jaintia Hills Wildlife Division.
U Dr. Z Changsan, Regional Director, Central Pollution Control Board u ba la iadonlang ha katei ka sngi haba ai jingkren u la ong ba ka jingdonkam ban iada ia ka mariang bad ia ki jongdon jingem hapoh jong ka kam dei shuh ka mat kaba thymmai namar ia kane la hikai naduh ka kitab Genesis ha kaba u Blei u la thaw ia u briew ryngkat bad ka hukum ban ri ban sumar ia ki kynja jingthaw baroh, ym ban pynjot ia ki.
U la ong ruh ba ka rukom rep jhum ka pynjot pynpra ia ka mariang bad u la kyrpad ia ki paid nongshong shnong ba kin wad noh da kiwei pat ki lad rep jingrep.
Ka kong H Lato, MFS, Divisional Forest Officer, Jaiñtia Hills Wildlife Division,Jowai ka la kyrpad ia ki briew jong ka shnong ba kin iatrei lang bad ka tnad ha kaban iada bad ban pynneh pynsah ia ki mrad khlaw ban kumjuh ruh ia ki jaka sah jong ki.
Ka jingdon jong ka Narpuh Wildlife Sanctuary bad ka jingdon jong ki mrad ha katei ka khlaw kan khring ia ki nong jngoh kai pyrthei bad khmatam ia ki riew ieit mrad ban wan jngoh kai ha katei ka thain kaba lah ban kyntiew ia ka ioh ka kot da kumwei pat.
Ha kane ka jingai jinghikai la ïadonlang u Waheh Shnong jong ka shnong Khaddum ryngkat ka jing bad ki kyntien ai khublei la ai da u Ma S Law uba dei u Range Forest Officer da dei peit ia ka Umkiang Wildlife Range.
JOWAI: Ka Dorbar Shnong Panliar kala ïasnohktilang bad ka mission jong ka sorkar jylla ‘One Citizen One Tree Campaign’ bad kala pynlong aka jingthung dieng naduh u Mot Kiang Nangbah bad ha ki lynti ki syngkieng kaba don ha shilynter ka Syntu Ksiar.
Hashuwa ban thung dieng la don ka jingialang kaba lyngkot kaba pyniaid da u Waheh Shnong u Ma Riquoma Rq. Laloo haka jingiadonlang u Ma Kerlang Siangshai, Fishery Officer,West Jaintia Hills District, U Bah MJ Kharbudon, Range Officer, Social Forestry, EJHD, u General Secretary Panaliar U Ma Careme Phawa bad kiwei kiwei ki riew rangbah.
U Ma Sajay Laloo u nongshong shnong ka shnong Panaliar ula ai sngewbha 2000 tynrai ki dieng ban thung ha katei ka jaka.
Ka Rotary Club Jowai, ka Jaiñtia Fishing & Environment Society, ki khynnah skul ka Panaliar bad ka Loompyrdi Iongpiah, Jowai ruh kila iashimbynta ha kane ka jingiathung dieng.
KHLIEHRIAT: Ka Khliehriat Block Congress Committte ryngkat ka jingiatreilang bad ka Rural Urban Development Society kala rakhe ia ka World Environment Day da kaba thung dieng haka Shnong Pynurkba, East Jaiñtia Hills District.
Ha kane ka sngi rakhe la shimbynta da u President ka Khliehriat Block Congress Committee u Deibormi Syad bad ka General Secretary ka Khliehriat Block Congress Committee Smt. Rimaya Manar bad naka liang ka Rural Urban Development Society la iadonlang U President U Haranki Syrti, Secretary U Bhalang Bang Treasurer.
Ka Shnong Pynurba naduh u Rangbah ka shnong u Ras Rymbai, u Secretary ka Shnong u Hamlet Pdang lem bad ki dkhot jong ka shnong bad khun samla ka shnong kila iashimbynta ban thung da ki spah tylli ki dieng champa, puma bad kiwei kiwei ki jait dieng bad la thung ia ki haka khlaw jong ka shnong ki khot ka Pohsiej.
JOWAI: Ka Khynroo Khyllood Committee, Seiñraij Jowai kum ka dak ban iasnohktilang bad ka sorkar ha ka jingrakhe burom World Environment Day haka 5 Jylliew ka la pynlong ia ka jingthung dieng ha Dulong Pohali ka jaka badon ka Eco-Friendly Crematorium.
Ha kane ka sngi shwa ban thung ia ki ktynrai dieng la don ka jingialang lyngkot ba la pyniaid da u Ladwan Dkhar, Chairman Khynroo Khyllood Committee, Seiñraij ha kaba laioh ruh ka jingkren na u Ma OR. Challam, President Seinraij Jowai bad ka ngooh ka dem blei da u Sienki Lato, Secretary KKC, Seinraij.
U Ma Challam haba kren u la ong ka Seiñraij hi ha ka nongrim jong ka jinghikai ñiam ka la ialeh ban sumar pyneh pynsah ia ka mei mariang na ki por sha ki por, kumta halor ka thong jong kane ka sngi u la khot bad wer ia ki khun samla ka Seinraij ba kin shim ka jingkitkhlieh nangne shakhmat da kaba thung shuh shuh ia ki dieng ha kiwei kiwei ki jaka kaba long kum shibynta ban pynurlong ia ka thong jong ka sorkar kaba ong One Citizen -One Tree.
SHILLONG: U Bah Hamletson Dohling, MLA ka Mylliem Constituency uba long ruh u myntri pynroi sor ula buh maw nongrim na ka bynta ka jingshna pynbha ia ka surok iaid kali ha ka shnong Mawnianglah na ka bynta ka Mawnianglah Mihngi, Mawnianglah Sepngi bad Kynthawlang ha Upper Shillong haka sngi ba ar.
Kane ka surok kaba jrong 2.025 km bad yn shna lyngba ka skim Rural Infrastructure Development Fund (RIDF) – XXIV.
Ki don lai tylli ki shnong kiba la pynrung ban ioh skim shna surok lyngba ka RIDF ha ka mang jinglut kaba long T. 1,56,29000 /- (Shi Klur Sanphew Hynriew Lak Arphew Khyndai hajar).
Nalor ka shnong Mawnianglah, ki don sa ar tylli ki shnong kiba shen kin ïoh surok rong lyngba kane ka skhim RIDF kata ka shnong Baniun bad ka Sawmer shiteng.
Ha kane ka jingbuh maw nongrim u Myntri pynroi sor ka jylla ban sdang ka jingtei surok la ïadonlang u ES Lyngdoh, Executive Engineer PWD (Roads), Shillong South Division, ki ophisar ka tnad PWD, ki rangbah shnong na kine ki shnong bad shnong ba marjan, ki seng samla, ki seng longkmie bad ki paidbah nongshong kine ki shnong.
Na ka liang u bah Hamlet u la pynpaw ba bun ki surok ha ka constituency khamtam ha ki shnong ba kham kyndong ki bun kiba la jot lut donkam ban pynbha.
“Ha ki snem tam kum u nongmihkhmat ka constituency nga la iai pyrshang ban pynbiang bad weng ia ki jingeh kiba u paidbah u ia kynduh bad ki paidbah nongshong ki ud halor ka jingsoh-sat ha ka leit ka wan", u la ong.
“Ki bun ki kam kiba hap ban pyndep bad ki kam pynroi kim dei ki kam ba tang shu ong long lah ban long noh hynrei ki donkam ia ka por hynrei kum u nongmihkhmat ngan iai pyrshang ban kyntiew ia ka thaiñ bad ka constituency hi baroh kawei," la ong u ne u myntri sorkar da kaba kyntu ia ki paidbah ki nongialam shnong ban ai ka jingiatrei lang ha ki kam bapher bapher.
JOWAI: Ki Pulit jong ka Jowai Police Station, West Jaiñtia Hills kila ïoh ban pyllait sa 11 ngut ki kynthei khynnah kiba shah khaii ha ki kam awria bad kila ïohkem ruh sa 2 ngut ki suba nongpynioh kynthei na Jowai bad ki shnong marjan ka Jowai.
Kine ki ar ngut kiba shah kem kiba suba jur ki dei ki nongpynioh kynthei ki dei u Nikil Sarkar (30) uba naka shnong Muktapur bad ka Victoria Shylla (34) ba na ka shnong Mowtyrchiah.
U Superintendent of Police West Jaiñtia Hills District U Bah Lakador Syiem haba kren bad ki nongthoh khubor haka sngi Balang ula ïathuh ba haduh mynta 20 ngut ki kynthei khynnah kila ioh ban pyllait.
Haduh 9 ngut ki dei ki khynnah hapoh ka 18 snem ka rta, 3 ngut kiba ym pat lah ban pynthikna ïaka rta.
Baroh 10 ki suba nongkhaii bad ki nongwad kynthei kiba shah kem kila don mynta hapoh ka jingshah tian bishar haka ïing kashari.
“15-16 ngut eiei ki briew ngi la bat ban tohkit halor kane ka jingkhaii ïaki kynthei khynnah sha ki kam awria bad ngi dang tohkit bniah ban pynthikna la ka don ne ka jingkhaii ïaki kyntghei khynnah ban leh ki kam awria shabar ka District bad ka Jylla," la ong U Bah Lakador Syiem.
U SP ula kyrpad ïaki shnong bad ki nongialam shnong ba kim dei ban kyntait ïa kine kiba shah pyngngop ha ki kam awria haka imlang sahlang, hynrei ban ai ïaki ka jingiarap ban kin lait na kane ka kam khnang ba kin lah ban tei ïaka iing ka sem bad ka imlang ka sahlang baroh kawei.
JOWAI: Ka bor pyniaid jong ka skul bad ki khynnah skul jong ka Chilliangraij Jowai ruh kila shimbynta haka jingthung dieng haka World Environment Day bad jurip ruh ïaki dieng kiba la dep thung ha ki snem kiba la dep haka shnong Chilliangraij, Jowai.
Kum ban pynsngewthuh ia ki khynnah shaphang kane ka sngi na ka liang Ka kong Handakaru Iakai, Head Teacher ka la shim ban ai jingkren halor ka mat pdeng jong kane ka sngi kaba ong Beat Air Pollution.
U DH Pde, Chairman School Managing Committee u la batai halor ka jingdonkam jong ka jingthung ia ki dieng ki siej na ki por sha ki por kaba long shibynta ban pynlait ia ka mei mariang na ka jinglong syllen.
Shuh Shuh ruh ha kane ka sngi ha ka thong jong ka Swachh Bharat-Swachh Vidyalaya la ioh ruh ka jingpule ia ka Swachh Bharat Pledge kaba long kum shibynta ban pynkynmaw ia ka kamram kum ki nongshongshnong ha ka jingiadei ban wanrah ia ka jingkhuid jingsuba ki sawdong sawkun ka mei mariang.
Ha ka juh ka sngi ka Dorbar Shnong Chilliangraij kum shibynta ban leh burom Centenary Celebration jong ïung Walieh ryngkat ka Art of Living West Jaintia Hills ki la pynlong ia ka jingthung dieng kaba la iashimbynta da ki khun ka shnong bad ki dkhot ka Art of Living, West Jaintia Hills.
U Damehiwot Pde, Rangbah Shnong haba ai jingkren ha ka jingiadei bad kane ka sngi u la ong ka jingthung ia ki dieng ki siej na ki por sha ki por ka long kaba donkam khnang ba ka mei mariang kan lait na ka jingsyllen bad ruh ka jingdon jong ki dieng ki siej ka wanrah ha ngi ia ka lyer bakhuid ba pyngngad.
U Kamnipaia Challam pat kum uwei na ki dkhot ka Art of Living, u ong kiei kiei baroh ki jingdonkam ngi ioh na ka mei mariang kumta kum ki pateng ngi dei ban don ka jingkitkhlieh na ka bynta jongka khnang ba ki tyllong um kroh umkrem kin iai tuid bad iai mih na ka pateng sha ka pateng.
JOWAI: Ka JSU central body bad ka JSU (shillong circle) kala leit ban ïakynduh bad ai da ka dorkhat ha u Bah AL Hek Myntri ka tnad koit khiah bad dawa ban plie noh iaka building thymmai jong ka Maternity and Child Health hospital kaba don ha Ganesh Das Shillong haka sngi ba ar.
Ka JSU hadien ba kala ioh shibun ki jingujor na ki nongpang kiba wan kha khyllung ha kane ka hospital bad na kawei ka longkmie ba ka hospital kam lah ban pdiang ïaka ban kha ia i khunlung hapoh kane ka hospital namar bym don ki kor ki bor ki ba biang khamtam ka jingbym don ka Neonatal Itensive Care Unit (NICU), ka jaka sumar ïaki khunlung bym dap bnai kala leit ban kha ïa i khun sha Narzareth hospital kaba buh iaka ha ka jingeh kum ka briew kaba duna ka ioh ka kot bad na ka liang ka seng ki la leit ai jingiarap ryngkat bad kiwei pat ki kynhun trei mon sngewbha ban pyllait ia kane longkmie na ka jingsiew kaba heh bad ka hospital ruh ka lah iarap ban pynduna ia ka dor jingsumar ia i khyllung ba dang kha.
U President JSU Shillong Circle, Treiborlang R Suchen bad kiwei kiwei ki dkhot kila leit ban jurip bad wad bniah ia ka jingduna hapoh ka Ganesh Das hospital bad ki la ia kynduh ruh ia ka Superindent Medical Officer ka Doctor Wanswett.
Ka JSU kala kam ba nalor ka jingduna ki tiar ki tar ban sumar, kane ka jaka sumar ka duna nurse bad doktor ban ai jingshakri ïa u nongpang bad la dawa ban pynbun nongtrei ha kane ka jaka sumar.
Ia kane ka dorkhat la ai ruh sha u Director jong Medical Health Officer, East Khasi Hills.
Ka JSU ka dawa ban plie noh ia ka additional building jong ka Ganesh Das Hospital ban pynduna ïaka jingkhapngiah ka aspatal, ban pynbiang ïaki Ventilator ha PICU kaba don tang kawei ha ki 6 tylli ki jingthiah.
Ka JSU ka dawa ruh ban plie noh iaka Maternity and Children Hospital kaba don ha Jowai, Panaliar ban pynsuk iaki nongkha khun kiba wan na kylleng bad ban kham pynkylluid iaka Ganesh Das hospital ha Shillong bad ban pynbiang iaki jingdonkam ka jaka sumar ha East Jaintia Hills District kumjuh.
U Treiborlang Suchen u la iaroh ia ka sorkar na bynta ka jingioh jingmyntoi ki paidbah na ka MHIS card wat la ki jaka sumar sorkar ki don ha kylleng ki jaka ki duna haki kor ki bor namar ba lyngba kane ka card ki ioh ka jingmyntoi ban siew na ka bynta ka jingshah sumar haki aspatal shimet.
Ka JSU kala pynpaw ba u Myntri ka koit ka khiah ula kular shimkhia ban pynbiang iaki kor ki bor ha Ganesh Das Hospital bad ban plie iaka jaka sumar thymmai ha u bnai Naiwieng bad iaka Jowai Maternity and Childrens’ Hospital yn plie mynta hi u snem.
JOWAI: Ka Mukhaialong Dorbar Shnong ha ryngkat ka jingïatreilang ka ophis jong ka DFO Wildlife Division, Jowai kala pynlong ïaka jingthungdieng haka ‘law shnong jong ka shnong – ka Mukhaialong Pohblai Community Reserved haka sngi ba ar.
Kane ka jingthung dieng kaba la pynlong da ka Dorbar Shnong Mukhaialong ka dei kum shibynta ban rakhe ïaka World Environment Day.
Wat hapdeng ka jingjur jong u slap ki paid nongshong shnong ka Mukhaialong kila mih paidbah ban thung dieng haduh 500 tynrai ha kaba 200 tynrai la ai da ka DFO Wildlife bad 300 tynrai la pynbiang da ka bor shnong.
Ka Dorbar shnong ka la maham ba ym bit ban thang lum hapoh u pud u sam ka shnong khnang ba ki dieng kin heh kin san hapoh pud u sam jong ka shnong bad ki artylli ki Community Reserved ka shnong.
JOWAI: Ka seng Hynñiewtrep Youth Council (HYC), War Jaintia Circle bad Jowai Circle kala pynlong ka jingkhynra ia ki Trading License bad Labour License haka shnong Bakur bad Dawki bad la lap bun ki suba nong Bangaldesh kiba ym don kot don sla ba biang ban khaii pateng.
Ka HYC haka 4 tarik une u bnai  haka jingïalam u General Secretary HYC-JC samla Roaming Lamare, President HYC-WJC samla Yoohunki Shylla, Organizing Secretary Meshwa Khongiong bad kiwei kiwei ha ryngkat ka jingiatreilang ki rangbah shnong kila leit ban khynra trading license bad labour license ïaki bar jylla kiba khaii pateng ha kitei ki shnong kiba don ha khappud India Bangladesh.
La lap bun tylli ki dukan bar jylla kiba ym don ïa kitei ki license bad la ka HYC kala khang tala ïaki dukan jong ki.
Don pat kiba don license ruh kim shym la pynthymmai bad katba ha ki dukan ba pyniaid ki trai jylla bun ngut ki nongtrei bar jylla kim don ia ka labour license.
Ka HYC kala kynnoh ba bun ki suba nong Bangladesh kila shongdie bad khaii dohkha hapoh ka Iew Dawki khlem da don kino kino ki kot ki sla ba biang.
Ka HYC ka ong ba District Council ka don ïaka aiñ ban tehlakam ïaka jingkhaii beaiñ ki bar jylla katkum ka aiñ Trading by Non-Tribal, hynrei la lap ba kane ka aiñ kaba pynkup bor ïaka konsil kam myntoi eiei namar ba da ki spah spah ngut ki bar jylla bar ri ki khaii pateng ha kane ka thain khlem ki kot ki sla bad ka konsil ka shu duh ei ïaka khajna ba ka dei ban ioh.
Da U Soolangki D. Laloo K a 5 tarik u Jylliew kaba ngi tip kum ka World Environment Day ka dei ka sngi ha kaba ki ri ha shityllup ka pyrthei ha ka thong ban pynneh pynsah ia ka jingitynnad ka mei mariang bad ki sawdong sawkun jong ka, ki la shim ka jingkitkhlieh ban leh shibun ki kam kum ha ka ban thung ia thied, ki siej, ki syntiew ki skud bad kiwei kiwei ki rukom leh ba iahap bad ka thong jong ka World Environment Day.
Kum u nongthoh haba phai sha kane ka sngi ka wan ka sur ban phalang ha ka pyrkhat pyrdain jong nga ia u wei u riew ieit mariang uba ngim shym la poi pyrkhat ba da ka jingstad bad jingshemphang jong u ki dieng ha ryngkat ki sla jyrngam baphuh itynnad kin iohlad ban neh, ban san bad pynsuhsieng ia ka jingitynnad ki sawdong sawkun ka mei mariang.
Hooid, une u briew wat la um don shuh hangne ha pyrthei shongbasa hynrei ki dak kti bad ki kam ratbah ba u la leh kin long ki mot ba iaineh iaisah bad ieng sakhi ha khmat ka pyrthei teng la pateng.
Kum u pateng kane ka juk haba bishar bad pynshongdor pynshongnia ia ka jingpynmih pyrthei ka Khnap thangbru (Eco-friendly Crematorium) ba la shem bad pynwandur da u ma Kambell Chullai ka long shisha ka jingkyrkhu ym tang na ka bynta kito ki briew ba pyndonkam ia ka hynrei ka long ruh kyrpang ia ka mei mariang ha kaba ki dieng ba ju pom bad pynkhyllem da ki bun tynrai na ka bynta ban pyndep ia ka niam iap, ha kine ki sngi ba mynta laioh ban sakhi ba kine kiei kiei kim don shuh naduh ba la mih kane ka Eco-Friendly Crematorium u ma Kambell Chullai.
Haba pyrshang ban iakren bad katto katne ki riew rangbah ia ki rukom ioh myntoi jongki lyngba ka jingdon kane ka Eco-Friendly Crematorium hapoh ki shnong ki Raij jongki, ki iathuh ba ha ki por mynshwa haman badon ka jingiap hapoh ka Raij ka shnong na ka bynta ban pyndep ia ka niam iap bad pynkhuid ia ka met ha ka syiemding ki hap ban pom bad pynkhyllem da ki bun tylli ki tynrai diengheh hynrei mynta naduh ba la pynmih pyrthei u ma Kambell ia ka khnap (Eco-friendly crematorium) ba iahap kat kum ka jingiaid jong ka por, ka jingpom ia ki dieng kam don shuh bad ruh na ka bynta ban pyndep ia ka niam iap ne pynkhuid ia ka met ha ka syiending ki lah ban pyndonkam tang da ki katto katne ki diengrit kiba la dep pynkhreh lypa.
Shim jingkhein ia ka jingpom bad thyllem ia ki dieng haman badon ka jingiap ki briew haman ki shnong ki thaw, kat kum ka jingiathuh ki riewrangbah, la ong ba ym duna ia ka saw ne san tylli ki dieng hap ban pom ne thyllem, shu antad lada ha ka shi snem kan don haduh 10 ngut kiba iap ha kawei ka shnong, ki diengheh kin hap ban pom bad thyllem haduh 40 tylli, to pyrkhat lada ha ka shisnem ha kawei kawei ka shnong ka raij kin duh kin dam ki diengheh da ki bun phew bun spah tylli, kumno kan long ka lyer kaba ngi ring ngi pynhiar mynsiem, kumno kan long ka shnong ka thaw jongngi, kumno kin long ki lum ki wah jongngi? Une u dei u Dak Jingkylli uba manga maphi kum ki pateng kane ka juk ngi dei ban pyrkhat bad puson bha.
Khatduh iawai shwa ban pynkut, ngan buh ia kine ki kyntien, u ma Kambell Chullai lah ban ong u dei u simpyllieng jong ka jingkyrmen bamih paw hadien u lyoh badum, u dei simpah simsong jong ka Bri u 7trep 7skum uba hapdeng ka kyrdan pule barit eh, u lah ban trei ia ka kam kaba khraw kat haduh ba kiwei kiwei ki briew badon hapdeng ki kyrdan pule ba shalor ka pynlyngoh ia ki ban peit bad bishar ia ka jingstad bad jingshemphang u ma Kambell Chullai (Bam kwai ha Dwar u Blei).
Haba shim ban pynshongnia shongnongrim ia kane ka jingstad bad jingshemphang u ma Kambell Chullai ban shna bad pynwandur ia ka khnap thangbriew (Eco-Friendly Crematorium), lah ban ong bad pynshisha ba u dei shisha u riew ieit mariang uba ki kam jongu ki kren khamsawa hangi ki pateng wat la um don shuh ryngkat bad ngi hangne ha sla pyrthei.
Ko khun ka Bri u hynniewtrep hynniewskum, hato kum ia une u briew, kaei ka kamram jong ngi, hato ka donkam mo ia nga ia phi ban ngin pynkhraw bad tynrong shuh shuh ia ka nam bad ka kyrteng jong u? Haba phai na ka liang jong ka Forest & Environment Department sngewtynnad ban tip ba ia kane ka jingstad bad jingshemphang u ma Kambell Chullai la pynsaphriang shuh shuh ia ka sha kiwei kiwei de ki jaka ki shnong.
Hynrei kum ka sorkar, kaei pat ka kamram jong ka? Hato kan pynkut noh tang na rmiangshyntur ia ka kyrteng, ka nam bad ki kam u ma Kambell Chullai, hato dei hok mo ia u ma Kambell ha kum kane ka juk ka por ba un ioh ka jingithuh ba kham kyrpang lyngba ka sorkar ne na kiwei kiwei ki kynhun kiba la ioh ban mad ia ka jingkyrkhu lyngba ka Eco-Friendly Crematorium u ma Kambell.
AMLAREM: U Superintendent of Police West Jaiñtia Hills Bah Lakador Syiem ula ïathuh ba ki shipai BSF jong ka Muktapur BOP kila ïoh kurup sa 20 tylli ki masi na Muktapur.
La ïoh kurup ïa kine ki masi haka 1 tarik bad 2 tarik une u bnai bad la suba jur ba kine ki masi ki dei kiba thmu ban shalan sha Bangladesh.
Kino kino ki trai ba jah masi ne kiba don jingtip halor jingshah tuh masi la kyrpad ban kin wan mih ha Dawki Police Station ban leh ïaka jingdonkam jong ka aiñ.
JOWAI: Ka synjuk jong ki nongshet ja sngi-All Jaintia Mid-Day Meal Workers Union, Jowai (AJMMWU) kila leit ai da ka dorkhat ha u Myntri Rangbah ka Jylla Conrad K Sangma ban kyrpad na u ban kyntiew ïaka bai bylla shet ja sngi naka T.1000/- sha ka T.5000/- shi bnai.
Kane ka seng AJMMWU ka dei ka seng hap hapoh ka shatri jong ka All Jaiñtia Muster Roll Workers and Labour Union, Jowai (AJMRWLU) kaba ialam da u president u Khroo Lamsalangki Pariat bad ki nongïalam jong ki nongshet ja sngi u O Pariat bad ka N Toi nalor kiwei kiwei ki nongshet ja na East Khasi Hills kila leit ban ïakynduh markhmat ïa u Myntri Rangbah bad ban ai ruh ïa ka dorkhat ban dawa kyntiew ïaka jingsiew nalor kiwei kiwei ki jingdawa.
Ka seng ki nongshet ja sngi kila pynpaw ba ka jingtrei jong ki ka dei palat ïaka 8 kynta bad kam dei shuh ka jingtrei shipor bad kala palat ïaka 8 kynta.
Naduh mynstep 8 baje manla ka sngi ki hap ban pynbiang ka bam ka dih ïaki khynnah skul bad ban sait khuid ïaka tiar ki tar bad ki jaka shet ha kaba kila klet ïaka kamram ban peit ïaki khun ki kti jong ki bad wat tang ban leit on bad shaw skul ïaki khun ruh kim don por shuh.
Kumta ki la kyrpad ïa u Myntri Rangbah ban kyntiew ïaka bai bylla jong ki bad ban siew ïa baroh shi snem ym tang 10 bnai bad ban pynthikna ban siew bai bylla manla ka bnai bad ban pynrung ïaka pisa hapoh ka account jong ki nongshet ja.
Kiwei kiwei ki jingdawa kalong ban pynithuh ne ai jngbit ba ki nongshet ja ba kin long ki dkhot jong ka Meghalaya building & others constructions welfare board bad ban pynrung ïaki nongshet ja ha ki Health, Social and Pension scheme kiba peit da ka sorkar bad ruh ban ai shuti haba pang ba shitom, armet ne ïoh khun.
Nalor kata ban pynbiang ïaka bording solar light bad ban pynbiang ïaki tyndong shet jingshet ban pynduna ïaka jingthang rnga khnang ban pynneh pynsah ïaka mariang.
La pynpaw ruh ba ki kloi ban ïashimbynta haka program thung dieng One Citizen One Tree ha kaba kin thung uwei nongshet ja uwei u dieng bad uwei u muster roll uwei u dieng ha kylleng ki jaka.
U Khroo Lamsalangki Pariat, President ka AJMRWLU, ula ong ba na kaliang u Myntri Rangbah ula kular ban shimkhia ban ïakren bad u Myntri Rangabah Duh ka Ri halor kane ka kam ki nongshet ja sngi bad ki nongiarap shet ja namar ba kiwei kiwei ki jylla kila mynjur ban pynkiew ïaka bai bylla ki nongshet ja Mid-Day Meal.
JOWAI: Ki Pulit ka jong ka Jowai Police Station, West Jaiñtia Hills kila ïoh ban pyllait 9 ngut ki khynnah kynthei kiba la ngat ha ki kam awria bad la ïohkem ïa 8 ngut kynthup ïaki kynthei ba suba nongkhaïi ïa kine ki khynnah bad ki rang kiba kwah ban pynsngewbha ïalade  na ka shnong Mihmyntdu, ka shnong kaba don hajan ka Jowai.
Kine ki khynnah kiba la ïoh pyllait ki Pulit naka kam awria ki dei kiba don haka rta kaba 14, 15 bad 16 snem ka rta.
Haka sngi nyngkong la ioh ban pyllait 5 ngut na Mihmyntdu bad hynne ka sngi ba la ar la ioh pyllai 4 ngut na ki jaka bapher bapher.
Kine ki ba shah kem 8 ngut ki kynthup ïa ki suba nongpynioh kynthei (pimps) bad ki suba nongwad (client) ban leh ki kam awria ki kynthup ïaka Dapynbiang Sten (26) na Kyrwen, Riwandakaru Dann (22), Ladthadlaboh, Kristina Lyngdoh (18), Sohkynphor, Sanwaki Dkhar (28), Khliehiongriang, u Lemi Ryngkhlem (20), Demthring, u Elison Dkhar (24), Demthring, Emryngkatmitre Dkhar 20, Demthring bad u Prosperity Talang (22), Demthring.
U Superintendent of Police West Jaiñtia Hills District u Bah Lakador Syiem ula ïathuh baka jingtrei shitom ki Pulit Kynthei hapoh ka jingïalam ka Officer Incharge ka SI I Kharpran bad ka Special Juvenile Unit, ka Child Line, ka Child Welfare Committee, District Social Welfare Officer, ANTF kila ïoh ban pyllait ïa kine ki khynnah naka jingshah khaii ban leh kam awria.
U Bah Lakador ula ong kane ka kam kala paw pyrthei, kala jia hadien ba jahrngai kawei ka khynnah naduh 25 u Jymmang na kawei ka Shnong kaba don ha Jowai.
Kila ioh jingtip halor ka jingjah kane ka khynnah haka 2 tarik une u bnai bad haka jingtohkit jong ki Pulit la lap ksai ba kane ka khynnah ka ithuh ïaki arngut ki kynthei naka Sohkymphor bad ka Nongjngi.
Haka jingtohkit jong ngi la lap ksai bad suba ba ka don ka jingkhaii iaki khynnah bad kila thwet ïa kine ki ar ngut ki kynthei na Laskeiñ Kyrwen bad Mowtyrshiah bad la lap ïa kawei na na Kyrwen bad kawei pat na Mihmyntdu.
“Haba la ïohbat ïa kine ki kynthei kiba suba nongkhaii la pynlong ka jingkhynra ha Mihmyntdu bad la lap ba bun ngut ki khynnah ki shah pyngngat ha ki kam awria", la ong u SP.
U Bah Syiem ula ïathuh shuh shuh ba da ka jingiatreilang ki Pulit, ANTF, ka Child Line, ka Child Welfare Committee, District Social Welfare Officer la lap ksai shuh shuh ba kumba 15-16 ngut ki khynnah ki shah khaïi bad ngi pyrshang ban wad ki lad ki lynti ban pyllait ïaki na ki kam awria.
U SP ula ong ba ka jingtohkit kaba bin pa bin kala iaid shakhmat bad kim lah ban kheinsting halor kane ka kam ïoh don ruh ki khynnah kiba shah khaii shabar ka District bad ka Jylla.
U la ong ba la rah ïakine ki 8 ngut sha ïing bishar ban tian bishar bad la pyngngat ïaki haka kyndon ain rahbor, lehbeijot iaki khynnah ba kiwei kiwei ki kyndon aiñ ba hap haka IPC.
JOWAI: Ka Khasi Students’ Union, Laskein Circle haka sngi Saitjaiñ ka la hiar sha ka shnong Khatkasla ka shnong hadien ba kala ioh jingtip ba ka Sorkar Assam kala thmu ban shna ïaka Police Outpost hajan katei ka shnong.
Haka jingleit jurip jong ka KSU kala lap ba ka don shisha ka jingthmu jong ka Sorkar Assam ban shna Police Outpost haka wei ka jaka kaba dei ka khlaw shnong jong ka Shnong Khatkasla bad Shnong Psiar.
La lap ba ka Sorkar Assam kala dep ban pynmadan iakatei ka jaka daka puh shilum naka bynta ban shna iaka Police Outpost jong ka Assam.
President jong ka KSU Laskein Circle, u Balawan Suchiang ula ong ba ka seng ka pynpaw iaka jingpyrshah kaba jur halor katei ka jingthmu jong ka Sorkar Assam ban shna Police Outpost ha katei ka jaka kaba dang hap hapoh u pud u sam ka Meghalaya.
Ka KSU kan nym shongkli kti halor katei ka kam kyntu pud u Assam bad la pynpaw ba kin leit ban dawa na ka sorkar jylla ban dawa ban tuklar bad phah pynsangeh shisyndon ia katei ka jingthmu ka Sorkar Assam.
U Balawan ula kren bynniaw ruh halor ka jingbynshimkhia jong ka Sorkar Jylla ban pynbeit ia u pud u sam bad ka jingbym shimkhia jong ka ban buh ïaka ktem pulit sha ki jaka khappud ban iada ïa u pud u sam bad u paidbah ba shong ha khappud.
Kumban shu pynkynmaw ba ha u snem bala dep haka 29 tarik u Kyllalyngkot 2018 ruh ka sorkar Assam ka thmu ban shna out post ha katei ka jaka.
Ka bor District jong ka West Jaiñtia Hill kala leit ban pynsangeh bad ka jingthmu jong ka Assam kala pulom.
NONGSPUNG: Ka Village Defence Party (VDP), Nongspung hapoh ka jingialam u Bah Melanding Syiemlieh President VDP Nongspung bad u Bah Rojimstar Syiemlieh Secretary VDP Nongspung ha ka jingiatreilang jong ka Seng Samla, Seng Longkmie ka shnong Nongspung bad ki samla pule na ka Social Work Department ka Martin Luther Christian University u Jymmang 29 kala pynlong ia ka prokram ai jinghikai halor ka jinglehkhuid, ka jingjyllei ki jingdih kiba pynbuaid, ka jingshongkha khynnah bad ka kam thombor ïaki kynthei khynnah.
Haba kren ha ka jingialang u Bah Kyntiew Syiemiong Secretary ka shnong Nongspung u la ong ba ka jinglehkhuid ka long kaba donkam haduh katta katta  kum  ka imlang sahlang ban jinglait na ki jingpang ba bun jait  namar ki jingjaboh.
Dei ban kiar na ka jingbret pathar ia ki jaboh kum ki plastik bad kiwei kiwei kiba tuid ha ki nala, ki wah, ha ki lynti syngkien bad ban don ka jingkitkhlieh ban pynlong ia ka imlang sahlang kaba khuid ha baroh ki liang da kaba sdang na la ki rympei iing.
U Bah F Dkhar na ka Manbha Foundation u la kren halor ka jingshahktah kito kiba lah kyrni ha ki jingdih kiba pynbuaid kum ka kyiad, u drok bad kiwei kiwei kiba buh  jingeh ia ki  ban bthat ne  lait na kum kita ki  jingkyrni kiba  ktah ia ka koit ka khiah, ka pyrkhat pyrdain , shongsuk shongsain ha iing ha sem bad ha  ka imlang sahlang.
Ka long kaba donkam ba kum ka imlang sahlang khamtam ki samla ban kiar na kitei ki kynja jingdih namar ba shisien ba lah kyrni ka shem shitom ban lait na ki.
U Bah A Shanpru uba mihkhmat na ka Sohiong Police Outpost u kren halor ka shongkha khynnah kiba khlem pat dei ka rta  ba ka don ka aiñ kaba teh ia kito kiba shongkha khynnah.
U pynkynmaw ba ki kynthei ki dei ban kynjoh 18 snem bad ki shynrang 21snem ka rta ban shongkha shongman.
Ka shongkha khynnah ka wanrah ia ka jingkulmar, jingiapher jingmut shiteng por, ka jingduh ia ka jingpule, ka jingktah ia ka koit ka khiah jong ki bad ia ka lawei ka jaidbynriew namar ki khynnah skul bad samla pule ki dei ki lawei jong ka imlang sahlang.
U pynpaw ruh ïa ka jingshah ktah ki khynnah kiba ngat ha ka jingshah thombor ka ktah ïaka pyrkhat pyrdaiñ jong ki.
U pynkynmaw ruh ka jingthombor iaki khynnah kynthei kiba khlem pat dei ka rta ban shongkha kin hap ka jingshah pynshitom ha ka aiñ Protection of Children from Sexual Offences (POCSO) Act, 2012.
U Bah Rojimstar Syiemlieh uba pyniaid ia ka jingialang ha katei ka sngi u la kyntu ia ki paidbah nongshong shnong ka thain ban shimkhia bad pylleit jingmut halor kitei ki jingai jingmut kiba pher bapher ki ban tei ia ka imlang sahlang ha ka jingim briew na bynta ka jingshngain, ka jingkiew shaphrang bad shibun ki jingmyntoi.
SHILLONG: Ka tnad MePDCL ka lah ban weng noh ïaka Load Shedding haka Jylla hadien ba ka NEEPCO. Ltd kala rai ban pynjynsur iaka rukom ai ding ïaka jylla.
Katkum ka shithi u Executive Director (Commercial) NEEPCO la ong ba ki bor pyniaid ka NEEPCO, kila rai ban pynjynsur bad ban weng shipor ïaka kyndon sam bording sha ka jylla naduh 2 tarik Jylliew haduh 30 tarik Nailur 2019.
U Myntri Rangbah ka Jylla Conrad K Sangma lyngba ka twitter u la ai khublei ïa ka jingshimkhia jong ka MeECL bad u Myntri ka tnad Bording ka Jylla James Sangma kumjuh ka NEEPCO halor ka jinglah jong ki ban ïakren pynbeit ban pynjynsur ïaka rukom ai bordiing ka NEEPCO.
JOWAI: Ka sorkar Jylla mynta ka sngi kala pynmih ïaka hukum ban pynkynriah kam ïa u DC ka West Jaiñtia Hills District bad ka East Khasi Hills District.
Katkum ka hukum bala pynmih ka sorkar Jylla, u DC barim ka West Jaiñtia Hills u Ma Garod LSN Dykes IAS, uba shah pynkynriah hashuwa ka elekshon Lok Sabha kum u Joint Secretary jong ka tnad Education ula shah pynkynriah biang bad un wan ban shimti biang ïaka shuki Deputy Commissioner West Jaiñtia Hills District.
Kumjuh ruh ka Kong Matsiewdor War Nongbri IAS, ka Additional Secretary jong ka tnat Secretariat Administration kala shah pynkynriah bad kan shimti biang ïaka shuki Deputy Commissioner East Khasi Hills District.
U CP Gotmore IAS, DC West Jaintia Hills ula shah pynkynriah bad un shimti ïaka shuki Secretary jong ka tnad Education jong ka Jylla.
U Abhishek Bhagotia, IAS uba long u DC ka East Khasi Hills District bad u Commissioner ka Taxes ula shah pynkynriah bad un shimti biang kum Secretary jong ka tnat Secretariat Administration Department.
U Abhishek Bhagotia un bat ruh ïaka shuki Commissioner of Taxes, Commissioner Excise bad Secretary ka tnad Excise, Registration, Taxation & Stamp Department.
JOWAI: Ka bor pynïaid jong ka skul KJP Synod Mihngi Higher Secondary School kala pynkup burom ïa ki ar ngut ki khynnah skul kiba tyngshain bad wanrah ïaka nam burom jong ka skul bad ka District haka kyrdan SSLC bad HSSLC haka resol kaba pynbna ka MBoSE dangshen.
Ïa kane ka jingpynkup burom ïa ki arngut ki khynnah skul la pynlong ha ïingskul jong ka KJP Synod Mihngi HSS haka sngi Thohdieng.
Kine ki ar ngut ki khynnah skul ka dei ka Ibalahun Rymbai kaba la ïoh rung haka thup First Twenty bad kala wan haka kyrdan kaba 13 haka resol SSLC bad u U Khroo Meda Dkhar uba la wan haka kyrdan kaba hynriew haka HSSLC Science haka First Ten Position haka resol Higher Secondary School Leaving Certificate (HSSLC).
Kane ka skul na ki 72 ngut kiba ïakhun ïaka eksamin HSSLC 70 ngut kila pass bad ka haka SSLC 61 ngut kiba ïakhun 58 kiba pass.
Ïaka Ibalahun Rymbai la pynkup burom ïaka da award “Tbn. D. Blah Memorial Trophy Award" u principal ba nyngkong eh ka KJP Synod Mihngi HSS bad ïa u Khroo Meda Dkhar la pynkup burom da ka bor pynïaid ka skul.
Kine ki arngut kila ïoh pdiang ïaka song pisa kaba san hajar tyngka marwei bad ka syrnod.
Ha kane ka juh ka sngi la pynkup burom ruh ïa baroh ki khynnah kiba pass bha.
U Ma Wailadmiki Shylla MLA ka Jowai uba long kum u kongsan ha kane ka jingpynkup burom ula ong ba ha ki sngi ki ia kiba mynta, ka jingnang jingstad ka dei kaba kongsan bad ula ban jur ïa khynnah skul ban minot khnang ba kin long ki myntoi jong ka imlang ka sahlang.
Nalor u Ma Wailadmiki la ïadonlang u Pastor BB Lamin, u Principal ka skul u Pastor Mechak Shylla, u Vice Principal Wanmi Passah, ki nonghikai bad ki khynnah skul.
JOWAI: U Myntri ka tnad pule puthi jong ka sorkar Jylla u Ma Lahkmen Rymbui u la wan jurip ia Kiang Nangbah Government College, Jowai haka sngi haka jingiadon lang u MLA ka Jowai u Ma Wailadmiki Shylla, U MDC jong ka Jowai North Bright Star Chyrmang, Principal ka College, u Bah DP Wahlang, Principal Secretary ka tnad Pule Puthi ka Jylla, A. E Ambrose Marak Director jong ka tnad Higher and Technical Education jong ka Sorkar Meghalaya bad u bah R. Mawroh Principal Consultant jong ka Rashtriya Uchchatar  Shiksha Abhiyan (RUSA) bad kumjuh u Executive Engineer jong ka tnad PWD ba dei peit ia ka Building ha poh Jowai, ha ryngkat ka jingiadon lang ki Students Union jong ka College haka sngi Palei.
Ka Jerina Lamare, President Kiang Nangbah Government College Students Union (KNGCSU) kala ong ba ha kane ka jing wan jurip u Myntri jong ka tnad pule puthi ula ong ba yn plie noh ia ka hostel jong ki shynrang bad jong ki kynthei ha u bnai Jylliew 19, bad u la ai ktien ruh ba yn pynkynriah noh ia ka Higher Secondary Section la kumno kumno ha u bnai ban wan u bnai sha Mynthong, Jowai.
Ka la don ruh ka jing iakren ba yn aiti noh ia ka kamra Class ka ba don armala ba la bei tyngka da ka RUSA sha ka Kiang Nangbah Government College, Jowai.
Ka B. Ed kaban tip kum ka ITEP (Integrated teacher Education Programme) ka course kaba saw snem  ban pynjanai ïaka training ki samla kiba angnud ban long nonghikai yn sdang noh mynta u snem ha Kiang Nangbah Government College, Jowai.
KHLIEHRIAT: U President jong ka Hynñiewtrep People Defence Alliance (HPDA) u Solomon Rymbai ula shah kem ha ki pulit halor ka jingshah kynnoh dawa pisa na ki dukan ha Khliehdupon, Ladrymbai.
Ïa une u Solomon la kem da ki pulit jong ka West Jaiñtia Hills District haka sngi Balang bad la aiti ïa u sha ki Pulti ka East Jaiñtia Hills haka juh ka sngi.
Nalor u Solomon kiba la shah kem hashuwa jong u ki kynthup ïa u Andrew Lamare bad u Teimiki Dkhar ba khot sin snieh khroh.
Kumban shu pynkynmaw ba kane ka jingshah kynnoh dawa pisa kane ka seng HPDA kala jia haka 3 tarik une u bnai ha kaba la kynnoh ba ki leit dawa pisa na ki dukan ha Khliehdupon Ladrymbai.
Hadien ka jingujor ki trai dukan ki VDP shnong kila shimkhia ban buddien bad pynap shrip ïa u Andrew ha ka juh ka sngi.
Halor kane ka jingiohkem ïa u Solomon ki Pulit jong Ladrymbai kila ïoh jingbit na ka ïingshari ban tohkit bniah ïa u ar sngi lynter.
AMLAREM: Ki shipai iada khappud Border Security Force (BSF) jong ka Muktapur BOP kila ïoh kurup haduh 51 tylli ki masi kiba thmu ban shallan beaiñ sha Bangladesh.
U Superintendent of Police West Jaiñtia Hills District U Bah Lakador Syiem ula ong ba ïa kine ki masi, ki shipai kila ïoh kurup haka por ba pahara ïaka khappud India Bangladesh.
Ki shipai kila ai ka jingujor eajahar ha ki Pulit jong ka Muktapur PP bad na kaliang jong ki pulit la kyntu ïaki trai masi ne kino kino kiba don jingtip ïa ki masi shah tuh ban wan mih sha thanad ban pyndep ïaki jingdonkam ka aiñ.
K a jingrakhe ia ka sngi pynneh pynsah mariang kaba la sdang naduh ka 5 tarik u Jylliew 1974 da ka United Nations Environment Programme (UNEP) haduh kine ki sngi ka long ka mat kaba donkam ban sngewthuh  ban pynsaphriang ia ka khubor sha baroh ki nongshong shnong ia ki jingma kiba mih na ka jingpynjot pathar ia ki dieng ki siej ne ki khlaw ki btap kiba pynlong ia ka lyer jaboh ban kharoi , kumjuh ia ka jingkhuid jingsuba ka um dih.
La  seng ia ka  UNEP kaba dei kawei na ki tnat ka United Nations Organization ha ka 5tarik u Jylliew 1972 ha ka Stockholm Conference on Human Environment da ka thong ban wanrah ia ka jingpynsngewthuh sha baroh ki kyndong kynshrot ki Ri ka pyrthei ban pynneh pynsah ia ka mariang bad tehlakam ia ki jingshahktah  ki jingthaw ba don jingim bad  ka jinglong jingman ka suinbneng namar ka jingpynjot pathar ia ka mei mariang.
Man la u snem ha ka 5tarik u Jylliew kylleng sawdong ka pyrthei da ki million, billion bad ki trillion tylli ki tynrai dieng bapher bapher la ju thung da ka jingshim bynta da  ki bor sorkar jong ki Ri , ki sengtreimon sngewbha,  ki khynnah skul, ka imlang sahlang bad kiwei kiwei  da ka thong ban wanrah ia ka jingjyrngam ha ki lum ki wah.
Ka sorkar jylla Meghalaya jong ngi mynta u snem 2019 ka la buh thong ban thung kumba shi million tylli ki tynrai dieng katkum ka jingpynpaw u Myntri Rangbah ka jylla.
Ka dei ka kamram jong ngi iwei pa iwei na ki nongshong shnong ban shimkhia bad pyntikna ba ki symbai ne tynrai dieng ba ngi thung  ha ka sngi rakhe  pynneh pynsah mariang ne ha kiwei ki sngi ki dei ban im , heh bad san  ba ka jingthmu kan long kaba jop bad seisoh.
Ka jingthung ia ki tynrai dieng ba kin heh kin san ka long shisha kaba kongsan khnang ba kin lah ban tan sha ki, ia shibun ka lyer jaboh kaba don ha ka haw haw kaba mih na ki tdem jong ki karkhana, ki kali, ki iing ki sem ,ka jingpluh ki khlaw ki btap bad kiwei kiwei ki bynta kiba pynlong ia ka jingkiew jong ka jingshit bad jingkylla ka suinbneng kiba ktah ia ka jingheh jingsan ki jingthung jingtep, ki mrad ,kumjuh ia ka koit ka khiah u khun bynriew ,ka jingtyrkhong, ka jingum ki lum thah, ka jingkiew  ka um ha ki duriaw, ka jingshlei um bad kiwei kiwei ki jingshah ktah.
Kum shibynta ban pynpaw bad kyntu ia ki nongsynshar jong ngi ha kylleng sawdong ka pyrthei da kaba sdang na la ka jong ka Ri  ka samla kynthei na Ri Sweden ka Greta Thunberg  ha u snem ba lah dep ha ka rta ba dang 15snem ka la sdang ia ka “Fridays for Future" movement  da kaba wer ia ki khynnah skul, kolej bad baroh kiba don jingkitkhlieh ia ka lawei bashngain ban lait na ki jingma ia ka jingpynjot ia ka mariang ban mih shakhmat ban leh eiei ha shuwa ba ka por kan dier.
Ha ka nongbah Shillong jong ngi kum ka jingkyrshan ia katei ka phang ha ka 24 tarik u Jymmang mynta u snem, ki samla pule ki lah iaid paidbah na Don Bosco Square sha State Central Library ha ryngkat ka jingaiti ia ki jingai jingmut sha ka sorkar jylla ban shim ki lad ki lynti halor ki jingshah ktah namar ka jingpynjot pathar ia ka mei mariang.
Ka la dei ka por ba ngin sngewthuh bad don ka jingmlien ba ngin thung bujli bun tylli ki symbai ne tynrai dieng lada ngi pom ia uwei u dieng ne jingmlien ban thung dieng katba lah ei  khnang ba kan nym don jingktah ia ka mariang namar ba ngi hap ban pom ia ki dieng ha ki jingdonkam kiba pher bapher jong ngi man la ka sngi.
U khun bynriew um dei ban shu shim kabu tang ia ka myntoi shimet ha ka khaii pateng hynrei u dei ruh ban pyrkhat ia ka pateng ba mynta bad ki ban sa wan khnang ba kin lait na ki jingshitom kiba bun jait, ba kin biang ka bam ka dih, ban lait na shibun ki jingshah ktah.
Ka bor sorkar marwei, ki sengtreimon sngewbha, ki nongialam shnong ne hima, ki riew shimet kiba long trai ia ki jaka khlaw  kin nym lah satia ban pynurlong ia ka jingjop ha katei ka bynta tang ma ki.
Ka donkam ka jingkitkhlieh bad  jingiashim bynta kaba ryntih jong ngi iwei pa iwei ban kiar na ka jingpynjot pathar ia ki dieng ki siej da kaba sumar ia ki, kumba ki longshwa manshuwa ki jong ngi ki lah iohi lypa ia ka jingdonkam ki khlaw ki btap da kaba pynneh pynsah ia ki lyngba ki law kyntang, law khang bad ki khlaw ba la buh da ki tnat sorkar bapher bapher ha kine ki sngi.
Ngi donkam ban sngewthuh ba ki jingtreikam ki jong ngi kiba man la ka sngi ki ktah ia ka mariang haba pynjaboh ia ka, kumta ngi donkam ban long kiba phikir khnang ba ngin lah ban jop bad weng ia kita ki jingeh baroh.
Kyrmen ba ka jingrakhe ia ka sngi pynneh pynsah mariang mynta u snem ha ka 5 tarik u Jylliew halor ka mat pdeng “Beat Air Pollution " ba kumno ngin ioh ia ka lyer kaba khuid ba ngin ring mynsiem kan long shisha kaba khia thew bad don jingmut ka ban rung ha ka pyrkhat pyrdain ki jong ngi baroh na bynta ka jingmyntoi jong ngi hi ha ki sngi bad por ban wan ym ba ngin shu rakhe pyndep rukom da kaba klet noh ia baroh kito ki tynrai dieng ba ngi thung hynrei ban da sumar sukher ia ki bad kumjuh ruh ban iada ia ki khlaw ki btap kiba lah don lypa da kaba kiar ban pynjot pathar ne thang dusmon ia ki.
Ki bor sorkar ki dei ban shimkhia ban pynshitom da kaba pynhap katkum ki kyndon pynjot mariang ia kito kiba pynkhein ia ki aiñ ïada mariang kum ka Indian Forest Act, 1927, Environment Protection Act, 1986, Wildlife (Protection) Act, 1972, The Water (Prevention and control of pollution) Act, 1974, The Air (Prevention and control of pollution) Act, 1981 , The Factories (Pollution and Pesticides) Act, 1948 bad kiwei kiwei ki kyndon.
KHLIEHRIAT : Ka KSU Khliehriat Circle hadien ka jingud  jingnam u paid nongshong shnong bad ki nongshynshar shnong jong ka thaiñ Khliehriat ha kine ki sngi ba la dep halor ka jingsniew jong ka kor ATM kaba dei ka kor ba ki paidbah kilah ban sei pisa kaba don ha ka shnong Khliehriat, ka nongbah jong ka East Jaiñtia Hills District kila leit ban ïakynduh ïa u manager ka SBI Branch Khliehriat haka sngi ba ar.
Ka KSU haka jingïalam u President KSU Khliehriat Circle Streamly S Niangti bad u General Secretary Cherity Suja ha ryngkat ka jingïadonlang u District President ka KSU Ohibait Dkhar, Garland S. Manner uba dei ruh u General Secretary jong ka District Executive Committee kila ïakynduh ïa manager State Bank Of India(SBI), Khliehriat Branch ban dawa ban pynbiang mardor ïaka jingdonkam u paidbah.
U Manager ka Khliehriat Branch ula ong baka ATM Machine kumba long mynta kala jan poi bad ki dang don ha lynti.
Ka KSU kala leit jurip ruh ia ka jaka ban buh ia katei ka machine bad la lap ba kila dep ban pynbiang nadong sha dong naduh ba ka seng kala dep dawa ba ki dei ban leh mardor.
Ka long kaba sngewlehrain ba kat ka District Head Quarter kala don ia ki office Sorkar bapher bapher kala don ia ki jait bank kum SBI, UBI bad kiwei kiwei, hynrei ka State Bank of India pat wat tang kawei na ki ATM Machine kam don ha katei ka thain bad ki paidbah ban sei pisa ki hap ban leit shaduh sha Ladrymbai tang ban ioh sei pisa ha ki jingdonkam ba kyrkieh, ïathuh Streamly Niangti.
Ka seng kala dawa shuh shuh na ka tei ka bank paidbah ka dei ban buh ym tang ia ka ATM Machine ban ioh sei pisa, hynrei la dawa ruh ba katei ka bank ka dei ruh ban buh sa ia ki wei pat ki kor ATM/CDM bad ka kor update pass book.
Ka KSU kala dawa ba ka SBI ka dei ban pynbiang ïa kine ki kor hapoh shibnai ban suk u paidbah bat hep bad sei pisa na ka bank.
JOWAI: Haka sien kaba nyngkong eh ka skul Jawaharlal Nehru Memorial Secondary School, Lamin kala rung haka kyrdan First Twenty haka resol matrik kaba la pynbna ka MBOSE haka sngi Nyngkong.
Kane kala wan hadien ba u Dimarkithmu Gayang uba la ïoh marks 561 (M, S&T, SSC, HPE, Kh) ula wan haka kyrdan kaba san haka First Twenty candidates.
Na kane ka skul 24 ngut ki khynnah kila ïakhun ïaka matrik bad 19 ngut kila pass.
U Headmaster Jawaharlal Nehru Memorial Secondary School, Mesting Gashnga ula pynpaw ka jingkmen halor ka jingjop u Dimarkithmu uba la wanrah ka nam ka burom jong ka skul bad ka shnong ka thaw baroh kawei.
U Headmaster ula pynpaw ba kane ka jingjop u Dimarkithmu kan long ka nuksa kaba bha bad kaba ai mynsiem ïa kiwei pat ki khynnah ki ban sa iakhun ïaka eksamin ban duriap haka pule puthi jong ki ban poi sha ki kyrdan kaba shakhmat.
Nalor u Dimarkithmu, u Luigi Dalian Pasweth khynnah skul jong ka QC Springside English School ula la wan haka kyrdan kaba lai hadien ba u ioh khur mark 563 (E,M, S&T, SSc, HPE, Kh).
Kane ka skul kan dei ka sien kaba ar ba kan ïoh rung ha kane ka First Twenty.
Ka Ibalahun Rymbai na KJP Synod Mihngi HSS bad ka Kyrmen Himiat Rymbui na Marian Hill HSS kila rung haka kyrdan kaba 13 bad 14 haka First Twenty.
Baroh saw ngut ki khynnah kiba tynshain ha kane ka eksamin matrik ki angnud ban pule doktor.
JOWAI: Ka tnad kam rep kamriang ka West Jaiñtia Hills District kala ai jinghikai ïaki paid nongrep ban ïakhun pyrshah ïa u Niangkhung uba la tip kum u Fall Army Worm haka shnong Khanduli, ka shnong kaba don ha khappud kaba don bun ki nongrep riewhadem.
Ïa kane ka jingai jinghikai la pynlong da ka jingïatreilang ka ophis u District Agriculture Office, Agriculture Technology Management Agency (ATMA) bad ka Krishi Vigyan Kendra, Jaintia Hills; West Jaintia Hills District haka 22 tarik u Jymmang.
Ïa kane ka jingai jinghikai la pynlong hadien ka jingshah hiar thma ki jaka rep Riewhadem ha District ha une u khniang.
Kane ka jingai jinghikai dei kaba la tip kum ka “Scientific Management on Fall Armyworm in Maize Production".
Dr. DM Firake, Senior Scientist (Entomology), ICAR, NEHR uba long u riew shemphang ula batai ïaki lad jingiada na une u khniang.
La ong ba dei ban thung ïa u riewhadem haka pork aba biang bad ym dei ban thung slem bad dei haba thung dei ban thung haka juh ka por.
Haba thung ïa u riew hadem dei ban tih kham jylliew ïaka lyngkha khnang ban iada na ki khniang bad dei ban thung lang ïa u riewhadem bad kiwei pat ki jingthung.
Lada lap ïaki ksain kiba sop ha u jingthung dei ba pynjulor ïaki da kaba pdem haka umphniang sharak.
Ha kane ka jingai jinghikai la hikai kumno ban ïakhun ïaki khniang Niangkhung bad la pyni ruh ïaki nongrep kumno ban thung bad ki lad jingiada ïa u riewhadem.
La kyntu ruh iaki nongrep ba lada lap ïa une u khniang dei ban pyntip mar mar sha ki ophisar ka tnad kam rep kam riang.
Ha kane ka jingai jinghikai la wan ban ïashimbynta da ki 149 ngut ki nongrep ka thain.
JOWAI: U Woh Shaimon Pyrbot uwei na ki riew rangbah ka shnong Loompyrdi Iongpiah, Jowai haka sngi U Blei ula buh ïa u maw sahnam halor ka jingjop jong ka Dorbar Shnong Loompyrdi Iongpiah, Jowai ban tei pyndep ïaka ïungwalieh ka shnong, kaba ka jingtei kala sdang naduh ki snem 1986-87.
Ïa kane ka ïing la tei haka jinglut kaba T. 10423831.50/- da ka jingsynniang pisa u paid nongshong shnong, ka jingpynmih pisa na ki fete, bamphalar nalor na ki nongmihkhmat paidbah ba kynthup MLA , MDC bad MP Lok Sabha bad Rajya Sabha.
U Hercules Toi, ula ïathuh ba kane ka ïungwalieh kadei kaba saw kaba la shna ha Loompyrdi Iongpiah.
La tei thymmai ha u snem 1987 bad ïaka dur jong ka ïing la pynbit pynbiang da (L) Kambel Shullai, u architect jong ka Jowai uba lap ïaka Khnap Thangbru.
La pynkup burom ia ki riew rangbah kiba don bynta ban synniang ban tei ïaka Iungwalieh bad ruh iaki katto katne ngut ki nongmihkhmat kiba la noh synniang ban pyndep ia ka jingtei iaka Iungwalieh La pynphuh pynphieng ia kane ka sngi da ki jingrwai jingshad ba la iashim bynta da ki khun samla ka shnong kumjuh ki heprit.
JOWAI: Ka resol jong ka elekshon sha ka Lok Sabha na ka 1- Shillong Parliamentary Constituency ha Ri Lum Jaintia ka pynpaw ba ki paidbah ki la ai yellow card ia ki MLA jong ki san tylli ki assembly constituency ha West Jaintia Hills District katba ki MLA na ki artylli ki constituency na East Jaintia Hills District ki la pynpaw shisha ia la ka jinglong MLA.
Kane ka long namar ba u Kyrtong jong ka Seng Indian National Congress u Bah Vincent H Pala u la pynrem ia u kyrtong jong ka Sorkar Meghalaya Democratic Alliance (MDA) na ka Seng United Democratic Alliance u Dr.
Jemino Mawthoh ha baroh san tylli ki constituency ha West Jaintia Hills District.
Ha Nartiang konstituensi kaba la mih khmat da u Minister jong ka tnat Transport U Bah Sniawbha Dhar, u Pala u la ioh haduh 14773 votes katba u Dr. Mawthoh u la ioh 8584 votes bad u kyrtong jong ka BJP u Sanbor Shulla u la ioh khur tang 311 vote, u kyrtong shimet u Bah Romeo Phira u la ioh tang 149, sa u wei u kyrtong shimet u Bah Samuel Hashah u la ioh 45 votes bad u kyrtong shimet u Bah T H S Bonney u la ioh 45 vote katba 49 ngut ki la jied ia ka NOTA.
Katba ha ka Jowai Constituency kaba la mih khmat da u kynum jong u Bah Sniawbha kata u Bah Wailadmiki Shylla, u Bah Pala u la ioh 12154 vote bad u Dr. Mawthoh pat u la ioh tang 8236, u Bah Shullai u la ioh 1056 vote, 93 vote ka la leit sha u Bah Romeo, 56 vote la ioh da u Bah Samuel, u Bah Bonney u la shah pynrem da ka NOTA namar u l ioh 63 vote katba ka NOTA pat ka la ioh 92 vote.
Ha Raliang Konstituensi bala mih khmat da u Minister jong ka tnat PWD (Building) u Bah Comingone Ymbon, u Bah Pala u la ioh 11173 vote, u Dr. Mawthoh u la ioh 7612 vote, u Bah Shullai u la ioh 808, u Bah Romeo u la ioh 227 vote, u Bah Samuel u la 90 vote, u Bah Bonney pat u la ioh 79 vote katba ka NOTA ka la ioh 52 vote.
U Dr. Mawthoh u la rem kput ha ka konstiuensi kaba la mih da u Bah Nujorki Sungoh u MLA ka UDP kata ka Mowkaiaw konstituensi namar u la rem da 8489 vote haba u Bah Pala u la ioh 13960 vote bad u Dr. Mawthoh u la ioh 5471 vote, u Bah Shullai u la ioh 328 vote, u Bah Romeo (91 vote), Bah Samuel (53 vote), u Bah Bonney ruh 53 vote bad 29 vote sha NOTA.
Ha Amlarem Konstituensi kaba mih khmat da MLA ka UDP bad u Minister ka tnat Education u Bah Lakmen Rymbui, u Bah Pala u la ioh haduh 12393 vote bad pyndem tdong ia u Dr. Mawthoh uba la ioh 8860 vote, u Bah Shullai u la hap ban hun tang 1141 vote, U Bah Romeo pat 104 vote, 108 vote ka la leit sha Bah Samuel, u Bah Bonney u la ioh 111 bad 75 vote sha NOTA.
U MLA ka UDP bad u Minister ka tnat Social Welfare u Bah Kyrmen Shylla u la pynpaw ia ka jingtbit jong u kum u MLA namar u Dr. Mawthoh u la ioh haduh 15870 vote katba u Bah Pala pat u la ioh 11809 vote, u Bah Shullai pat u la ioh 1067 vote, u Bah Romeo (176 vote), u Bah Samuel pat ula ioh 208 vote bad u Bah Bonney u la ioh 122 vote bad 113 vote ka la leit sha ka NOTA.
Ha Sutnga Saipung konstituensi bala mih khmat da u MLA jong ka Congress u Bah Shitlang Pale, u Bah Pala u la ioh ka vote kaba haduh 15323 vote, u Dr. Mawthoh pat u la ioh 13184 vote, u Bah Shullai u la ioh 605 vote, u Bah Romeo u la ioh 175 vote katba u Bah Samuel u la ioh 142, u Bah Bonney tang 84 vote bad ka NOTA ka la ioh 102 vote.
Ka jingsynran ia u Dr. Mawthoh ha ki jingialang ialap elekshon ha Ri Lum Jaintia bapher bapher da ki MLA kiba kynthup ia ki Minister, ki MDC na ka UDP bad NPP kiba kynthup ia u Chief Executive Member bad u Chairman jong ka JHADC kam shym la wanrah ia u soh jong ka jingjop namar ki paidbah kim shym la sngap pura ia la ki MLA ki MDC hynrei ki la ai ia la ka rai kaba laitluid bad kaba dei katkum ka jingsngewthuh jong ki.
SHILLONG: Ka long khubor kaba ai jingkyrmen ia ki briew ki bym don iing don sem kiba thiah miet  ha ki lynti syngkein na ka daw jong ka jingduk jingkyrduh namar ka Sorkar Jylla kan sa pyntreikam ia ki jaka sah miet ne ki night shelter home ha Shillong, Jowai, Tura bad Williamnagar.
Kane ka la urlong na ka daw jong ka jingai mukotduma ne Public Interest Litigation (PIL) da u Bah Khroolamsalanki Pariat pyrshah ia ka Jylla Meghalaya ha ka High Court jong ka Jylla Meghalaya.
Katkum ka jingkular bala ai da ka Sorkar Jylla lyngba ka Joint Secretary jong ka tnat Urban Affairs ha Iingbishar ha ka Sngi Nyngkong  mynta ka taiew la iathuh ba ka jingpynheh ia ka jaka rieh tngen por miet ne ka night shelter home kaba don ha ka mala ba nyngkong jong ka Shillong Municipal Board (SMB) ka la sdang bad ka kam ka la iai shait shait.
Shuh shuh ki jingai ia ki tiar ki tar kiba donkam kum ki jingthiah, ki pyrda, ki tusok, ki shuki, ki miej sha ki jaka rieh tngen por miet bala don lypa hapoh jong ka SMB la sdang bad yn sa la ban pyndep hapoh 30 tarik u bnai Jylliew mynta u snem.
Katba ka jingshna ia ka jaka rieh tngen por miet ha Jowai la dep pura bad mynta dang leh ia ka jingring bording kaba kumno kumno kan bam por shi taiew bad hadien kata yn sa ai lut ia ki jingdonkam baroh khoit.
Haba iadei ba ka Williamnagar, la bthah ia u Deputy Commissioner ban thaw lad thaw lynti kumno ban pyntreikam ia ka jaka rieh tngen por mietbashipor ha kino kino iing sorkar.
Kane ka jaka rieh tngen por mietkan treikam ha kawei ka quarter sorkar ha DC Colony kaba don san kamra bad ia kane ka iing la aiti ban pyniaid da ka Williamnagar Municipal Board bad ki jingdonkam baroh khoit yn sa pynpoi sha Williamnagar.
La bthah ia ki lai tylli ki Municipal Boards kata ka Shillong, Jowai bad Tura ban phah ia ki jingdonkam jong ki na bynta katei ka jaka rieh tngen por miet bad ka sorkar kan sa khmih biang bad leh ia kaba donkam sah ka 30 tarik u bnai Jylliew.