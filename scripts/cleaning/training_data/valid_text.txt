Ka Seng Hynniewtrep Integrated Territorial Organization (HITO) ha ka 28 tarik Jymmang, ka la dawa na u Returning Officer ka Shillong Parliamentary Constituency uba dei ruh Deputy Commissioner ka East Khasi Hills District, u SC Sadhu ba u dei ban weng noh ia ka jingpynmih hukum ban pynjari da ka kyndon 144 CrPC ha baroh kawei ka district ha ka sngi niew vote na ka bynta ka Lok Sabha ilekshon kaba la dep ka ban long ha ka 4 tarik u Jylliew 2024.
Ha ka dorkhas sha u Deputy Commissioner u President ka HITO u Bah Donbok Dkhar u la ong ba kane ka hukum ba la pynmih ha ka 23 tarik Jymmang kaba la khanglad ia ka jingiaid rally da kin kino ki kyrtong ne party sain pyrthei hadien ba la pynbna ia ka result ka long pyrshah ia ka hok jong u paidbah kumba la kdew ha ka Article 14 bad 19 jong ka Riti synshar Ri ne Constitution jong ka ri India lem bad ia kiwei pat ki hok ha ka synshar paidbah na ka bynta ki nongshong shnong jong ka ri.
U President HITO u la ong ba ka jingpynmih ia kane ka hukum ka long ka bym don nongrim bad ka bym shongnia satia namar ki paidbah ki don ia ka hok ban jied ia ki nongmihkhmat bad ruh ban ialehkmen na ka bynta ki kyrtong jong ki kiba ioh ia ka jingjop, kata la kilong na kino kino ki party sain pyrthei.
“Ka rukom pynpaw jong kane ka hukum ban khang ia kino kino ki jingiaid rally bad kiwei pat ha baroh kawei ka district khlem ki daw bad ki nongrim kiba biang ka long kaba sngew bynniaw shibun.
Nalor kata la pyntreikam ia kane ka hukum khlem da bishar bniah kan ktah khlem nongrim ia ki paidbah babun balang," u la bynrap.
Nalor kata u Bah Donbok u la kdew ruh ba ka jinglong jingman kumba ka long mynta kim don satia kino kino ki jingjia jong ka jingiakynad bad ka jingkdew halor kiba kum kine ki jingjia ka long ka bym don nongrim, hynrei lyngba kane ka jingpynmih hukum baroh ki nongshong shnong hapoh East Khasi Hills ki la shah pynduh noh ia ki hok bad ka jinglaitluid ka jong ki ban pynpaw, ha ka liang ka leit ka wan bad ban pynlong ia ka jingialum paidbah, jingialang, rally bad kiwei pat da ka lynti jong ka jingjaijai, kata katba ia ki jingiakhih ba jai jai, ki proseshon bad kiwei pat la ju pynlong khlem kano kano ka jingpynkhein kyndon ha baroh ki bynta jong ka nongbah.
“Kumta ruh haba pynshong nongrim halor kitei ki jingshisha baroh, ka Seng ka kyrpad jur ia phi ba phin weng noh ia katei ka hukum ba la pynmih ha ka 23 tarik Jymmang khnang ba ki hok jong ki paidbah nongshong shnong kin ym shah iuhroit bad shah ktah," ong shuh shuh utei u nongialam ha ka dorkhas.
U Additional Deputy Commissioner, I/C Pynursla Civil Sub Division, ula kyntu iaki paidbah ban husiar haba iaid ba ieng na ka surok Shillong Dawki na ka daw ka jingtwa khyndew ha Rngain.
Haka jingmana kaba ula pynmih ka ong, “Kane ka long ka jingmana paidbah ba na ka daw jong ka jingsniew ka suinbneng, ka surokNH40 Shillong-Dawki shiIynter ka Rngain ka lah ban nang iai twa.
Namarkata, la bthah ia baroh ki nongiaid nongieng nakane ka surok ba ba kin kham husiar khamtam ha ka por miet.
Kan khambha lada lah ban kiar naka ba iaid ha ka por ba jur slap bad por miet.
"Ki bor synshar ki iai peitngor halor ka jinglong jingman jong kane ka surok na ka bynta ka jingshngain uba bun balang."
Kane ka long ka jingpyntip sha phi ki kur ki kha, ki paralok ki parajor, ba i Kong Weldila Rapthap, lok jong i (L) Comfort Bareh, ba shong ba sah ha Khimusniang, Jowai ila khlad noh haka 28.05.2024.
Ka jingleit ontep ia i kan long ha ka 30.05.2024, ha ka por 2 baje nohphaisngi ha u lum jingtep ka Balang Presbyterian Khimusniang, Jowai.
Kane ka jingpyntip kala wan lyngba ki khun bad ki ksiew: Bah Embhahlang Rapthap (Khun) Kong Vincible Rapthap (Khun) Kong Ridalin Rapthap (Khun) Kong Daplin Rapthap (Khun).
Ki dkhot ka seng Hynniewtrep Youth Council (HYC) ha ka 28 tarik Jymmang, kila leit synran ia u President ka Seng u Bah Roykupar Synrem sha Sardar Police Station hadien ka jingshah khot hajir ha kaba iadei bad ka jingjia leit pynpra iing ha Lum Survey.
U Bah Synrem u la wan mih hakhmat u investigation officer (IO) hapoh Sadar police station halor ka case ba la rejistar ha kaba iadei bad ka jingleit pynpra beain ia ki iing ki sem hapoh Lum Survey kaba la jia ha ka 23 tarik mynta u bnai.
Ki bor pulit kila register case bad pynngat ia ki nongialam ba hakhmat  jong ka HYC ha ki kyndon bapher bapher kaba kynthup ka MMPO Act.
Nalor u president ki arngut kiwei pat ki nongialam kiba kynthup ia u Vice President u Donboklang Kharlyngdoh bad u Assistant General Secretary u Isaac Basaiawmoit kin sa leit hajir ha kine ki khyndait sngi ki ban wan hakhmat u IO.
Haba kren sha ki lad pathai khubor hadien ba la mih napoh Sadar PS, une u nongialam ka HYC u la ong, “Ngim don ei ei ban ong pyrshah ia ka Tnat pulit, hynrei ma ngi ha ryngkat u paidbah ngi la iohi ia ka jinglong jingman jong ka jaka hapoh Lum Survey.
Ngi la leh iala ka kamram bad mynta ka sngi nga la wan mih hapoh Sadar police station namar ngi la rai ba ngin ai ka jingiatreilang ha kaba iadei bad ka jingtohkit halor kane ka phang.
" U la ong ruh ba kane ka jingwan mih shapoh police station ka long ban ai statement halor ka case ba la rejistar da ki pulit ha kiba bun ki kyndon jong ka IPC kaba kynthup ia ka MMPO.
Nalor kata u Bah Synrem u la ong ba ka case pyrshah ia ki ka long tang ka bynta jong ka jingiaid lynti hynrei ki don ia ka jingngeit bad ka jingkyrmen kaba skhem ba ki nongshong shnong jong ka Bri u Hynniewtrep ki don ryngkat lang bad ki bad kumta kim don ia kano kano ka daw ban sngew syier.
U la ong ruh ba ka seng kan dang iai bteng ban trei na ka bynta ka bha ka miat jong ki trai ri trai muluk.
“Ngi tip bha ruh ba ka pisa na ki kam khaii drok kalong kaba heh bha bad ngi sngewthuh ba ki don ki briew kiba donkti ha kum kine ki kam bymman kiba kwah ban weng ia ngi na kane ka lynti jong ka jingialeh pyrshah ia u drok.
Kaba kum kane ka jingpyrshang kan ym lah ban pynsangeh ia ngi ban shim ia ki mat kiba wanrah ka jingeh bad ka jingsngewkhia ia ki trai ri trai muluk.
Ngi la shim ia ka rai ban bteng ha ka jingialeh bad ban btin lynti pat ia kito kiba la kyrni ha u drok sha ka lynti kaba dei," ong shuh shuh u nongialam ka seng.
Ka Sorkar Jylla ka la shim ia ka rai ban pynkhlain ia ka jingdon jong ki kynhun Village Defence Party (VDP) ha ki jaka kiba ki kam drok ki kham kynrei bha khnang ban lah ban rat dyngkhong ia ki kam khaii drok, dih drok bad kiwei pat ki jait jingdih pynbuaid.
Kane ka rai ka dei kaba la shim ha ka jingialang ba la khot pynlong da u Myntri ka Tnat Social Welfare u Bah Paul Lyngdoh ha ka 28 tarik Jymmang ha ka jingiadon lang ki ophisar na ka Tnat pulit, Social Welfare bad ki seng trei mon sngewbha ban bishar bniah ruh halor ka jingiaid shakhmat jong ka Drug Reduction Elimination and Action Mission (DREAM) ha kane ka thma pyrshah drok.
Haba kylli halor ki sienjam ba shipor kiba donkam kyrkieh ban tehlakam ia ka jingkynrei jong u drok, u Bah Paul u la ong, “Kawei na ki mat ba la iatai sani ka long halor ka jingpynkylla bad pynthymmai bad ruh ban pynbeit thymmai ia ki Village Defence Party (VDP) bad khamtam ruh ban ithuh ia kito ki jaka kiba u drok u kynrei bha kaba kynthup hapoh kane ka nongbah Shillong."
“Kawei na ki mat kaba sngewkhia jur na ka bynta jong ngi ka long halor ka jingdonkam halor ka jingdonkam ban pynlong ia kane ka prokram kaba iadon bynta lang hapdeng ki shnong ki thaw.
Ngim kwah ban iohi ba ka DREAM kan long tang kum ka sienjam ba la shim da ka sorkar.
Kalong kaba kongsan ban rat dyngkhong ia ka jingshyrkhei jong u drok bad kiwei pat ki jait jingdih pynbuaid, ngi donkam ia ka jingiashim bynta lang da ki kynhun trei mon sngewbha bad ka imlang ka sahlang hi baroh," u la ong.
Nalor kata u la pyntip ba ha ki artylli ki jingialang bad ki Dorbar Shnong, ka la mih ka sur ba ki shnong ki kwah ban iadon bynta lang na ka bynta ban ithuh bad ban iakhun pyrshah halor ka jingshyrkhei jong u drok.
“Kumta ruh ka jingiakren mynta ka sngi ngi la pynleit jingmut na ka bynta ban pynkhlain ia ka jingdon jong ki VDP ha kylleng ki jaka ha ka Jylla," u la bynrap.
Haba pynpaw halor ki kyndon ain, u Bah Paul u la ong ruh ba ka kamram bad ki jingtreikam jong ki VDP kin kynthup ruh na ka bynta ban iarap lem ia ki bor pulit ha ka ban pynneh ia ka suk ka sain, kata khamtam haba donkam na ka bynta ban pahara ha ki jaka ba la pynkhamti ia ki party ba kin khanglad ia ki kam tuh kam thiem, ki kam runar bad kiwei pat ki kam beain khnang ban aijingiada ia ki mynsiem briew kumjuh ia ki jingdon jingem.
“Kumta ruh ki kam drok ki hap lang ha ka bynta bad ka jingtreikam jong kine ki VDP," u la ong da kaba bynra ba ki VDP kin ioh pdiang ruh ia ki jinghikai halor ki sienjam kaba iadei bad u drok.
U Myntri u la ong ruh ba shen kin sa khot ia ka jingialang paidbah jong ki Dorbar Shnong bapher bapher ka ban sdang na ka nongbah Shillong.
Wat hapdeng ka jingther jong u ‘lapbah bad ka jingsyllad ka lyer kaba jur ia kiba bun ki bynta jong ka Jylla namar u Cyclone Remal, pynban ki kam khaii drok kim shym la shongthait satia.
Kane ka la paw ruh hadien ba ka Tnat ANTF ka East Jaintia Hills ha ryngkat ki pulit napoh Lumshnong Police Station ha ka step phyrngab jong ka 28 tarik Jymmang ki la ioh ban kurup ia u drok heroin uba khia haduh 458 gram bad kem noh ia uwei u briew uba donkti.
Na ka liang u Superintendent of Police ka East Jaintia Hills, u pyntip ba ki bor pulit kiba la pynlong ia ka jingpynap shrip ki la ioh ban bat noh ia kawei ka Night Super Bus kaba don ia u  registration number AS 01 FC 8299 ha ka por kumba 1:30 mynstep.
Ki pulit hadien ba kila pynlong ia ka jingtalasi ki la lap haduh 42 tylli ki song sabon kiba don ia u kynja power na uwei u briew uba kyrteng u Abdul Kuddus Laskar uba dei napoh Cachar, Assam.
Hadien ba la leh ia ka test la shem ba u dei u drok heroin uba don ia ka jingkhia kaba haduh 458 gram.
Ki pulit ki la kem noh ia une u briew bad rejistar case pyrshah ia u hapoh ki kyndon jong ka NDPS Act bad ka jingtohkit ka dang iaid shakhmat.
Uwei u briew u la duh ei ia la ka jingim katba sawngut kiwei pat ki la ngat ha ki jingmynsaw  na ki jingtwa kiba la wan jia namar ka jingther jong u ‘lapbah naduh kine ki 24 kynta kiba la dep hapoh ka Jylla.
Ka Secretary in-charge ka Tnat Revenue & Disaster Management ka Kong Matsiewdor War Nongbri haka sngi ba Ar ka la pyntip ba ka jingkhyllem jong ka kynroh ha dong Wailong Sutnga kaba hap hapoh Wapung C&RD Block, East Jaintia Hills District ka la wanrah ia ka jingiap jong uwei u briew bad ka jingjulor ia ka iing.
Une u ba khlad u dei u Ohi Nongtdu khun jong ka Kong Rati Nongtdu.
Ka la ong ruh ba sawngut kiwei pat ki briew ki la ngat ha ka jingmynsw hadien ka jingtwa khyndew hapoh ka surok Mawkynroh Bypass kaba hap hapoh Mawlai C&RD Block.
Ia baroh kine kiba la mynsaw la pynkynriah noh shapoh NEIGRIHMS hospital na ka bynta ban aijingsumar.
U light tower hapoh JN Stadium,Polo, Shilong ruh u la khyllem noh namar ka jingjur lyer bad ka la don ruh ka jingkhyllem noh jong ki dieng hajan ka sem ap kali ha Last Stop ia kaba ki nongtrei ka Tnat forest ki la lah ban pynkhuid noh.
Na ka liang ka State Disaster Management Authority (SDMA) ka Jylla ka la pyllait ruh ia ka kaiphot ha kaba iadei bad ki jingjia shah pynjulor kiba la jia ha ki district bapher bapher ka Jylla namar ka jingwan syllad jong u Cyclone Remal ha kane ka Jylla ha naduh ka 26 haduh ka 28 tarik Jymmang.
Ka jingther u ‘lapbah bad ka lyer ba jur ha ka 27-28 tarik ka la wanrah ka jingjulor ia kawei ka iing bad ia ki nar post ilektrik ha ki bynta jong ka Eastern West Khasi Hills.
Kumjuh ka jingtwa khyndew ha Nongkhlaw, Mairang Block ha ka 28 tarik ka la pynjulor noh ia kawei ka iing briew.
Kumjuh kane ka ‘eriong ha ka 28 tarik ka la pynjulor noh ia kawei ka iing ha ka shnong Mawten ha South West Khasi Hills, bad ki jingjia twa khyndew ki la ktah jur ia ki surok bad ia ka lain sam bording.
Ha East Khasi Hills ruh ki la don buntylli ki jingjia twa khyndew ha ka 28 tarik mynta u bnai, kata hapoh Kench’s Trace, Mawlai Bypass, Tyrsad Road, bad Lower Lumparing kaba la wanrah ia shibun ki jingjulor bad jingmynsaw.
Ka jingtwa khyndew ha ka surok ba 13 Km MR Road ha ka 28 tarik ha South West Khasi Hills ka la pynthut ia ka lain bording bad pynjulor ia katto katne tylli ki iing ki sem bad ktah ia ki sawtylli ki shnong.
Ka jingjia pom pyrthat ha Rongrong Bolsongchok kaba hap hapoh Songsak C&RD Block, East Garo Hills (EGH) ha ka 26 tarik mynta u bnai ka la wanrah ka jingshah pynjulor jong ki artylli ki iing briew.
Katba ka jingsyllad jong ka lyer kaba jur ha ka 28 tarik ka la wanlam ka jingkhyllem jong ki dieng bad ka jingshah pynjulor kiba bun bah ki waiar bording ilektrik.
Katba ha ka 27 tarik ki la don haduh 22 tylli ki iing ki sem kiba la shah pynjulor, nalor kawei ka skul kaba la ktah ia kumba 125 ngut ki briew ha Kharkutta Block ha North Garo Hills, bad ka jingbteng jong ka lyer kaba jur ha ka 28 tarik ka la wanrah shuh shuh ka jingjulor bad ka jingshah khang jong ki lynti surok na ka jingtwa jong ki dieng.
Ha ka 27-28 tarik ka la don ruh ka jingshah pynjulor jong ki katto katne tylli ki iing ki sem bad ki nar post ilektrik hapoh South West Garo Hills.
Ka la don ruh ka jingkhyllem jong ki dieng ha Siju bad Chokpot.
Kumjuh ka lyer bad u ‘lapbah ba jur ka la wanrah ruh shibun ki jingjulor ha Baghmara.
Ka jingkhyllem jong ki dieng hapoh Tura, West Garo Hills ka la wanrah ka jingjulor  ia ka jingtei jong ka MeECL Rongkhon.
Ka jingwan lynshop ka eriong Remal ryngkat u ‘lapbah ba jur kala wanrah iaka jingtwa khyndew bad kynroh bad duh ei ka jingim briew ha East Jaintia Hills District.
Une u ba khlad la ithuh kum u Ohi Nongtdu 27 snem ka rta.
U la duhei ia la ka jimgim na ka jingshah tap lup haka khyndew na ka jingtwa ka kynroh ha iing sah jongki.
Kane ka jingjia kala jia ha dong Wailong, Sutnga kaba hap hapoh ka Wapung C&RD Block, East Jaintia Hills district.
Katkum ka khubor ba la iohlum la iathuh ba kane ka jingtwa ka kynroh ka la jia ha ka por 5 baje mynstep haka 28 tarik, Jymmang, 2024 Kane ka iing kaba la julor na ka jingtwa ka kynroh ka dei ka jong ka Kong Rati Nongtdu.
Ban pynthikna ba kan ym don ka jingshah ktah ha ka leit ka wan jong ki kali ha ka sngi niew vote na ka bynta ka elekshon Lok Sabha 2024 ka ban long ha ka 4 tarik Jylliew, u Superintendent of Police ka West Jaintia Hills, Jowai u pyntip ba ka la don ka jingpynbeit thymmai ia ka rukom iaid kali ha kane ka sngi ha sor Jowai ka ban treikam naduh ka por 7:30 baje mynstep.
Baroh ki kali kiba wan na ka liang Riatsiatsim kin shah pynkynriah sha Mynthong (Sha ka liang ka District Library).
Baroh ki kali kiba wan na na ka liang Khimnusniang / Jrisalein kin shah pynphai lyngba ka surok Chutwakhu.
Baroh ki kali kiba wan na ka surok New Hill / Shillong Road kin shah pynphai sha Kynruh Saphlang bad Thomas Jones.
Ha ka 4 tarik Jylliew 2024 baroh ki sawtylli ki jaka pynieng kali ha Iawmusiang kin shah pynkynriah naduh ka por 7 baje mynster shaneng.
U Symbud Myntri Rangbah ka Jylla uba khmih ia ka Tnat Urban Affairs, u Bah Sniawbhalang Dhar ha ka 31 tarik Jymmang, u la ong ba ka sorkar Jylla shen kan pynlong da ka public hearing na ka bynta ban pynkhreh ban ioh ia ka jaka theh niut kaba thymmai na ka bynta ka nongbah Shillong.
“Shen ngin lah ban pyndep ia kane ka kam. Mynta ka dang sah ban pynlong sa ia ka public hearing," ong u Myntri.
Kham hashwa na ka liang ka sorkar ka la tyrwa na ka bynta ban buh ia kane ka jaka theh niut kaba thymmai ha Nonghali kaba hap hapoh Mawryngkneng constituency.
Ka jingdonkam ia ka jaka theh niut kaba thymmai ka la wan long hadien ba ka por na ka bynta ka jaka theh niut kaba mynta ha Marten ha Mawlai Mawiong ka la kut.
Ia kane ka jaka theh niut kaba heh 18 akar ha Marten la pyndonkam da ka Shillong Municipal Board naduh ka snem 1938.
Haba kylli, u Bah Dhar u la ong ba na ka liang ka sorkar ka la pyllait ruh ia ka Expression of Interest (EoI) kaba thymmai na ka bynta ka jaka theh niut kaba thymmai ia ka sor Jowai.
U la pyntip ruh ba na ka liang ka sorkar ka la dep ban thied ia ka jaka na ka bynta  ka jaka theh niut kaba thymmai na ka bynta ka sor Tura.
Uwei u briew uba kyrteng u Phurly Suting 52 snem rta na ka shnong Umtasor, Birksuid, Ri Bhoi District uba la shah kem noh halor ka jingsuba donkti ha ka jingshah pyniap jong uwei u rangbah uba kyrteng u Amison Muruh 35 snem rta kaba la jia ha ka 23.05.2024 ha ka shnong Umtasor u la khlad noh.
U Superintendent of Police ka Ri Bhoi u Jagpal Singh Dhanoa IPS u la pyntip ba une u suba donkti uba la shah pynngat Case ha ka 24.05.2024 halor katei ka jingshah pyniap jong utei u rangbah u la shah kem bad shah set na ka bynta lai sngi hadien ka jingaibor da ka iingkashari na ka bynta ban pynlong ia ka jingtohkit.
Hynrei, la ong ba ha ka 25.05.2024 une u briew u la pynpaw ia ki dak shah ktah ha ka bor pyrkhat pyrdain da kaba sdang ban leh klumar bad hadien ba la ialam noh ia u sha Civil Hospital, Nongpoh ha katei hi ka janmiet, bad hadien la pynkynriah noh sha MIMHANS Shillong ha kaba la pynbna ba u la dep khlad.
Hadien kane la pynkynriah noh ia ka met sha ka jaka buh metiap jong ka Civil Hospital, Shillong.
Ia ka jingtohkit bniah da u Magistrate na ka ophis u Deputy Commissioner, East Khasi Hills, District la pynlong ha ryngkat ka jingring video ha ryngkat ka jingiadon lang u Medical Officer ka Civil Hospital Shillong ha kaba la pyndep ruh ia ka jingleh post mortem.
Baroh ki kyndon jong ka National Human Rights la bud ryntih.
Ka jingtohkit halor kane ka la iaid shakhmat bad la register UD case katkum ka case Umiam PS UD Case No 14/2024 dated 26.05.24.
Ka Seng Hynniewtrep Youth Council (HYC) ka la aiti ia ka memorandum sha ka Director General of Police (DGP) ka Meghalaya ka Kong Idashisha Nongrang ha kaba ka la kyntu ba kan tuklar lem ha kaba iadei bad ka jingeh namar ka jingjyllei jong u drok hapoh ka Jylla.
Ha kane ka jingleit iakynduh ia ka DGP ka Jylla ha ka 27 tarik mynta u bnai, u President ka HYC u Bah Roy Kupar Synrem u la ong ba ka tnat pulit ka dei ban pynkhlain shuh shuh ia ki rukom treikam khnang ban lah ban tehlakam ia ka jingwan rung jong u drok shapoh ka Jylla.
“Ngi aijingmut ba ka tnat pulit ka dei ban shim da ki sienjam kiba tyngeh ban tehlakam ia ka jingwan rung jong u drok shapoh ka Jylla.
Ngi aijingmut ruh ia ka tnat pulit ka Jylla, ki shipai Border Security Force kumjuh ia ka tnat Custom & Central Excise ba kin pynlong khah khah ia ki jingtalasi bad ruh ban iatreilang ha ka jingiakhun pyrshah ia ka jingjyllei jong u drok ha ka jylla, kumjuh ban ai ka jingiatreilang bad ki bor shnong bad ban talasi khah khah ha ki jaka rung jaka mih sha ka Jylla," ong u president ka HYC.
Nalor kata u la ong ruh ba ka NDPS Act, 1985 ka la don lypa ia ki kyndon ba pyrkhing pyrshah ia ki kam khaii bad dih drok.
Watla ki kam khaii drok ki dei ki bym lah ban lait jamin katkum ka Act, hynrei la iohi ha kiba bun ki khep ba ki nongkhaii drok ki ioh lait noh na ka jingshah set namar kiba bun ki sienjam ki bym biang.
Ki don bun ki case jong ki briew bala pynngat ha ka NDPS hynrei ia kiba la hap pynkut noh namar ka jingbym treikam lane ka jingbym iahap ki kyndon.
“Ka jinglait shah pynsaja jong ki nongleh kam bymman hapoh ki case NDPS ka buh jingma shibun ia ka imlang ka sahlang bad ka pynduh mynsiem ruh ia ki paidbah ha kaba iadei bad ki rukom treikam jong ka ain.
Kumta ka long kaba donkam ia ki Investigating Agencies/Prosecutors ba ki dei ban khmih bad pyntreikam bha ia ki kyndon ain kiba la don khnang ban poi sha ka thong kumba la angnud katkum ka ain," ong u Bah Synrem.
“Kumta ruh ban poi sha ka thong kaba katkum ka Act bad ban pynthikna ia ka rai pynrem jong ki briew kiba shah pynngat ha ki case NDPS, ki Enforcement agency ka Jylla ki dei ban tip bniah ia ki kyndon jong ka Act ha ka por ba pynlong ia ka jingtohkit khnang ba ka jingtian bishar kan long kaba iaid beit iaid ryntih.
Haba pynpaw halor ka jingdonkam ban pynsngewthuh ha kaba iadei bad ki kyndon halor ka jingioh pdiang ia ki mar tuh, u president ka HYC u la ong, “Ka Section 317 jong ka  Bharatiya Nyaya Sanhita, 2023 (Repealing the Indian Penal Code, 1860), ka ban sdang treikam naduh ka 1 tarik Naitung 2024 ka don ia ki kyndon pyrshah ia kino kino kiba thied ia ki mar tuh.
U la ong ruh ba lyngba ki nongdih drok bad kiba haiing hasem jong ki, ki la ioh jingtip ruh halor ki jingjia ha kaba ki nongdih drok tang ban ioh pisa ban thied drok kim banse ban tuh na la ki jong ki iing ki sem da kaba die tad dor ia ki tiar ki tar.
“Kumta khnang ban pynshai paidbah ha kaba iadei bad kane ka kyndon ain ka Tnat ka dei ban ialap bad pynshai paidbah khnang ba ki paidbah kin sngewbha ba ka long beain ban thied ia ki mar tuh ba wan die da ki briew kiba kyrni ha ki jingdih drok," ong shuhshuh u nongialam ka Seng.
U Symbud Myntri Rangbah ka Jylla uba khmih ia ka Tnat kam pohiing (Police) u Bah Prestone Tynsong ha ka 27 tarik mynta u bnai u la ong ba ka Sorkar ka la long kaba la pynkhreh pura ban tehlakam ia kino kino ki jingjia kiba lah ban mih namar ka jingther jong u ‘lapbah bad ka jingjur lyer namar u Cyclone Remal.
Haba kren sha ki lad pathai khubor, u Bah Tynsong u la ong, “Ngi la long kiba la pynkhreh pura ban shimkhia lada mih kino kino ki jingjia namar kane ka jinglong jingman ha ka mariang, kata la ka long ha ka liang ka pisa tyngka, ka bor met bor phad bad ha kino kino ki rukom.
Ngi la bthah ia baroh ki tnat ba dei khmih, kata la ka long ia ki tnat sorkar, ki kynhun treimon sngewbha bad kiwei kiwei ki kynhun kiba don bynta haduh ki shnong ki thaw ba kin ai ka jingiatreilang bad ki bor sorkar.
" U Bah Tynsong u la kyntu ruh ia ki nongshong shnong ba kim dei ban klumar jingmut, “Katkum ka jingbatai lypa la ong ba kane ka lyer Cyclone kan dang bteng haduh ka 28 tarik mynta u bnai…Ngi la bthah ia baroh ki Deputy Commissioner ba ki dei ban long kiba peitngor baroh 24 kynta katba ka jingpynsyier lyngba u Cyclone ka dang bteng.
" “Ha ki katto katne ki district, ngi lah ban sakhi ia ki jingma bad ngi la bthah ia ki bor pyniaid district ba ki dei ban long kiba peitngor bad ba kin long kiba la pynkhreh lypa," ong u Bah Tynsong.
Katkum ka jingtip ba la ioh u la ong ba ka East Jaintia Hills, West Jaintia Hills, South West Khasi Hills, West Khasi Hills, East Khasi Hills, Eastern West Khasi Hills ki dei ki thain kiba lah ban kham don jingma.
Haba kylli la ka sorkar kan khang khyrdep ne em ia ki skul, u Symbud Myntri Rangbah u la ong, “Ngi la iakren halor kane ka mat.
Ngi ieh ha ka jingstad jong ki bor pyniaid district ha ryngkat ka jingiasyllok bad ki SDSEO ba kin shim ia ka rai kaba donkam halor kane ka mat.
Ka sorkar kam don ei ei ban ong halor kane, hynrei ka jingbthah ia ki bor pyniaid district ka long ba ki dei ban shim ia ki sienjam bad ia ki rai katkum ka jingsngew donkam ka jong ki.
" Nalor kata u la ong ruh ba na ka liang sorkar kala dep ban shna ia ki nala kiba biang ha baroh arliang jong ki surok kiba don ha Demseiniong bad ha kiwei kiwei ki jaka kiba don ha ka nongbah Shillong kiba ju ngat ha ki jingshlei um ha ka por ba jur slap.
U Bah Tynsong u la pyntip ruh ba ka sorkar ka la dep mang T.20 klur na ka bynta kawei pa kawei ka district ba kin pynbiang mardor ia ki jingdonkam na ka bynta ki jingiarap ba kyrkieh sha ki lanot haba jia ki jingshah pynjulor ha ki bor ka mariang.
Shuh shuh u la ong ruh ba ka Tnat Forest ka don ia ka jingkitkhlieh kaba pura ban ithuh ia ki dieng kiba la tlor bad kiba lah ban khyllem noh.
“Haba kren biang halor ka jylla Meghalaya, ki don bun ki khlaw ki btap kiba hap hapoh ka jingpeit jingkhmih jong ki Syiem, ki Raid bad kumta halor kane ka bynta ruh ngi donkam ban iatai sani bad baroh kiba ia don bynta bad ban khmih bad ban pynkhyllem noh ia kiba kum kine ki dieng kiba buh jingma na ka jingkhyllem," u la ong shuh shuh.
Ka Jaintia Hills District Chess Association (JHDCA) kala pyntip ba kan pynlong iaka Jaintia Hills District Chess Competition cum State B Chess Competition ha ka 7-8 tarik Jylliew (June) 2024 ha Thomas Jones Synod College Jowai.
Ka JHDCA kala khot wer ia baroh kiba kwah ban iashimbynta ba kin ai kyrteng da kaba phone lane whatsapp ha kine ki number (1) 8974560098 (2) 8837212840 (3) 9089727927 Ia ki nongjop yn ai da ki khunsam pisa, syrnod bad ka trophy.
Kan don ruh ki khusnam na ki bynta ki khynnah bad ki khynthei.
Ha kane ka jingiakop ym donkam ban siew kano kano ka bai rung.
Uwei u samla ia uba la tip kyrteng kum u Tol Sana 23 snem rta ula duh ei iaka jingim hadien ba ula shah bat haka bording katba u dang charge iaka Mobile Phone ha iingsah haka shnong Pamtadong kaba hap hapoh ka Amlarem Sub-Division West Jaintia Hills District.
Kane ka jingjia kala jia haka 30 tarik Jymmang haka por kumba 6.00 baje janmiet.
Ki pulit kiba ioh pdiang iaka jingujor na u Assistant Executive Engineer jong ka Amlarem Sub-Division kila hiar sha katei ka shnong ban leh ia kaba donkam.
Halor kane ka jingjia ki ba haiing hasem kim don kano kano ka jingtharai sniew bad ki kyrpad ban pyllait iaka post mortem.
Na kaliang u Executive Magistrate ruh ula ai ka jingmynjur.
Kumta ki pulit ruh kila aiti iaka met sha kiba haiing ban pyndep iaka niam ka rukom.
U Deputy Commissioner uba dei ruh u Chairman ka District Disaster Management Authority (DDMA), East Jaintia Hills District u la weng noh ia ka hukum khang iaid kali lyngba ka surok bah National Highway-6 ha Lumshnong.
U la ong ba katkum ka hukum ba la pynmih ha ka 31 tarik mynta u bnai la ong ba ia ka jingmaramot ia ki bynta jong ka surok NH-6 hapoh Lumshnong la lah ban pyndep da ka National Highway Authority of India (NHAI).
Kumta ruh la weng noh mardor ia ka hukum kaba la pynmih ha ka 30 tarik kaba la khang pyrshah ia ka leit ka wan jong ki kali lyngba kane ka surok kaba la shong synjor namar ka jingther jong u ‘lapbah bad ka jingshlei um.
Lah ban kdew ba ka jingshlei um bad ki jingjia twa khyndew ha lynter kane ka surok NH-6 ki dei kiba ju jia khah khah bad kiba wanrah ka jingeh kaba khraw ia ki nongleit nongwan, kata kynthup naduh ki kali rit haduh ki kali heh kiba leit sha kiwei pat ki jylla jong ka thain shatei lammihngi, kaba kynthup shapoh Mizoram, Tripura, Manipur bad Assam.
U Deputy Commissioner ka East Khasi Hills, u SC Sadhu u la pyntip ba ki kynhun aijingiarap ha ka step 31 tarik mynta u bnai ki la ioh ban sei noh sa ia kawei pat ka metiap napdeng ki sawngut ki lanot kiba la khlad noh na ka jingtwa khyndew hadien jong u lapbah ha ka shnong Nongpriang, Sohra Civil Sub Division, East Khasi Hills District.
U la ong ba ia kine ki artylli ki metiap la ioh ban sei na kajuh ka jaka ha kaba ka jingkhyndew ka la leit ban ban ia ki artylli ki iing.
Ia ka metiap kaba nyngkong kaba dei jong u Bah Phisar Nongrum la ioh ban sei ha ka 30 tarik mynta u bnai.
Ki kynhun aijingiarap na ka Tnat Fire & Emergency Services, ka SDRF bad ki heh sorkar napoh Sub Division ki la ia don ryngkat lang ha kane ka jingpyrshang ban ioh sei ia kine ki metiap jong kine ki lanot.
Hynrei namar ka jingdon jong uwei u mawbah uba la khyllem na ka jingtwa khyndew kumta ki dang iakhun ban weng ia une u maw khnang ban ioh sei sa ia ki artylli kiwei pat ki metiap, ong u heh ka district.
Nalor kata u DC u la pynbna ruh ia ka jingai jingiarap kaba mar T.4 lak sha kiba haiing hasem jong kine ki lanot.
Lah ban kdew ba ha ka 30 tarik mynta u bnai kumba sawngut ki briew ki la khlad noh hadien ba ka jingtwa khyndew ka la leit ban bad pynjulor ia ki artylli ki iing ha ka shnong Nongpriang.
Kine ki sawngut ki lanot ki dei kiba la tip kyrteng kum u Bah Phisar Nongrum ba 75 , Bah Kynmaw Syngai  70, Kong Benti Riahtam 60 bad u samla Lumlang Riahtam 16 snem rta.
Namar ba jur ki jingpyrshah, na ka liang u Deputy Commissioner ka East Khasi Hills,u la hap ban weng noh ia ka jingpynjari kyndon 144 CrPC da kaba pynkylla ia ka kyndon 5 jong ka CrPC kaba khang pyrshah ban iaid proseshon ne rally jingjop ha ka sngi niew vote jong ka ilekshon Lok Sabha ka ban long ha ka 4 tarik Jylliew.
Haba kren sha ki lad pathai khubor ha ka 31 tarik Jymmang, u DC ka EKH u SC Sadhu uba dei ruh u Returning Officer ka Shillong Parliamentary Seat u la ong ba ki la pynlong ka jingiamir jingmut bad ki seng sain pyrthei kumjuh bad ka Synjuk ki Nongsynshar Shnong kiba la pynpaw ia ka jingbym sngew iahap ban pyntreikam salonsar ia ka kyndon 144 CrPC ha baroh kawei ka district.
Na ka liang u DC u la ong ba mynta kane ka kyndon 144 CrPC kan treikam tang hapoh ka jaka niew vote bad ym shabar.
Nalor kata u la ong, “Ngi la bthah ruh ia ki seng sain pyrthei ba kin phah da ka jingthoh ha kaba iadei bad ki lynti surok kiba ki thmu ban iaid paidbah bad ha kajuh ka por ban pynthikna ruh ba kim dei ban pynmih ia kano kano ka huri hura ha kane ka jingpynlong ia ki jingiaid rally.
Ha kajuh ka por na ka liang u DC ula kyntu ruh ia ki paidbah jong ka district, ki seng sain pyrthei ba kin iatreilang bad ki bor pyniaid district na ka bynta ban pynneh ia ka shongsuk shongsain.
Une u khlieh ka district u la pyntip ruh ba ki la pynkhlain shuh shuh ia ki bor pahara khnang ba ka jingniew ia ki vote kan long kaba iaid beit iaid ryntih.
Haba kylli na ka liang u DC u la ong ba baroh ki party sain pyrthei kiba la wan iashim bynta sha ka jingialang ki la pynthikna ban shim ia baroh ki sienjam ban pynneh ia ka suk ka sain haba pynlong ia kine ki jingiaid rally.
Ka jingbteng jong u slap ban ther ryngkat ka jingsyllad jong ka lyer, ka la wanrah ka jingtwa khyndew ha Elaka Nongkhlieh, East Jaintia Hills District.
Kawei naka jingjia twa khyndew, ka la jia haka shnong Tongseng ha kaba ka khyndew bad ki maw kila tap lut iaka surok bad wanrah iaka jingshakut ka iaid ka ieng jong ki kali bad ki paidbah.
Ka jingpynkhuid iaka khyndew ka dang iaid shakhmat da kaba pyndonkam da ki puh shilum.
Katba ha shnong Shnongrim la sakhi ba shibynta jong ka surok kala ngam bad mar shiteng ka surok kala julor bad kam long iaid kali shuh.
Kane kala wanrah mawjynthut iaka iaid ka ieng u paidbah khamtam haka pang ka shitom.
Ki thylliej ding ba klang kila ioh ban bam duh ia kawei ka dukan ba die iaki tiar cosmetic ha Amlarem, West Jaintia Hills District.
Kane jingjia kala jia haka step 31 tarik Jymmang haka por kumba 2-3 baje mynstep.
U Waheh Shnong Amlarem, u Ma Kampher Pohlong ula iathuh ba la suba ba ka jingpluh ding kadei naka jingthut jong ka bording elektrik.
Kane ka dukan ka dei jong ka Kong Lily Sumer.
Baroh ki tiar ha kane ka dukan kila ingkhong lut khait.
La antad ba ka jingduh nong na kane ka jingpluh ding kala kynjoh shaka 10 lak tyngka.
Ki kali pynlip ding ruh ki la wan poi mar mar sha kane ka jaka bad la lah ban tem noh kaka ding shuwa ba kan pur sha kiwei pat ki dukan ba don marjan.
Ka Akhil Bharatiya Vidyarthi Parishad (ABVP) Meghalaya ha ka 30 tarik Jymmang ka la ioh ban iakynduh ia ka Director General of Police (DGP) ka Jylla ka Kong Idashisha Nongrang bad iakren ruh halor kiba bun ki mat kiba kane ka seng ka ju leh bad trei hapoh ka Jylla bad ha ka Ri hi baroh kawei.
Ha kane ka jingleit iakynduh la ialam da u State Secretary ABVP u Tengku M. Marak bad  la synran lang da u Joint Secretary u Bah Bomsing Khongtir, bad NEC Member Kong Promila Tham.
Na ka liang u Tengku M Marak u la batai halor ki kam jong ka ABVP kum ka Seng jong ki Samla pule kaba heh tam ha ka pyrthei, bad u la ruh ia ki jingpyrshang bad ki jingtreikam ha ka ban kyntiew ia ka bha ka miat jong ki samla bad ki khynnah pule jong ka Ri bad ruh ban iarap ia ki samla ban don ia kata ka mynsiem ieid ia la ka Ri. Kumjuh na ka liang ka Kong Nongrang ruh ba na ka liang ka Tnat pulit ka Jylla ka long kaba kloi ban ai ka jingiatreilang khnang ban lah ban tei ia ka lawei kaba bha jong ki khun samla.
Ka Director General of Police (DGP) ka Meghalaya, ka Kong Idashisha Nongrang ha ka 30 tarik Jymmang ka la pynlong ia ka jingialang kaba nyngkong eh bad ki paidbah ban iakren halor ki jingeh kaba ki paidbah ki iakynduh bad halor ki mat kiba ktah ia ka Jylla hi baroh kawei.
Haba kren sha ki lad pathai khubor hadien ka jingiakynduh ia ki 22 tylli ki kynhun bad riew paidbah, ka Kong Nongrang ka la ong ba ka long kaba sngewtynnad shibun ba ki riew paidbah na kylleng ki la wan ban iakynduh.
Ki la don katto katne kiba wan ban pynsngew ia ka jingeh, ki la don kiba wan ban pan jingiarap, ki don arngut kiba wan ban iakren halor ka mat kaba iadei bad ki pulit kiba la khlad noh hapdeng ka kam bad kyrpad na ka bynta ka lad aikam aijam ha kaba ngi la buh jingthoh ia kine baroh.
“Ki la don khyndiat ngut kiba la wan tang na ka bynta ban ai khublei bad ki don ruh kiba la pynpaw ia ki jingeh.
Kumta nga la iakren kumba katto katne por bad ki ha kaba ki don ruh ki bynta kiba bym iadei bad ka tnat.
Kumta haba ki la nga la aijingmut ba kin rah sha ki bor ba dei khmih," ka la bynrap.
Ka DGP ka la pyntip ruh ba ki don ar kynhun kiba wan ban pynsngew ha kaba iadei bad ki jingeh jong ki briew kiba don jingduna ha ki dkhot met kiba la kyrpad ban pynioh ia ki jinghikai pyntbit ia ki pulit ka Tnat Traffic khnang ba kin nang ban iadei bad ki briew kiba don jingduna ha ki dkhot met ia kaba ka la kular ban shim mardor ia ki sienjam.
Nalor kata ka Kong Nongrang ka la pynthikna ruh ban shimkhia ha kaba iadei bad ki kam thaw jingklumar ha kylleng ki bynta jong ka Nongbah Shillong.
Haba kylli, ka DGP ka la ong ba ka la don ruh ka kynhun Taxi Aggregators hynrei ia kaba ka la pynpaw ba kam hap satia hapoh ka jingkhmih jong ka tnat.
“Ki la don ruh katto katne kiba phone namar ka jingkwah iakynduh ha kiwei pat ki sngi ia kaba nga la ong ki lah ban wan iakynduh hynrei ki hap ban shim ia ka jingbit, hynrei mynta ka sngi ki lah ban shu wan rung beit kumta," ka la bynrap.
U Deputy Commissioner ka East Jaintia Hills, u la pynmih ia ka jingmaham ban khang iaid kali shipor lyngba ka surok bah National Highway-6 namar ka jingshong synjor jong ka surok na ka daw jong ka jingjur slap bad ka jingtuid um na ki jaka lum sha kane ka surok Highway ha ka thain Lumshnong, Khliehriat.
Lyngba kane ka hukum u la ong ba la khang mardor ia baroh ki jait kali ba kin iaid lyngba kane ka surok tad haduh ban da pyndep ia ki jingpyntrei.
Nalor kata u la ong ruh ba la pynmih ia kane ka hukum namar ba kane ka surok kala long kaba ma haduh katta ban iaid ban ieng bad kaba ym thikna shuh ka jingshngain jong ka.
Halor kane ka bynta la kyntu ruh ia ka Tnat National Highway Authority of India (NHAI) ba kan maramot noh mardor ia ki bynta jong kane ka surok kiba la shah ktah khnang ba ki kali kin ioh ban leit ban wan kumba ju long.
Iaki kali rit la bthah ba kin iaid noh shipor lyngba ka surok shimet kaba iaid lyngba napoh ka phyllaw jong ka Star Cement.
Namar ka jingshah ktah kane ka jaka ha ka jingshlei um, kumta ruh kane ka la pynthut shipor ia ka jingpyniasoh lyngba kane ka surok sha kiwei pat ki jylla jong ka thain shatei lammihngi khamtam shapoh Mizoram, Tripura, Manipur bad Assam.
Ki ophisar na ka Tnat Custom (Preventive) HQ Shillong ha ka 29 tarik Jymmang ki la ioh ban kurup haduh 27.992 kilo ki bniat hati (Ivory) bad kem noh ia uwei u briew uba donkti ha kane ka kam beain.
Hadien ba la ioh ia ka jingtip kaba bniah halor ka kam khaii beain ia ki bniat Hati, ki ophisar ka Tnat Custom (Preventive) HQ Shillong ki la hiar mar mar sha Biswanath Chariali hapoh Assam ha kaba ki la ioh ban bat noh ia uwei u briew uba donkti bad ioh ban kurup ia ki sawtylli ki lyngkhot bniat Hati kiba hap haka thup jong ki Indian (Asian) Elephant (Elephas maximus) kiba don ia ka jingkhia kaba haduh 27.992 kilo.
Ia ki bniat hati la pynhap hapoh ka Schedule I jong ka Tnat Wildlife Protection Act (WLPA), 1972.
Ia kine ki bniat Hati la kurup noh hapoh ki kyndon Section 50 jong ka WLPA, 1972 (kaba la pynkylla) ha ka 29 tarik mynta u bnai bad ia kane ka case la aiti noh sha ki bor ba dei khmih jong ka Tnat Wildlife.
Na ka liang ka Tnat Custom ka la pyrto ruh ia ka jingiatreilang bad ka jingiarap jong ki bor pulit ka Biswanath bad na ka liang ki heh ka Tnat Forest ha kaba iadei bad kane ka bynta.
Lyngba ka jingpynkylla kaba dang shen ia ki kyndon jong ka Wildlife Protection Act naduh ka 1 tarik u Iaiong 2023, kumta ruh ki heh ka Tnat Custom ki la ioh ia ka bor na ka bynta ban tehlakam bad ban kem ia kiba donkti ha ki kam khaii beain ia ki mrad ne ia ki mar khlaw ba la khein beain.
Ha kine ki shi snem ba la dep, ka Commissionerate of Customs (Preventive), NER ki la ioh ban kurup haduh laisien ia ki snieh kyrbei kiba don ka jingkhia kaba haduh 68.87 kilo, kumjuh ka jingioh kurup ia 11.536 kilo ka dohkha whale ne Ambergris nalor 360 gram ki bniat Hati nalor ki jait sim kiba kynthup ia ki Hornbills, Flame bowerbirds bad i khun shrieh orangutan kiba hap hapoh ka jingai jingiada jong ka CITES bad Wildlife Protection Act, 1972, kiba treikam hapoh ka Jylla Meghalaya, Mizoram bad Assam.
Ka jingther jong u ‘lapbah bad ka jingsyllad jong ka ‘eriong ‘erngit  la wanrah ka jingtwa khyndew kaba jur ha baroh shilynter jong ka surok bad pynjulor ruh ia kiba bun bah ki iing ki sem hapoh ka thain Khatarshnong, Sohra Civil Sub Division East Khasi Hills naduh ka miet sngi Nyngkong ba la lah, Halor kane ka jingjia uwei na ki nongshnong shnong ula iathuh ba kane ka jingtwa khyndew ka la wanrah ka jingsahkut kali kaba jur kaba la neh lai sngi mynta.
Nalor kata u la ong ruh ba ka ‘eriong kaba jur ka la jynrat ruh ia kiba bun tylli ki iing ki sem hapoh ka shnong Kongthong, Warwar bad bun kiwei pat ki shnong nalor ka jingkhyllem noh jong ki nar post ilektrik ha jan man la ki shnong jong ka thain.
Lah ban kdew ba ka Jylla Meghalaya ka dei kawei napdeng ki jylla kaba la shah ktah jur na ka jingwan syllad jong u cyclone Remal ha kaba ka la don ruh ka jingduh noh ia ki mynsiem briew bad kiba bun bah ki jingshah pynjulor.
Na ka liang jong u Bah Stogent Lynrah u la iathuh ba kane ka  jingtwa khyndew ka la sdang naduh ka miet sngi Nyngkong ter ter.
“Naduh ka step sngi ba Ar haduh mynta ym pat lait surok.
Haduh mynta ruh u slap um pat sangeh bad ka jingpyntrei ruh ka dang shu sdang mynta malu mala tangba imat kan dang shim por ban lait kali bad ban ioh bording," u la bynrap.
Uwei u rangbah uba sahkut sha shilliang ka Wah Myntdu ha ka shnong Ialong ula lait na ka jingma jingmynsaw hadien ba la ioh pyllait im ia u da ki pulit ka tnad Fire & Emergency Services, Jowai.
Une u rangbah u dei u Mar I Lyngdoh 35 snem ka rta na ka shnong Muthlong lok jong ka kong Kahi Pale naka shnong Ialong.
Kane ka jingjia kala jia haka 29 tarik Jymmang haka por ba wan ther jur u slap bad ka jingsyllad ka eriong Remal.
Une u rangbah uba leit jngoh iaka jaka rep ula sahkut sha ka jaka rep hadien ba heh ka umsaw na ka wah Myntdu.
Kiba iohi ia kane ka jingjia kila pyntip sha ki Pulit Phramer kiba la pyntip pat sha ki Fire & Emergency Services, Jowai bad leit shaw ia u Mar.
Hapdeng ka jingheh ka umsaw ki pulit Fire & Emergency Services kila pyndonkam da ka lieng ban iakhun iaka jingkhlain bor jong ka wah Myntdu ban pyllait im ia u Mar.
Ki nongshong shnong ka Kharkhana ki shong syier mynsiem tang shu poi ka aiom slap namar kadei ka shnong kaba don sharum ka wah Myntdu kaba la tip kum ka Wah Tisang ha kane ka thain.
Kane ka shnong ka dei kaba kaba la kerkut da ki shnat wah kiba rit bad ka long kum ka dewlynnong ha ki por lyiur khamtam haba ther jur u lapbah lapsan.
Ka shnong Kharkhana ka jngai tang 41 km na Amlarem Block bad 65 km na ka nongbah Jowai.
Kane ka shnong na ka jingwan lyngshop ka eriong Remal, kala shah ktah bha na ka jingshlei jong ka wah Myntdu kaba la poi shaduh iing briew, iingmane, iingskul, jaka rep bad shaduh ki jaka ri jingri bad kaba la wanrah ka jingduh nong kaba khraw ia ki lada ki shah Rong ne shah tep ha ka umsaw.
Ki nongshong shnong ki iathuh ba kim ioh thiah ioh dem namar ki hap ban peit bad sumar ia ki lieng kynda ioh ba ki shah rong ha ka umsaw.
Kane ka shnong ka don 3 tylli ki wah rit kiba pynthut bha ia ka leit ka wan ki nongshong shnong lyngba ka surok namar tang shu ther u lapbah kine ki wah ki shlei bad ka um ka iaid nalor u surok bad bunsien haba jia kum kane ka khep ki nongshong shnong ki hap ban shong iing wat tang ban leit sha ki jaka sumar ruh um lait shuh na ka jingshlei um kumjuh ki mar rep mar riang ki pyut.
Katkum ka jingthew jong ka ophis ka sorkar pdeng ka Central Water Commission (CWC) kaba don ha ka shnong Kharkhana, la ong ba u lapbah u la ther ha ka shnong Kharkhana ha ka 29 tarik Jymmang u la poi haduh 352.2 mm kaba la wanrah iaka jingshlei um ka shnong naka jingioh bun u slap haka shisngi Ka shnong kharkhana ka kyrpad ia ki bor ba dei khmih ban leh eiei na ka bynta jong ka shnong khnang ban suk ha ka leit ka wan da kaba pynioh iaka surok kaba paka ban leit ban wan na Muktapur-Kharkhana.
Kane ka shnong ka iasoh ruh bad ka East Jaintia Hills na Borghat lyngba ka surok Rymbai Borghat Sonapur Road.
Saw ngut ki briew ki la duh ei iala ka jingim na ka jingjia twa khyndew hapoh ka shnong Nongpriang kaba hap hapoh Sohra Civil Sub-Division, East Khasi Hills District.
Ka khubor pulit ka iathuh ba kine ki sawngut ki briew ki la shah tep ha ka khyndew kaba la twa bad leit ban ia ka iing kaba ki shong ki sah.
Halor kane ka jingjia la ong ba ki kynhun aijingiarap kila hiar mardor sha katei ka jaka ban wad ia ki briew kiba ioh lait im.
Kine ki sawngut ki briew kiba la khlad noh ki dei kiba la tip kyrteng kum u Bah Phisar Nongrum 75 snem , Bah Kynmaw Syngai  70 snem, Kong Benti Riahtam 60 snem bad u samla Lumlang Riahtam 16 snem rta.
Ka khubor ka iathuh ruh ba u Bah Kynmaw Syngai, ka Kong Benti Riahtam bad Lumlang Riahtam ki dei na kajuh ka longiing.
Ka Executive Council jong ka West Jaintia District Sports Association (WJDSA) kala shim iaka rai ban pynrung sa saw team haka jingialehkai second division naduh mynta ka aiom ialehkai.
Kumba ju long ka second division ka don 16 team, hynrei ha kane ka aiom kala rai ban thep sa 4 kynhun.
Ia kine ki 4 tylli ki team la khot da ka tender bad reserve price ne ka dor ka long naduh T.15000 hajar shaneng.
Ka team kaba khlieh dor heh kan wan nyngkong bud kiwei pat katkum ka buh dor ba ki thied.
Lah ban ioh iaki form naduh 1 tarik haduh 6 tarik Jylliew 2024 haka dor T.200.
Kiba thied kidei ban suhlang bad ka receipts haka tender form.
Ha kawei pat ka khubor, ka WJDSA ka pyntip kan die iaka Gate Collection na ka bynta ka lympung ialehkai 3rd Division, 2nd Division, 1st Division, Super Division & Under-17.
Ka dor jong ka form ka long 200 tyngka kawei ka form bad kiba thep tender ki dei ban suhlang iaka receipt ba thied tender form bad ki bym don receipt yn nym pdiang iaka tender jong ki.
Ka WJDSA ka pyntip ruh ba iaka final Under-17 lada don ba bei pisa lyngba ka sorkar da ki skim, ka final kan ym don ka jinglum bai rung.
Baroh ar tylli kine ki tender yn plie haka 10 tarik Jylliew ophis WJDSA ha Kiang Nangbah Indoor Hall.
Uwei u briew uba la ithuh kum u Tellme Talang 31 snem ula shah pyniap dusmon ha ki runar kiba ym lah satia ban ithuh ha khappud Assam Meghalaya ha Lapangap.
Kane ka jingjia la suba ba kala jia haka step 29 tarik Jymmang ha kaba la lap pat iaka met kaba thiah lyngktar ha jaka rep ha Lapangap haka 30 tarik Jymmang.
U Waheh Shnong Lapangap, u ma Deimon Lyngdoh ula iathuh une u Tellme ula mih na iing dangstep haka 29 tarik haka por kumba 5 baje mynstep ban leit jngoh iaka lyngkha rep.
Hadien ba um poi iing kiba haiing kila wad bad lap iaka met jong u jaka rep mynta ka sngi.
Katkum ki dak ki shin une u rangbah ula shah pyniap dusmon ha ki runar kiba ym lah ban ithuh.
Kumta na kaliang ka dorbar chnong kala pyntip mar mar sha ki pulit ka Saitsama Police Outpost ban shimti iaka met bad ban leh ia kaba donkam.
Halor kane ka jingjia ka jingtoikit ki pulit kala iaid shakhmat.
Ka Jaintia Coordination Committee on Reservation Policy (JCCRP) ha kine ki khyndiat sngi kala shong pyrkhat halor ka jingpan kaiphot ka sorkar lyngba ka Expert Committe kaba khmih biang iaka State Reservation Policy 1972.
Ka JCCRP ka pyntip sha baroh ki ki nongshong shnong ka ri Jaintia bad la kyrpad iaki riew paitbah ki riew shemphang bad ki riew pawkhmat na ri Jaintia ba kin sngewbha ban thoh lang sha ka JCCRP shuwa ba kin phah shaka Expert Committee bad ki lah ong lada ngi pynmih shi bun tylli ki jingsngew ka lah ban wanrah jingklumar bad ka jingbym ia sngewthuh iaka jingdawa.
Kumta na ka liang ka JCCRP ka ong “lada don mano mano kiba kwah ban thoh lane ban pynsngew shaphang jingkwah ban pynkylla ia kane Reservation Policy ba kin sngewbha ban phah lem ka jingthoh sha ka JCCRP da kaba phah lyngba kine ki whatsapp number (7005806661, 7005264971, 6009914196) hapoh ka 10 tarik u bnai Jylliew (June) shuwa ba phah ska ka Expert Committee ha shuwa ka 15 tarik u bnai Jylliew.
Ka Tnat pulit ka la khot hajir ia ki nongialam jong ka Seng Hynniewtrep Youth Council (HYC) halor ka jingkynnoh donkti ha kaba leit kyndang bad pynpra beain ia ki iing ki sem ha Lum Survey.
Kane ka la wan long ruh hadien ba ki pulit ki la rejistar case pyrshah ia u president ka HYC u Bah Roykupar Synrem, Vice President u Donboklang Kharlyngdoh bad u Assistant General Secretary u Isaac Basaiawmoit ha ka 23 tarik mynta u bnai.
Katkum ka notice la hukum ia kine ki nongialam ka HYC ba kin leit mih hakhmat u Investigation Officer ha Sadar Police Station.
“Ha ka por ba tohkit ia ka ejahar… ba la rejistar hapoh Shillong Sadar police station, la shem ba ki don ki daw ban kylli jingkylli ia phi na ka bynta ban pynthikna ha kaba iadei bad ki jingshisha ha kane ka jingtohkit kaba dang iaid mynta.
Kumta la bthah ba phin wan mih sha nga ha ka 28 tarik Jymmang ha ka por 1 baje hapoh Sadar Police Station…Ka jingkyntait ban wan mih bad pdiang ia ki kyndon jong kane ka notice, ka lah ban pynngat ia phi hapoh ka kyndon section 41 A (3) bad (4) of CrPC," ong ka notice ba la phah da u Sub Inspector BS Sangma.
Ka Directorate of Dairy Development haka sngi Palei ka la rakhe ia ka ‘National Milk Day’ hapoh Central Dairy ha Mawiong ha ka jingiadon lang u Myntri sorkar uba khmih ia ka Tnat  Animal Husbandry & Veterinary u Bah AL Hek kum u Kongsan bad u SC Sadhu, Secretary, A. H & Veterinary Department kum u Symbud Kongsan.
Haba kren ha ka jingialang u Bah Hek u la ong ba ka jylla Meghalaya bad ka ri hi baroh kawei ki la rakhe ia kane ka sngi shibynta ban kynmaw burom ia ka lyngkhuh sngi kha jong u Dr. Verghese Kurien ia uba la tip kum u kpa jong ka ‘White Revolution,’ uba la trei shitom ban kyntiew bad wanrah ka jingkylla ha ka dairy sector lyngba ki jingtrei borbah bad ki jingnoh synniang ki jong u ban pynlong ruh ia ka kam ri jingri (masi) ban pynmih ka kam kaba kyntiew ia ka kamai kajih.
U la ong ruh ba naduh kine ki khyndiat snem kiba la leit, ki nongshong shnong ka jylla ki la sngewthuh halor ka jingkordor bad halor ki jingmyntoi ia ka koit ka khiah kiba lah ban ioh lyngba ka dud lem bad kiwei pat ki marbam ba la shna na ka dud, bad kane ka la pynlong ruh ban nang pynjur ia ka jingdawa ha ka jingpynmih dud.
Nalor kata u la ong ruh ba lyngba ka Meghalaya Milk Mission, ki nongri masi khem dud bad ki kynhun iatreilang cooperative society kiba shimkhia ha kane ka kam ri masi ki la sakhi ia ka jingkiew ha kane ka bynta jong ka jingtreikam bad kaba la pynlah ruh ia ki ba kin kiew ha ka liang ka kamai kajih.
Shuh shuh na ka liang u Myntri u kyrmen ruh ba ha ki snem ki ban wan, na ka liang ka sorkar pdeng kan wanrah shuh shuh ia ki skhim ki ban kyntiew ia kane ka kam pynmih dud ha ka jylla.
Ha kane ka prokram na ka liang u Kongsan u la sam ruh ia ki khusnam sha ki khynnah pule kiba la iashim bynta ha ki jingiakop bapher bapher kiba iadei katkum ka mat jong kane ka jingrakhe.
Nalor kata u la sam ruh ia ka khusnam sha ki nongri masi bad ki cooperative socieity halor ka jingjop ka jong ki ha ka ban kyntiew ia kane ka kam hapoh ka jylla.
Kiwei pat kiba la aijingkren ha kane ka prokram ki kynthup ruh ia u SC Sadhu, Secretary, A. H & Veterinary Department nalor kiwei pat.
Ka bor synshar district jong ka West Jaintia Hills District kala pynjari da ka kyndon aiñ section 144 CrPC ban tem iaka jingkynad haka shnong Pasyih hadien baka la don ka jingkynnoh iaknieh jaka hapdeng kawei ka longkmie bad ka Balang Katholik.
U District Magistor West Jaintia Hills District Bah BS Sohliya ula pynmih iaka hukum haka sngi Balang ban khang pyrshah ban ialum paidbah palat iaka san ngut.
Ka hukum ka khang pyrshah ban rung ha kane ka jaka kaba iaknieh kiba don iaka jingthmu ban shna ban pynbha iaka jaka.
Ka hukum kam shah ban leh kino kino ki kam ha kane ka jaka kiba lah ban ktah iaka jingpynneh iak shong shongsain ha kane ka shnong.
U District Magistor ula pynmih ia kane ka hukum hadien bala ioh iaka kaiphod da u Superintendent of Police, West Jaintia Hills District.
Ka don ruh ka jingmudur ejahar kaba la mudui da u Ioanis SiangshaiChairman bad Secretary ka Balang Katholik ka Yoo Dkhar pyrshah iaka Burom Rymbai bad la kynnoh ba ka Burom Rymbai kala maham ryngkat da kaba pyndonkam iaki tiar katba ki dang pynkhreh ban pynbha iaka madan na ka bynta ban lehkmen 100 snem ka balang haka 29 tarik Kyllalyngkot 2023.
Shuh shuh ka report kaba la ai sha u Deputy Commissioner, West Jaintia Hills lyngba u PI Court Jowai ban pyntreikam iaka kyndon aiñ section 107/145 CrPC ban teh khum ia baroh arliang mamla na ka bynta ban pynneh iaka shongsuk shongsain ha kane ka thain.
Ka kaiphod na ki Pulit ka ong ba lada iaid shakhmat ka jingpynkhreh ka balang Katholik ban rakhe iaka jingdap 100 snem ha kane ka madan ka lah ban ktah iaka shongsuk shongsain ha kane ka shnong.
Kawei pat ka report na ki ar ngut ki Additional Deputy Commissioner West Jaintia Hills ba kynthup iaka Kong EL Warjri bad u MA Challam ka ong ba ka don ka jingkynad kaba la ban ktah iaka shongsuk shongsain ha kane ka shnong na ka jingiaknieh ia kane ka madan.
Kane ka hukum kan treikam mardor tad haduh bala pynbna da kumwei.
Ka Central Integrated Pest Management Centre (CIPMC), kaba hap haka Ministry of Agriculture & Farmers Welfare, Directorate Plant Protection, Quarantine & Storage kala pynlong iaka jingai jinghikai kaba ar sngi iaki nongrep ha rilum Jaintia ban iada ia u jyntang bad u soh kba haki lyngkha ha Jowai.
Kane ka jingai jinghikai kala sdang haka sngi Palei bad kut haka sngi Thohdieng.
Ha kane ka jingai jinghikai nalor ba pyni ha pyrda la ialam ruh sha ki lyngkha iaki nongrep kiba don haduh 40 ngut kumno ban iada ia u jyntang bad u kba ha ki lyngba na ki khniang kiba wan hiar thma ia u jingthung kaba wanrah ka jingduh nong kaba khraw iaki paid nongrep.
Ia kane ka jingai jinghikai la pynlong ha jaka ai jinghikai ka ophis u District Agriculture Officer, West Jaintia Hills District.
Kane ka training la tip kum ka “HRD-Orientation Training Programme for Farmer on Integrated Pest Management in Paddy Cultivation".
Ha kane ka jingai jinghikai la iadonlang u District Agriculture Officer, EMH nalor ki riewshemphang Central Integrated Pest Management Centre (CIPMC), Shillong kiba kynthup ia Plant Protection Officer (PPO), Gokulraam M, u Dr. Devaraja KP (APPO), ka kong Aroti Hazaeika (APPO).
Ia ka jingialang la pyniaid da u ma S Syngkon Agriculture Development Officer.
Ka thong jong kane ka training ka dei ba ki nongrep kin ioh jinghikai, ban tip ia ka Integrated Pest Management (IPM) kila lad ban iada na ki khiang kiba pynjulor bad kiba iarap pynheh pynsan iaki jingthung ne u kba ha pyntha kba.
Kine ki khniang kiba pynsniew iaki jingthung ki dei kiba la tip kum Yellow Stem Borer, Leaf Folder, Gundi Bug, Rice Blast, Rice Leaf Spot & Udbatta Disease.
Baroh kine ki khniang ki dei kiba pynsniew ia u jyntang kba bad u soh kba da kaba sam thliew iaki sla, kiba pynsong iaki sla, pynsiew iaki symboh bad kiwei kiwei.
Ha ka jingkren plie ia kane ka training, U District Agriculture Officer, EMH Passah u la kyntu ia ki nongrep ban pyndonkam hok iaki jinghikai kaba kila ioh na kane ka jingai jinghikai ka CIPMC khnang ban myntoi haka rep ka riang.
Ha kane ka sngi la pynlong ruh ia ka jingleit jurip sha ki pynthor ki hali, ha ki them jong ka Wah Myntdu ha Syntu Ksiar ban shim jingkhein kaba la tip kum ka Agro Ecosystem Analysis ha kaba la phiah ia ki nongrep ha ki 4 kynhun na ka bynta ka leh ia ka jingjurip ia ki jait khiang ki ba pynjulor bad ki khiang kiba ai jingiada ia u kba.
Haba kren bad u Plant Protection Officer (PPO), Gokulraam M, u la ong ba la leh iakane ka jingjurip da ki nongrep kan long ba ki nongrep kin lah ban shim ia kano kano ka rai ha kaba ia dei kumno ban iada ia u kba ha pynthor hali kat kum ka jinglong ka suin bneng, ka jaka ne kyndew, ka jinglong jingman jong ka um bad ki jait khniang.
Ki nongrep dalade hi ki hap ban leh ia kane sha pynthor khnang ban tip bad ban shim jingkhein bad pynkreh ia ki jingthoh kaba ki shem ha ka jingrip jong ki.
U MLA Jowai u ma Wailadmiki Shylla ula aiti iaka ambulance sha ka Jaiñtia Students’ Union (JSU) haka jingialang kaba lyngkot kaba long haka sngi Saitjain ha District Library Auditorium Jowai.
Ia kane ka ambulance la pynioh lyngba ka Special Rural Works Programme (SRWP) 2020-21.
Nalor u MLA ka Jowai la iadonlang u SP West Jaintia Hills Bikram D Marak, DSP East Jaintia Hills Jason Mairom, working president NPP Nidamon Chullet, ki nongialam ka JSU u Jersom Shylla, Treiborlang Suchian general secretary bad kiwei kiwei.
Ka  Lyngkhuh snem thymmai Khasi la rakhe ha ka por miet jong ka 4 bad 5 tarik Naiwieng, 2021 ha ïing jong I Bah Spiton Kharakor ha Nongkseh.
Ha ka miet shiteng synñia baroh ki ba la don lang ha kata ka sngi rakhe, ki la ïa shim bynta ban tbeh jingshai ïa u snem thymmai ba la lam khmat da I Bah Spiton Kharakor, Bah Herman Nongrum bad Bah Raphael Warjri, khliehduh jong ka synjuk ki barikor Khasi- Riti Academy of Visual Arts, Shillong.
Ha kane ka jingrakhe I Bah Spiton Kharakor I la batai bniah ia ka jingshem jongi ha ka ba tih sani bad pynurlong ka jingthmu kum ban ainguh ainam ia u paralok jongi u ba la khlad noh, I Bah B Nishan Wahlang (Bam kwai ha dwar U Blei).
Ka la jia ha ka 23 tarik Naiwieng, 2018 ha ba I Bah Herman Nongrum I la pur khana ha kata ka sngi lyngkhuh snem iap ba-ar jong I Bah B Nishan Wahlang ha ka shlem treikam jong ka Riti Academy, ha ka ba la don lang ki rangbah kum u Bah HS Shylla (Bam kwai ha dwar U Blei) bad I Bah Bindo M Lanong ryngkat kiwei kiwei ki rangbah bad longkmie na ka kur Wahlang bad kur Warjri.
Mar ïa dap shiteng synñia la pynkhreh ban thang da ki dongmusa kum ka dak ban pdiang ia u snem thymmai.
Ka long kaei kaei ka ba sngewphieng ban shahshkor na ki kyntien jong I Bah Herman Nongrum ha ba la kren mardor ïa ka khana halor ka tipbriew tipblei jong ki paidbynriew Khasi ba la kyrpad ban thoh, ha ka ba la bynshet kylliang pat ban thwet ïa ka snem thymmai jong ki paidbynriew Khasi.
Ka jingïakren ka long ka ba byllai, ba kynsai bad ba jylliew, hynrei ka ba kongsan tam ka long ba I Bah Herman bad I Bah Nishan Wahlang ki la kular ba dei ban smai man la ka khep ba rakhe snem thymmai na ka bynta ban long tipbriew tipblei.
Kata ka jingkren ka la shon ha dohnud jong ki ba la ïa don lang ha kata ka sngi khamtam kum ha kane ka juk ba la hiardor ka akor longbriew manbriew.
Kumta ka snem thymmai Khasi kan long ka jingkyrsiew ia ka imlang sahlang ban long ki ba tipbriew tipblei barabor ha la ka jingim ha ka imlang sahlang.
Ka kynto ka la don naduh ki snem ba la leit la iathuh u Bah Raphael Warjri ha ba u Bah AB Hynñiewta u la thoh kawei ka kot halor ka rukom kheiñ sngi kheiñ ïa ki Khasi katkum u bnai bneng.
Katkum kata ka kot ki longshwa manshwa Khasi ki kheiñ khatlai bnai shi snem, arphew phra sngi shibnai bad phra sngi shi taïew.
Ka jingshem jong I Bah Spiton Kharakor ruh ka byrshem hangta bad la nang tih nang thwet shuh shuh haduh ban da urlong ka jingthmu ban pynmih ka almanak Khasi ba khatlai bnai shisnem ka ba la pyrshang ban pynphuh pynphieng man la ka lyngkhuh snem ba rakhe ia ka sngi mih bnai nyngkong jong u snem thymmai.
Ha ka imlang sahlang la kham jwat ban iaidlait na ka almanak na shiliang duriaw (Gregorian Calendar) ka ba la pdiang salonsar ha satlak pyrthei kynthup ha Ri Khasi.
Hynrei ka long ka ba donkam ban pynneh ïa ki snap jong ka riti tynrai Khasi, bad la duriap bad buddien ïa kata ka kam bah jong ka jaitbynriew da ka Riti Academy.
Ha ka jingïakren ha kata ka rakhe sngi lyngkhuh snem la shim ka rai ban thaw da kawei ka lyngwiar kyrpang ban pyrkhat sani halor kane ka jingrakhe man la u snem.
JOWAI: Ka office Society for Urban & Rural Empowerment (SURE) Jowai, naka bynta ka jingmyntoi jong ki paidbah jong ka shnong Pynthorlangteiñ, West Jaiñtia Hills District, kala pynlong ïaka training shna boh (Berkeley composting) ha ka shnong Pynthorlangtein ha U Kyllalyngkot 23, 2019.
La pynlong ïa kane ka jinghikai d aka jingiatreilang bad ka office Northeast Slow Food & Agro biodiversity Society (NESFAS) Shillong.
Shwa ban sdang ïaka training la don ka jingïalang kaba lyngkot la pynïaid da u Arminius C Lipon, Waheh Chnong ka shnong Pynthorlangtein.
Ka samla Deadidakami Mohrmen kala batai shaphang ka rukom treikam ka Society for Urban & Rural Empowerment (SURE) bad ka jingthmu jong kane ka training.
La ïoh ïaki jingai jinghikai na u riewshemphang u Marlangki Challam, Agriculture Development Officer Sohmynting circle, uba la batai shaphang ïaki rukom ban shna sboh da kaba pyndonkam ïaki phlangim, ki phlangïap, eitmasi, makruid, ka um, ka jar, ka plastic bad u tyllai.
Ki briew baia don lang ha katei ka training ki kynthup ïaki Local Groups bad SHGs naka shnong Muphlang, Mustem, Shkenpyrsit bad Pynthorlangtein.
KHLIEHRIAT: Ka Chiehruphi SS, Musniang SS bad ka Khliehriat HSS kila ioh ban rah ïaka nam lahduh jong ka District Level Subroto Cup Football Tournament kaba pyniaid da ka ophis u District Sports Officer East Jaiñtia Hills hadien ba kila jop haka jingiakhun final kaba long haka sngi Balang haka madan football ka East Jaintia Football Association (EJFA) ha Deinchynrum, Khliehriat.
Kine ki lai tylli ki skul kin mihkhmat ïaka East Jaiñtia Hills District sha ka State Level kaban sa long shen.
Haka ka jingiakhun final ki khynnah shynrang haka Under-17 Boys’, ka Chiehruphi Secondary School kala pynliem da 2-0 kol pyrshah ïaka Musniang Secondary School.
Ka jingiakhun jong kine ki arliang mamla kalong kaba iakhaid bad ka sur ïalehkai jong ki kalong kaba ithynnad kaba la pynhun ïaki paidbah ba wan sakhi ïaka jingiakhun.
Ka Chiehruphi wat la kala jop ïa kane ka jingïakhun, hynrei kala hap ban iakhun tyngeh bad pyrshang har rukom haduh bala ioh ban thep ïakitei ki ar kol.
Haba phai sha ka jingiakhun final Under 14 snem ka Musniang Secondary School kala jop da 1-0  kol pyrshah ïaka Rymbai Government Secondary School.
Na ki kynthei pat Under-17 pat ka Khliehriat Higher Secondary Schoool kala pynliem da 1-0 iaka Rymbai Govt Secondary School.
U Kongsan uba wan ban sakhi bad sam ïaki khusnam sha ki lahduh u dei u Dr.
J Lakiang District Medical Health Officer, East Jaiñtia Hills District haka jingïadonlang u ma Khroobok Passah, District Sports Officer, East Jaiñtia Hills, CDPO Khliehriat Block Kong Ripaia Passah, U James Sutnga Working President EJHDFA, R Shadap General Secretary SBSA, ki nonghikai bad Headmistress jong ki school bapher bapher kiba iarap shikatdei eh ban pynlong ïa kane ka lympung kaba jop.
JOWAI: Ka jinglehniam Knia Khang kadei kawei na ki jingknia ainguh  aidem ba shisien shisnem da ka Raij ka Shnong ia ki Soo Dwar-Soo Luti badKa Tawiar Takan kiba long ki lei Shnong lei Raij kiba la wan da ka hkum Blei naduh kulong kumah ban long ki nongda nongker ia ka shnong ka Raij na ki sih ki roi jong ka pyrthei, mariang kiba wan ha ki dur ki rukom bapher bapher.
Shwa ban poi kane ka sngi Knia Khang kiwei ki jinglehniam ba hap ban pyndep da u Doloi, u Langdoh, U Pator, Ki Sangot, ki Wasan bad ki Kñi na ki Phra Kur Phra Kmai ki long ka Dihsoopen ha iing Langdoh bad ka Kbai Mooknor hakhmat ka ïew ka syiem hakhmat ki nongshongïew shong hat bad ki nongwanïew wan hat.
Ia kane ka leh niam la pyndep mynta ka sngi 20 tarik Jylliew bad ka jingmut jongka ka long ban  ainguh ai dem na ka bynta kiei kiei ki jingkyrkhu kiba ka shnong ka raij ka laioh da ka jingiada jong ki Lei shnong-Lei Raij kiba long u Mookhai, Mooralong, Moosniang, Mootong bad ka Tawiar takan (wah Myntdu).
U Doloi ka Elaka Jwai waheh Puramon Kynjin ha ba ai kyntien ha kajingiadei bad kane ka leh niam hadien ba la dep ka jing leh niam, u pynpaw ka jingsngewnguh bakhraw ia baroh ki khun ka shnong ka raij, ki nongshongïew shonghat hapoh ka Raij Jwai kiba la nohsynniang da ka mynsiem jong ka jingsngew burom bad ïaieit para nongshongshnong naka bynta ka jingthmu babha jong kane ka jingpyndep niam kyrpang ia ki Lei shnong- Lei Raij kiba da ka jingiada jongki miet la bad sngi ka shnong ka thaw ka laioh ia ka shongsuk shongsain, ka immiat imbha bad ka roi ka par.
SHILLONG: U Executive Member badei khmih iaka tnad enforcement ka Khasi Hills Autonomous District Council (KHADC) u Bah Teibor Pathaw u la kren shai ba ki sengbhalang kim don bor ban khynra ia ki dukan haba iadei bad ki kot ki sla ba dei ban ioh na ka council, kum ka trading lane labour licence namar kane ka dei ka kamram ka council.
“Ngi la iohi ia kane ka jingleit khynra kine ki sengbhalang ia ki dukan haba iadei bad ka jingdon ne em ki kot ki sla ba biang ba ioh na district council, hynrei kim don bor ban leh ia kane hynrei dei tang ka tnad enforcement wing jong ka district council kaba lah ban leh ia kane ka kam lada I donkam," la ong u Bah Pathaw.
U la ong ruh ba lada kine ki snengbhalang ki lap ba ka don ka jingkhaii beain bad ba ki don ki briew ba pyniaid ia ki dukan lane ki kam jong ki khlem pat da ioh ia ka trading licence na ka district council ki dei ban pyntip shuwa sha ka tnad ba dei khmih ia kane ka mat bad kumta naka liang ka tnad kan sa shimkhia ban phah ia ki enforcement ban khmih bniah ia ki kot ki sla jong kino kino ki dukan.
Ula iathuh ba ki don ki sengbhalang kiba ju pyntip sha ka district council haba don ki briew kiba trei khlem da ioh iaka labour licence naka district council bad kumta naka tnad la shimkhia bad la phah leit sha kito ki jaka ban leit phah peit bad ki don ruh ki sengbhalang ki bym pyntip iaka council.
La kyntu ruh ia ki sengbhalang ba lada ki lap ba don ba leh beain ne iaid lait iaka district council haba iadei bad ka trading lane ka labour licence kidei ban pyntip shuwa sha ki tnad badei khmih ia kane ka kam ha KHADC.
U Bah Pathaw u la pynpaw ruh ia ka jing sngewkhia haba iadei bad ka rukom long rukom man ka tnad enforcement namar kumba long mynta ki dang duna palat ki kki nongtrei haka tnad enforcement ka KHADC.
“Ka kamram ka tnad ka long ban phah ia ki enforcement ban leit ban jurip haba iadei bad ki kot ki sla jong ki dukan lada ki la ioh ne em ia ka trading licence naka district council namar ban seng kam neh buh dukan khlem ka jingbit ka council ka long beain bad kumta ka council khnang ban dang lah ban trei kham bha la donkam ban pynbha shuh shuh iaka tnad," u la ong.
U la pynpaw ruh ba kumba long mynta ka KHADC ka dong tang kumba 76 ngut ki pulit enforcement wing ha district council bad kumta la don ka jingthmu ban kham pynbha iaka rukom treikam ka tnad ha council.
U la iathuh ruh baka la ju don ruh ka jingiakren bad ka sorkar jylla ban kham pynkhlain iaka tnad enforcement wing lyngba ka grant-in-aid sha kaka district council, hynrei naduh u snem 2014 ka council ka khlem ioh pisa shuh naka sorkar jylla haba iadei ban pynkhlain ia kane ka tnad.
“Haba iadei bad kane ngi la dep iakren bad u EM badei khmih iaka tnad Trade u Bah Paul Lyngdoh bad u Deputy CEM u Bah Pyniaid Sing Syiem ba ngin pynkhlain ia kane ka tnad enforcement wing khnang ba ngin lah ban pyntreikam naka bynta ban peit lane khynra haba iadei bad ki kam beain ba iadei bad ka trade lane labour licence," u la ong.
SHILLONG: Ka kynhun na Punjab ba la lamkhmat da u Myntri ka sorkar jong katei ka jylla, u Sukhjinder Singh Randhawa kum u Chairman ka High Level Delegation bad u Jasbir Singh Gill uba dei u MP na Punjab mynta ka sngi ki la iakynduh bad u Myntri ka kam pohïing ka Meghalaya, u James K Sangma bad ki la pynpaw ka jingshaniah ha ka jingtrei ka sorkar jylla ha kaba ia dei bad ki kam ha Them Metor (Sweeper’s colony), Them Iewmawlong ban pynbeit noh syndon ia kane ka ishu.
“Ngi don ka jingshaniah ha ka sorkar Meghalaya bad ki paidbah hangne bad ngi kyrmen bad angnud ba yn lah ban pynbeit noh ia kane ka ishu," la ong u Jasbir Singh Gill haba kren bad ki lad pathai khubor ha Shillong.
U la ong ba kane ka kynrum kynram ka ju mih man la ka por, hynrei mynta donkam ban pynbeit noh katba lah kloi.
“Ngi sngewhun ia kaei ba ka sorkar Meghalaya ka thmu ban leh na ka bynta ki briew jong ngi ha sweeper’s colony," la ong u MP.
“Ka High Level Committee ka la khmih bniah bha ia kane ka kam, ngi kyrmen ba kan lah ban wanrah noh ia u soh kham kloi.
Ka HLC ka pyrkhat na ka bynta ka jingbhalang ia baroh, ngi iohi ba ka sorkar hangne ka shimkhia bad kaei ba ka sorkar ka rai kan tyrwa sha ki briew ba sah ha katei ka jaka," u la ong.
U Gill u la iathuh ba ha ka jingiakynduh bad ki nongshong shnong ha Them Metor ki la pynpaw ia ka jingbym sngew shngain, hynrei u la ong, “Ki briew hangtei ruh ki shaniah ha ka sorkar jylla.
“U Myntri hangne u la pynthikna ban ai ka jingiada ia ki Sikh bad baroh ki jaidbynriew ha kane ka jylla, ngi sngewkmen ia kane ka jingkren jong u Home Minister bad kata ka long kaba donkam eh ia ngi," la ong shuh shuh u Gill.
Ha kane ka jingia kynduh ka kynhun na Punjab ka la aiti ruh ia ka shithi ba la phah na ka liang u Myntri Rangbah ka Punjab, u Amrinder Singh sha u Conrad K Sangma.
Haba iakren bad u James K Sangma hadien ka jingialang u la ong ba ka sorkar na Punjab ka pynpaw ka jingsngew khia ha kaba ia dei bad ka jingshngain jong ki briew jong ki kiba sah ha Shillong bad ha ka jylla baroh kawei.
“Nga la kular ha ki ba ngin shim ia ki lad ki lynti ban pynthikna ka jingshngain ia ki jaidbynriew Sikh," ong u James.
JOWAI: Ka Khasi Students Union Jaintia Hills District Unit hynne ka sngi ka la leit ia kynduh ia u DC ka West Jaintia Hills District u  Ma  LSN Dykes Garod hapoh ka jingialam jong u General Secretary Garland S Manner bad u Shaniahskhem Dkhar Asst Finance Secretary bad kiwei kiwei ki nongialam bad dkhot ka KSU Jaintia Hills District Unit.
JOWAI: Ka Meghalaya State Pollution Control Board (MSPCB) kala wan ban jurip iaka kharkhana shna rnga dewiong-ka Abhi Coke, kaba don ha rud u surok bah NH-6, ha ka shnong Mookhep, East Jaiñtia Hills District haka 18 tarik une u bnai hadien ba ka Society for Environment Protection and Sustainable Protection (SEPSD) kala ai ka jingujor  Jymmang 14 sha ka MSPCB bad sha u Myntri ba dei peit ia ka tnat ka koit ka khiah ban dawa pynkynriah noh sha kiwei ki jaka.
Ha katei ka jingjurip jong ka MSPCB kaba la wan u Assistant Environment Engineer  MSPCB, u Bah S Syiem, ki dkhot ka SEPSD haka jingialam u Joint Secretary SEPSD u samla Diamond Dhar, ryngkat ki waheh shnong ka Khliehmyntriang u Ma J Dkhar, u Ma H. Phawa Waheh Shnong Jalyiah bad kiwei.
Naka liang ka MSPCB kala ong ba hap ban leh ïaka test, khnang ban lap laka lyer ne haw ka shah ktah na ka tdem ba mih na ka kharkhana.
Kane ka kharkhana ka pynmih ruh ïaka jingsma iwtung na ki jaboh ba mih na kane ka kharkhana, kaba la kynnoh ba ka ktah ia ka koit ka khiah jong ki nongshnong shnong, ki nongleit nongwan bad ia ki khynnah jong kawei ka skul kaba don hajan kane ka kharkhana.
Hynrei ha katei ka sngi naka daw jong ka jingbym biang jong ka jinglong jong ka suiñ bneng ym lah ban leh ia ka Air Testing, kumta na ka liang ka MSPCB kan leh ia kane ka test ha kawei pat ka sngi.
Na ka liang u nongialam kane ka society u D Dhar u la ong ba kin ap haduh ka sngi ba ka MSPCB kan leh ia ka test bad hadien ba la ioh ia ka resol, ka SEPSD bad lada lap ba katei ka kharkhana ba pynjakhlia iaka lyer kan shim ki rai kiba tyngeh kiba iadei bad ka aiñ iada mariang.
La kyntu ia u myntri ka koit ka khaih ban shimkhia ia kane ka kam, na ka bynta ban pynkynriah ia kane ka kharkhana sha kawei pat ka jaka ba iadei bad ki kharkhana  kaba jngai naki shnong ki thaw.
SHILLONG: Ka Khasi Students’ Union (KSU) Laskeiñ Circle hapoh ka jingïalam u Balawan Suchiang President bad u Paul Lakhon Sutnga Secretary kila leit ban ïakynduh bad ai dorkhat ha u Myntri Kam Pohïing ka Jylla u James K Sangma haka sngi ba ar ban dawa ban buh Police Out Post ha Psiar bad Mukroh bad ban kyntiew kyrdan ka Police Out Post ha Raliang.
Ka KSU Laskein Circle kala dawa ban buh ktem pulit ha kite ki ar tylli ki shnong namar ka jingbym shong shngaiñ ki paid Khasi Pnar kiba shong ba sah ha Khappud Assam Meghalaya.
Ka KSU haka dorkhat kaba la ai sha u Myntri Kam Pohïing kala pynpaw ba ki paidbah ba shong ba sah ha khappud ja ka Jylla bad ka West Karbi Anglong District, Assam ki hap ban im bad ban shong ba sah ha ki shnong ki thaw jong ki haka jingsyier mynsiem tang namar ka jingakhajia pud sam hapdeng ki ar jylla ka Assam bad Meghalaya.
Bun bun sien ki Pulit Assam bad ki tnad Kam Khlaw jong ka Assam na kapor sha ka por ki pyndik bad thombor ïa u paidbah ba shong ba sah ha kahppud naduh na Psiar, Khatkasla bad kiwei kiwei ki shnong ba marjan ha khappud da ka jingiatreilang ki briew kiba na ka jaidbynriew Karbi bad ki seng kieng atiar, la kynnoh ka KSU haka dorkhat kaba la ai sha u Myntri Kam Pohïing ka Jylla.
Halor kane ka kam ka KSU kala pynpaw ba ka donkam kyrkieh ban don ka Police Outpost jong ka Jylla haka shnong Psiar, West Jaiñtia Hills of Meghalaya namar ba kane ka shnong ka hap hapoh ka Jylla bad ka jaka thep vote jong ka kadei ha ka shnong Tum Tum.
Ka tnad ka koit ka Khiah ruh kala buh iaka sub center bad ka MeECL ha kine ki khyndiat snem kala dep ban ding ia katei ka shnong bad kam dei satia ka jaka kaba hap hapoh ka jaka ba iaknieh kumba kam ka Assam.
Ka KSU kala kynthoh jur ruh ba haka por ka jngsynshar ka sorkar MUA kaba ïalam da u Dr. Mukul Sangma kum u Myntri Rangbah ka Jylla, u HDR Lyngdoh kum u Myntri Kam Pohïing ruh kila leh bymsuidniew ïaka jingdawa jong ka bad u paidbah ban wanrah ka jingshong shngaiñ ki paidbah Khasi Pnar ha thaiñ khappud.
Dei halor kane ka nongrim ka KSU kala kyrpad ïa u Myntri Kam Pohïing ka Jylla u James K Sangma ban shimkhia ban iarap ïaki paidbah khappud kumjuh ban wanrah ki kam pynroi khnang ba kin roi ki par.
Ka KSU kala pynpaw ba ka donkam kyrkieh ban don kine ki out post ha kitei ki ar shnong namar ba bun ki riew shimkabu bad ki runar kiba suba jur ki riew kieng atiar na Assam ki shait pyndik bad leh ki kam thombor a u paidbah haduh ka shnong Barato.
Na kaliang u Myntri Kam Pohïing ula ong ba ym lah ban buh ïaka Police Outpost ha Psiar ne Mowlaber, la kam ka KSU ba ong u Myntri Kam Pohiing.
Hynrei na kaliang ka KSU ka dawa bad pynbor a u myntri ban buh Khatkasla bad u Myntri ula ong ba u un sa wad bniah ban pynthikna ïakane ka jaka la ka biang ne em ban buh outpost.
Ha kaba iadei bad ka jingkyntiew kyrdan ïaka Raliang OP sha ka Police Station, ula kubur ba ka Raliang kala dei hi ban kyntiew kyrdan sha ka Police Station namar ba heh u pud u sam ba ka hap ban peit ban ai jingshakri ia u paidbah, hynrei ka shong haka pla tyngka jong ka sorkar.
Katba ka Police Out Post ha Mukroh pat un sa phah jurip ïaka jaka la ka hap ne em haka jaka ba iakhajia bad lada kam don kano kano ka jingiakhajia ula kular ban buh Out Post ha Mukroh.
JOWAI: Ka Dorbar Shnong jong ka Shnong Mukroh, West Jaiñtia Hills District hapoh ka jingialam u Waheh Shnong Hamboi Sumer haka 14 tarik une u bnai ha ryngkat ka jingsynran lang jong ki nongialam Shnong ki la leit ban ia kynduh ia u MLA ka Mowkaiaw U Ma Nujorki Sungoh hapoh ka kamra treikam jong u bad kila ai ka dorkhat na ka bynta ban dawa ban buh buh iaka Police Out Post hapoh ka shnong Mukroh.
Ha kane Ka jingiakynduh ia u MLA na kaliang ka Dorbar Shnong Mukroh daka mynsiem jongka jingsngewkhia kala banjur hakhmat jong u MLA ba la kumno kumno ka Sorkar ka dei ban buh beit iaka police out post hapoh ka shnong Mukroh khnang ba ki nongshongshnong bad ki shnong ba marjan kiba hap ha khappud Assam Meghalaya kin ioh ia ki lad jingiada nalor ban iada ia u pud u sam ka jylla.
Shuh shuh na ka liang ka Dorbar Shnong haka jing pyllait khubor jong ka lyngba u Waheh Shnong u la ong shuh ba ka shnong Mukroh ka dei kawei naki shnong kaba don ha khappud bad ka Disrtict West Karbi Anglong, Assam bad kumta kadei kawei na ki kynroh bah ha kaban iada na u pud u sam ka jylla jongngi, hynrei kaba sngew sih kalong ba ka dei ka chnong ka ba juh shah pyndik ha kiwei pat ki jait bynriew naka por sha kapor.
Ha kajuh ka por u Waheh Shnong u la bynrap shuh shuh ba ka jingdawa ban buh iaka police out post hapoh ka shnong Mukroh kam dei shuh kaba thymmai hynrei naka por sha ka por bad mynta ka por kala ih ban buh iaka police out post hapoh ka shnong Mukroh.
Ha ka jingiakynduh bad u MLA na ka liang jong u ula kular ban iakren bad kibor kiba halor ha kaba iadei bad kane ka bynta, bad na ka liang ka Dorbar Shong ka kyrmen skhem ba lyngba ka jingtrei shitom u MLA kane ka jingthmu kan urlong khnang kan long ka jingiada iaki paid nongshong shnong bad ia ki shnong kiba para marjan.
KHLIEHRIAT: Ka Dorbar Shnong Ratacherra, East Jaiñtia Hills District haka sngi Nyngkong kala jied ïaki nongkitkam shnong ba thymmai jong ka bad kala pynthymmai ruh ïa u Waheh Shnong kaba baroh shikatta la bat da u Ma Khamsngurbha Pohïing.
Une u Waheh Shnong thymmai u dei u MDC barim ka Narpuh u Ma Desous Pohshna.
U Symbud Waheh Shnong la jied ïa u Ma Faires Pohshna. Nalorkata, la pynthymmai ruh iaki dkhot ka Executive Body ba kynthup ia u Khlur Pohlong kum u Secretary, u Bujli Sumer kum u sAssistant Secretary bad u Stephan Chadong kum u Finance Secretary.
Ka samoi treikam jong ki kan long na ka bynta lai snem.
Ka Dorbar Shnong Ratacherra ka pynpaw ka jingsngewnguh kaba khraw iaka Kong Trophimai Manar ba shong basah ha Mynthong Jowai, kaba la ai sngewbha sha ka Dorbar Shnong iaka jaka ban shna iaka surok kali naduh NH6- haduh Wellington Jungai Secondary School, Ratacherra, la pynkut ka kyrwoh ba la phah da u Waheh Shnong barim u Ma Khamsngurbha Pohiing.
JOWAI: Ka Khasi Students’ Union (KSU) Nongbareh Unit sa shisien kala lah ban pynthymmai biang iaki nongkitkam ba pura jong ka naka bynta u snem 2019-2022 haka sngi Saitjaiñ.
U samla Rapborlang Nongrum uba long u Publicity Secy Ka KSU Sengkmie haba ai jingkren haka jingpynsmai iaki dkhot ula ong " Ban kit ban bah ia la ka Jaitbynriew kadei ka kamram kaba ngi hap ban trei khlem ka jingiohnong lane khlem ka jingkhmihlynti ba kaei ka KSU ka ai iaphi lane kaei kaba ka Jaitbynirew ka ai iaphi, hynrei kadei ka bynta ka jongphi ban nohsynniang ia la ka Jaitbynriew ha ka jinglah ka bor ka jong phi".
Haba phai shaka jingduna jong ki Samla kiba mih ban shakri iaka Jaitbynriew ula ong, “Ki samla mynta ki la duna shibun kiba mih ban kit ban bah ia la ka Jaitbynriew, lada ngi peit hangtei hapoh shillong bad sha ki khap sor ruh ngi iohi bun ki la klet noh iaka mynsiem ban shakri bad nohsynniang iaka Jaitbynriew ym kum haki por kiba mynshwa".
Shuh ula ong ruh ba ka jingbuh iaki Unit jong ka Seng ha kylleng ka bri U Hynniewtrep bad shabar ruh, kam shym mut tang ban pynbun paid ne pynbun Unit, hynrei kadei ka jingthmu ban pynmih iaki samla ki ban shakri iaka jaitbynriew bad khamtam ban peitngor iaka jingma kaba ap iaka ri bad iaka jaitbynriew baroh kawei.
Katba u Samla Laitphar Syngkrem , President ka KSU War Jaintia Circle haba ai jingkren haka jingialang u la ong ba " Ka por kaba mynta kamdei shuh ka por kaba ngin pynjur khambun daka ktien , hynrei ka dei ka por kaba ngin pynjur khambun daka kam".
“Ngi khot ngi wer iaki samla kiba don ka Mynsiem ban shakri iaka Jaitbynriew ban mih shakhmat khlem buhteng namar ka jaitbynriew mynta ka donkam eh iaki Samla ki ban leh eiei naka bynta ka Jaitbhnriew" ula ong shuh shuh.
Kiwei pat kiba ai jingkren haka ne ka jingialang pynthymmai iaki nongkitkam ka Nongbareh Unit ki long u Garland Shadap Manner General Secy ka KSU JHDU, U Ma Thirteen Sumer Asst Secretary Shnong ka Nongbareh bad kiwei kiwei.
Ki nongialam bad dkhot thymmai Nongbareh Unit kiba shim ka jingkular ban trei na ka bynta ka bha ka miat ka imlang ka slong ki long u Balajied Pohlong President, Ksanbor Pohtam Vice President, Subha L Rymbui General Secy, Kolet Tang Asst General Secy , Fullmoon Pohlong Finance Secy bad 25 ngut ki dkhot.
JOWAI: Ka AJYWO Central Body, katkum ka jubab RTI, ka la lap ba don tang 1264 tylli ki Trading Licence jong ki bar jylla kiba la wan pynthymmai ia ki Trading License jong ki ha Rilum Jaiñtia bad ka JHADC ka la ioh lum khajna T.1,21,13,652/- tyngka na kine dukan bar jylla.
Kine ki Non-Tribal kiba la ioh Trading Licences ki don ia ki jaka khaii haka shnong Byndihati-1, Chiehruphi-7, Caroline Colony-1, Dawki- 3, Dkhiah East-32, Dkhiah West-6, Ialong-2, Iawmusiang- 59, Khliehriat-17, Khliehriat East-78, Khliehriat West-116, Ladrymbai-11, Ladrymbai B-158, Ladrymbai Datsimpein-102, Ladrymbai Dongwah-85, Ladrymbai Khliehdupon-128, Ladthadlaboh-16, Lumshnong-41, Mihmyntdu-3, Mihmyntdu B-1,Mission Compound Jowai-1, Mookhep-1, Mookyrdup-1, Moolamylliang-6, Moopala-5, Muktapur-1, Musiang Lamare-7, Mynkre-25, Nartiang-2, New Hill– 32, Nongsning-10, Ratacherra-1, S.J.Road Jowai-1, Sookilo-21, Sunapur-1, Sutnga-1, Thadlaskein-1, Thangskai-45, Tongseng-9, Tympang Club-7, Umkiang-33, Umlaper-4, Ummulong-2, Wahiajer-1, Wapungskur-1, 7mer (Pasyih)-17, 8mer (Phramer)-43 bad 118 tylli ki Trading Licences kiba ioh ban khaii ha bun tylli ki shnong na kawei ka Licence.
Ka AJYWO kam pdiang satia ba don tang 1264 ki bar jylla kiba khaii haduh mynta ha baroh kawei ka Rilum Jaiñtia bad kala buh jingkylli ïaka JHADC shaei jah ki Trading License jong ki hajar tylli ki dukan bar jylla ha RilumJaiñtia.
Ka AJYWO kala pynpaw ka jingbyññiaw halor kane ka jingduna ki bar jylla kiba ioh license bad kala kynthoh ba ka JHADC kam shym la lah satia ban pyntreikam ia ka aiñ ‘The Jaintia Hills Autonomous District (Trading by Non-Tribal) Regulation (Act), 2011 bad buh jingkylli hato ka JHADC kam tip ba jyllei ki dukan bar jylla khlem Trading Licence ha Ladrymbai, Sookilo, Phramer, Khliehriat, thain War, Umkiang, Ratacherra bad kiwei kiwei ki shnong.
U Reachingson Siangshai, Vice President jong ka AJYWO ula ong ruh ba ki bar jylla kiba don ia ka Trading Licence ki khlem bud ia ka kyndon (Rule) 9 jong ka ‘The Jaintia Hills Autonomous District (Trading by Non-Tribal) Rules, 2015’, kaba kdew shai ba kiba don ia ka licence ki dei ban teh ha ki dukan jong ki iaka license, khnang ban tip ia ka jongdon Trading Licence jong ki.
“Ka AJYWO ka dawa jur na ka JHADC ban khynra bad khang lut ia baroh ki dukan jong ki bar jylla ki bym don Trading Licence bad lada ka JHADC kam shimkhia ban khynra ïaki dukan bar jylla, kala byrthen ban ujor da ka mukotduma PIL pyrshah ïaka JHADC.
JOWAI: Ka seng da shnong jong ka shnong Madankynsaw, Mowkyndeng, West Jaiñtia Hills District kala lap ba jyllei bha ki khynnah kiba ngop haka jingkyrni ban dih ïa u kynja bad ka dendrite hapoh katei shnong.
Ka VDP shnong bad ka bor shnong jong ka Madankynsaw hadien ba kila lap ïa ki katto katne ki khynnah kiba dih kynja kila bat ïaki bad da ka jingphla jong kine ki khynnah la lap ba bun bun ngut ki khynnah kila shah teh mraw bad kyrni haka jingdih kynja nalor ka dendrite.
Kumta ban khanglad ïa kane ka jingdih ïa u kynja ka VDP bad ka bor shnong Madankynsaw kila leit ha manla ki kper ba don une u jingthung bad jynrat bad thang ïa une u jingthung haka sngi Saitjaiñ.
Ka bor shnong ban iakhun pyrshah ïa kane ka jingkyrni ki khynnah ha une u jingdih pynbuaid kala rai ban wad ki lad ki lynti ban pynioh jingïasyllok ïa kine ki khynnah ba kin lait ban dih ïa une u jingdih pynbuaid.
SHILLONG: U nongmihkhmat ka Delhi Police Northeast Representative (DPNER) u Bah Daniel Stone Lyngdoh u la pynpaw ka jingsngewkhia halor ka jingjur ka jingkhaïi bad dih drok kumjuh ka jingkhaii met (human trafficking) hapoh ka jylla.
U Bah Daniel u la ong ba kane ka jia na ka daw ba duna palat ki lad ïoh kam ïoh jam kaba ialam pat ïaki khynnah samla ka jylla ban ngop ha ki kam sniew bapher bapher, U la ong ba kii kaiphod bala ïoh na ki pulit bad kumjuh na ki dorbar shnong bad ki committee bapher bapher ba ka jingkhaïi met bad ka jingkyrni ki smala ha u drok kala nang nang kiew katba nang mih ki snem.
“Ka jingkyrni ha u drok, ka jingkhaii met ki dei ki ar tylli ki jingma kiba ap ïa ka jaidbynriew, namar ba kala  pur ruh sha ki thaiñ nongkyndong ne khap sor," la ong u Bah Daniel haba kren bad ki nongtoh khubor haka sngi Thohdieng bad bynrap ba ka imlang ka sahlang, ka sorkar kala dei ban pyrkhat bha kumno ban tem ïa kine ki kam sniew.
Ka jingkiew ki nong dih drok hapoh ka jylla khamtam hapdeng ki khynnah samla ka dei na ka daw ba ki kmie ki kpa kim don jingtip eiei halor ka jinglong jingman ki khun jong ki bad kane ka la ktah ïa bun tylli ki longïing, katba ka kam khaïi met pat ka dei namar ka jingduk kaba la pynlong ïaki bun ki samla kynthei ban shah pyngngop haka jingkhaïi met.
JOWAI: Ka North Liberty Higher Secondary School, Jowai kala pynkup burom ïa baroh ki khynnah skul jong ka kiba la pass bha haka eksamin SSLC bad HSSLC jong ka MBOSE kaba kynthup ïaki 14 ngut ki pass ïaka NEET bad 6 Ngut ki pass iaka JEE Main Entrance ban pule haka lain doktor bad engineer haka sngi Saitjaiñ ha phyllaw jong ka skul ha Mookyrdup, Ladthadlaboh, Jowai.
U Principal ka school North Liberty HSS Babu Richard B Uriah ula pynbna ruh ha kane sngi ïaki arngut kiba ioh scholarship ne ki ba ioh rung klas haka XI Science khlem da hap ban siew eiei ban leit skul.
Kine ki arngut ki dei ka Jorida Tang bad u Da-oo-tei-ki Maya Garod kiba duna tang 3 bad 8 marks bad rung haka Top 20 haka resol matrik.
Ha kane jingpynkup burom ïa ki khynnah skul jong ka North Liberty la ïadonlang u Symbud Myntri Rangbah barim ka Jylla u Dr. RC Laloo, u ma WL Lyngdoh Retired Additional Director DSEL bad Jt. State Secretary Bharat Scouts & Guides, kiba shah khot sngewbha bad ki kmie ki kpa jong ki khynnah skul.
Kane ka jingpynkup burom jong ka North Liberty HSS kan dei ka sien kaba shiphew.
La pynkup burom kyrpang ruh ïa u Berrenice Anerict Tang bad u Kamphereiei Pala kiba wan haka kyrdan ba lai bad ba phra haka thup First Ten Position haka resol Higher Secondary School Leaving Certificate (HSSLC) ka MBoSE bad ka bor pyniaid skul kala ai da ka khusnam bad syrnod certificate.
Ha kane ka jingpynkup burom la pynbyrngia da ka jingrwai jingshad kaba la iashimbynta da ki khynnah skul bad ki khynnah NEIMA.
Haka juh ka por la pynkup burom ïaki khynnah ialehkai football jong ka skul kiban mihkhmat iaka District West Jaiñtia sha ka State level haka Under-14 Boys bad Under-17 Boys and Girls.
JOWAI: Ka HK Singh Memorial Lower Primary School kala rakhe ïaka jingdap 50 snem ka jingiaid lynti jong ka naduh bala seng ha u snem 1968.
Ïa kane ka jingrakhe dap 50 snem kane ka skul la wan ban plie paidbah da u Ma Lahkmen Rymbui, Myntri ka Pule Puthi ka Jylla haka sngi Saitjaiñ.
Nalor u Myntri ka tnad pule puthi la ïadonlang u Rev. Derrick Pariat, President UUNEI uba long kum u symbud kongsan haryngkat ki khynnah skul bad ki nonghikai kiba barim bad kiba mynta.
U Ma Rupaia Lamarr Chairman SMC, ula ïathuh ïaka history lyngkot ka skul.
Ula ïathuh ba ka Ka Balang Jowai ka dei ka Balang Unitarian kaba nyngkong ha kine ki thain kaba kynthup ia ka Assam bad ka Meghalaya bad la seng nyngkong haka 18 tarik u September 1887.
Dei hadien ba la seng ïaka Balang U Babu Hajom Kissor Singh ula iohi ïaka jingdonkam ban seng ïaka skul ban pyllait ïa ki nongshong shnong na ka jingsah dum namar ka jingbym nang ban pule bad thoh tar.
Ha u snem 1893 ula sdang iaka Unitarian Free School, hynrei hadien ba ula mih na Jowai kane ka skul kala jah noh ha u snem 1904.
Hynrei ka balang kala shimkhia ban seng biang iaka skul ha u 1968 bad la pynsah nam haka kyreng u Babu HK Singh bad ki nonghikai ba nyngkong ki kynthup ïaka Kong Wanlang Laloo, ka Kong H. Shylla bad ka Kong E. Pakma.
U Ma Lahkmen haba kren kum u kongsan ula ai ka jingiaroh ïaki nongialam ka balang kiba ïohi jngai iaka jingkongsan ka pule ka puthi, kumjuh ia kiba mynta kiba la tynrong ka jingkitkhlieh ban pyntyllun ïaka shalyntem kane shlem ka ai jinghikai.
Ula ong ba sorkar na ka por sha ka por ka pynkylla iaka syllabus bad bud ruh iaka rukom pyniaid ka NCERT ban pynjanai iaka jingsam jingnang jingtad sha ki khynnah katkum ka juk mynta.
“Ka sorkar kala dep phah pyntbit palat 3500 ngut ki nonghikai bad wat hapdeng ka jinghiran pisa ka sorkart kala ai jingiarap iaki spah tylli skul ban pynbiang iaka jingdonkam jong ki ban pynbha iaka pule puthi haka jylla,"la ong u Myntri Pule Puthi.
Ha kane ka jingplie iaka lyngkhuh snem kane ka skul, kaba yn rakhe baroh shi snem lynter la ioh ruh ka jingkren na u Ma T Passah Headmaster HK Singh Memorial Secondary School, u Ma Mehun Sutong khynnah skul barim, u Ma D. Pohchen bad la pynphuh pynphieng ia kane ka sngi da ki jingrwai bad ki jingshad na ki khynnah katei ka skul bad ka jingot ïa u cake da ki lai ngut ki nonghikai barim.
JOWAI: Ka All Jaiñtia Dancer Association kala pyntip ba iaka grand final jong ka Dance Jaiñtia Dance Dance kanlong lashai ka sngi 15 tarik Jylliew ha District Library Auditorium Mynthong Jowai haka por 3 baje nohphaisngi.
Ha kane ka rynsan ïakop shad ki khynnah kiban iaknieh nam lahduh ki don haduh 10 ngut, Manisha Mukhim na Saitsama, Vanalari ika Lhuid na Ialong, Daman ibha Lamar na Loomiongkjam, Jowai, Rekha Syrti na Jalaphet, Muhor Dkhar na Myrjai, Nicky C Sumer na Panaliar, Enibha War, Protection Phawa, Ida em Tre Sumer bad Odaryca Chyrmang na Tyndowapung, Jowai.
Ha kane ka final kan don ka jingpynbyrngia da ki nongrwai nongshad ba paw ka jylla.
JOWAI: Ka Southern Border Youth Welfare Association (SBYWA), kala leit dalade ban jurip ia ka surok ba pynïasoh ïaka shnong Rymbai-Bataw-Borkhat-Jelalpur (RBBJ) bad kala lap ba ka surok kala sniew tasam kaba dap da ka ktieh bad ki thliew ki syar kaba wanrah jingeh haduh katta ban ïaid ban ieng ki kali ki motor ha kane ka aiom slap.
Haka jingleit jurip jong ka SBYWA haka sngi Palei kala lap ba ka sorkar kala sniew shaba palat bad kala kylla long surok khlaw kaba la dap um bad dap ktieh kaba buh jingeh iaki kali ban iaid.
Kane ka surok ka pyniasoh ruh bad ki shnong khappud ka India-Bangladesh bad ka SBYWA kala dawa na ka tnad shna surok ban maramot ïa kane ka surok ban pynsuk ïaki nongshong shnong ban iaid ban ieng bad ban pynoi iaki marrep sha iew sha hat.
Ka SBYWA kala kynnoh ruh ba jingsniew kane ka surok ka dei ruh na ka jingiaid ki trok kit masi kiba suba jur ba ki shalan tuh sha Bangladesh.
U President bad u General Secretary SBYWA u Skhembor Shadap bad u Namphrangmi Talang kila pynpaw ba ka jingsniew jong kane ka surok ka ktah ia ka leit ka wan jong ki nongshong shnong ka thaiñ naduh na Borkhat, Natbor, Pdengwah Khynriam, Kwator, Hingaria bad kiwei kiwei ki shnong.
JOWAI: Ka jingthmu jong ki Pulit Assam ban shna ktem pulit ha Khatkasla ka jaka kaba hap ha Khappud Meghalaya-Assam kala pulom noh hadien ka jingpyni bor ki ar district haka jingiadonlang ki pulit bad u paidbah ka shnong Khatkasla bad Psiar haka sngi Palei.
U Border Magistrate ka West Jaiñtia Hills u Bah Ferdinand Basan, u Dy. SP West Jaiñtia Hills u Bah Donkupar Moksha kila hiar shuwa haka sngi Balang pynsangeh ïaka jingthmu shna ktem ki Pulit Assam ha katei ka jaka, hynrei u Pulit bad ka bor synshar ka Assam kila leh bymsuidniew.
Kane ka jaka ba thmu ki pulit Assam ki shna ktem pulit ka dei ha Iurim Biam, kaba hap ha Khatkasla ka lynti ban leit sha Umkhyrmi bad Mokoilum ba hap ha West Karbi Anglong, Assam.
Kane ka jaka ka jngai tang kumba 10-15 KM na Mokoilum.
Hadien ba ki Pulit Assam kila leh bymsuidniew ïaka jingbthah jong u Border Magistrate ka West Jaiñtia Hills, hynne ka sngi Palei kila hiar biang sha katei ka jaka ryngkat ka kynhun Pulit, u paidbah nongshong shnong da ki spah spah ngut bad hadien ka jingïakren ki pulit ka Assam kila hap ban phet na katei ka jaka bad pynpra iaka ktem jong ki bad kit ïaki tum ki tam jong ki.
Haka sngi Balang ka bor synshar jong ka West Karbi Anglong kila wan sha katei ka jaka haka jingialam u Border Magistrate, West Karbi Anglong, Assam ryngkat ka pyrton pulit bad CRP.
U Border Magistrate jong ka West Jaiñtia Hills U Bah Ferdinand Basan ula ïasaid bad ieng pyrshah tyngeh ïaka jingthmu jong ka Assam ban shna ktem pulit ha katei ka jaka.
Ula dawa na ki bor synshar district ka West karbi Anglong, Assam ban pyni da ki kot ki sla, halor ka jingkam jong ki ba ka dei ka sorkar Assam kaba bthah ïaki ban shna ïaka ktem shipai.
Kane ka jaka ka dei kaba kila dep ban lur da ka puh shilum bad khyllem ïaki dieng bad kila dep ruh ban shna ïa iing trep ban shna ïaka ktem Pulit jong ka Assam.
La bun bun sien ki Pulit jong ka Assam kila thmu ban shna ktem pulit hakatei ka jaka, hynrei mynta ka kynti ka sur u paidbah kala jop.
Kumban shu pynkynmaw Kyllalyngkot 29, 2018 ruh ha kane ka juh ka shnong ka Assam kala wan da ki puh shilum ban pynkhyllem bun tylli dieng bad pynmadan ïaka jaka ban shna Out Post hi, hynrei ka bor District jong ka West Jaiñtia Hills kala hiar ban pyn sangeh mardor ka jingshna ne jingtih lum jong ka sorkar Assam Hadien ba u Pulit Assam ula dep pynpra ïaka ktem, la lum jingialang ha iing Waheh Shnong Psiar haka jingiadonlang u Waheh Shnong Khatkasla bad Moolaber, u MLA Nujorki Sungoh, MDC, Dolloi Elaka Raliang, Rikut Parien nongialam barim ka JSU bad kiwei kiwei.
La rai ha kane ka jingialang ban ïakynduh ïa u Myntri Rangbah, Myntri kam Pohiing ka Jylla bad ban dawa mardor ban buh iaka ktem pulit jong ka sorkar Meghalaya ha kitei ki shnong.
Halor kane ka jingjia u Myntri Rangbah ka Jylla Conrad K Sangma ula shimkhia ban iakren bad ka sorkar Assam bad mar mar U Myntri Rangbah ka Assam Sarbananda Sonowal ula bthah ïaki Assam police bad mih na katei ka jaka, la ong u Myntri kam Pohiing ka Jylla u James K Sangma.
JOWAI: Ka Dorbar Shnong Sonapyrdi, East Jaintia Hills District ha ka Dorbar Shnong kaba la long ha ka 6th June 2019 ka la rai ban nym shah shuh ban wieh dawai bih bad wieh shun ha ki wahduid jong ka shnong bad thang Blasting (dynamite) ha Wah Lukha hapoh u pud u sam jong ka shnong bad nym shah shuh ban pyniap pathar ia ki dohkha dohum ha Wah Lukha.
Ka Dorbar Shnong kala mana tyngeh ba nangne shakhmat ba lada lap ia kiba Wieh dawai bih bad wieh shun ha ki wahduid jong ka shnong bad thang bom dynamite ha Wah Lukha hapoh u pud u ang shnong, yn pynshitom ia ki katkum ki kyndon ain jong ka Dorbar Shnong Sonapyrdi.
KHLIEHRIAT: Ka Khasi Students’ Union (KSU) Narpuh Circle kala pynpaw ba ka ai ka jingkyrshan ba pura ia ka jingdawa ka Narpuh Border Area Joint Action Committee (NBAJAC) na u Myntri ba dei peit ia ka tnat Community & Rural Development u Ma Sniawbhalang Dhar ban pynioh noh ia ka ophis C&RD Block  ba thymmai katkum ka jingangnud ki paidbah ka thaiñ Narpuh.
Lah ban pynkynmaw ba ka KSU kala ïasnohktilang bad NBAJAC naduh ba sdang jong ka jingdawa ban pynkynriah ia ka ophis C&RD Block na Wapung sha Narpuh bad ban buh iaka kane ka ophis ha ka shnong Lumshnong.
Ka KSU ka iadon bynta ruh bad katei ka Committee ha ka jingleit ia kynduh ia u Myntri Rangbah ka jylla u Conrad K Sangma ha ka tarik 13/09/2018 bad la buh ruh ia ka jingdawa ban pynneh ia ka C&RD ha Lumshnong.
Hynrei ha katei ka jingiakynduh bad u Myntri Rangbah ka jingiakren kam shym la poi shano shano namar ka jingkyrduh pisa ka sorkar jylla.
U Myntri Rangbah ha kato ka por, u ong ba u dangshu shimti thymmai ia ka shuki Myntri Rangbah, um da shai bha ha ka jingiadei bad kane ka kam bad ula kyntu ban ailad ba un pyrkhat shwa katto katne por da kaba kular ruh ban shimkhia ban bishar bniah ia kane ka jingdawa.
Mynta ka NBAJAC kala dawa bad pynkynmaw ia ka sorkar ban pynurlong ia ki jingdawa jong u paidbah ka thaiñ bad ka KSU ruh ha ka juh ka nongrim kan nym shong kli kti bad ai ka jingkyrshan kaba pura iaka NBAJAC ban iai buddien ia kane ka jingdawa haduh ba kut.
Ka thaiń Narpuh ka la donkam kyrkieh ia kane ka ophis badon kam tam namar ngi la roi ha ka jingbun briew, bad u pud u sam ba iar bad katkum ki jingdawa ka por ka Narpuh kam dei ban shu sah beit hajuh khlem kino kino ki lad jingpynroi na ka sorkar bad ka donkam ia ki jingkylla la ha ka liang ka roi ka par bad ha ka ioh ka kot, la ong u Deibormi Dkhar General Secretary KSU Narpuh Circle.
Ka KSU ka dawa na u myntri ka C&RD Block ban sngap ia ki jingdawa u paidbah nbad la kyntu ruh ia u Local MLA jong ka Sutnga Saipung Constituency Ma Shitlang Pale ban iarap  kren bad ka sorkar ha ka jingiadei bad kane ka jingdawa block ha Narpuh.
TURA: U Myntri Sorkar Jylla ba dei peit ia ka tnad ïaka kam rep, u Bah Banteidor Lyngdoh, ha ka sngi Nyngkong u lum ïa ka jingialang ban ïamir jingmut bad ki ophisar ka tnad Agriculture bad Horticulture na baroh san tylli ki district ka Ri Lum Garo ban kyntiew ia ki nongrep ha Orchid Polo,Tura.
Kane ka jingialang ba la khot da u myntri ka long ban twad jingmut na ki ophisar ha kaba ia dei bad ka jingpyn tyllun ia ki skhim sorkar jylla ne sorkar pdeng ban kyntiew ia ki nongrep ha Ri Lum Garo bad ban wad ki lad ki lynti ban kyntiew ia ka ioh ka kot ki nongrep.
“Ngi la ia mir jingmut halor bun kiei kiei bad ki ophisar ka tnad Agriculture bad Horticulture ngi shem bun ki jingeh hynrei ngi na ka liang ka sorkar kan ialeh ban kyntiew ia ka ioh ka kot ki nongrep", la ong u bah Banteidor ha ka jingiadon lang u MN Sangma, District Horticulture Officer bad ka Susanna M Sangma, Joint Director ka tnad Agriculture.
Da kaba pynpaw ba ka sorkar dang shen ka la pynithuh ia u sohmarit bad sla tyrpad kum ki mar rep.
“Ngi la iakren halor kane ka bynta bad ka sorkar ka la leh ia ka kam ka ban long ka jingmyntoi na ka bynta ki paidbah nongrep ka jylla Meghalaya hi baroh kawei".
Na ka bynta ka Ri Lum Garo, u myntri ula iathuh ba u kba tlang (Boro/Winter Paddy) u wei u jait jingrep ban kyntiew ia ka ioh ka kot ki nongrep ha kaba ka Selsella C&RD Block ka dei kawei ka jaka kaba biang bha ban rep ia une u mar rep u ban nym shah ktah ha ki bor mariang kum ka umsaw lada jia ba dei ha ka por lyiur, la ong u Myntri ka kam rep.
Na ka liang ki ophisar ki la iathuh ba ka long kaba sniewbok ba ha ki snem kiba la dep ka sorkar ka mang duna palat ka pisa na ka bynta ki tnad ban kyntiew ia ka kam rep ha Ri Lum Garo bad kumjuh ruh ba ki tnad kam rep ki duna nongtrei.
JOWAI: U Pillar Stone Phawa, General Secretary ka All Jaiñtia Students Union (AJSU) ula ong ba ka jingpyniasoh biang jong u sha ka seng Jaiñtia Student Movement (JSM) ka long ha ka nongrim ba u kwah ban wanrah ka jingïatylli hapdeng ki khun samla kiba kwah ban trei na ka bynta ka miat ka bha jong ka jaidbynriew.
Ïa kane ula ong haka jingialang pyniasoh jong u ryngkat bad ki dkhot bad nongialam ka AJSU na Shangpung Unit, Nartiang Circle, Jowai Circle, Mudop Unit kiba la pynïasoh ïalade sha ka JSM haka sngi Saitjain haka jingialang kaba long ha ïingdorbar ka shnong Khliehmyntriang, East Jaiñtia Hills District.
“Ki Seng bhalang kila nang nang bun ha rilum Jaiñtia, pynban ka jaidbynriew kala nang nang shah ktah haka jinglong jingman tynrai jong ngi bad ka jingma ka ap lada ngim ia tylli ban ieng kawei ban iada iaka jaidbynriew,", la ong u Pillar bad bynrap ba haka jingiohi jong u ka jaidbynriew jong ngi kam slem shuh ban shah tyllep ha ki nongwei la haka khaii ka pateng, ka kolshor, ka riti ka dustur bad ula ong ba ka daw ba u rung ban pyniasoh sha ka JSM ka don ki nongialam kiba don ka mynsiem rangbah kiba sngewthuh ban kit ban bah na ka bynta ka iap ka im ka jaidbynriew.
Ha kane ka sngi la pynkha ïaki tnad treikam jong ka JSM kaba kynthup ïaka Nongdhar Unit, Lapangap Unit ( Adhoc) bad Ka War Jaintia Circle.
Ïa ka jingialang ban pdiang ïaki nongialam bad dkhot ka AJSU la pynïaid da u Publicity Secretary JSM u Skhembhalang Dkhar bad ïaka jingkular la shim da u President JSM U Ma Leningstar Rymbai.
Ha kane ka sngi la ïoh ruh ka jingkren na U General secretary JSM u Ma Edie Lamare, na U Ardipaul Rymbai Chairman ka JSM Social Cell , na U Shnalad Rymbai President JSM eastern region bad kiwei kiwei.
SHILLONG: Ha ka sien ba nyngkong hadien ka jingwad bniah ka jingiakhih, ka jinglum kot kaba la arphew snem bad hadien ka jingiakynduh saw sien ka Advisory Committee, On Legislation and Legal Issues, ka la shim ia ka rai ban khot ia u Bah John F Kharshiing, Spokesperson, Federation of Khasi States, & Chairman, Ka Dobar Ki Khlieh Nongsynshar Ka Ri Hynniewtrep, hakhmat ki longheh KHADC ha ka 4 tarik June 2019, ha Conference Hall, KHADC, ban ai jingpynshai halor ka Instrument of Accession and Annexed Agreement 17 August 1948, ha ka jingialang kaba la pyniaid da u Bah Pynshngainlang N Syiem, MDC, Chairman, KHADC, ha ka jingiadonlang i Bah Teinwell Dkhar, MDC, Chief Executive Member, KHADC, Bah Pyniaid Sing Syiem, MDC, Deputy Chief Executive Member, KHADC, Bah Titosswell Chyne, MDC, Executive Member, Bah Martle N Mukhim, MDC, Executive Member, Bah Lambor Malngaiang, MLA & MDC, Chairman, Advisory Committee, Administration and Financial Reforms, Bah Sherbolang Mawlong, MDC, Chairman, Committee Youth Affairs, Bah M Kharkrang, Secretary, Legislative, Bah Lamphrang Blah, MDC, Leader Opposition, Kong Grace Mary Kharpuri, MDC, Shri. Ronnie V Lyngdoh, MDC, Bah Fantin Joseph Lakadong, MDC, Bah Gabrial Wahlang, MDC, Bah Bajop Pyngrope, MDC, Bah Carness Sohshang, MDC, KHADC, u Bah R. Kharjarin, Pleadar KHADC, Dr S Lamare, bad Dr B. L. Nongbri, ki dkhot (Member), Advisory Committee, On Legislation and Legal Issues bad kiwei ki officer KHADC.
Ha katei ka jingialang, ha kaba plie ia ka jingialang u Bah PN Syiem, Chairman, KHADC, u la pynsngew ba ka por ka dawa ban wad ki lynti ban thaw ki lad ki lynti kumno ban ioh jingshai bad jingiada halor ki hok jong ka jaidbynriew bad ha kaba u la pynsngew ba kawei na ki lynti ka long ban bishar bniah halor ki dulir iateh bad ki dulir kular (Instrument of Accession and Annexed Agreement) kaba la soi bad mynjur ka Sorkar India bad ka Federation of Khasi States, ha ka 15 December 1947 bad 17 August 1948 ha shuwa ka 26 January 1950 ba la pynjari ia ka Constitution Ri India bad ban bishar lada kane ka dulir ka dang im ne ka la iap khnang ban sngewthuh kumno kan iada ia ngi nalor ki kyndon Sixth Schedule.
Ha katei ka jingialang na ka liang u Bah John F Kharshiing, u la pynlait ha ka sien kaba nyngkong ia ka shithi jong u Sir Akbar Hydari, Governor Assam sha u Shri. Jawaharlal Nehru, kaba kren shapang ka dulir IOA & AA kaba long ruh kum ka Standstill Agreement kaba la ia mynjur bad ki Hima Khasi States – Ka Federation of Khasi States, ha ka 16 July 1947 kaba kren shai ba kan neh tang AR SNEM, bad u la pyni ruh ia ka IOA & AA kaba 9 tarik August 1947 bad ka IOA & AA kaba 17 August 1948 kaba la mynjur da ka Sorkar India hynrei kaba la weng noh ia ki kyntien AR SNEM.
Wat hadien ba la ia soi ia kitei ki dulir hapdeng ki jingshah byrngem ki Khlieh Nongsynshar ki la lah ban ksoh ia ki kyndon lyngba ka Annexed Agreement, hynrei ha ka juh ka por u la pynshai ba ka jaidbynriew khasi ha ki snem 1947 ka la kad ar liang kawei kaba la lam khmat ki Khlieh Nongsynshar bad ha kawei ka liang kaba ialam da u Rev JJM Nichols Roy, uba la dei ruh ha ka jingshisha u Secretary uba nyngkong jong ka Federation of Khasi States.
Kumno la leit mih ka jingiapher jingmut ym nang sngewthuh hynrei kumba ka paw u Bah JJM Nichols Roy u la pyrshah namar la mih ka jingong ba dei tang ki 25 Hima Khasi States, kiba la soi ia ka IOA & AA katba ki British Sirdarship kiba rit kiba tang shi shnong, lane lai Shnong, kumba 29 tylli bad ki 19 Elaka Jaintia Hills kim shym ioh ka kyrdan IOA & AA, bad ka jingthmu jong u Rev JJM Nichols Roy ka la long ban ioh ia ka jingsynshar kaban pyntylli ia baroh ki jaka kynthup ki Hima Khasi States, ki British Sirdarship bad ka Jaintia Hills.
Ha ka juh ka por u la long u nongmihkhmat uba la ioh leit mih khmat sha ka Constituent Assembly bad u la long uba jan ia u Premier Assam u Gopinath Bordoloi, Kumta wat lada ia katei ka dulir la dep mynjur da ka Sorkar India, hynrei namar ki jingsuh buit ka Assam kim shym ailad ia katei ka dulir bad ki la pynrung jubor ia ki 25 Hima Khasi States hapoh ka Sixth Schedule hapoh ka jingsynshar ka Assam.
U Rev JJM Nichols Roy, u la pynpaw ia ka jingbabe ba ka jingkthang ia katei ka jingleh donbor ka Sorkar Assam ha kaba u la pynpaw ba ki la pynkylla ia ka draft bad ka jingai jingmut ka Sub-Committee, Drafting Committee, Constituent Assembly, ha kaba u Bah JJM Nichols Roy u la pynpaw ia ka jingbitar ba ki rangbah nongialam Assam ki la bsuh kyndon ba ka Sixth Schedule kan long hapoh ka jingkhmih ka jylla Sorkar Assam ym kumba mut u Rev JJM Nichols Roy, ba ka Sixth Schedule kan don ka jingiadei kaba kyrpang bad ka Sorkar India kumba la kdew ha ka IOA & AA.
U Rev JJM Nichols Roy, u la ong ha ki jingthoh jong u ba namar u la shah shet bad u la kylla long tang marwei kum u riewlum um shym don lad bad leh da kumwei bad ban shu pdiang beit ia kaei kaba la pynkylla ka Sorkar Assam.
Katba ha kawei ka liang u Sayeed Mohammed Sadulla, u Premiere Assam (uba ngi khot Chief Minister hadien ka 1950) ha ka jingkren jong u hapoh Parliament ha ka juh ka por ba pynskhem ia ka draft Sixth Schedule u la ong ba kane ka jingleh donbor ia ki Hima Khasi States kan wanrah jingeh hadien habud ia ka Sorkar India, bad u la kyntu ia ki dkhot ka Constituent Assembly kiban sa bteng hadien ka 1950 ba kin pynbeit bad pyndep ia ki jingiakut ki jingkular katkum ka IOA & AA.
Kumta, u Bah John F Kharshiing, u la kren skhem ba ka IOA & AA ka dang im bad ka Sorkar India kam don lynti lait na kaban pyntreikam ia ki jingiateh ki jingkular baroh ha kaba kan mih ka Sorkar jong ka Federation of Khasi States.
Shuh shuh haba jubap halor ka jingkylli balei bad kaei kaba pynlong ia ki Khlieh Nongsynshar ki Hima Khasi States ban pyrshah ia ka Sixth Schedule, u Bah John F Kharshiing, u la kren shai ba ki Hima Khasi States naduh ki snem 1947-48 ki la pyrshah ia ka Sixth Schedule namar ki nongwei ki lah ban long MDC kumba paw ha ki kyndon Sixth Schedule haduh kine ki sngi, u la pynkynmaw ba ha u snem 1952 u lat u la thung saw ngut kiba shuh sieh da ki MDC nongwei kaba la wanrah ka jingiakhih kaba jur hapoh Shillong, bad nangta ha u snem 1972 ar ngut ki MDC nongwei ki la jop na Laban bad na Laitumkhah kum ki MDC, katba da ka nongrim ka IOA & AA tang ki Khasi kin ioh long dkhot kane ka dei ka jingiapher ka jingpyrshah kaba hakhmat eh.
Shuh shuh u la ong ba katkum ka IOA & AA ka jylla Khasi States ka la dei ban paw naduh ba sdang ha ka Constitution Ri India kum ka jylla kaba kyrpang, hynrei u la ong ka sakhi jong ka jingim ki dulir IOA & AA ka kyntien “Khasi States: ki sah kut hapoh ka First Schedule hapoh u pud ka jylla Assam haduh kine ki sngi, bad u la kyntu jur ia ki MDC ba kin pyrkhat sani bha ia kane ka bynta ha kaba u long uba kloi ban pynshai shuh shuh halor katei ka phang.
U Bah John F Kharshiing, u la pynsngew ba kan jinglada iarap ban iada ia ka Ri lada ki kyntien Dorbar Kur, Dorbar Shnong, Dorbar Raid bad Dorbar Hima, ki paw shai kumjuh ruh kan jinglada long ka jingiada lada ki kyntien Syiem, Lyngdoh, Sirdar, Myntri, Basan, Syiem Raid, Lyngdoh Raid, Sordar Raid, Dolloi, Rangbah Shnong, Sordar Shnong, Myntri Shnong, Rangbah Kur ki paw shai hapoh ka Constitution Ri India kumba paw shai ki Gram Panchayat, District Panchayat (shnong nongwei) hapoh Constitution Ri India lyngba ka Article 243.
Hadien ka jingiatai ka jingiakren ka jingia jingmut ki MDC na baroh ki liang kaba la neh naduh 10 baje mynstep ha kaba la ia kynduh shuwa ka Advisory Committee bad hadien la sdang ka jingialang bad ki MDC naduh 11 baje mynstep haduh 2.30 baje mynsngi.
katei ka jingialang hapoh ka jingpyniaid u Bah PN Syiem, Chairman, KHADC ka la rai ban shim ba ki dulir IOA & AA ki long kiba kordor bha ban iada ia ka jaidbynriew bad ba kitei ki dulir kin long ki mat kiba donkam bha ban iada ia ka Ri ka jaidbynriew Khasi bad Jaintia haba pynap ia ka jingthmu ka Sorkar India ban pynbeit thymmai ia ka Sixth Schedule.
La shim ruh ia ka rai ban jubap ia ka shithi pan jingshai na kaSorkar Jylla halor ka IOA & AA.
Hadien katei ka jingiakren halor ka IOA & AA la bud sa ka jingiakren halor ki kyndon pynbeit thymmai halor ka Sixth Schedule kiba ka Sorkar India ka la dep ban pynkhreh bad ha katei ka jingialang la shim ia ka rai ban pynlong ka jingiakynduh kaba kham kyrkieh bad ka Sorkar Jylla ban ioh pynsngew ia ki jing donkam ban bsuh bad pynbeit shuh shuh sa katto katne tylli ki mat hapoh kitei ki jingpynbeit thymmai jong ka Sixth Schedule khamtam ha kaba iadei ki Village Council bad ki Municipal Councils hapoh u pud u sam jong ka Sixth Schedule.
Katei ka jingialang ka la rai ba la donkam ban khot lang ia baroh ki kynhun naduh ki Khlieh Nongsynshar kynthup ki kynhun treimon sngewbha ban ioh ia syllok bad ki halor kane ka phang.
KHLIEHRIAT: Ka NSS Unit Jaintia Eastern College Khliehriat ryngkat ka jingiasnohktilang ka All Jaintia Muster Rolls Workers & Labour Union, East Jaintia Unit kila rakhe ïaka World Environment Day.
Ha kane ka sngi u Principal jong ka Kolej u Dr. Phervision Nongtdu bad u nonghikai jong ka subject environmental studies kila ai ka jingpynshai paidbah halor ka jingdonkam ban iada iaki khlaw ki btap namar ba ki pynmih ia ka lyer kaba khuid bad kaba bit ban ring mynsiem.
La kyntu ïaki samla pule bad ki nongwan iashim bynta baroh ban shim ia ka jingkitkhlieh ban pynitynnad ïaka mariang da kaba sumar ia ki khlaw bad ki tyllong um.
La ban jur ba kane ka jingthung dieng kam dei ban long tang kum ka tamasa shisngi, hynrei dei ban shimkhia ban ai ka jingiada iaka  sawdong sawkung jong ka mariang bad ki jingthaw ba im baroh.
Ha kane ka sngi la thung ia ki dieng khlaw kiba ioh na katei hi ka jaka.
JOWAI: Ka School Managing Committee jong ka Panaliar Secondary School, Jowai kala pynkup burom iaki 15 ngut ki khynnah skul kiba la pass bha haka eksamin SSLC jong ka Meghalaya Board of School Education (MBOSE).
U Waheh shnong ka Panaliar u Ma Riquoma Rq. Laloo haba kren kum u kongsan ula ong kane ka skul naduh mynshwa kala paw ha ki jingakhun eksamin Lower Primary Scholarship.
Ula ïathuh ba ïa kane ka skul la seng naduh u snem 1944 bad la tip kyrteng iaka kum ka Pohmusiang bad ha u snem 1946 la pynkylla ïaka kyrteng sha ka Panaliar.
Ula kitbok kitrwiang ïaki khynnah skul bad kyntu ïa baroh ban buh ïaka thong haka jingim pule puthi ban long ki myntoi ka imlang ka sahlang.
Ha kane ka sngi la pynkup burom kyrpang ïa u Lemiki Suchiang uba la wan haka kyrdan First Division bad ioh ruh artylli ki Distinction haka sobjek Maths bad Health Education.
Ka SMC jong ka skul kala pynkup burom haduh 15 ngut ki khynnah iakhun matrik na kane ka skul.
Ha kane ka sngi pynkup burom iaka jingïalang la pyniaid da u Phrangsngi Challam, ki kyntien pdiang na u Barleemoore Shilla bad ka Sawada Bamon Headmaster bad kiwei kiwei ki riew rangbah ka shnong.
JOWAI: Ki Pulit jong ka West Jaiñtia Hills District hadien ba la ioh jingtip halor ka jingiaid ki mar beaiñ lyngba ka district kila pynlong ïaka jingkhynra kali (Naka) ha Phramer bad ïoh kurup haduh 12 biskit ka ksiar ba shongdor T.70 lak.
Ka kynhun Special Team hapoh ka jingialam Donkupar Moksha MPS, Dy. SP Traffic kila pynlong ka jingkhynra kali kiba wan na Phramer bad haka por kumba 1 AM kila khynra iaka bos Night Super kab don u number AS 01 KC 9461.
Kane ka kali kadei kaba wan na Jiribam Manipur bad ka thmu ban leit sha Guwahati.
Baroh ki nongshong kila shah khynra ki tiar ki tar jong ki bad haka por ba khynra la lap 12 biskit ka Ksiar kaba khia 166 gms shi biskit na u Amir Hussain, uba na Lilong Turel Ahanbi, Manipur.
Ki Pulit kila kem ia u Amir bad ka jingtohkit kala iaid shakhmat.
JOWAI: Ka Tep Kyndait Government U. P School, Tuber Kmaichnong ryngkat ka Dorbar Shnong Tuber Kmaichnong, ka District Soil & Water Conservation, East Jaintia Hills & Bharati Foundation East Jaintia Hills District ki la World Environment Day (WED) haka sngi Palei.
Naduh u Headmaster ka skul u ma Riquoma Rq. Laloo, Albert Dkhar, Demonstrator, District Soil & Water Conservation, East Jaintia Hills, u Ribait O Pde bad ka Kong Memory Lyngdoh kila ai jingkren halor ka jingmyntoi ki khlaw ki btap kaba ai ïa ngi ka lyer kaba khuid bad ban jur ïa iwei pa iwei ban pynneh pynsah ïaki khlaw ki btap bad jingthaw ba im haka sla khyndew.
La ioh ruh ka jingkren Academic Mentor Bharati Foundation ka Kong Dayoophika Khyriem, ka la batai bniah bad ai nuksa iaka jingjakhlia ka lyer ha ki sor bah namar ka jingsyllen ki khlaw bad ka jingbun ki kharkhana bad ki kali motor.
Ha kane ka prokram la ïadonlang u ma Jied Sana Waheh Shnong Tuberkmaichnong uba la kular ban synniang da ki jaka bret ñiut iaka skul.
JOWAI: Ka Thomas Jones Synod College, Jowai lyngba ka Extension Activities Committee kala rakhe ïaka World Environment Day (WED), kaba matpdeng ka dei ‘Air Pollution’ haka sngi Thohdieng.
Naduh u Executive Secretary KJP Synod Mihngi U Pastor E Sanglyne, U Principal Thomas Jones Synod College u Dr. RR Kharkongor, ka Kong RM Khonglah Coordinator Eco Club, Thomas Jones Synod College bad ki samla pule ka kolej kila iasimbynta haka jingthung dieng.
La thung iaki jait dieng Cherry bad Champa haduh 100 tynrai ha ki jaka jong ka kolej.
Kong RM Khonglah Coordinator Eco Club, haba kren haka jingialang kaba lyngkot kala ïathuh ba ïa ka WED la rakhe da ka United Nation kaba la sdang ban rakhe naduh u snem 1974 halor ka nongrim bad ka thong ban pynneh pynsah iaka mariang.
U Dr. RR Kharkongor haba kren ula banjur ban ïakhun pyrshah ban jop iaka jaboh plastik bad ula ong ba ki samla pule ki dei ban long ki nuksa ha kaba kin kiar ban pyndonkam iaki plastik haka jingim jong ki manla ka sngi bad ban hikai ïa u nongshong shnong haka juh ka por iaka jingsniew ka platik ban jop iaka jaboh plastik.
U Rev. E. Sanglyne Executive Secretary KJP Synod Mihngi haba kren kum u kongsan, ula ong ka mariang ka long ka kmie bad ma ngi ki khun bynriew ngi long ki khun kiba im bad sah haka jingkdup jong ka kmie kaba long ka Mei mariang bad lada ngim sumar ïada iaka baroh ki jingthaw ba im kin shah ktah.
Ula ong kiba bun ki ri haka pyrthei shimkhia bha ban sumar iaka mariang da kaba thung shibun ki dieng bad ban sangeh ban pynjot pathar iaka mariang, namar ki sngewthuh ba lada khlem ka mariang u khun bynriew ruh un nym don jingim.
Ha kane ka sngi la sam khusnam ruh sha baroh ki samla pule ka kolej kiba la iashim bynta ha ka jingiakop Painting Competition kaba la pynlong ha ka 6 tarik Jylliew.
JOWAI: Ka Jaiñtia Students’ Union (JSU), War Jaiñtia Circle kala rakhe ïaka World Environment Day (WED) da kaba sam ïaki pla pynlang ñiut ha kali bad kala sam ruh sha ki nongniah kali ban pynsaphriang ïaka khubor ba ym bit ban bret pathar ïaki niut ki nier kat shaba lap bas hem.
U President ka JSU War Jaiñtia u Eddy Kerry Pohtam, u General Secretary u Kerrydiam Lamin, u Vice President u Jai Pohshna bad kiwei pat ki para dkhot ka seng ki la kyrpad ia baroh ba ym dei ban bret pathar ïaki jaboh jabain ban pynjakhlia ïaka mei mariang bad ban pyndonkam da ki pla thep ñiut ha ki kali.
Ka JSU ban pyn saphriang ïaka khubor halor ka jingkongsan ka jinglehkhuid ha War Jaintia kala sam paidbah iaki pla niut ban wanrah ka jingkhuid ki jungsuba ha ki jaka jngohkai ba paw kum ka Dawki, Darang bad Shnongpdeng, ka Kshaid Krangsuri ha Amlarem, ka Krem Pubon ha Shnong Syndai, ka jingkieng jri ba ar mala ha Kudengrim bad kiwei kiwei Ka JSU kala dawa na ka sorkar ban pyntreikam ïaka District Mineral Fund ha ki jaka ba shah ktah na ka jingtih maw, maswhun ha Ri War Jaintia.
Ka JSU ka la dawa na ka sorkar Meghalaya ban pyndonkam ia kane ka pisa khamtam ha kaba shna ia ki Water Treatment Plants, Sewage Treatment Plants, ka jingsam ia ki umbam umdih, ban pynbha biang ïaki jaka ba shah pynjulor ka mariang kum ka shnong Nongtalang, Rhongkum, Amlympiang, Amdoh kiba ioh ïaka um bam umdih ba jakhlia.
Nalor kata ban pyndonkam ïaka pisa DMF haki skul bad ki shnong ki thaw ha ki kam pynroi bapher bapher.
Ka JSU ka ïaroh ia u Myntri Rangbah duh ka jylla, u Conrad Sangma ha kaba pynlong ia ka One Citizen One Tree Campaign haka jylla.
JOWAI: Ka Kiang Nangbah Government College kala rakhe ïaka World Environment Day bad kila pynlong ïaka jingthung ha phyllaw ka College bad ha B.Ed College ha Mynthong kaba sdang klas ki XI & XII haka sngi Palei.
La ïadonlang ruh ka Darhmingliani Hloncheu kaba mihkhmat na ka Spread Northeast (Extend Meghalaya) ka sengtrei mon sngewbha kaba don ka jaka treikam Sonapur bad ha Jorhat, Assam bad ka don ruh ki dkhot jong ka ha kane ka thain bad kala ai 100 tylli ki tynrai dieng Mahogany.
Ïa kine ki dieng la thung ha kine ki jaka pule khlem kleh dawai sboh.
Ha kane ka jingïathung dieng la ïashimbynta naduh u Principal ka College, ki nonghikai, ki nongïalam ka Kiang Nangbah Government College Students Union (KNGCSU) bad ki samla pule.
SHILLONG: U Myntri Rangbah ka jylla Meghalaya u la pynbna ba ha kine ki taïew ban wan ka sorkar Meghalaya Democratic Alliance (MDA) kan wanrah noh ia ka ‘Draft Water Policy’ ha ka jylla.
Ia kane u Myntri Rangbah u Conrad K Sangma ula pynbna haka sngi Palei haka jingialang ban plie pyrda ia ka International Seminar ba ar sngi halor ka phang ‘Understanding Water Crisis: The Way Forward’ ba la pynlong da ka Synod College, Shillong.
“Kane ka phang ba iadei bad ka um bam um dih ka long ka phang kaba donkam ban shimkhia bha bad kane ka seminar ka la long ruh ha ka por ba ka sorkar jylla ka dang thmu ban wanrah noh ia la ka jong ka Water Policy ha kine ki taïew ban wan lane ha kine ki khyndiat bnai.
"U Myntri Rangbah u la ong ruh ba ka sorkar jylla ka la pyrshang ban wanrah la ka jong ka water policy mynta la bun bun snem bad ka sorkar MDA ka dang shu wan ha ka bor ha u snem 2018 bad la rai ba la donkam pyndep noh ia kane ka kam ban wanrah ia ka water policy ka jylla.
JOWAI: Ka tnad Pulit jong ka West Jaiñtia Hills District kala thaw da ka kynhun Special Investigation Team (SIT) ban tohkit bniah halor ka jingkhaii ïaki kynthei khynnah sha ka kam awria.
U Superintendent of Police West Jaiñtia Hills District, Bah Lakador Syiem haba kren bad ki nongthoh khubor haka sngi Palei, ula ong ba hadien ba kila ïoh ban pynpra ïaka kynhun jong ki nongkhaii bad pyngngop ïaki kynthei khynnah sha ki kam awria, kila shong ïamir jingmut sani bha la rai ban thaw da ka SIT ban tohkit bniah ban wad bniah laka don ne em ka jingkhaii ïaki khynthei khynnah shabar ka District, Jylla bad bar ri.
Ïa kane ka kynhun tohkit ba kyrpang SIT yn khlieh da Dy. SP Headquarter U Bah MJ Marngar MPS bad ki dkhot ki long u Circle Inspector cum officer Incharge Jowai Police Station u BR Marak, ka OC Women Police SI I Kharpran.
U Additional SP BJ Chetri, Dy SP Traffic U Bah Donkupar Moksha bad ka Dy SP Shahana Mukherjee kin pyniaid bad ïarap ïa kane kynhun ban pynsted iaka jingtohkit.
U SP ula ong ba baroh ki kynthei kiba shah pyngngop ki don haduh 24 ngut, 9 ngut la pynthikna ba kidei kiba hapoh 18 snem ka rta.
Na kine ki 24 ngut, 4 ngut ki kynthei kila wan mih sha thnad hadien ka jingbuddien ki pulit halor kane ka kam khaii ïaki kynthei haka kam awria.
Ïa baroh la aiti sha ka tnad District Social Welfare ba kin ioh ka jingïasyllok.
Ha kaba iadei bad ki 9 ngut pat kiba hap hapoh ka rta 18 snem yn ai ka jingsyllok wat ïa ki kmie ki kpa hashuwa ban aiti sha ki.
Haduh mynta 10 ngut la ïohkem kiba kynthup ïaki longkmie bad ki shynrang kiba suba dei ki nongkhaii ban pynioh kynthei bad ki nongwad kynthei.
Kiba donkti ban pynbor bad pyngngop ïaki khynnah haka kam shongkha beaiñ yn pynyngat ïaki hapoh ka kyndon aiñ PoCSO Act.
KHLIEHRIAT: U Additional Principal Chief Conservator jong ka Forests u HC Chaudhary ula khot ula wer ïaki paidbah ban ïasnoh kti lang bad ka tnad Forests ha kaban ïada ïa ki mrad khlaw bad ia ki jaka sah jong ki ban kyntiew ia ka ioh ka kot bad ban wanrah ia ka roi ka par.
U HC Chaudhary, Additional Principal Chief Conservator jong ka Forests, uba long ruh u Chief Wildlife Warden, Meghalaya ula ong ïa kane haba kren haka prkram ai jinghikai ka ophis jong ka Divisional Forest Officer, Jaiñtia Hills Wildlife Division haka ha ka 1 tarik une u bnai Jylliew haka shnong Khaddum, East Jaiñtia Hills District.
Kane ka jingai jinghikai kadei halor ka phang ban pynsngewthuh paidbah ia ka jingdonkam ban ïada bad ban pynneh pynsah ïa ki mrad khlaw ban kyntiew ïaka ioh ka kot da kaba ïada ia kine ki mrad khlaw bad ïa ka jaka sah jong ki.
U HC Chaudhary haba kren shuh shuh ula ïaroh ïaka jingitynnad ka shnong Khaddum kaba don ki khlaw ki btap kiba itynnad bad ïa ka jingitynnad jong ka Wah Lukha.
U la ong ruh ba ïa ka Shnong Khaddum lah ban kyntiew kum kawei na ki jaka jngoh kai pyrthei kaba pawnam.
U HC Chaudhary u la kyrpad nongshong shnong ka Khaddum ba kim dei ban pyniap ïa ki mrad khlaw, ipom pathar ia ki dieng bad khot wer ïaki paidbah nongshong shnong ban ïasnoh kti lang bad ka tnad Forests ha kaban ïada ïa ki mrad khlaw bad ia ki jaka sah jong ki ha kaba ka tnad forest kan ai ia ka lad jingiarap ha ka ban kyntiew ia ka ioh ka kot bad ban wanrah ia ka roi ka par ha katei ka shnong.
Ula kyntu ïaki ban kin sdang ban phai khmat sha kiwei pat ki lad kamai kum ka kam ri jingri, kam suh jain, kam Ri Ngap bad kumta ter ter kiba lah ban kyntiew khambun ha ka ioh ka kot bad ha kajuh ka por u la ai jingmut ia ki nongialam shnong ba kin shna ia ka committee ïada mrad bad ban wanrah ia ka roi ka par hapoh ka shnong.
U la ong ruh ia kane ka committee dei ban register hapoh ka ophis jong ka Divisional Forest Officer, Jaintia Hills Wildlife Division.
U Dr. Z Changsan, Regional Director, Central Pollution Control Board u ba la iadonlang ha katei ka sngi haba ai jingkren u la ong ba ka jingdonkam ban iada ia ka mariang bad ia ki jongdon jingem hapoh jong ka kam dei shuh ka mat kaba thymmai namar ia kane la hikai naduh ka kitab Genesis ha kaba u Blei u la thaw ia u briew ryngkat bad ka hukum ban ri ban sumar ia ki kynja jingthaw baroh, ym ban pynjot ia ki.
U la ong ruh ba ka rukom rep jhum ka pynjot pynpra ia ka mariang bad u la kyrpad ia ki paid nongshong shnong ba kin wad noh da kiwei pat ki lad rep jingrep.
Ka kong H Lato, MFS, Divisional Forest Officer, Jaiñtia Hills Wildlife Division,Jowai ka la kyrpad ia ki briew jong ka shnong ba kin iatrei lang bad ka tnad ha kaban iada bad ban pynneh pynsah ia ki mrad khlaw ban kumjuh ruh ia ki jaka sah jong ki.
Ka jingdon jong ka Narpuh Wildlife Sanctuary bad ka jingdon jong ki mrad ha katei ka khlaw kan khring ia ki nong jngoh kai pyrthei bad khmatam ia ki riew ieit mrad ban wan jngoh kai ha katei ka thain kaba lah ban kyntiew ia ka ioh ka kot da kumwei pat.
Ha kane ka jingai jinghikai la ïadonlang u Waheh Shnong jong ka shnong Khaddum ryngkat ka jing bad ki kyntien ai khublei la ai da u Ma S Law uba dei u Range Forest Officer da dei peit ia ka Umkiang Wildlife Range.
JOWAI: Ka Dorbar Shnong Panliar kala ïasnohktilang bad ka mission jong ka sorkar jylla ‘One Citizen One Tree Campaign’ bad kala pynlong aka jingthung dieng naduh u Mot Kiang Nangbah bad ha ki lynti ki syngkieng kaba don ha shilynter ka Syntu Ksiar.
Hashuwa ban thung dieng la don ka jingialang kaba lyngkot kaba pyniaid da u Waheh Shnong u Ma Riquoma Rq. Laloo haka jingiadonlang u Ma Kerlang Siangshai, Fishery Officer,West Jaintia Hills District, U Bah MJ Kharbudon, Range Officer, Social Forestry, EJHD, u General Secretary Panaliar U Ma Careme Phawa bad kiwei kiwei ki riew rangbah.
U Ma Sajay Laloo u nongshong shnong ka shnong Panaliar ula ai sngewbha 2000 tynrai ki dieng ban thung ha katei ka jaka.
Ka Rotary Club Jowai, ka Jaiñtia Fishing & Environment Society, ki khynnah skul ka Panaliar bad ka Loompyrdi Iongpiah, Jowai ruh kila iashimbynta ha kane ka jingiathung dieng.
KHLIEHRIAT: Ka Khliehriat Block Congress Committte ryngkat ka jingiatreilang bad ka Rural Urban Development Society kala rakhe ia ka World Environment Day da kaba thung dieng haka Shnong Pynurkba, East Jaiñtia Hills District.
Ha kane ka sngi rakhe la shimbynta da u President ka Khliehriat Block Congress Committee u Deibormi Syad bad ka General Secretary ka Khliehriat Block Congress Committee Smt. Rimaya Manar bad naka liang ka Rural Urban Development Society la iadonlang U President U Haranki Syrti, Secretary U Bhalang Bang Treasurer.
Ka Shnong Pynurba naduh u Rangbah ka shnong u Ras Rymbai, u Secretary ka Shnong u Hamlet Pdang lem bad ki dkhot jong ka shnong bad khun samla ka shnong kila iashimbynta ban thung da ki spah tylli ki dieng champa, puma bad kiwei kiwei ki jait dieng bad la thung ia ki haka khlaw jong ka shnong ki khot ka Pohsiej.
JOWAI: Ka Khynroo Khyllood Committee, Seiñraij Jowai kum ka dak ban iasnohktilang bad ka sorkar ha ka jingrakhe burom World Environment Day haka 5 Jylliew ka la pynlong ia ka jingthung dieng ha Dulong Pohali ka jaka badon ka Eco-Friendly Crematorium.
Ha kane ka sngi shwa ban thung ia ki ktynrai dieng la don ka jingialang lyngkot ba la pyniaid da u Ladwan Dkhar, Chairman Khynroo Khyllood Committee, Seiñraij ha kaba laioh ruh ka jingkren na u Ma OR. Challam, President Seinraij Jowai bad ka ngooh ka dem blei da u Sienki Lato, Secretary KKC, Seinraij.
U Ma Challam haba kren u la ong ka Seiñraij hi ha ka nongrim jong ka jinghikai ñiam ka la ialeh ban sumar pyneh pynsah ia ka mei mariang na ki por sha ki por, kumta halor ka thong jong kane ka sngi u la khot bad wer ia ki khun samla ka Seinraij ba kin shim ka jingkitkhlieh nangne shakhmat da kaba thung shuh shuh ia ki dieng ha kiwei kiwei ki jaka kaba long kum shibynta ban pynurlong ia ka thong jong ka sorkar kaba ong One Citizen -One Tree.
SHILLONG: U Bah Hamletson Dohling, MLA ka Mylliem Constituency uba long ruh u myntri pynroi sor ula buh maw nongrim na ka bynta ka jingshna pynbha ia ka surok iaid kali ha ka shnong Mawnianglah na ka bynta ka Mawnianglah Mihngi, Mawnianglah Sepngi bad Kynthawlang ha Upper Shillong haka sngi ba ar.
Kane ka surok kaba jrong 2.025 km bad yn shna lyngba ka skim Rural Infrastructure Development Fund (RIDF) – XXIV.
Ki don lai tylli ki shnong kiba la pynrung ban ioh skim shna surok lyngba ka RIDF ha ka mang jinglut kaba long T. 1,56,29000 /- (Shi Klur Sanphew Hynriew Lak Arphew Khyndai hajar).
Nalor ka shnong Mawnianglah, ki don sa ar tylli ki shnong kiba shen kin ïoh surok rong lyngba kane ka skhim RIDF kata ka shnong Baniun bad ka Sawmer shiteng.
Ha kane ka jingbuh maw nongrim u Myntri pynroi sor ka jylla ban sdang ka jingtei surok la ïadonlang u ES Lyngdoh, Executive Engineer PWD (Roads), Shillong South Division, ki ophisar ka tnad PWD, ki rangbah shnong na kine ki shnong bad shnong ba marjan, ki seng samla, ki seng longkmie bad ki paidbah nongshong kine ki shnong.
Na ka liang u bah Hamlet u la pynpaw ba bun ki surok ha ka constituency khamtam ha ki shnong ba kham kyndong ki bun kiba la jot lut donkam ban pynbha.
“Ha ki snem tam kum u nongmihkhmat ka constituency nga la iai pyrshang ban pynbiang bad weng ia ki jingeh kiba u paidbah u ia kynduh bad ki paidbah nongshong ki ud halor ka jingsoh-sat ha ka leit ka wan", u la ong.
“Ki bun ki kam kiba hap ban pyndep bad ki kam pynroi kim dei ki kam ba tang shu ong long lah ban long noh hynrei ki donkam ia ka por hynrei kum u nongmihkhmat ngan iai pyrshang ban kyntiew ia ka thaiñ bad ka constituency hi baroh kawei," la ong u ne u myntri sorkar da kaba kyntu ia ki paidbah ki nongialam shnong ban ai ka jingiatrei lang ha ki kam bapher bapher.
JOWAI: Ki Pulit jong ka Jowai Police Station, West Jaiñtia Hills kila ïoh ban pyllait sa 11 ngut ki kynthei khynnah kiba shah khaii ha ki kam awria bad kila ïohkem ruh sa 2 ngut ki suba nongpynioh kynthei na Jowai bad ki shnong marjan ka Jowai.
Kine ki ar ngut kiba shah kem kiba suba jur ki dei ki nongpynioh kynthei ki dei u Nikil Sarkar (30) uba naka shnong Muktapur bad ka Victoria Shylla (34) ba na ka shnong Mowtyrchiah.
U Superintendent of Police West Jaiñtia Hills District U Bah Lakador Syiem haba kren bad ki nongthoh khubor haka sngi Balang ula ïathuh ba haduh mynta 20 ngut ki kynthei khynnah kila ioh ban pyllait.
Haduh 9 ngut ki dei ki khynnah hapoh ka 18 snem ka rta, 3 ngut kiba ym pat lah ban pynthikna ïaka rta.
Baroh 10 ki suba nongkhaii bad ki nongwad kynthei kiba shah kem kila don mynta hapoh ka jingshah tian bishar haka ïing kashari.
“15-16 ngut eiei ki briew ngi la bat ban tohkit halor kane ka jingkhaii ïaki kynthei khynnah sha ki kam awria bad ngi dang tohkit bniah ban pynthikna la ka don ne ka jingkhaii ïaki kyntghei khynnah ban leh ki kam awria shabar ka District bad ka Jylla," la ong U Bah Lakador Syiem.
U SP ula kyrpad ïaki shnong bad ki nongialam shnong ba kim dei ban kyntait ïa kine kiba shah pyngngop ha ki kam awria haka imlang sahlang, hynrei ban ai ïaki ka jingiarap ban kin lait na kane ka kam khnang ba kin lah ban tei ïaka iing ka sem bad ka imlang ka sahlang baroh kawei.
JOWAI: Ka bor pyniaid jong ka skul bad ki khynnah skul jong ka Chilliangraij Jowai ruh kila shimbynta haka jingthung dieng haka World Environment Day bad jurip ruh ïaki dieng kiba la dep thung ha ki snem kiba la dep haka shnong Chilliangraij, Jowai.
Kum ban pynsngewthuh ia ki khynnah shaphang kane ka sngi na ka liang Ka kong Handakaru Iakai, Head Teacher ka la shim ban ai jingkren halor ka mat pdeng jong kane ka sngi kaba ong Beat Air Pollution.
U DH Pde, Chairman School Managing Committee u la batai halor ka jingdonkam jong ka jingthung ia ki dieng ki siej na ki por sha ki por kaba long shibynta ban pynlait ia ka mei mariang na ka jinglong syllen.
Shuh Shuh ruh ha kane ka sngi ha ka thong jong ka Swachh Bharat-Swachh Vidyalaya la ioh ruh ka jingpule ia ka Swachh Bharat Pledge kaba long kum shibynta ban pynkynmaw ia ka kamram kum ki nongshongshnong ha ka jingiadei ban wanrah ia ka jingkhuid jingsuba ki sawdong sawkun ka mei mariang.
Ha ka juh ka sngi ka Dorbar Shnong Chilliangraij kum shibynta ban leh burom Centenary Celebration jong ïung Walieh ryngkat ka Art of Living West Jaintia Hills ki la pynlong ia ka jingthung dieng kaba la iashimbynta da ki khun ka shnong bad ki dkhot ka Art of Living, West Jaintia Hills.
U Damehiwot Pde, Rangbah Shnong haba ai jingkren ha ka jingiadei bad kane ka sngi u la ong ka jingthung ia ki dieng ki siej na ki por sha ki por ka long kaba donkam khnang ba ka mei mariang kan lait na ka jingsyllen bad ruh ka jingdon jong ki dieng ki siej ka wanrah ha ngi ia ka lyer bakhuid ba pyngngad.
U Kamnipaia Challam pat kum uwei na ki dkhot ka Art of Living, u ong kiei kiei baroh ki jingdonkam ngi ioh na ka mei mariang kumta kum ki pateng ngi dei ban don ka jingkitkhlieh na ka bynta jongka khnang ba ki tyllong um kroh umkrem kin iai tuid bad iai mih na ka pateng sha ka pateng.
JOWAI: Ka JSU central body bad ka JSU (shillong circle) kala leit ban ïakynduh bad ai da ka dorkhat ha u Bah AL Hek Myntri ka tnad koit khiah bad dawa ban plie noh iaka building thymmai jong ka Maternity and Child Health hospital kaba don ha Ganesh Das Shillong haka sngi ba ar.
Ka JSU hadien ba kala ioh shibun ki jingujor na ki nongpang kiba wan kha khyllung ha kane ka hospital bad na kawei ka longkmie ba ka hospital kam lah ban pdiang ïaka ban kha ia i khunlung hapoh kane ka hospital namar bym don ki kor ki bor ki ba biang khamtam ka jingbym don ka Neonatal Itensive Care Unit (NICU), ka jaka sumar ïaki khunlung bym dap bnai kala leit ban kha ïa i khun sha Narzareth hospital kaba buh iaka ha ka jingeh kum ka briew kaba duna ka ioh ka kot bad na ka liang ka seng ki la leit ai jingiarap ryngkat bad kiwei pat ki kynhun trei mon sngewbha ban pyllait ia kane longkmie na ka jingsiew kaba heh bad ka hospital ruh ka lah iarap ban pynduna ia ka dor jingsumar ia i khyllung ba dang kha.
U President JSU Shillong Circle, Treiborlang R Suchen bad kiwei kiwei ki dkhot kila leit ban jurip bad wad bniah ia ka jingduna hapoh ka Ganesh Das hospital bad ki la ia kynduh ruh ia ka Superindent Medical Officer ka Doctor Wanswett.
Ka JSU kala kam ba nalor ka jingduna ki tiar ki tar ban sumar, kane ka jaka sumar ka duna nurse bad doktor ban ai jingshakri ïa u nongpang bad la dawa ban pynbun nongtrei ha kane ka jaka sumar.
Ia kane ka dorkhat la ai ruh sha u Director jong Medical Health Officer, East Khasi Hills.
Ka JSU ka dawa ban plie noh ia ka additional building jong ka Ganesh Das Hospital ban pynduna ïaka jingkhapngiah ka aspatal, ban pynbiang ïaki Ventilator ha PICU kaba don tang kawei ha ki 6 tylli ki jingthiah.
Ka JSU ka dawa ruh ban plie noh iaka Maternity and Children Hospital kaba don ha Jowai, Panaliar ban pynsuk iaki nongkha khun kiba wan na kylleng bad ban kham pynkylluid iaka Ganesh Das hospital ha Shillong bad ban pynbiang iaki jingdonkam ka jaka sumar ha East Jaintia Hills District kumjuh.
U Treiborlang Suchen u la iaroh ia ka sorkar na bynta ka jingioh jingmyntoi ki paidbah na ka MHIS card wat la ki jaka sumar sorkar ki don ha kylleng ki jaka ki duna haki kor ki bor namar ba lyngba kane ka card ki ioh ka jingmyntoi ban siew na ka bynta ka jingshah sumar haki aspatal shimet.
Ka JSU kala pynpaw ba u Myntri ka koit ka khiah ula kular shimkhia ban pynbiang iaki kor ki bor ha Ganesh Das Hospital bad ban plie iaka jaka sumar thymmai ha u bnai Naiwieng bad iaka Jowai Maternity and Childrens’ Hospital yn plie mynta hi u snem.
JOWAI: Ka Mukhaialong Dorbar Shnong ha ryngkat ka jingïatreilang ka ophis jong ka DFO Wildlife Division, Jowai kala pynlong ïaka jingthungdieng haka ‘law shnong jong ka shnong – ka Mukhaialong Pohblai Community Reserved haka sngi ba ar.
Kane ka jingthung dieng kaba la pynlong da ka Dorbar Shnong Mukhaialong ka dei kum shibynta ban rakhe ïaka World Environment Day.
Wat hapdeng ka jingjur jong u slap ki paid nongshong shnong ka Mukhaialong kila mih paidbah ban thung dieng haduh 500 tynrai ha kaba 200 tynrai la ai da ka DFO Wildlife bad 300 tynrai la pynbiang da ka bor shnong.
Ka Dorbar shnong ka la maham ba ym bit ban thang lum hapoh u pud u sam ka shnong khnang ba ki dieng kin heh kin san hapoh pud u sam jong ka shnong bad ki artylli ki Community Reserved ka shnong.
JOWAI: Ka seng Hynñiewtrep Youth Council (HYC), War Jaintia Circle bad Jowai Circle kala pynlong ka jingkhynra ia ki Trading License bad Labour License haka shnong Bakur bad Dawki bad la lap bun ki suba nong Bangaldesh kiba ym don kot don sla ba biang ban khaii pateng.
Ka HYC haka 4 tarik une u bnai  haka jingïalam u General Secretary HYC-JC samla Roaming Lamare, President HYC-WJC samla Yoohunki Shylla, Organizing Secretary Meshwa Khongiong bad kiwei kiwei ha ryngkat ka jingiatreilang ki rangbah shnong kila leit ban khynra trading license bad labour license ïaki bar jylla kiba khaii pateng ha kitei ki shnong kiba don ha khappud India Bangladesh.
La lap bun tylli ki dukan bar jylla kiba ym don ïa kitei ki license bad la ka HYC kala khang tala ïaki dukan jong ki.
Don pat kiba don license ruh kim shym la pynthymmai bad katba ha ki dukan ba pyniaid ki trai jylla bun ngut ki nongtrei bar jylla kim don ia ka labour license.
Ka HYC kala kynnoh ba bun ki suba nong Bangladesh kila shongdie bad khaii dohkha hapoh ka Iew Dawki khlem da don kino kino ki kot ki sla ba biang.
Ka HYC ka ong ba District Council ka don ïaka aiñ ban tehlakam ïaka jingkhaii beaiñ ki bar jylla katkum ka aiñ Trading by Non-Tribal, hynrei la lap ba kane ka aiñ kaba pynkup bor ïaka konsil kam myntoi eiei namar ba da ki spah spah ngut ki bar jylla bar ri ki khaii pateng ha kane ka thain khlem ki kot ki sla bad ka konsil ka shu duh ei ïaka khajna ba ka dei ban ioh.
Da U Soolangki D. Laloo K a 5 tarik u Jylliew kaba ngi tip kum ka World Environment Day ka dei ka sngi ha kaba ki ri ha shityllup ka pyrthei ha ka thong ban pynneh pynsah ia ka jingitynnad ka mei mariang bad ki sawdong sawkun jong ka, ki la shim ka jingkitkhlieh ban leh shibun ki kam kum ha ka ban thung ia thied, ki siej, ki syntiew ki skud bad kiwei kiwei ki rukom leh ba iahap bad ka thong jong ka World Environment Day.
Kum u nongthoh haba phai sha kane ka sngi ka wan ka sur ban phalang ha ka pyrkhat pyrdain jong nga ia u wei u riew ieit mariang uba ngim shym la poi pyrkhat ba da ka jingstad bad jingshemphang jong u ki dieng ha ryngkat ki sla jyrngam baphuh itynnad kin iohlad ban neh, ban san bad pynsuhsieng ia ka jingitynnad ki sawdong sawkun ka mei mariang.
Hooid, une u briew wat la um don shuh hangne ha pyrthei shongbasa hynrei ki dak kti bad ki kam ratbah ba u la leh kin long ki mot ba iaineh iaisah bad ieng sakhi ha khmat ka pyrthei teng la pateng.
Kum u pateng kane ka juk haba bishar bad pynshongdor pynshongnia ia ka jingpynmih pyrthei ka Khnap thangbru (Eco-friendly Crematorium) ba la shem bad pynwandur da u ma Kambell Chullai ka long shisha ka jingkyrkhu ym tang na ka bynta kito ki briew ba pyndonkam ia ka hynrei ka long ruh kyrpang ia ka mei mariang ha kaba ki dieng ba ju pom bad pynkhyllem da ki bun tynrai na ka bynta ban pyndep ia ka niam iap, ha kine ki sngi ba mynta laioh ban sakhi ba kine kiei kiei kim don shuh naduh ba la mih kane ka Eco-Friendly Crematorium u ma Kambell Chullai.
Haba pyrshang ban iakren bad katto katne ki riew rangbah ia ki rukom ioh myntoi jongki lyngba ka jingdon kane ka Eco-Friendly Crematorium hapoh ki shnong ki Raij jongki, ki iathuh ba ha ki por mynshwa haman badon ka jingiap hapoh ka Raij ka shnong na ka bynta ban pyndep ia ka niam iap bad pynkhuid ia ka met ha ka syiemding ki hap ban pom bad pynkhyllem da ki bun tylli ki tynrai diengheh hynrei mynta naduh ba la pynmih pyrthei u ma Kambell ia ka khnap (Eco-friendly crematorium) ba iahap kat kum ka jingiaid jong ka por, ka jingpom ia ki dieng kam don shuh bad ruh na ka bynta ban pyndep ia ka niam iap ne pynkhuid ia ka met ha ka syiending ki lah ban pyndonkam tang da ki katto katne ki diengrit kiba la dep pynkhreh lypa.
Shim jingkhein ia ka jingpom bad thyllem ia ki dieng haman badon ka jingiap ki briew haman ki shnong ki thaw, kat kum ka jingiathuh ki riewrangbah, la ong ba ym duna ia ka saw ne san tylli ki dieng hap ban pom ne thyllem, shu antad lada ha ka shi snem kan don haduh 10 ngut kiba iap ha kawei ka shnong, ki diengheh kin hap ban pom bad thyllem haduh 40 tylli, to pyrkhat lada ha ka shisnem ha kawei kawei ka shnong ka raij kin duh kin dam ki diengheh da ki bun phew bun spah tylli, kumno kan long ka lyer kaba ngi ring ngi pynhiar mynsiem, kumno kan long ka shnong ka thaw jongngi, kumno kin long ki lum ki wah jongngi? Une u dei u Dak Jingkylli uba manga maphi kum ki pateng kane ka juk ngi dei ban pyrkhat bad puson bha.
Khatduh iawai shwa ban pynkut, ngan buh ia kine ki kyntien, u ma Kambell Chullai lah ban ong u dei u simpyllieng jong ka jingkyrmen bamih paw hadien u lyoh badum, u dei simpah simsong jong ka Bri u 7trep 7skum uba hapdeng ka kyrdan pule barit eh, u lah ban trei ia ka kam kaba khraw kat haduh ba kiwei kiwei ki briew badon hapdeng ki kyrdan pule ba shalor ka pynlyngoh ia ki ban peit bad bishar ia ka jingstad bad jingshemphang u ma Kambell Chullai (Bam kwai ha Dwar u Blei).
Haba shim ban pynshongnia shongnongrim ia kane ka jingstad bad jingshemphang u ma Kambell Chullai ban shna bad pynwandur ia ka khnap thangbriew (Eco-Friendly Crematorium), lah ban ong bad pynshisha ba u dei shisha u riew ieit mariang uba ki kam jongu ki kren khamsawa hangi ki pateng wat la um don shuh ryngkat bad ngi hangne ha sla pyrthei.
Ko khun ka Bri u hynniewtrep hynniewskum, hato kum ia une u briew, kaei ka kamram jong ngi, hato ka donkam mo ia nga ia phi ban ngin pynkhraw bad tynrong shuh shuh ia ka nam bad ka kyrteng jong u? Haba phai na ka liang jong ka Forest & Environment Department sngewtynnad ban tip ba ia kane ka jingstad bad jingshemphang u ma Kambell Chullai la pynsaphriang shuh shuh ia ka sha kiwei kiwei de ki jaka ki shnong.
Hynrei kum ka sorkar, kaei pat ka kamram jong ka? Hato kan pynkut noh tang na rmiangshyntur ia ka kyrteng, ka nam bad ki kam u ma Kambell Chullai, hato dei hok mo ia u ma Kambell ha kum kane ka juk ka por ba un ioh ka jingithuh ba kham kyrpang lyngba ka sorkar ne na kiwei kiwei ki kynhun kiba la ioh ban mad ia ka jingkyrkhu lyngba ka Eco-Friendly Crematorium u ma Kambell.
AMLAREM: U Superintendent of Police West Jaiñtia Hills Bah Lakador Syiem ula ïathuh ba ki shipai BSF jong ka Muktapur BOP kila ïoh kurup sa 20 tylli ki masi na Muktapur.
La ïoh kurup ïa kine ki masi haka 1 tarik bad 2 tarik une u bnai bad la suba jur ba kine ki masi ki dei kiba thmu ban shalan sha Bangladesh.
Kino kino ki trai ba jah masi ne kiba don jingtip halor jingshah tuh masi la kyrpad ban kin wan mih ha Dawki Police Station ban leh ïaka jingdonkam jong ka aiñ.
JOWAI: Ka synjuk jong ki nongshet ja sngi-All Jaintia Mid-Day Meal Workers Union, Jowai (AJMMWU) kila leit ai da ka dorkhat ha u Myntri Rangbah ka Jylla Conrad K Sangma ban kyrpad na u ban kyntiew ïaka bai bylla shet ja sngi naka T.1000/- sha ka T.5000/- shi bnai.
Kane ka seng AJMMWU ka dei ka seng hap hapoh ka shatri jong ka All Jaiñtia Muster Roll Workers and Labour Union, Jowai (AJMRWLU) kaba ialam da u president u Khroo Lamsalangki Pariat bad ki nongïalam jong ki nongshet ja sngi u O Pariat bad ka N Toi nalor kiwei kiwei ki nongshet ja na East Khasi Hills kila leit ban ïakynduh markhmat ïa u Myntri Rangbah bad ban ai ruh ïa ka dorkhat ban dawa kyntiew ïaka jingsiew nalor kiwei kiwei ki jingdawa.
Ka seng ki nongshet ja sngi kila pynpaw ba ka jingtrei jong ki ka dei palat ïaka 8 kynta bad kam dei shuh ka jingtrei shipor bad kala palat ïaka 8 kynta.
Naduh mynstep 8 baje manla ka sngi ki hap ban pynbiang ka bam ka dih ïaki khynnah skul bad ban sait khuid ïaka tiar ki tar bad ki jaka shet ha kaba kila klet ïaka kamram ban peit ïaki khun ki kti jong ki bad wat tang ban leit on bad shaw skul ïaki khun ruh kim don por shuh.
Kumta ki la kyrpad ïa u Myntri Rangbah ban kyntiew ïaka bai bylla jong ki bad ban siew ïa baroh shi snem ym tang 10 bnai bad ban pynthikna ban siew bai bylla manla ka bnai bad ban pynrung ïaka pisa hapoh ka account jong ki nongshet ja.
Kiwei kiwei ki jingdawa kalong ban pynithuh ne ai jngbit ba ki nongshet ja ba kin long ki dkhot jong ka Meghalaya building & others constructions welfare board bad ban pynrung ïaki nongshet ja ha ki Health, Social and Pension scheme kiba peit da ka sorkar bad ruh ban ai shuti haba pang ba shitom, armet ne ïoh khun.
Nalor kata ban pynbiang ïaka bording solar light bad ban pynbiang ïaki tyndong shet jingshet ban pynduna ïaka jingthang rnga khnang ban pynneh pynsah ïaka mariang.
La pynpaw ruh ba ki kloi ban ïashimbynta haka program thung dieng One Citizen One Tree ha kaba kin thung uwei nongshet ja uwei u dieng bad uwei u muster roll uwei u dieng ha kylleng ki jaka.
U Khroo Lamsalangki Pariat, President ka AJMRWLU, ula ong ba na kaliang u Myntri Rangbah ula kular ban shimkhia ban ïakren bad u Myntri Rangabah Duh ka Ri halor kane ka kam ki nongshet ja sngi bad ki nongiarap shet ja namar ba kiwei kiwei ki jylla kila mynjur ban pynkiew ïaka bai bylla ki nongshet ja Mid-Day Meal.
JOWAI: Ki Pulit ka jong ka Jowai Police Station, West Jaiñtia Hills kila ïoh ban pyllait 9 ngut ki khynnah kynthei kiba la ngat ha ki kam awria bad la ïohkem ïa 8 ngut kynthup ïaki kynthei ba suba nongkhaïi ïa kine ki khynnah bad ki rang kiba kwah ban pynsngewbha ïalade  na ka shnong Mihmyntdu, ka shnong kaba don hajan ka Jowai.
Kine ki khynnah kiba la ïoh pyllait ki Pulit naka kam awria ki dei kiba don haka rta kaba 14, 15 bad 16 snem ka rta.
Haka sngi nyngkong la ioh ban pyllait 5 ngut na Mihmyntdu bad hynne ka sngi ba la ar la ioh pyllai 4 ngut na ki jaka bapher bapher.
Kine ki ba shah kem 8 ngut ki kynthup ïa ki suba nongpynioh kynthei (pimps) bad ki suba nongwad (client) ban leh ki kam awria ki kynthup ïaka Dapynbiang Sten (26) na Kyrwen, Riwandakaru Dann (22), Ladthadlaboh, Kristina Lyngdoh (18), Sohkynphor, Sanwaki Dkhar (28), Khliehiongriang, u Lemi Ryngkhlem (20), Demthring, u Elison Dkhar (24), Demthring, Emryngkatmitre Dkhar 20, Demthring bad u Prosperity Talang (22), Demthring.
U Superintendent of Police West Jaiñtia Hills District u Bah Lakador Syiem ula ïathuh baka jingtrei shitom ki Pulit Kynthei hapoh ka jingïalam ka Officer Incharge ka SI I Kharpran bad ka Special Juvenile Unit, ka Child Line, ka Child Welfare Committee, District Social Welfare Officer, ANTF kila ïoh ban pyllait ïa kine ki khynnah naka jingshah khaii ban leh kam awria.
U Bah Lakador ula ong kane ka kam kala paw pyrthei, kala jia hadien ba jahrngai kawei ka khynnah naduh 25 u Jymmang na kawei ka Shnong kaba don ha Jowai.
Kila ioh jingtip halor ka jingjah kane ka khynnah haka 2 tarik une u bnai bad haka jingtohkit jong ki Pulit la lap ksai ba kane ka khynnah ka ithuh ïaki arngut ki kynthei naka Sohkymphor bad ka Nongjngi.
Haka jingtohkit jong ngi la lap ksai bad suba ba ka don ka jingkhaii iaki khynnah bad kila thwet ïa kine ki ar ngut ki kynthei na Laskeiñ Kyrwen bad Mowtyrshiah bad la lap ïa kawei na na Kyrwen bad kawei pat na Mihmyntdu.
“Haba la ïohbat ïa kine ki kynthei kiba suba nongkhaii la pynlong ka jingkhynra ha Mihmyntdu bad la lap ba bun ngut ki khynnah ki shah pyngngat ha ki kam awria", la ong u SP.
U Bah Syiem ula ïathuh shuh shuh ba da ka jingiatreilang ki Pulit, ANTF, ka Child Line, ka Child Welfare Committee, District Social Welfare Officer la lap ksai shuh shuh ba kumba 15-16 ngut ki khynnah ki shah khaïi bad ngi pyrshang ban wad ki lad ki lynti ban pyllait ïaki na ki kam awria.
U SP ula ong ba ka jingtohkit kaba bin pa bin kala iaid shakhmat bad kim lah ban kheinsting halor kane ka kam ïoh don ruh ki khynnah kiba shah khaii shabar ka District bad ka Jylla.
U la ong ba la rah ïakine ki 8 ngut sha ïing bishar ban tian bishar bad la pyngngat ïaki haka kyndon ain rahbor, lehbeijot iaki khynnah ba kiwei kiwei ki kyndon aiñ ba hap haka IPC.
JOWAI: Ka Khasi Students’ Union, Laskein Circle haka sngi Saitjaiñ ka la hiar sha ka shnong Khatkasla ka shnong hadien ba kala ioh jingtip ba ka Sorkar Assam kala thmu ban shna ïaka Police Outpost hajan katei ka shnong.
Haka jingleit jurip jong ka KSU kala lap ba ka don shisha ka jingthmu jong ka Sorkar Assam ban shna Police Outpost haka wei ka jaka kaba dei ka khlaw shnong jong ka Shnong Khatkasla bad Shnong Psiar.
La lap ba ka Sorkar Assam kala dep ban pynmadan iakatei ka jaka daka puh shilum naka bynta ban shna iaka Police Outpost jong ka Assam.
President jong ka KSU Laskein Circle, u Balawan Suchiang ula ong ba ka seng ka pynpaw iaka jingpyrshah kaba jur halor katei ka jingthmu jong ka Sorkar Assam ban shna Police Outpost ha katei ka jaka kaba dang hap hapoh u pud u sam ka Meghalaya.
Ka KSU kan nym shongkli kti halor katei ka kam kyntu pud u Assam bad la pynpaw ba kin leit ban dawa na ka sorkar jylla ban dawa ban tuklar bad phah pynsangeh shisyndon ia katei ka jingthmu ka Sorkar Assam.
U Balawan ula kren bynniaw ruh halor ka jingbynshimkhia jong ka Sorkar Jylla ban pynbeit ia u pud u sam bad ka jingbym shimkhia jong ka ban buh ïaka ktem pulit sha ki jaka khappud ban iada ïa u pud u sam bad u paidbah ba shong ha khappud.
Kumban shu pynkynmaw ba ha u snem bala dep haka 29 tarik u Kyllalyngkot 2018 ruh ka sorkar Assam ka thmu ban shna out post ha katei ka jaka.
Ka bor District jong ka West Jaiñtia Hill kala leit ban pynsangeh bad ka jingthmu jong ka Assam kala pulom.
NONGSPUNG: Ka Village Defence Party (VDP), Nongspung hapoh ka jingialam u Bah Melanding Syiemlieh President VDP Nongspung bad u Bah Rojimstar Syiemlieh Secretary VDP Nongspung ha ka jingiatreilang jong ka Seng Samla, Seng Longkmie ka shnong Nongspung bad ki samla pule na ka Social Work Department ka Martin Luther Christian University u Jymmang 29 kala pynlong ia ka prokram ai jinghikai halor ka jinglehkhuid, ka jingjyllei ki jingdih kiba pynbuaid, ka jingshongkha khynnah bad ka kam thombor ïaki kynthei khynnah.
Haba kren ha ka jingialang u Bah Kyntiew Syiemiong Secretary ka shnong Nongspung u la ong ba ka jinglehkhuid ka long kaba donkam haduh katta katta  kum  ka imlang sahlang ban jinglait na ki jingpang ba bun jait  namar ki jingjaboh.
Dei ban kiar na ka jingbret pathar ia ki jaboh kum ki plastik bad kiwei kiwei kiba tuid ha ki nala, ki wah, ha ki lynti syngkien bad ban don ka jingkitkhlieh ban pynlong ia ka imlang sahlang kaba khuid ha baroh ki liang da kaba sdang na la ki rympei iing.
U Bah F Dkhar na ka Manbha Foundation u la kren halor ka jingshahktah kito kiba lah kyrni ha ki jingdih kiba pynbuaid kum ka kyiad, u drok bad kiwei kiwei kiba buh  jingeh ia ki  ban bthat ne  lait na kum kita ki  jingkyrni kiba  ktah ia ka koit ka khiah, ka pyrkhat pyrdain , shongsuk shongsain ha iing ha sem bad ha  ka imlang sahlang.
Ka long kaba donkam ba kum ka imlang sahlang khamtam ki samla ban kiar na kitei ki kynja jingdih namar ba shisien ba lah kyrni ka shem shitom ban lait na ki.
U Bah A Shanpru uba mihkhmat na ka Sohiong Police Outpost u kren halor ka shongkha khynnah kiba khlem pat dei ka rta  ba ka don ka aiñ kaba teh ia kito kiba shongkha khynnah.
U pynkynmaw ba ki kynthei ki dei ban kynjoh 18 snem bad ki shynrang 21snem ka rta ban shongkha shongman.
Ka shongkha khynnah ka wanrah ia ka jingkulmar, jingiapher jingmut shiteng por, ka jingduh ia ka jingpule, ka jingktah ia ka koit ka khiah jong ki bad ia ka lawei ka jaidbynriew namar ki khynnah skul bad samla pule ki dei ki lawei jong ka imlang sahlang.
U pynpaw ruh ïa ka jingshah ktah ki khynnah kiba ngat ha ka jingshah thombor ka ktah ïaka pyrkhat pyrdaiñ jong ki.
U pynkynmaw ruh ka jingthombor iaki khynnah kynthei kiba khlem pat dei ka rta ban shongkha kin hap ka jingshah pynshitom ha ka aiñ Protection of Children from Sexual Offences (POCSO) Act, 2012.
U Bah Rojimstar Syiemlieh uba pyniaid ia ka jingialang ha katei ka sngi u la kyntu ia ki paidbah nongshong shnong ka thain ban shimkhia bad pylleit jingmut halor kitei ki jingai jingmut kiba pher bapher ki ban tei ia ka imlang sahlang ha ka jingim briew na bynta ka jingshngain, ka jingkiew shaphrang bad shibun ki jingmyntoi.
SHILLONG: Ka tnad MePDCL ka lah ban weng noh ïaka Load Shedding haka Jylla hadien ba ka NEEPCO. Ltd kala rai ban pynjynsur iaka rukom ai ding ïaka jylla.
Katkum ka shithi u Executive Director (Commercial) NEEPCO la ong ba ki bor pyniaid ka NEEPCO, kila rai ban pynjynsur bad ban weng shipor ïaka kyndon sam bording sha ka jylla naduh 2 tarik Jylliew haduh 30 tarik Nailur 2019.
U Myntri Rangbah ka Jylla Conrad K Sangma lyngba ka twitter u la ai khublei ïa ka jingshimkhia jong ka MeECL bad u Myntri ka tnad Bording ka Jylla James Sangma kumjuh ka NEEPCO halor ka jinglah jong ki ban ïakren pynbeit ban pynjynsur ïaka rukom ai bordiing ka NEEPCO.
JOWAI: Ka sorkar Jylla mynta ka sngi kala pynmih ïaka hukum ban pynkynriah kam ïa u DC ka West Jaiñtia Hills District bad ka East Khasi Hills District.
Katkum ka hukum bala pynmih ka sorkar Jylla, u DC barim ka West Jaiñtia Hills u Ma Garod LSN Dykes IAS, uba shah pynkynriah hashuwa ka elekshon Lok Sabha kum u Joint Secretary jong ka tnad Education ula shah pynkynriah biang bad un wan ban shimti biang ïaka shuki Deputy Commissioner West Jaiñtia Hills District.
Kumjuh ruh ka Kong Matsiewdor War Nongbri IAS, ka Additional Secretary jong ka tnat Secretariat Administration kala shah pynkynriah bad kan shimti biang ïaka shuki Deputy Commissioner East Khasi Hills District.
U CP Gotmore IAS, DC West Jaintia Hills ula shah pynkynriah bad un shimti ïaka shuki Secretary jong ka tnad Education jong ka Jylla.
U Abhishek Bhagotia, IAS uba long u DC ka East Khasi Hills District bad u Commissioner ka Taxes ula shah pynkynriah bad un shimti biang kum Secretary jong ka tnat Secretariat Administration Department.
U Abhishek Bhagotia un bat ruh ïaka shuki Commissioner of Taxes, Commissioner Excise bad Secretary ka tnad Excise, Registration, Taxation & Stamp Department.
JOWAI: Ka bor pynïaid jong ka skul KJP Synod Mihngi Higher Secondary School kala pynkup burom ïa ki ar ngut ki khynnah skul kiba tyngshain bad wanrah ïaka nam burom jong ka skul bad ka District haka kyrdan SSLC bad HSSLC haka resol kaba pynbna ka MBoSE dangshen.
Ïa kane ka jingpynkup burom ïa ki arngut ki khynnah skul la pynlong ha ïingskul jong ka KJP Synod Mihngi HSS haka sngi Thohdieng.
Kine ki ar ngut ki khynnah skul ka dei ka Ibalahun Rymbai kaba la ïoh rung haka thup First Twenty bad kala wan haka kyrdan kaba 13 haka resol SSLC bad u U Khroo Meda Dkhar uba la wan haka kyrdan kaba hynriew haka HSSLC Science haka First Ten Position haka resol Higher Secondary School Leaving Certificate (HSSLC).
Kane ka skul na ki 72 ngut kiba ïakhun ïaka eksamin HSSLC 70 ngut kila pass bad ka haka SSLC 61 ngut kiba ïakhun 58 kiba pass.
Ïaka Ibalahun Rymbai la pynkup burom ïaka da award “Tbn. D. Blah Memorial Trophy Award" u principal ba nyngkong eh ka KJP Synod Mihngi HSS bad ïa u Khroo Meda Dkhar la pynkup burom da ka bor pynïaid ka skul.
Kine ki arngut kila ïoh pdiang ïaka song pisa kaba san hajar tyngka marwei bad ka syrnod.
Ha kane ka juh ka sngi la pynkup burom ruh ïa baroh ki khynnah kiba pass bha.
U Ma Wailadmiki Shylla MLA ka Jowai uba long kum u kongsan ha kane ka jingpynkup burom ula ong ba ha ki sngi ki ia kiba mynta, ka jingnang jingstad ka dei kaba kongsan bad ula ban jur ïa khynnah skul ban minot khnang ba kin long ki myntoi jong ka imlang ka sahlang.
Nalor u Ma Wailadmiki la ïadonlang u Pastor BB Lamin, u Principal ka skul u Pastor Mechak Shylla, u Vice Principal Wanmi Passah, ki nonghikai bad ki khynnah skul.
JOWAI: U Myntri ka tnad pule puthi jong ka sorkar Jylla u Ma Lahkmen Rymbui u la wan jurip ia Kiang Nangbah Government College, Jowai haka sngi haka jingiadon lang u MLA ka Jowai u Ma Wailadmiki Shylla, U MDC jong ka Jowai North Bright Star Chyrmang, Principal ka College, u Bah DP Wahlang, Principal Secretary ka tnad Pule Puthi ka Jylla, A. E Ambrose Marak Director jong ka tnad Higher and Technical Education jong ka Sorkar Meghalaya bad u bah R. Mawroh Principal Consultant jong ka Rashtriya Uchchatar  Shiksha Abhiyan (RUSA) bad kumjuh u Executive Engineer jong ka tnad PWD ba dei peit ia ka Building ha poh Jowai, ha ryngkat ka jingiadon lang ki Students Union jong ka College haka sngi Palei.
Ka Jerina Lamare, President Kiang Nangbah Government College Students Union (KNGCSU) kala ong ba ha kane ka jing wan jurip u Myntri jong ka tnad pule puthi ula ong ba yn plie noh ia ka hostel jong ki shynrang bad jong ki kynthei ha u bnai Jylliew 19, bad u la ai ktien ruh ba yn pynkynriah noh ia ka Higher Secondary Section la kumno kumno ha u bnai ban wan u bnai sha Mynthong, Jowai.
Ka la don ruh ka jing iakren ba yn aiti noh ia ka kamra Class ka ba don armala ba la bei tyngka da ka RUSA sha ka Kiang Nangbah Government College, Jowai.
Ka B. Ed kaban tip kum ka ITEP (Integrated teacher Education Programme) ka course kaba saw snem  ban pynjanai ïaka training ki samla kiba angnud ban long nonghikai yn sdang noh mynta u snem ha Kiang Nangbah Government College, Jowai.
KHLIEHRIAT: U President jong ka Hynñiewtrep People Defence Alliance (HPDA) u Solomon Rymbai ula shah kem ha ki pulit halor ka jingshah kynnoh dawa pisa na ki dukan ha Khliehdupon, Ladrymbai.
Ïa une u Solomon la kem da ki pulit jong ka West Jaiñtia Hills District haka sngi Balang bad la aiti ïa u sha ki Pulti ka East Jaiñtia Hills haka juh ka sngi.
Nalor u Solomon kiba la shah kem hashuwa jong u ki kynthup ïa u Andrew Lamare bad u Teimiki Dkhar ba khot sin snieh khroh.
Kumban shu pynkynmaw ba kane ka jingshah kynnoh dawa pisa kane ka seng HPDA kala jia haka 3 tarik une u bnai ha kaba la kynnoh ba ki leit dawa pisa na ki dukan ha Khliehdupon Ladrymbai.
Hadien ka jingujor ki trai dukan ki VDP shnong kila shimkhia ban buddien bad pynap shrip ïa u Andrew ha ka juh ka sngi.
Halor kane ka jingiohkem ïa u Solomon ki Pulit jong Ladrymbai kila ïoh jingbit na ka ïingshari ban tohkit bniah ïa u ar sngi lynter.
AMLAREM: Ki shipai iada khappud Border Security Force (BSF) jong ka Muktapur BOP kila ïoh kurup haduh 51 tylli ki masi kiba thmu ban shallan beaiñ sha Bangladesh.
U Superintendent of Police West Jaiñtia Hills District U Bah Lakador Syiem ula ong ba ïa kine ki masi, ki shipai kila ïoh kurup haka por ba pahara ïaka khappud India Bangladesh.
Ki shipai kila ai ka jingujor eajahar ha ki Pulit jong ka Muktapur PP bad na kaliang jong ki pulit la kyntu ïaki trai masi ne kino kino kiba don jingtip ïa ki masi shah tuh ban wan mih sha thanad ban pyndep ïaki jingdonkam ka aiñ.
K a jingrakhe ia ka sngi pynneh pynsah mariang kaba la sdang naduh ka 5 tarik u Jylliew 1974 da ka United Nations Environment Programme (UNEP) haduh kine ki sngi ka long ka mat kaba donkam ban sngewthuh  ban pynsaphriang ia ka khubor sha baroh ki nongshong shnong ia ki jingma kiba mih na ka jingpynjot pathar ia ki dieng ki siej ne ki khlaw ki btap kiba pynlong ia ka lyer jaboh ban kharoi , kumjuh ia ka jingkhuid jingsuba ka um dih.
La  seng ia ka  UNEP kaba dei kawei na ki tnat ka United Nations Organization ha ka 5tarik u Jylliew 1972 ha ka Stockholm Conference on Human Environment da ka thong ban wanrah ia ka jingpynsngewthuh sha baroh ki kyndong kynshrot ki Ri ka pyrthei ban pynneh pynsah ia ka mariang bad tehlakam ia ki jingshahktah  ki jingthaw ba don jingim bad  ka jinglong jingman ka suinbneng namar ka jingpynjot pathar ia ka mei mariang.
Man la u snem ha ka 5tarik u Jylliew kylleng sawdong ka pyrthei da ki million, billion bad ki trillion tylli ki tynrai dieng bapher bapher la ju thung da ka jingshim bynta da  ki bor sorkar jong ki Ri , ki sengtreimon sngewbha,  ki khynnah skul, ka imlang sahlang bad kiwei kiwei  da ka thong ban wanrah ia ka jingjyrngam ha ki lum ki wah.
Ka sorkar jylla Meghalaya jong ngi mynta u snem 2019 ka la buh thong ban thung kumba shi million tylli ki tynrai dieng katkum ka jingpynpaw u Myntri Rangbah ka jylla.
Ka dei ka kamram jong ngi iwei pa iwei na ki nongshong shnong ban shimkhia bad pyntikna ba ki symbai ne tynrai dieng ba ngi thung  ha ka sngi rakhe  pynneh pynsah mariang ne ha kiwei ki sngi ki dei ban im , heh bad san  ba ka jingthmu kan long kaba jop bad seisoh.
Ka jingthung ia ki tynrai dieng ba kin heh kin san ka long shisha kaba kongsan khnang ba kin lah ban tan sha ki, ia shibun ka lyer jaboh kaba don ha ka haw haw kaba mih na ki tdem jong ki karkhana, ki kali, ki iing ki sem ,ka jingpluh ki khlaw ki btap bad kiwei kiwei ki bynta kiba pynlong ia ka jingkiew jong ka jingshit bad jingkylla ka suinbneng kiba ktah ia ka jingheh jingsan ki jingthung jingtep, ki mrad ,kumjuh ia ka koit ka khiah u khun bynriew ,ka jingtyrkhong, ka jingum ki lum thah, ka jingkiew  ka um ha ki duriaw, ka jingshlei um bad kiwei kiwei ki jingshah ktah.
Kum shibynta ban pynpaw bad kyntu ia ki nongsynshar jong ngi ha kylleng sawdong ka pyrthei da kaba sdang na la ka jong ka Ri  ka samla kynthei na Ri Sweden ka Greta Thunberg  ha u snem ba lah dep ha ka rta ba dang 15snem ka la sdang ia ka “Fridays for Future" movement  da kaba wer ia ki khynnah skul, kolej bad baroh kiba don jingkitkhlieh ia ka lawei bashngain ban lait na ki jingma ia ka jingpynjot ia ka mariang ban mih shakhmat ban leh eiei ha shuwa ba ka por kan dier.
Ha ka nongbah Shillong jong ngi kum ka jingkyrshan ia katei ka phang ha ka 24 tarik u Jymmang mynta u snem, ki samla pule ki lah iaid paidbah na Don Bosco Square sha State Central Library ha ryngkat ka jingaiti ia ki jingai jingmut sha ka sorkar jylla ban shim ki lad ki lynti halor ki jingshah ktah namar ka jingpynjot pathar ia ka mei mariang.
Ka la dei ka por ba ngin sngewthuh bad don ka jingmlien ba ngin thung bujli bun tylli ki symbai ne tynrai dieng lada ngi pom ia uwei u dieng ne jingmlien ban thung dieng katba lah ei  khnang ba kan nym don jingktah ia ka mariang namar ba ngi hap ban pom ia ki dieng ha ki jingdonkam kiba pher bapher jong ngi man la ka sngi.
U khun bynriew um dei ban shu shim kabu tang ia ka myntoi shimet ha ka khaii pateng hynrei u dei ruh ban pyrkhat ia ka pateng ba mynta bad ki ban sa wan khnang ba kin lait na ki jingshitom kiba bun jait, ba kin biang ka bam ka dih, ban lait na shibun ki jingshah ktah.
Ka bor sorkar marwei, ki sengtreimon sngewbha, ki nongialam shnong ne hima, ki riew shimet kiba long trai ia ki jaka khlaw  kin nym lah satia ban pynurlong ia ka jingjop ha katei ka bynta tang ma ki.
Ka donkam ka jingkitkhlieh bad  jingiashim bynta kaba ryntih jong ngi iwei pa iwei ban kiar na ka jingpynjot pathar ia ki dieng ki siej da kaba sumar ia ki, kumba ki longshwa manshuwa ki jong ngi ki lah iohi lypa ia ka jingdonkam ki khlaw ki btap da kaba pynneh pynsah ia ki lyngba ki law kyntang, law khang bad ki khlaw ba la buh da ki tnat sorkar bapher bapher ha kine ki sngi.
Ngi donkam ban sngewthuh ba ki jingtreikam ki jong ngi kiba man la ka sngi ki ktah ia ka mariang haba pynjaboh ia ka, kumta ngi donkam ban long kiba phikir khnang ba ngin lah ban jop bad weng ia kita ki jingeh baroh.
Kyrmen ba ka jingrakhe ia ka sngi pynneh pynsah mariang mynta u snem ha ka 5 tarik u Jylliew halor ka mat pdeng “Beat Air Pollution " ba kumno ngin ioh ia ka lyer kaba khuid ba ngin ring mynsiem kan long shisha kaba khia thew bad don jingmut ka ban rung ha ka pyrkhat pyrdain ki jong ngi baroh na bynta ka jingmyntoi jong ngi hi ha ki sngi bad por ban wan ym ba ngin shu rakhe pyndep rukom da kaba klet noh ia baroh kito ki tynrai dieng ba ngi thung hynrei ban da sumar sukher ia ki bad kumjuh ruh ban iada ia ki khlaw ki btap kiba lah don lypa da kaba kiar ban pynjot pathar ne thang dusmon ia ki.
Ki bor sorkar ki dei ban shimkhia ban pynshitom da kaba pynhap katkum ki kyndon pynjot mariang ia kito kiba pynkhein ia ki aiñ ïada mariang kum ka Indian Forest Act, 1927, Environment Protection Act, 1986, Wildlife (Protection) Act, 1972, The Water (Prevention and control of pollution) Act, 1974, The Air (Prevention and control of pollution) Act, 1981 , The Factories (Pollution and Pesticides) Act, 1948 bad kiwei kiwei ki kyndon.
KHLIEHRIAT : Ka KSU Khliehriat Circle hadien ka jingud  jingnam u paid nongshong shnong bad ki nongshynshar shnong jong ka thaiñ Khliehriat ha kine ki sngi ba la dep halor ka jingsniew jong ka kor ATM kaba dei ka kor ba ki paidbah kilah ban sei pisa kaba don ha ka shnong Khliehriat, ka nongbah jong ka East Jaiñtia Hills District kila leit ban ïakynduh ïa u manager ka SBI Branch Khliehriat haka sngi ba ar.
Ka KSU haka jingïalam u President KSU Khliehriat Circle Streamly S Niangti bad u General Secretary Cherity Suja ha ryngkat ka jingïadonlang u District President ka KSU Ohibait Dkhar, Garland S. Manner uba dei ruh u General Secretary jong ka District Executive Committee kila ïakynduh ïa manager State Bank Of India(SBI), Khliehriat Branch ban dawa ban pynbiang mardor ïaka jingdonkam u paidbah.
U Manager ka Khliehriat Branch ula ong baka ATM Machine kumba long mynta kala jan poi bad ki dang don ha lynti.
Ka KSU kala leit jurip ruh ia ka jaka ban buh ia katei ka machine bad la lap ba kila dep ban pynbiang nadong sha dong naduh ba ka seng kala dep dawa ba ki dei ban leh mardor.
Ka long kaba sngewlehrain ba kat ka District Head Quarter kala don ia ki office Sorkar bapher bapher kala don ia ki jait bank kum SBI, UBI bad kiwei kiwei, hynrei ka State Bank of India pat wat tang kawei na ki ATM Machine kam don ha katei ka thain bad ki paidbah ban sei pisa ki hap ban leit shaduh sha Ladrymbai tang ban ioh sei pisa ha ki jingdonkam ba kyrkieh, ïathuh Streamly Niangti.
Ka seng kala dawa shuh shuh na ka tei ka bank paidbah ka dei ban buh ym tang ia ka ATM Machine ban ioh sei pisa, hynrei la dawa ruh ba katei ka bank ka dei ruh ban buh sa ia ki wei pat ki kor ATM/CDM bad ka kor update pass book.
Ka KSU kala dawa ba ka SBI ka dei ban pynbiang ïa kine ki kor hapoh shibnai ban suk u paidbah bat hep bad sei pisa na ka bank.
JOWAI: Haka sien kaba nyngkong eh ka skul Jawaharlal Nehru Memorial Secondary School, Lamin kala rung haka kyrdan First Twenty haka resol matrik kaba la pynbna ka MBOSE haka sngi Nyngkong.
Kane kala wan hadien ba u Dimarkithmu Gayang uba la ïoh marks 561 (M, S&T, SSC, HPE, Kh) ula wan haka kyrdan kaba san haka First Twenty candidates.
Na kane ka skul 24 ngut ki khynnah kila ïakhun ïaka matrik bad 19 ngut kila pass.
U Headmaster Jawaharlal Nehru Memorial Secondary School, Mesting Gashnga ula pynpaw ka jingkmen halor ka jingjop u Dimarkithmu uba la wanrah ka nam ka burom jong ka skul bad ka shnong ka thaw baroh kawei.
U Headmaster ula pynpaw ba kane ka jingjop u Dimarkithmu kan long ka nuksa kaba bha bad kaba ai mynsiem ïa kiwei pat ki khynnah ki ban sa iakhun ïaka eksamin ban duriap haka pule puthi jong ki ban poi sha ki kyrdan kaba shakhmat.
Nalor u Dimarkithmu, u Luigi Dalian Pasweth khynnah skul jong ka QC Springside English School ula la wan haka kyrdan kaba lai hadien ba u ioh khur mark 563 (E,M, S&T, SSc, HPE, Kh).
Kane ka skul kan dei ka sien kaba ar ba kan ïoh rung ha kane ka First Twenty.
Ka Ibalahun Rymbai na KJP Synod Mihngi HSS bad ka Kyrmen Himiat Rymbui na Marian Hill HSS kila rung haka kyrdan kaba 13 bad 14 haka First Twenty.
Baroh saw ngut ki khynnah kiba tynshain ha kane ka eksamin matrik ki angnud ban pule doktor.
JOWAI: Ka tnad kam rep kamriang ka West Jaiñtia Hills District kala ai jinghikai ïaki paid nongrep ban ïakhun pyrshah ïa u Niangkhung uba la tip kum u Fall Army Worm haka shnong Khanduli, ka shnong kaba don ha khappud kaba don bun ki nongrep riewhadem.
Ïa kane ka jingai jinghikai la pynlong da ka jingïatreilang ka ophis u District Agriculture Office, Agriculture Technology Management Agency (ATMA) bad ka Krishi Vigyan Kendra, Jaintia Hills; West Jaintia Hills District haka 22 tarik u Jymmang.
Ïa kane ka jingai jinghikai la pynlong hadien ka jingshah hiar thma ki jaka rep Riewhadem ha District ha une u khniang.
Kane ka jingai jinghikai dei kaba la tip kum ka “Scientific Management on Fall Armyworm in Maize Production".
Dr. DM Firake, Senior Scientist (Entomology), ICAR, NEHR uba long u riew shemphang ula batai ïaki lad jingiada na une u khniang.
La ong ba dei ban thung ïa u riewhadem haka pork aba biang bad ym dei ban thung slem bad dei haba thung dei ban thung haka juh ka por.
Haba thung ïa u riew hadem dei ban tih kham jylliew ïaka lyngkha khnang ban iada na ki khniang bad dei ban thung lang ïa u riewhadem bad kiwei pat ki jingthung.
Lada lap ïaki ksain kiba sop ha u jingthung dei ba pynjulor ïaki da kaba pdem haka umphniang sharak.
Ha kane ka jingai jinghikai la hikai kumno ban ïakhun ïaki khniang Niangkhung bad la pyni ruh ïaki nongrep kumno ban thung bad ki lad jingiada ïa u riewhadem.
La kyntu ruh iaki nongrep ba lada lap ïa une u khniang dei ban pyntip mar mar sha ki ophisar ka tnad kam rep kam riang.
Ha kane ka jingai jinghikai la wan ban ïashimbynta da ki 149 ngut ki nongrep ka thain.
JOWAI: U Woh Shaimon Pyrbot uwei na ki riew rangbah ka shnong Loompyrdi Iongpiah, Jowai haka sngi U Blei ula buh ïa u maw sahnam halor ka jingjop jong ka Dorbar Shnong Loompyrdi Iongpiah, Jowai ban tei pyndep ïaka ïungwalieh ka shnong, kaba ka jingtei kala sdang naduh ki snem 1986-87.
Ïa kane ka ïing la tei haka jinglut kaba T. 10423831.50/- da ka jingsynniang pisa u paid nongshong shnong, ka jingpynmih pisa na ki fete, bamphalar nalor na ki nongmihkhmat paidbah ba kynthup MLA , MDC bad MP Lok Sabha bad Rajya Sabha.
U Hercules Toi, ula ïathuh ba kane ka ïungwalieh kadei kaba saw kaba la shna ha Loompyrdi Iongpiah.
La tei thymmai ha u snem 1987 bad ïaka dur jong ka ïing la pynbit pynbiang da (L) Kambel Shullai, u architect jong ka Jowai uba lap ïaka Khnap Thangbru.
La pynkup burom ia ki riew rangbah kiba don bynta ban synniang ban tei ïaka Iungwalieh bad ruh iaki katto katne ngut ki nongmihkhmat kiba la noh synniang ban pyndep ia ka jingtei iaka Iungwalieh La pynphuh pynphieng ia kane ka sngi da ki jingrwai jingshad ba la iashim bynta da ki khun samla ka shnong kumjuh ki heprit.
JOWAI: Ka resol jong ka elekshon sha ka Lok Sabha na ka 1- Shillong Parliamentary Constituency ha Ri Lum Jaintia ka pynpaw ba ki paidbah ki la ai yellow card ia ki MLA jong ki san tylli ki assembly constituency ha West Jaintia Hills District katba ki MLA na ki artylli ki constituency na East Jaintia Hills District ki la pynpaw shisha ia la ka jinglong MLA.
Kane ka long namar ba u Kyrtong jong ka Seng Indian National Congress u Bah Vincent H Pala u la pynrem ia u kyrtong jong ka Sorkar Meghalaya Democratic Alliance (MDA) na ka Seng United Democratic Alliance u Dr.
Jemino Mawthoh ha baroh san tylli ki constituency ha West Jaintia Hills District.
Ha Nartiang konstituensi kaba la mih khmat da u Minister jong ka tnat Transport U Bah Sniawbha Dhar, u Pala u la ioh haduh 14773 votes katba u Dr. Mawthoh u la ioh 8584 votes bad u kyrtong jong ka BJP u Sanbor Shulla u la ioh khur tang 311 vote, u kyrtong shimet u Bah Romeo Phira u la ioh tang 149, sa u wei u kyrtong shimet u Bah Samuel Hashah u la ioh 45 votes bad u kyrtong shimet u Bah T H S Bonney u la ioh 45 vote katba 49 ngut ki la jied ia ka NOTA.
Katba ha ka Jowai Constituency kaba la mih khmat da u kynum jong u Bah Sniawbha kata u Bah Wailadmiki Shylla, u Bah Pala u la ioh 12154 vote bad u Dr. Mawthoh pat u la ioh tang 8236, u Bah Shullai u la ioh 1056 vote, 93 vote ka la leit sha u Bah Romeo, 56 vote la ioh da u Bah Samuel, u Bah Bonney u la shah pynrem da ka NOTA namar u l ioh 63 vote katba ka NOTA pat ka la ioh 92 vote.
Ha Raliang Konstituensi bala mih khmat da u Minister jong ka tnat PWD (Building) u Bah Comingone Ymbon, u Bah Pala u la ioh 11173 vote, u Dr. Mawthoh u la ioh 7612 vote, u Bah Shullai u la ioh 808, u Bah Romeo u la ioh 227 vote, u Bah Samuel u la 90 vote, u Bah Bonney pat u la ioh 79 vote katba ka NOTA ka la ioh 52 vote.
U Dr. Mawthoh u la rem kput ha ka konstiuensi kaba la mih da u Bah Nujorki Sungoh u MLA ka UDP kata ka Mowkaiaw konstituensi namar u la rem da 8489 vote haba u Bah Pala u la ioh 13960 vote bad u Dr. Mawthoh u la ioh 5471 vote, u Bah Shullai u la ioh 328 vote, u Bah Romeo (91 vote), Bah Samuel (53 vote), u Bah Bonney ruh 53 vote bad 29 vote sha NOTA.
Ha Amlarem Konstituensi kaba mih khmat da MLA ka UDP bad u Minister ka tnat Education u Bah Lakmen Rymbui, u Bah Pala u la ioh haduh 12393 vote bad pyndem tdong ia u Dr. Mawthoh uba la ioh 8860 vote, u Bah Shullai u la hap ban hun tang 1141 vote, U Bah Romeo pat 104 vote, 108 vote ka la leit sha Bah Samuel, u Bah Bonney u la ioh 111 bad 75 vote sha NOTA.
U MLA ka UDP bad u Minister ka tnat Social Welfare u Bah Kyrmen Shylla u la pynpaw ia ka jingtbit jong u kum u MLA namar u Dr. Mawthoh u la ioh haduh 15870 vote katba u Bah Pala pat u la ioh 11809 vote, u Bah Shullai pat u la ioh 1067 vote, u Bah Romeo (176 vote), u Bah Samuel pat ula ioh 208 vote bad u Bah Bonney u la ioh 122 vote bad 113 vote ka la leit sha ka NOTA.
Ha Sutnga Saipung konstituensi bala mih khmat da u MLA jong ka Congress u Bah Shitlang Pale, u Bah Pala u la ioh ka vote kaba haduh 15323 vote, u Dr. Mawthoh pat u la ioh 13184 vote, u Bah Shullai u la ioh 605 vote, u Bah Romeo u la ioh 175 vote katba u Bah Samuel u la ioh 142, u Bah Bonney tang 84 vote bad ka NOTA ka la ioh 102 vote.
Ka jingsynran ia u Dr. Mawthoh ha ki jingialang ialap elekshon ha Ri Lum Jaintia bapher bapher da ki MLA kiba kynthup ia ki Minister, ki MDC na ka UDP bad NPP kiba kynthup ia u Chief Executive Member bad u Chairman jong ka JHADC kam shym la wanrah ia u soh jong ka jingjop namar ki paidbah kim shym la sngap pura ia la ki MLA ki MDC hynrei ki la ai ia la ka rai kaba laitluid bad kaba dei katkum ka jingsngewthuh jong ki.
SHILLONG: Ka long khubor kaba ai jingkyrmen ia ki briew ki bym don iing don sem kiba thiah miet  ha ki lynti syngkein na ka daw jong ka jingduk jingkyrduh namar ka Sorkar Jylla kan sa pyntreikam ia ki jaka sah miet ne ki night shelter home ha Shillong, Jowai, Tura bad Williamnagar.
Kane ka la urlong na ka daw jong ka jingai mukotduma ne Public Interest Litigation (PIL) da u Bah Khroolamsalanki Pariat pyrshah ia ka Jylla Meghalaya ha ka High Court jong ka Jylla Meghalaya.
Katkum ka jingkular bala ai da ka Sorkar Jylla lyngba ka Joint Secretary jong ka tnat Urban Affairs ha Iingbishar ha ka Sngi Nyngkong  mynta ka taiew la iathuh ba ka jingpynheh ia ka jaka rieh tngen por miet ne ka night shelter home kaba don ha ka mala ba nyngkong jong ka Shillong Municipal Board (SMB) ka la sdang bad ka kam ka la iai shait shait.
Shuh shuh ki jingai ia ki tiar ki tar kiba donkam kum ki jingthiah, ki pyrda, ki tusok, ki shuki, ki miej sha ki jaka rieh tngen por miet bala don lypa hapoh jong ka SMB la sdang bad yn sa la ban pyndep hapoh 30 tarik u bnai Jylliew mynta u snem.
Katba ka jingshna ia ka jaka rieh tngen por miet ha Jowai la dep pura bad mynta dang leh ia ka jingring bording kaba kumno kumno kan bam por shi taiew bad hadien kata yn sa ai lut ia ki jingdonkam baroh khoit.
Haba iadei ba ka Williamnagar, la bthah ia u Deputy Commissioner ban thaw lad thaw lynti kumno ban pyntreikam ia ka jaka rieh tngen por mietbashipor ha kino kino iing sorkar.
Kane ka jaka rieh tngen por mietkan treikam ha kawei ka quarter sorkar ha DC Colony kaba don san kamra bad ia kane ka iing la aiti ban pyniaid da ka Williamnagar Municipal Board bad ki jingdonkam baroh khoit yn sa pynpoi sha Williamnagar.
La bthah ia ki lai tylli ki Municipal Boards kata ka Shillong, Jowai bad Tura ban phah ia ki jingdonkam jong ki na bynta katei ka jaka rieh tngen por miet bad ka sorkar kan sa khmih biang bad leh ia kaba donkam sah ka 30 tarik u bnai Jylliew.
Ka Sorkar Jylla lyngba u nongiasaid ain jong ka, ka la ai ia ka jingkular ba ka Sorkar kan shimkhia ban pyndep ia kane kam  bad ai ia ki jingdonkam na ka bynta kane ka jaka rieh tngen por miet ban pyniaid da ki Municipal Board hapoh 30 tarik u bnai Jylliew mynta u snem.
Halor ka jingkular jong ka Sorkar, ka Iingbishar ka la pynkut noh ia katei ka PIL bad ka la ong ruh ba lada u nongujor u shem ba don kano kano ka jinglehsting da ka sorkar u la ban ujor biang.
JOWAI: Ka West Jaiñtia Hills Taxi Owner & Driver Association (WJHTODA) kala pyllait paidbah ïaki sticker jong ki taxi kamai ha ophis treikam jong u District Transport Officer (DTO), West Jaiñtia Hills District haka sngi ba ar.
Ha kane ka jingpyllait paidbah ïa kine ki sticker la ïadonlang u President WJHTODA Ma H Passah, Secretary WJHTODA Ma Wanroi Jones Nongbri bad kiwei kiwei ki dkhot ka WJHTODA.
Ïa kine ki sticker lah ban ïoh na u secretary ka WJHTODA naduh ka 22tarik Jymmang 13 tarik Jylliew.
Shuwa ban pyllait paidbah ïa kitei sticker u DTO Ma Ricky Tariang ula kyntu ïaki nongniah bad trai  taxi ba kin long ki nuksa ïa kiwei kiwei ki nongniah kali kamai ban pynbiang ïaki kot ki sla kali bad ban bud ryntih ïaka aiñ niah kali.
Ka WJHTODA manla u snem ka pyllait ïa kine ki sticker sha ki nongniah taxi kamai kiba biang ki kot ki sla bad kamai ha sor Jowai khnang ban khanglad ïa ki briew kiba shim kabu ban kamai khlem kot khlem sla.
Ïa kine ki sticker la tah haka ïit ba hakhmat ki taxi kiba don bad ki number ban pynsuk ïaki nongshong kali bad ki paidbah ban kynmaw lada don mano mano ki nongniah kali kiba iaid lait iaki aiñ niah kali.
JOWAI: U wei u samla ba kyrteng u Mihsalan Chyrmang (17) ba na ka shnong Jalaphet Bri Sutnga ula ïap ngam jyllop ha kawei ka kshaid -Kshaid Sarang-Sundang kaba don haka Shnong Jalaphet, East Jaintia Hills District.
Une u samla ula ngam jyllop ha katei ka um haka sngi U Blei haka por 10 mynstep haka por ba leit sum ha katei ka kshaid ryngkat bad 3 ngut ki paralok.
La iathuh ba une u samla ula ryngkoh nalor ka kshaid kaba jrong kumba 120 phut, hynrei ka jingjylliew ka um bad ka jingkhlain bor ula ngam jyllop.
Une u samla u dei uba dang ap resol matrik.
Ki pulit ka East Jaiñtia hadien katei ka jingjia mar mar ki la pyntip sha ka kynhun National Disaster Respond Force (NDRF) bad na ka liang katei ka kynhun ka la ngam shapoh um ban wad ia utei u samla bad la lap ïa ka metiap u Mihsalan haka sngi Nyngkong haka por 5:45.
SHILLONG: Ka HYC Mawlai Circle kala ïoh ban plie paidbah ïaki artylli ki kamra klass jong ka skul Mawlai Umjaiur LP & UP School haka sngi nyngkong.
Ïa kane ka skul la pynshna da ka HYC Mawlai Circle ha kine ki khyndiat bnai ba ladep.
Ha kane ka sngi la iadonlang ki dkhot jong ka Managing committee(MC), ki kmie ki kpa jong ki khynnah skul, U Rangbah Shnong bad ki nongkitkam jong ka Durbar, ki dkhot ka HYC Mawlai circle kumjuh ruh ki nongiarap jong ka seng.
Ki Nonghikai bad ki dkhot ka MC haba ai jingkren ki la pynpaw ka jingkmen bad ai ka jingiaroh ia ka HYC kaba la iarap ia kane ka skul lyngba kine ki 2 tylli ki kamra klass, ki la kren bynniaw ruh ia la ki nongmihkhmat kiba la leh matlah haba ki peit ia kane ka skul.
La iathuh ba ia kane ka skul la sdang 40 snem mynshwa lyngba ka iing shong wai, sha ka sem masi bad mynta ka la long kume kumba ka long.
Kumba long ki khynnah baroh kiba pule ha kane ka skul kim donkam jingsiew ei ei ruh em lait noh tang ki skul uniform ba kin hap thied hi.
Ha kane ka sngi ki nongiarap ia ka seng ki la ai sngewbha ruh kumba 100 tylli ki shatri sha ki khynnah jong kane ka skul.
U Bah Donboklang Kharlyngdoh President HYC Mawlai circle haba ai jingkren nyngkong eh u la pynpaw ka jingsngew nguh ïa U Blei Nongbuh Nongthaw uba la don ryngkat bad ka seng ha kine ki saw snem ba ladep, bad ngi la pyrshang ban ai ka jingshakri kaba bha tam ia u paid ka bri.
U la kyntu ia ki khynnah bad ki nongpyniaid skul ba kin long kiba trei shitom, khnang ba kane ka skul kan ioh ban sei ia ki riewkhraw kiba long kum u khlur u ban tyngshain ym tang ha kane ka dong ka thain hynrei ha ka Ri baroh kawei.
U la kyntu ruh ia ki khynnah ba kin kiar na ki jingmlien kiba sniew bad ka pep skul shiteng por.
La ioh ruh ka jingkren na iwei i khynnah skul i ba la kyrpad ia ka Managing Committee bad ia ki bor ba halor ba la donkam kyrkieh ban kyntiew kyrdan noh ia kane ka skul na ka klass VIII sha ka klass IX bad ter ter shaduh klass X.
La pynshong shit ia kane ka prokram lyngba ki jingrwai bad jingshad na ki khynnah bad Nonghikai jong kane ka skul.
JOWAI: U President jong ka Federation of Khasi Jaiñtia & Garo People (FKJGP) u Tuesday Lytep ula kyrpad ïaka sorkar jylla bad ka tnad Directorate of Mineral Resources (DMR) ban pynsted ïaka jingpynshisha ïaki challan dewiong khnang ba kin ïoh ïaki syrnod jingpynshisha haka por kaba biang ban shalan dewiong namar ba ka por shalan ïa u dewiong kan kut haka 31 Jymmang.
U Tuesday ula iathuh ba ula wan ban ïakynduh ïa u DMO, ka Jowai ban ïakren halor ka jingshah kyntait ki challan jong ki nongkhaii dewiong bad ula kyrpad ïa u DMO ban pynsted ban phah ïaki Challan sha Directorate of Mineral Resources ban kin ïoh ka syrnod jingpynshisha haka sngi Thohdieng.
Kumba yn shu pynkynmaw ka Supreme Court ka la rai ban shah shalan ïa u dewïong bala dep tih lypa, uba don ba palat 75050 metric ton napoh ka Jylla bad kane ka jingailad kan long tang naduh 17 tarik haduh ka 31 tarik Jymmang bad tang halor ki challan kiba naduh u Nohprah 4, 2018.
Na kaliang ka ophis jong u DMO, Jowai Ma M Syrti ula ong ba ophis jong u ka don ka bor ban pdiang ïaki challan bad lada lap ba ki biang ki phah sha Directorate bad na Directorate kin phah kylla sha u DC ban ai ka syrnod jingpynshisha.
Hadien pat ka DMO Jowai kan ai ka NOC ban shalan dewiong bad kam don kano kano ka jingpyrkhing ban pynthymmai ïaki challan jong kino kino ki nongkhaii.
Ka khubor ka ïathuh shuh shuh ba ha kaba ïadei bad ka challan ba ïoh Bison Shylla bad Tuifill Shadap ka ophis u DMO  kala lap ba ki biang bad kala dep ban phah sha Directorate bad kaba sah ka long sa tang ban ïohpdiang ïaka syrnod jingpynshisha na u DC.
JOWAI: Na ka daw jong ka jinglehshiliang khmat jong ka tnat Directorate of Mineral Resources (DMR) jong ka sorkar jylla, ka jingangnud jong ki nongkhaïi dewiong ban bteng biang ia ka jingkhaii dewiong naduh lashai ka sngi ka lah ban thud namar ka ophis treikam jong katei ka tnat ka la kyntait ban pynthymmai ia ki challan jong ki.
Kumban shu pynkynmaw ka Supreme Court kala rai ban shah shalan ïa u dewïong bala dep tih lypa, uba don ba palat 75000 metric ton napoh ka Jylla bad kane ka jingailad kan long tang naduh lashai 17 tarik haduh ka 31 tarik Jymmang bad tang kiba la ioh ia ka challan mynshwa kin ioh ban shalan ïa u dewiong.
Hynrei ka ophis treikam jong ka tnad DMR kaba don ha Jowai kam shym la treh ban pynthymmai biang ia ki challan jong ki nongkhaïi bad haduh mynta ka dang pynthymmai ia ka challan tang jong u hynmen u minister u ma Kyrmen Shylla kata u Bison Shylla bad u bah Tuifill Shadap, la kynnoh ki nongkhaii bad ki sengbhalang na rilum Jaiñtia.
Kane ka jingleh jong katei ka tnad ka la pynbitar ia ki nongkhaïi bad sengbhalang.
Ka Ïingkashari kala buh kyndon ïa ka Sorkar Jylla ba kan pynthikna ba ym dei shuh ban don ka jingshalan dewïong ne ka jingtih dewïong da kaba shim kabu na ka jingai jingbit ban shalan haduh 75050 metric ton bad kane ka jingai jingai jingbit ruh ka dei tang halor ki Challan bala dep ban ai.
U Tuesday Lytep, President FKJGP Jaiñtia Hills ula pynpaw ka jingpyrshah kaba jur bad dawa na ka tnad DMR ban kan shimkhia ban pynbeit mardor ïa kane ka rukom ai shalan khnang ban ïa myntoi lang baroh u nongkhaii ym tang ki katto katne ngut.
Ki nongialam ka AJSU, HSU, HYC kila ong ba kitei ar ngut ki briew kiba ioh ban pynthymmai ïa ki challan na ka bynta ka 35 hajar metric ton u dewiong kam dei satia na ka NGT list.
Ka jingioh Challan kine ki arngut ka dei tang namar ba ki don ka jingiajan bad ki briew sorkar bad la kynnoh ba yn die rem dor pat sha ki paidbah nongkhaii.
Ki la byrngem ban ujor PIL pyrshah ia ka tnat halor kane ka jingiuhroit ia ka hok jong kiba bun balang bad leh shiliang khmat ia ki.
JOWAI: Sa shisien ka seng Society for Urban and Rural Empowerment (SURE) ha ryngkat ka jingïatreilang bad ka North East Slow Food and Agrobiodiversity Society kan pynlong ïaka ïew ki nongrep ha ka 18 tarik une u bnai ha phyllaw ka skul H. K. Singh School, Pohsawiar, Jowai.
Kane ka ïew ka sdang naduh ka por 9 baje mynstep.
Ha kane ka ïew yn die tang ïa ki jait jhur kiba rep khlem pyndonkam dawai ne sboh dawai bad kumjuh ruh ki jhur bad ki sohkhlaw.
Ki nongrep kiba la kyrshan da ka SURE kum ki Participatory Guarantee Scheme kin wan rah ïa ki jingbam kiba ki la rep bad la pynmih dalade hi.
Kin don ruh kin jingbam tynrai kiba ki nongrep ki shet hi ha kane ka sngi bad kumjuh ruh ki jingbam kiba la shna na ki soh ki pai kiba mih sha kine hi ki thaiñ.
Ka Kong Pasqualina Lamare kaba long Program Associate jong kane ka porkam kala ong “ba kane ka long kum shibynta ban pynshlur ïa ki nongrep jong ngi kiba rep tynrai bad kumjuh ruh ban hikai ïa ki nongshong shnong ba kin bam ki jingbam ba tei met da kaba pyndonkam da ki jingbam tynrai.
Ka kong Lamare kala ong ruh ba ka jingangnud jong ka seng ka long ban pynlong thikna ïa ki ïew kiba kum kine khnang ba ki nongrep kin ïoh jingmyntoi, kumta kala kyrpad ïa ki nongshong shnong ban wan kyrshan ïa ki nongrep kiba rep khlem pyndonkam dawai ne da kaba rep tynrai.
JOWAI: Uwei u rangbah u la ujor sha ki ar tylli ki sengbhalang kiba kynthup ia ka All Jaintia Students ‘Union (AJSU) bad ka All Jaiñtia Hills Social Welfare Organisation (AJHSWO) ba ula shah beh na hospital Ummulong CHC haka por ba thiah pang ki khun.
Une u rangbah dei u ma H Suting uba thiah pang lai ngut ki khun ha Ummulong CHC haka miet 14 tarik une u bnai.
Ula iathuh ba baroh ki nongpang kila shah beh ha utei u Senior Medical Officer, Ummulong CHC Dr. M Lamare ha katei ka miet.
La kynnoh ba kane ka jingshah beh ki nongpang kala jia haka 14 tarik une u bnai hala por 9PM, ha kaba ki nongthiah pang kiba jan shnong kila mih ha katei hi ka miet kat u ma Suting bad ki khun jong ki dei kiba na shnong Iongshiwiat kaba don sha ka thain Nartiang ki la mih noh haka sngi kaba bud.
Hadien ka jingioh ujor ka liang jong ki nongialam seng kiba kynthup ia u PS Phawa Secretary AJSU bad u Ram Biam President AJHSWO bad ki dkhot ryngkat u ma Suting bad uwei na ki khun ba shitom kila leit ban ia kynduh ia u Dr. M Lamare hynne ka sngi ha CHC Ummulong.
U Senior Medical Officer, Ummulong CHC Dr. M Lamare u la ong ba um shym la beh ia ki nongthiah pang, hynrei ka daw ka long namar ka jingbym don um ha kane ka CHC, kumta baroh ka Hospital ka la sma iwtung bad u la phah leit noh ia ki sha ïing namar u ong baka rukom shitom ne pang jong ki nongpang ba don ha katei ka sngi ka biang lada ki mih ruh bad dih tang ki dawai kiba u la ai, ban ia kaba ki sah hangne kin ioh pang shuh shuh tang na ka daw ka jingsma.
U la ong ruh ka daw ka jingduh um ka dei ba ym don light.
Haba kylli balei ym don lad nawei ban pynbiang ha ba jia kumne ki khep u bad uwei u Dr Y. Sumer, ba don lang ki la ong bad ym don Fund ban thied ne shim um nawei pat.
Na ka liang kine ki ar seng kila pynpaw  ym dei ban shu beh ia ki nongpang namar kane kam dei ka hok jong u doctor ban beh ia ki bapang ba shitom.
Lada duna ka um ne kino kino ki jingdonkam ka CHC ka sorkar ka dei ban pynbiang bad ki kino kino ki jaka sumar kim dei ban leh tohmet ïa kiba pang ba shitom.
JOWAI: Ka jingbymsuidniew jong ka sorkar Meghalaya ha kaban peit ïaka jingeh ki paidbah ha khappud Meghalaya Assam kala paw tynkreiñ haka sngi Balang ha ka shnong Lapangap, ka shnong kaba don ha khappud West Jaiñtia Hills District bad West Karbi Anglong District, Assam ha kaba ka sorkar kam shym la phah satia ïa uno uno u magistor ne u gazetted police officer ban iasaid ïaka jingpyrshah ka sorkar Assam ïaka jingshna surok shnong jong ki paidbah nongshong shnong ka Lapangap.
Ki nongshong shnong ka Lapangap, ka shnong kaba jngai kumba 12 KM na Khanduli kala rai ban maramot ïaka surok na Lapangap sha Khanduli (Kaba iaid lyngba ka shnong Langkeroi kaba hap haka West Karbi Anglong District), hynrei ki Pulit Assam kila wan ban pynsngeh haka sngi Nyngkong namar ba kim shym la pyntip sha ka bor synshar district ka West Karbi Anglong.
Hynrei ka Dorbar Shnong Lapangap kala shim ïaka rai ba la kumno kumno kin bteng beit ïaka jingshna ïaka surok kaba khohruh khohram ban suk ka iaid ka ieng ki kali motor bad u paidbah haka sngi ba Ar hadien ba ki pulit Siatsama Police Outpost kila ong ba kiin wan ban iadonlang ban synran ïaka jingtrei surok jong ki.
Kumta ki paidbah ka shnong Lapangap kila mih paidbah sa shisien haka sngi Balang ban shna ïaka surok khyndew kaba dap da ki thliew ki syar ban lait ki kali motor ban btuid bad ban sahkut haka aiom slap.
Kane ka surok ka dei kaba kaba la iehshrah ka sorkar Meghalaya da ki phew phew snem mynta.
Ki kynhun Pulit Saitsama OP bad Nartiang PS kaba ialam da ki Officer in Charge kila wan sha katei ka shnong, kumjuh ruh u MDC Barato Mukroh Aibor Shadap bad MDC Mynsngat Khanduli u Dawan Lyngdoh kila wan sha katei ka shnong hadien ba u paidbah ula pyntip ban don ka jingtrei ïa katei ka surok.
Hadien katto katne por bala ïaid ka jingtrei surok ki paid nongshong ka Lapangap, ka kynhun pulit jong ka Assam kaba la hiar da ki 2 tylli ki trok ryngkat ki tiar ialeh hapoh ka jingïalam u Border Magistrate West Karbi Anglong, Assam Robert Tualor, DSP P Gogoi bad kiwei kiwei kila wan sha katei ka jaka mar mar ban pynsangeh ïaka jingtrei surok.
U Robert, “Ngi wan hangne ban pynsangeh ïaka jingtrei namar ba ngi la ïoh ka jingujor na ki nongshong shnong ka Langkeroi ba ka don ka jingshna surok khlem ka jingpyntip sha ki bor district jong ki arliang mamla ka West Jaiñtia Hills District bad West Karbi Anglong District.
"Ki Pulit Nartiang bad u Waheh Chnong Lapangap kila pynshai ha u border magistrate ka West Karbi Anglong ba kam don kano kano ka jingshna surok, hynrei ka tang ka jingmaramot surok shuwa ban sdang ka aiom slap ban suk ka iaid ka ieng kali kaba ki shait trei paidbah manla ka snem.
Kumta u Magistor ka Assam ula bthah ïa u Waheh Shnong ka Lapangap bad Goanbura ka Langkeroi ban pynbeit para maki.
Watla u magistrate u kwah ban pynsangeh ïaka jingtrei surok shipor haduh ba kila dep ban pyntip sha ki bor district jong kli arliang mamla, hynrei ki arngut ki MDC bad ki paidbah ka Lapangap ki kwah bad dawa ban bteng ka jingmaramot iaka surok bad ka sur u paidbah kala jop.
Haba kren bad u nongthoh khubot u Robert ula ong, " Ngi ailad ba ki nongshong shnong ka Lapangap kin trei ïa kane ka surok namar ba ka dei ka jingtrei mon sngewbha u paidbah, hynrei lada dei ki skim sorkar ki bor district lane ki sorkar arliang mamla kumba la iakut kin hap ban ïapyntip mar kylliang namar ba kane ka jaka ka dang hap haka jingiakhajia pud.
JOWAI: Ki nongialam jong ka Society for Environment Protection and Sustainable Protection (SEPSD), hynnin ka sngi 14.05.2019, ka la leit ban iakynduh ia u myntri badei peit ia ka koit ka khiah bad kiwei u Bah Alexander L. Hek, ban dawa pynkynriah noh ia kawei ka kharkhana saiñ rnga dewiong kaba la tip kum ka Abhi Coke, kaba don ha Mookhep East Jaiñtia Hills District, ha shwa ban poi Ladrymbai.
Ka seng haka dorkhat ba la ai ha u bah Hek, ka la kdew ba kane ka kharkhana (Abhi Coke) kaba don harud u surok bah bad marjan bad ka Good Shepherd Secondary School, Mookhep, ka la pynmih ka lyer sniew bad ki jaboh na ki pum pum ne tdem kane ka kharkhana kaba ktah ia ka koit ka khiah jong ki nongshnong shnong bad ia ki khynnah jong kane ka skul.
U President SEPSD Wanbun Dkhar u la ong ba kane ka kharkhana kaba don hangne kala treikam mynta da ki bun bun tylli ki snem, kaba la wanrah ka jingeh bad ka jingma kaba khraw ia ki paidbah bad ia ki sawdong sawkun jong ka mariang, kumjuh ruh kane ka  kane ka kharkhana ka la iaid lait ia ki aiñ ki kyndon ba iadei bad ka mariang bad kane ka kharkhana ka dei ban jngai  naki shnong ki thaw ne na ki jaka paidbah.
Na ka liang ka SEPSD ka kyntu  ia u myntri ka koit ka khiah ban kynriah noh mardor ia kane ka kharkhana sha kiwei pat ki jaka kiba jngai naka shong ka thaw ne ki jaka pule, namar kum kine ki jait kharkhana ki pynmih shibun ka tdem kaba sniew kaba ktah ia ka koit ka khiah jong ki briew kiba don sawdong kane kharkhana.
KA SEPSD kala ai jingtip ruh ia kane ka jingdawa pynkynriah ia kane ka kharkhana,  sha U Deputy Commissioner East Jaiñtia Hills District, Divisional Forest Officer (T) Jowai, Directorate of Commerce and Industries Government of Meghalaya, Shillong, Chief Forest Officer JHADC bad sha u Member Secretary Meghalaya State Pollution Control Board.
Na ka liang u Bah AL Hek u la kular ïaak SEPSD ban shimkhia ia kane kam bad u la ong ruh ba un phah shithi sha baroh kitei ki department na ka bynta ban kynriah noh sha wei ia katei ka kharkhana bad lada ym don lad ban pynkynriah lah ban khang noh ne pynsangeh treikam noh ia kane ka kharkhana.
JOWAI: “Ka Social Media kadei ka lad ai jingtip kaba sted bha bad kadei ruh kawei na ki lad ban ïakren khana bad ki paralok bad ban ïasam ïa ki jingthoh, ki dur ki dar bad kiwei kiwei, hynrei kaba kongsan kalong ba ngim dei pat ban ïathuh lut shaphang ka jingim ha ka social media (facebook, whatsapp, Instagram bad kiwei kiwei) bad ki briew kiba ym ithuh namar ki riew shim kabu ruh ki stad bha kumno ban pynngop ïaki briew ba kin ïoh leh ki kam runar ruser jong ki," la ong u Akri Wahlang, SI Jowai Police Station.
“Ka Social Media ka don haka jingmyntoi bad ka jingsniew, hynrei haba ngi pyndonkam ïaka ngi dei pat ban long kiba husiar bad ban kiar na kaba iasam bad iathuh lut ïaka jingim lajong," la ong shuh shuh u Bah Arki haba kren kum u riew shemphang haka jingai jinghikai pynsngewthuh halor ka Social Media kaba la pynlong da ka Jingïaseng Kynthei Jowai Presbytery ha District Library Auditorium, Jowai haka sngi ba ar.
Ha kane ka jingai jinghikai nalor ki khynnah skul la ïadonlang ka Kong Diammon Bareh Chairperson Jingïaseng Kynthei Jowai Presbytery, Adviser Jingïaseng Kynthei Pastor CL Laloo bad kiwei kiwei.
Kaba ma shuh shuh mynta ki riew shimkabu, nyngkong kin ïathuh ïaka jingim jingman jong ki hadien pat kin ong ba ki kwah ban iarap ïa ki briew kiba kynduh jingeh jingpang bad har rukom ki rukom pynbiej ban phon ban pah bad kin sa pan ki bank account bad lada bakla tiak ha ka jaka ban phin ïoh pisa phin duh ei ka pisa nala ka jong ka account.
Nalor kata ym dei than ban sam ki dur ki dar shaki briew kiba ym ithuh ban lait na ka jingshah pyndonbakla, la ong u Arki Wahlang bad bynrap bad lada don mano mano ba shah pyndonkam bakla ïaki dur ki dar dei ban wad ïaki lad jingiarap mar mar.
U la kyntu ïaki khynnh skul ba kim dei than ban pynlut por haki social media bad kum ki khynnah skul pyndonkam ïaka technology na ka bynta ki kam skul ban  myntoi ka pule ka puthi bad ban kiar na ka jingïalong paralok na ki briew kiba ym ithuh.
JOWAI: Ar ngut shipara kila shah kem noh ha ki pulit Anti Narcotics Task Force (ANTF), West Jaiñtia Hills District na Moomon, Mihmyntdu hajan ka ophis u DTO Jowai haka sngi ba ar.
Kine ki ar ngut shipara ki dei u Alexander Lamare bad u Livingstone Susngi kiba na ka shnong Nangbah Mulang.
Ki pulit ANTF kiba dei peit ïa ka kam khaïi drok hadien ba kila ïoh jngtip ba kidon ki briew kiba mlien ban shang sha Ladthadlaboh, Mihmyntdu bad kiwei kiwei ki jaka ban die drok kila hiar pynap shrip bad ïohkem haka por ba dang iaid ka kali kaba dei ka maruti car AS 02 C 6737 na katei ka jaka haka por kumba 4:30 PM.
Haka jingkhnra ïaka kali bad na ka met jong kine ki arngut la ïoh kurup ïa u drok heroin ba 2.17 gram bad ki song drok kiba thylli kiba suba bala dep die sha ki nongdih.
Nalor kata la kurup ka pisa T.51 hajar.
Halor kane ka jingiohkem ïa kine ki arngut ka jingtohkit ki pulit kala iaid shakhmat.
JOWAI: U Kamphereiei Pala, u samla pule jong ka North Liberty Higher Secondary School uba la wanrah ka nam ka burom jong ka skul, ka ïing ka sem, ka shnong bad ka Rilum Jaiñtia baroh kawei hadien ba pass bha bad wan haka kyrdan kaba phra haka First Ten Position jong ka result HSSLC (Science) kaba pynbna dangshen da MBoSE ula leit mih dalade sha u secretary Officers’ Club ban kyrpad jingïarap pisa na ka bynta ban u ïoh ban bteng jingpule kaba u angnud ban long u doktor.
U Kamphereiei Pala udei u khun u Ma Jaesar Pashiang bad ka Kong  Kratis Pala kiba na ka shnong Moolamylliang, East Jaiñtia Hills District.
Kane kan longïing ka dei kaba im da kaba bylla dewiong.
U Secretary Officers’ Club Ma Paul Synnah, u la ong ba u Kamphereiei ula wanmih sha ka jaka treikam jong u ban kyrpad ban ïarap ïa ka Officers’ Club ban kyrshan na ka bynta ba un ïoh ban bteng ïaka jingpule doktor.
U Ma Synnah, ula ong ruh ïa u ba ula pyntip sha baroh ki Officers’ lyngba ka whatsapp group jong ki bad baroh ki officer kila pynpaw ka jingkloi ban ïarap ïa u Kamphereiei Pala ban urlong ka jingthmu bad ka jingangnud jong u.
Ka Officers’ Club kala dep ban ïarap ïaki arngut ki samla pule ka District kiba angnud ban pule doktor bad mynta ka kynti ruh kin ïarap ïa une u samla bad la kitbok kitrwiang ba ka jingthmu bad ka jingangnud jong u kan urlong.
K a kam Border issue la kadei ka international border dispute lane ka interstate border dispute ka la dei ka Kam kaba jyrwit bha.
Ki phew snem ki la leit.
Bun bah ki briew  kila iap bad mynsaw, ki ing ki sem, ki jingthung jingtep bad ki jingri Jong ki briew ki la shah leh tohmet bad shah pynjot, ka hok longbriew ka la shah iuh roit, ka roi ka par kala sahkut bad kyntang iawai  ki riew shimkabu bar ri bar jylla kiba bam armaloi bad  bam sap ruh ki la kynrei.
Ka jingbym lah ban pynbeit ia u pud u sam bad ka Ri Bangladesh bad kumjuh ruh bad ka Assam ka la dei ka jinglehrain ia ngi kum ka jylla hi baroh kawei.
Lada kane ka kam ka dang neh sah kumne ngi la thikna ba bun bah ki jingsngewsih kin nang lap ia ngi.
Ka por  ka dawa  iaka jingpynbeit pud kham kloi katba lah.
Ha ka  HYC ngim idon jingmut shuh ban bein ne kynnoh iano iano, kam myntoi shuh ban beiñ ban kynnoh ia kiba la dep, kaba ngi donkam ka long ba ngin shim hikai na kipor kiba ladep.
Ka seng nyngkong eh ka ai khublei ia baroh ki riew shlur jong ka jaidbynriew kiba la trei shitom ban khih ban ksar na bynta kane ka mat.
Ngi sngew nguh ia baroh ki paradoh kiba sah ha ki thain border kiba la long ki shipai iada pud Jong ka jaidbynriew.
Khlem maphi ki paradoh kiba sah ha ki thain border lehse mynta ngi la shah klun lut ki jaka ha ka Bangladesh bad ka Assam.
Para Ri, na ka liang ka HYC ka khot ka wer mynta iaphi baroh ba ka por ka dawa ia ka jingiatylli bad iatreilang jong baroh ban pynbeit noh ia kane ka kam, ngi donkam ka jingiatreilang jong baroh ha kum kane ka por.
Ngi kyrpad ia u Chief minister, Minister, leader opposition, speaker, MLA, CEM bad MDC na KHADC bad JHADC bad ki politician baroh ba sngewbha nai pynlong politics ia kane hynrei to iatreilang baroh da kawei ka sur bad kawei ka jingmut.
Ngi kyntu ia ki officer la ki dei ki IAS, IPS, MCS bad baroh ki nongtrei sorkar ba phin iarap naduh ka mynsiem jong phi ban ngin ioh pynbeit noh ia u pud u sam ka jylla.
Ngi da kyrpad kyrpang eh ia ki Dorbar Trai Ri naduh ki dorbar hima, dorbar elaka, dorbar raid, dorbar shnong bad ki dorbar kur ba phin ia shimkhia ban iada bad pynneh la u pud bad kumjuh ruh ban ai ka kti ka mon kadiang jong phi sha kaban iada ia la u pud u sam.
Kyntang iawai ngi kyntu iabaroh ki sengbhalang ba ka por kala dei ban ia mih ryngkat lang ban long ka sur bad ka bor kaba khlain ban kyrshan, ban ai jingmut bad ban pynkynmaw ia ki bor sorkar bad ki Dorbar Trai Ri ba kin trei shitom ban iada bad pynbeit noh ia u pud u sam ka jylla.
To ngin kut jingmut ba ngin pyndep noh ia kane ka kam khnang ba ki long dien bad ki khun kynnah jong ngi kin nym mat shuh ia ki jingeh kiba ngi mat mynta,  to ngin long lakloi ban aiti ia ka jingsuk ka jong ngi mynta ban pyntikna ba pa pateng ban wan kan bit kan biang.
SHANGPUNG: “Ki Nurse ki don ka bynta kaba kongsan na ka bynta ban pynioh ïaka jingkoit jingkhiah kaba pura ia u nongpang," la ong u ma Comingone Ymbon, Myntri ka tnad Fisheries bad kiwei.
“Ka kam nurse kadei kaba eh, hynrei ka dei thymmei jong ka lad ai jingsumar ïa kiba pang ba shitom, kumta phi (nurse) dei ban ai ka jingshakri kaba bha tam ïa u nongpang ban ioh ka jingkoit jingkhiah ba pura,"la kyntu u ma Comingone haba kren kum u kongsan haka jinglehkmen Nurses Week ha Auditorium jong ka Shangpung Pohshnong haka sngi Saitjaiñ Ïa kane ka Nurses Week la pynlong da ka synjuk Trained Nurses Association of India (TNAI), Jaiñtia Hill Unit bad phang pdeng ka dei “Nursing: The balance of mind, body and Spirit".
La ïadonlang u Dr. Batkupar Nongkhlaw, Medical Officer Shangpung PHC, MDC Shangpung u J Treilang Suchiang haka jingialang kaba pyniaid u Jesper Nomgrum, Staff Nurse Jowai Civil Hospital.
Ka Kong C Pohdweng, Sister Tutor, Dr. NTG Nursing School Jowai haka jingkren kala pynshlur ïaki nurse ban bud iaki kam shlur bad nuksa ba bha ka Florence Nightingale, ka nurse ka pyrthei shai mynta kaba la aiti ïaka jingim jong ka ban sumar iaki shipai kiba la mynsaw haka thma Crimean War ha Europe.
La sdang ïa kane ka jinglehkmen da kaba thang ïa u mombati bad ka la don ruh ka jingai memento sha ki nurse kiba la shongthait na ka kam.
JOWAI: Ka Jaiñtia Students’ Union (JSU) War Jaiñtia Circle kala dawa na u EM Incharge Trading by Non Tribals, JHADC Ma Winning Garland Sungoh ban nym ai trading license ïaki bar jylla kiba khaïi bad trei bylla haka kam mawshun bad mawsalin bad kiwei ki jait kam ban nym ktah iaka jingkamai u trai ri trai jylla.
Ka JSU War Jaiñtia haka jingïalam President JSU War Jaiñtia Eddy Kery Pohtam, u General Secretary Kerrydiam Lamin haka sngi Thohdieng kila ai da dorkhat ban kyrpad ïa EM Incharge ba dei khmih ïa ka tnad Trading by Non-Tribal’s ban nym ai Trading License ïaki bar jylla kiba thmu ban khaii mawshun, mawsalin bad ïa kiwei kiwei ki jingbit ba kin ïoh ban trei bad bylla ha par mawshun bad par maw bad kiwei kiwei ki kam ba ki trai jylla ki dang lah ban trei ha War Jaiñtia.
Ka JSU kala ong ba nakaliang u EM ula kular ban shimkhia bad kyntu ïaki shnong ban nym ai NOC bad iatreilang bad konsil.
Ka JSU kala ong ba mynta kila jyllei bha ki kali bar jylla kiba kit mawshun mawsalin bad kala ktah iaka kamai ki kali trai jylla namar ba ka jingiohrung ki trok ba shalan mar ruh ka duna bha sha Bangladesh kaba kot tang 200-300 tylli shi sngi.
Halor kane ka JSU ka dawa ban pyndam ai trading license bad kiwei kiwei ki jingbit ba ki bar jylla ba kin nym iohlad ban knieh iaka jakpoh ki trai jylla.
Ki nongialam ka JSU kila kyrpad ruh ïaki waheh shnong ka thain war ba kim dei ban ai jingbit ïaki bar jylla ban seng kano kano ka kam kiba lah ban trei da ki trai jylla.
JOWAI: Ka Jaiñtia Students’ Union (JSU ka ai khublei bad kitbok kitrwiang ia ki samla ba wan shakhmat ha kane ka eksam Higher Secondary School Living Certificate (HSSLC) Examination Science bad Commerce  stream  kaba dang shu dep pynbna dangshen da ka MBOSE.)
U Lawyerson War President JSU, u la ong ba ka seng ka ai ka jingiaroh bad khublei kyrpang ia ki samla ba lah ban wanrah iaka nam bad ka burom ia ka ïing ka sem bad iaka jaitbynriew hi baroh kawei.
Ka JSU ka ai khublei kyrpang ïa u Berennice Anerict Tang, uba la wan ha ka kyrdan balai, u Kamphereiei Pala haka kyrdan ba phra kiba na ka skul North Liberty Higher Secondary School, Jowai bad u  Khroo Meda Dkhar naka KJP Synod Mihngi Higher Secondary School, Jowai ha ka kyrdan ba hynriew ha ka First Ten position.
Ka seng ka ai khublei ruh ia baroh kiba la pass ha kane ka eksam ba kin nangtrei shitom shuh shuh haduh ba kin poi haka thong haka jingim pule puthi jong ki, kumjuh ruh ka seng ka ai mynsiem ruh ia kito kiba ym shym la lah ban jop ha kane ka eksam ba kin trei shitom shuh shuh nangne shakhmat khnang ba kin ioh ban kheit ia u soh uba thiang.
SHILLONG: Ka Ïingbishar ba hakhliehduh ka Ri- Ka Supreme Court mynta ka sngi kala rai ban shah ban shalan ïa u dewiong ba 75000 metric ton haduh 31 tarik une u bnai ryngkat bad ka jingteh kyndon ïaka sorkar Meghalaya ba ka dei ban pynthikna ba ym dei ban shalan ne tih lait na u dewiong uba la dep ai challan.
Katkum ka hukum bala ai da u Justice Ashok Bhushan haka sngi Thohdieng “Ngi pyllait bad shah ban shalan ïa u dewiong ba 75050 mts uba la dep pyllait challan.
" Ka jingshalan dewiong kan sdang hadien ka jingai syrnod  jingpynshisha  da u ophisar u ba bat ïaka kyrdan Deputy Commissioner ba yn shah ban shalan dewiong naduh 17 haduh 31 mynta u bnai bad hadien kane ym shah shalan shuh ïa u dewiong.
JOWAI: Ka Hynñiewtrep Youth Council (HYC) Jaiñtia Hill District kala pynlong ka jingkhynra ïaki dukan bapher bapher ha Ladrymbai East Jaiñtia Hills haka sngi Thohdieng bad kala lap da ki spah spah tylli ki dukan ki bym don kot don sla- ka Trading License ban khaii pateng ha kane ka thaiñ bad don ruh ki bym shym la pynthymmai ïaki kot ki sla ban buh ïaki jait dukan bapher bapher.
Ha kane ka jingkhyra ka HYC la ïadonlang ki nongtrei jong ka Jaiñtia Hills Autonomous District Council (JHADC) bad na ka HYC la ïalam da u President u Mewat Suchiang, General Secretary Roaming Lamare bad kiwei kiwei ki dkhot ka HYC.
Ka HYC kala lap ba bun tylli ki dukan kila khang khyrdep lypa bad ka HYC ka suba jur ba kine ki dukan kila tip ïaka jingwan khynra  ka jong ki namar ba kila dep pyntip shaka bor jong ka JHADC bad ki Waheh Shnong katei ka shnong.
Ka HYC ka la lap kumba 800 tam tylli ki dukan kiba khang lypa bad tang 518 tylli eiei ki dukan kiba don Trading License, katba 300 tylli ki dukan bar jylla ki khlem pynthymmai ïaki kot ki sla bad 200 tam ki dukan ki bym don satia ïaki kot ki sla ban khaii pateng bad ban buh iaki dukan ha katei ka shnong kaba jyllei bha ki dukan bar jylla.
Hashuwa ban sdang ka JHADC bad HYC ban khynra ïaki dukan  kila don ki nongialam shnong bad ki pulit kiba wan ban tohkit, hynrei ba ki nongialam ka HYC kila pynshai ïaka jingthmu ka jong ki abd kane ka jingkhynra trading license kala iaid beit iaid ryntih.
Ka HYC ka kyntu iaka JHADC khamtam ïaka tnad ba dei peit iaka khaïi pateng ki bar jylla ba kin pynlong ka jingkhynra trading license bad labour licence man la ka por ban tem ïaka jingkhaïi beain ki bar jylla.
La kyntu ruh ïa ki Dorbar Shong ha baroh kawei ka Rilum Jaintia ban khanglad ïaki bar jylla ban khaii pateng khamtam ïa kito kibym don kot don sla ba kiba khlem ioh jingbit.
SHILLONG: U Myntri Ka tnad ka Koit ka Khiah u la iakynduh ia ka Suraksha Diagnostic Pvt. Limited na Kolkata na ka bynta ban iakren kumno ban ioh sdang pyntreikam noh ia ka ‘State of the Art Diagnostic Centre’ ka jaka sumar ban wad ïaki jingpang ha kane ka jylla haka sngi Palei.
Ha katei ka jingialang la ïadonlang naduh ki DHS kumjuh na ka Suraksha ban iakren sani bha na ka bynta ban sdang ïa kane ka jaka wad ne test ïaki jait jingpang.
U Myntri ka tnad ka koit ka khiah ka Jylla, u Bah AL Hek u la iathuh ruh ba ki la ioh pdiang T.20 klur na ka sorkar pdeng na ka bynta ban ioh thied noh ia ki tiar bad ki mashin.
“Ka shimpor haduh 6 bnai tang ban ioh ia ki mashin bad ki tiar namar hap ban thied na shabar," la ong u Myntri bad bynrap ba la buh thong ban sdang pyntreikam noh ïa kane ka jaka test mynta u snem ban myntoi u nongshong shnong khamtam kiba wan na ka longiing ba duk.
Ïa kane ka Centre yn buh ha Pasteur Institute, Shillong bad ka Suraksha Diagnostic Pvt. LTD kan pynbiang nadong shadong ïaki jingdonkam bad ka jingtei iaka iing ruh kan sdang noh.
JOWAI: Ki Pulit jong ka West Jaiñtia Hills kila kem ïa uwei u briew ba kyrteng u Everist Dkhar (26) ba na ka shnong Thadmuthlong A halor ka jingshah kynnoh ba u donkti ban dawa pisa na uwei u briew uab sah ha ka thaiñ ba hap ha Phramer Praffic Cell, Phramer.
La kynnoh ba une Everist ula phone ïa uwei u briew dawa pisa T.2 lak haka 28 tarik u bnai Iaiong bad byrngem byrsit ba lada um siew ïaka pisa kaba u dawa ula maham thang ïa ka kali bad pynmynsaw ia kiba haiiing hasem.
Marsien ïoh ka jingmudui ejahar ki pulit kila shimkhia ban pynap shrip ïa une u Everist bad ula lait na ki kti jong ki pulit haka 29 tarik Iaiong ha Rajasthan Hotel, Hynniawmer.
Ki Pulit kila buddien ïa une u Everist bad kila lah ban pynthikna bad ithuh ïa u briew bad la leit kem ïa u na iing jong ka lok haka miet 8 tarik u Jymmang.
Haka jingtohkit ki pulit ula phla ba ula leh ïa kane ka kam dawa pisa.
Ki pulit kila register iaka case pyrshah ïa u Everist  bad la pyngngat ïa u hapoh ka kyndon aiñ katkum ka section 506 bad 384 IPC bad ka jingtohkit pyrshah ïa u kala iaid shakhmat.
JOWAI: Ki Pulit pynlip ding bad ki paidbah hynne ka sngi kila lap ïaka metiap jong u Sonidawan Sayoo, uba la ïap ngam jyllop ha Wah Umiurem.
U Sonidawan Sayoo uba dang 22 snem ka rta ba naka shnong Mynska ula jah naduh ka 5 tarik une u bnai haka por leit khwai bad hynne ka sngi la pynlong ka jingwad paidbah ïa u bad la lap ïaka met jong u naka thwei Iachemum.
U Sonidawan u dei u samla pule jong ka Thomas Jones Synod College haka kyrdan BA Honours Khasi 2nd Semester.
JOWAI: U Kamphereiei Pala uba na ka shnong Moolamylliang, East Jaiñtia Hills District ula wanrah ka nam ka burom jong ka skul North Liberty Higher Secondary School bad ka ïing ka sem jong u hadien ba ula rung haka thup First Ten Position bad wan haka kyrdan kaba phra haka Higher Secondary School Leaving Certificate (HSSLC) (Science) jong ka Meghalaya Board of School Education (MBOSE) haka resol kaba pynbna haka sngi Balang.
U Kamphereiei u dei u khun jong ka Kong Kratis Pala bad u Ma Emle Pachiang.
U Kamphereiei ula pyndep ïaka matrik jong u na Tluh Secondary School, hynrei hadien ka jingkhangtih dewiong une u khynnah ula jan ban pep skul namar ba hiran ka ïoh ka kot jong ki kmie ki kpa jong u, kiba im ja da kaba bylla tih dewiong.
Hynrei ki katto katne ki nongshong shnong ka Moolamylliang bad kiba haiing ka kila wan mih ha Principal ka North Liberty Higher Secondary u Richard B Uriah ban kyrpad ban ailad ïa u ban rung klas ha kane ka skul.
U Ma Richard ruh hadien ba ïohi ïaka resol ba bha une u khynnah haka matrik ula pynrung klas ïa u bad bei pisa ïa u Kamphereiei na ka bynta jinglut jingsep baroh haka kyrdan 11 bad 12.
Ka khubor kaba sngewtynnad kalong ba u Kamphereiei wat hadpeng ka jingduk ka jingkyrduh ka iing ka sem hadien ka jingkhang tih dewiong ha ka Jylla kam shym la khanglad ïa u ban poi ha kane ka kyrdan.
“Ka daw ba nga poi haduh kane ka kyrdan ka dei ka jingdon ryngkat U Blei haka jingim jong nga bad ka jingkyrshan ka skul North Liberty HSS ïa nga khamtam u Principal ka skul u Richard B Uriah uba don ka mynsiem ba kylluid ban ïarap ïa kiba duk bad nga ïohlad ban bteng ïaka jingpule khlem da hap ban siew eiei ban leit skul ha kane ka skul ar snem," la ong Kamphereiei bad ai khublei ïa baroh ki nonghikai, ki nongtrei ka skul kiba ai mynsiem ïa ki khynnah skul ban minot haka pule ka puthi.
Haba kylli kaei ka khubor kaba u kwah ban ai sha ki para khynnah skul, ula jubab ba “Lada ngi minot haka pule ka puthi, ka jingduk ka jingkyrduh kam lah ban khanglad ba ngin poi sha ka thong kaba ngi thmu bad ka donkam ïa ngi ban sumar syndong tang ka akor ka burom haka jingim kum ha kine ki sngi ba jur bha ka jingtynjuh kum haka jingialuh samla haka rta kaba dangrit bad ka jingpyndonkam bakla iaka technology ne ka internet.
“Ngam ong ba ka technology ka sniew, hynrei ha kine ki sngi kum ki khynnah skul ngi dei ban nang ban pyndonkam iaka technology ban myntoi haka kam pule puthi namar ba ka bunsien  ka juk internet ka khring ïa ngi sha ki kam pynbyrngia kaba pynsepei ïaka por pule puthi jong ngi," la ong u Kamphereiei.
Une u khynnah u angnud ban pule Doktor bad u kyrmen ba u pass ïaka entrance jong ka NEET.
Ka North Liberty HSS, Jowai wat la ka dei ka batch kaba nyngkong haka Science stream kala leh bha ha kaba baroh 30 ngut ki khynnah kiba ïakhun iaka exam kila pass haka 1st division lait noh tang uwei uba wan haka kyrdan 2nd Divison haryngkat ki distinction haki sobjek bapher.
Uwei pat u khynnah skul ka North Liberty HSS, u Berennice Anerict Tang, uba sah Dongmihsngi Ladthadlaboh, Jowai ula wan haka kyrdan balai.
Baroh lai ngut ki khynnah pule na Rilum Jaiñtia ba kynthup ïa u Khroo Meda Dkhar u khynnah skul jong ka KJP Synod Mihngi Hr Sec School, Jowai uba shong ba sah ha Chilliangraij ula wan haka kyrdan kaba hynriew ki angnud ban pule doktor.
JOWAI: Ki lai tylli ki sengbhalang kiba kynthup ia ka All Jaiñtia Student Union (AJSU), ka All Jaiñtia Hills Social Welfare Organisation (AJHSWO) bad ka Hynniewtrep Youth Council (HYC) kila leit buh da ka dorkhat ha u Deputy Commissioner ka West Jaiñtia Hills District haka 7 tarik une u bnai ban ujor halor  ka jingjur palat ka jingshalan tuh iaki masi manla ka miet sha Bangladesh.
Kane ka jingshalan tuh ia ki masi sha Ri Bangladesh kala ktah ruh ia ka dor jong ka dohmasi hapoh rilum Jaiñtia na ka daw jong ka jingduna masi bad u paidbah ula ud halor ka jingrem dor jong ka dohmasi.
Naka liang kine ki lai tylli ki sengbhalang haka miet 6 atrik kiila leit hi dalade ban jurip haka surok Jowai-Amlarem-Dawki  bad ha katei ka miet ha ka por kumba 9:30 PM kine ki nongialam seng kila lap da ki phew phew tylli ki trok kit masi ki iaid lyngba u surok Jowai-Amlarem-Dawki kiba kit masi bad la suba jur ba ki dei kiba shalan beaiñ sha Bangladesh.
Shuh shuh la ong ba ki Challan ba kine ki trok ki ioh ka dei ban pynpoi ia ki masi tang haduh ka shnong Demthring, West Jaiñtia Hills.
Katba kiba bun hi ki trok ki masi ki dei kiba shalan tuh ïaki masi sha Bangladesh.
Ha katei ka miet ki nongialam jong kine ki seng kila pan jingiarap ruh na ki Pulit Amlarem ban bat ia ki ar tylli ki trok ba la phah pynsangeh kiba don ia u Register ML 04-A 8835 bad ML04B 8099, haka jaka ba la pynsangeh ia kine ki trok, la kynnoh ba ki pulit ki la shu ai daw kumne kumtai bad kila shu phah iaid beit ia kine ki trok kaba pynsuba jur ba ki pulit ruh kila lah ban donkti haka kam shalan masi tuh.
Ha ka jingiadei bad kane naka liang u General secretary ka AJSU, PS Phawa u la pyntip ruh sha u SP ka WJH, hynrei haduh mynta na ka liang ki pulit kim pat shem la leh ei ei ruh.
U DC West Jaiñtia Hills hadien bala ioh ïaka dorkhat ula ong ba un shimkhia ia kane ka kam.
Kine ki lai seng kila dawa na u DC ban pynlong ka jingkhynra iaki trok kit ba iaid iaka surok Jowai-Amlarem-Dawki bad ban phah da u magistor bad pulit bad ka kynhun nongring dur ban lap ïaka jingshisha halor ka jingshalan masi beaiñ na kane ka thain sha Bangladesh.
JOWAI: Uwei u samla ba kyrteng u Sonidawan Sayoo uba na ka shnong Mynska ula jahrngai haka por ba u leit khwai naduh ka 5 atrik une u bnai.
La ïathuh ba une u Sonidawan u dei uba pule ha Thomas Jones Synod College haka subjek Honours Khasi 2nd Semester kaba ka exam jong ki kan sdang lashai ka sngi.
La kyntu ba lada don mano mano ba ïohi ïa u sngewbha ban pyntip ha une u number 8787686584.
Ha kawei pat ka khubor u wei u samla ba kyrteng u Ngeitmon Pala (20) uba dang shah hikai kum u Security Guard ha Bosco Pnar Institute, Mihmyntdu, Jowai ula iap ngam jyllop haka thwei Thlumuwi kaba don ha lynti ban leit sha Amlarem.
U Ngeitmon Pala u dei uba na ka shnong Sakhain, East Jaiñtia Hills  District.
Kane ka jingjia haka sngi Balang bad la lah ban sei ïaka met jong u Ngeitmon haka por 5 baje nohphaisngi na katei ka thwei da ka jingiarap ki pulit Fire and Emergency Service.
DAWKI: Ka jingthmu ban tei ïaka Integrated Check Post (ICP) ha Dawki, West Jaiñtia Hills District ka dei ka nusip jot ïaka War Jaiñtia baroh kawei bad kaba sngewlehraiñ shuh shuh ka dei ba ki trai khyndew haduh mynta kim pat ioh ka bai musur khyndew na ka sorkar jylla.
Kane ka ICP kaba dei peit da ka Land Ports Authority of India (LPAI) la plie paidbah ha ka 24 tarik u Kyllalyngkot 2017 bad la mang ban pyndep ha u bnai Nailar 2018 haka jinglut T.92.34 klur haka jaka kaba heh haduh 22 Acres.
Kane ka ICP ka don ha lynti ban leit sha ka shnong Muktapur na Tamabil, hynrei kane ka jingthmu ban tei iaka kad khaii kala sangeh mynta namar bala mih bun bah ki kynram kynram nalor ka jingbym ioh bai musur khyndew ki trai jaka, ka Ri Bangladesh ruh kala phah kynran ïa kane ka ICP na ka jaka ba don kham shadien namar ba kala jan palat sha u pud bad la ong ban kan wanrah ka jingkhapngiah kaban ktah iaka khaii hadpeng ki ar tylli ki Ri.
Ym tang katta ka jingsahkut kane ka jngpyntrei ïaka ICP ka dei ruh ba ka don ka mukotduma ha Meghalaya High Court hadpeng ka TK Engineering kaba shim kontrak ban tei iaka ICP pyrshah sorkar India bad kiwei kiwei namar ba kala shah pyndam trei bad shah ba ka slem ban pyndep iaka jingtrei bad kiwei kiwei.
Mynta kane ka jingbym iaid shakhmat ka jingpyntrei ïaka ICP kala pynkynduh mawsiang ïaki nongshong shnong ka thain War Jaiñtia naduh Tamabil, Amlympiang, Amdoh, Rhongkum, Amsku, Muktapur, Syndai, Hawai Bhoi bad kiwei kiwei ki shnong namar ba ka surok ban iaid sha kine ki shnong na Tamabil kala kylla surok ktieh bad sniew palat liam kaba buh jingeh iaki kali motor bad ki briew ban iaid ban ieng.
Ka jingbun ki trok kit maw, mawsalin khlieh la ka sngi kala wanrah ka jingsahkut kali ha katei ka jaka.
Ki kali rit kim lait ban iaid iaka surok kaba ktieh kaba dap da ki thliew ki syar bad bun sien ki paidbah kim lah ban pynpoi iaki marrep jong ki sha iew bad hap leit phai shala shnong.
Halor kane ka jingsniew ka surok na kaliang ka JSU War Jaintia Circle kala dawa na u nongmihkhmat ka thain bad ka sorkar ban shna noh ïa katei ka surok ban suk ka iaid ka ieng u paidbah.
La dawa ruh na ka sorkar jylla ba kan tuklar ha kaba iadei ban ka jingsahkut ka jingtrei ïaka ICP.
JOWAI: Ki Pulit jong ka West Jaiñtia Hills District kila ioh kurup biang ïaki battery ba shah tuh kiba pyndonkam ha ki tower mobile phone bad kila iohkem ruh 6 ngut ki suba snar nongtuh.
Ki Pulit kila iathuh ba haka sngi Balang haka por 6 baje mynstep hadien ka jingioh khubor kaba thikna, kila leit ban khynra ïa kawei ka jaka sah ki bar jylla kiba die nar jot tin jot kaba don ha Ladthadlaboh, Jowai hajan ka kudam ka Rymbai Gas Agency.
Ki pulit haka jingkhynra ia katei ka ïing ba sah ki bar jylla kila ioh kurup  ym duna ïaki 40 tylli ki battery tower mobile na khrum jingthiah jong ki.
Nalor ki battery la kurup ia kiwei kiwei ki tiar jong kiba battery kiba la dep ban pynpait pynpra bad song ha ki byrni, ki kurat ot nar bad kawei ka kali gypsy jot kaba pyndonkam da kitei ki bar jylla, kaba la pyndait da ka registration number thok.
Kine ki battery dei kiba la shah tuh na Tuber, Thadmuthlong, Jowai bad Hynniawmer bad kiwei kiwei ki jaka.
La iathuh ba ha kane ka jingkhynra ia katei ka iing ki don katto katne ki suba donkit kila lait phet.
Halor kane ka jingiohkurup ia kine ki battery ka jingtohkit ki pulit kala iaid shakhmat bad dang thwet ruh ia kiwei kiwei ki suba ban pynpra iaka kynhun jong kine ki nongtuh.
SHILLONG: Ka St Anthony’s Higher Secondary School, Shillong bad ka BBS College, Shillong kila wan haka kyrdan kaba nyngkong haka resol Higher Secondary School Leaving Certificate (HSSLC) kaba la pynbna da ka Meghalaya Board of School Education (MBOSE) haka science bad commerce streams haka sngi Balang.
Ka Debjanee Bhattacharjee jong ka St Anthony’s Higher Secondary School kala wan haka kyrdan kaba nyngong eh haka science stream bad u Bhanudaya Upadhaya jong ka BBS College haka commerce stream.
Na West Jaiñtia Hills District, ka North Liberty HSS bad ka KJP Synod Mihngi HSS kila ïoh ban buh jaka ialade haka kyrdan first ten position haka HSSLC Science.
Ka North Liberty HSS kala wan haka kyrdan balai bad ba phra bad ka KJP Synod Mihngi HSS haka kyrdan ba hynnriew.
U Berennice Anerict Tang jong ka North Liberty Hr Sec School, Jowai uba sah Dongmihsngi Ladthadlaboh, Jowai ula wan haka kyrdan ba lai bad u Kamphereiei Pala (North Liberty Hr Sec School, Jowai)  uba na Moolamylliang, East Jaiñtia Hills District ula wan haka kyrdan ba phra.
Haka kyrdan ba hynriew la ioh da u Khroo Meda Dkhar na ka skul KJP Synod Mihngi Hr Sec School, Jowai uba shong ba sah ha Chilliangraij, Jowai.
JOWAI: Ka jingkhaii masi tuh sha Bangladesh katba nang mih ki sngi ka nangjur bad tang ha ki ar bnai, ha u bnai Lber bad Iaiong 2019 la ïoh kurup haduh 303 tylli ki masi kiba thmu ban pynkam sha shilliang ïa u pud India Bangladesh.
Kiba bun kine ki masi ba shah kurup ki dei na ka thain Mukutapur BOP kiba hap haka Dawki Police Station.
Dangshen ha u bnai Iaiong 24,  ki shipai ïada khappud BSF kiba na ka Muktapur BOP kila ïoh kurup 13 tylli ki masi na ki 2 tylli ki trok kiba ïaid lyngba ka surok Amlarem Muktapur.
La kem ruh ïaki 6 ngut ki briew kynthup ki nongniah kali, nongbud bad ki suba nongpynkam ïaki masi sha shilliang u pud bad kine ki briew ki dei ki trai shnong na Pdesngshakap, Amlarem, Pynthorlangtein bad na Ri Bhoi.
Shuh shuh haka 21 tarik u Iaiong ki shipai BSF jong ka Nongkhen BOP kila kurup 2 tylli ki masi dab.
Ha kaba iadei bad kane ka jingioh kurup masi la register case ha Dawki Police Station bad la pyngngat haka kyndon ain ba lehbein iaki mrad ki mreng PCA Act.
La bthah ïa baroh ki trai kiba jah masi, shah tuh masi ban wan mih ha thanad ban pyndep iaki jingdonkam ka aiñ.
JOWAI: Ka seng Hynniewtrep Achik National Movement (HANM) Laskeiñ Block Circle, kala kynnoh ba ki Chairman/Secretary Village Employment Council (VEC) hapoh Laskeiñ Block, ki bthah ïaki nongtrei bylla kiba don job card ban pynphai biang ïaka pisa kaba la thep haka account na block sha ka VEC tang namar ki ai kontrak bad pyndonkam da ki kor ban trei ïaka skim Mahatma Gandhi National Rural Employment Guarantee Scheme ne ka skim bylla 100 sngi.
Ka HANM kala kynnoh ba bun tylli ki shnong ne ki VEC kiba don ha Laskeiñ Block ki shim kabu ïa kane ka skim kaba la mang ban ai kam 100 sngi ïa uwei pa uwei u nongshong shnong, pynban haka jaka ban ioh kam ki nongbat job card ki ai kam sha ki briew kiba don ki puh shilum bad kiwei kiwei ki kor kaba pynduh jingmyntoi ïa u paidbah ne nongtrei bylla.
Ka HANM kala kynnoh ba mynta kane ka jingleh jong ki VEC ban bthah iaki nongbat job card ban pynphai iaka ppisa kaba la poi haka account jong ki kala pynkulmar iaki nongtrei shi spah sngi.
U President HANM EJ Law, u la ong ba ia kito kiba ym shym la trei ne bylla ruh hynrei kiba don iaka Job Card, ka pisa ka rung hapoh ka Account jong ki bad ia kine ruh ki VEC ki phah sei ia ka pisa ban leit ai ha kti jong ki.
U la ong ruh ba ka seng kala lap ba kane ka jia ha VEC  Shangpung, Pamanik, Mynska bad kiwei ki VEC ba don hapoh ka Block Laskeiñ.
Ha kaba ki VEC ki lehbor bad pyntrei da ki kor ki bor ïa kane ka skhim bad ki VEC byrthen ba lada ki paidbah kim mynjur iaka jingpyniaid ka VEC kin sangeh ban wanrah jingtrei lyngba ka 100 sngi.
U EJ Law u la ong ba ki VEC, haka jaka ba kin pynshlur ia ki nongbylla ban trei da ki kti ban ioh trei ki nong ioh job card, hynrei ki pyndonkam beit da ki puh shilum da kaba ai kontrak tang ban ioh myntoi ki katto katne hapoh ak VEC.
JOWAI: Ka Seiñraij jong ka Mukhaialong kumba ju long manla u snem, mynta ka kynti ruh kan pynlong ia ka Shad Sukra 2019 haka 11.5.2019 ha ka por 1 baje nohphaisngi ha madan Shad Sukra jong ka shnong.
Ka Shad Sukra kadei ka jinglehkmen shuwa ban hiar bet ïa u symbai u phniang bad ban ainguh ïaka mei mariang ban bha ban miat u kba u khaw.
U Assistant Secretary jong ka Seiñraij Mukhaialong, u Hundred Phawa ula pynpaw ba ka Seiñraij Mukhaialong ka khot u wer sngewbha ia baroh ban wan iashimbynta ha kane ka Shad Sukra ba kan long kaba phuh kaba phieng.
KHLIEHRIAT: U wei u briew uba kam ialade ba u dei u dkhot ka Hynñiewtrep People Defence Alliance (HPDA) ula ngat ei ha ruh nar ki pulit jong ka East Jaiñtia District namar ka jingshah kynnoh dawa pisa na ki dukan ha Khliehdupon, Ladrymbai.
Une u dkhot ka HPDA u dei uba la tip kyrteng kum Andrew Lamare.
La ïoh bat ia u da ki shipai shnong (Village Defence Party) jong ka Ladrymbai Khliehdupon hadien ba kila ioh ka jingujor ba une u Andrew bad ki paralok jong u ki leit ban dawa pisa na ki katto katne ki dukan ha Khliehdupon haka 3 tarik une u bnai.
Mar mar ki shipai shnong kila shimkhia ban wad ia u bad ïoh bat ia u bad aiti syndon sha ki pulit.
Halor kane ka jingshah kynnoh dawa pisa u dkhot ka HPDA ka jingtohkit ki Pulit kala iaid shakhmat.
Nakaliang ka Hynniewtrep Defence Alliance (HPDA) kala kyntait iaka jingkam dkhot une u Andrew bad kala ong ba ym don dkhot uba kum kane ka kyrteng hapoh ka HPDA bad kane ka dei tang ka jingpynthohbria iaka HPDA.
JOWAI: Ki paidbah nongshong shnong jong ka Iooksi, West Jaiñtia Hills kila pynpaw ïaka jingsngew kyndit ha kaba ïadei bad ka jingkiew kynsan jong ka bill light kynthup ïaki longïing ba duk (BPL) bad don ruh kiba ioh pdiang kaba bai bording kaba la kot haduh T.552119.
Ka KSU Laskeiñ Circle hapoh ka jingialam u President u Balawantei Suchiang kala leit jurip dalade haka jaka siew bill light ki nongshong shnong jong ka Iooksi haka sngi Nyngkong bad kala lap tynkrein ïaki jingbakla ha rukom shna bill light ka MePDCL jong ka Khliehriat Sub-Division.
Wat la ki nongshong shnong kila dep siew ïaka, hynrei ka paw ba kim pat dep siew la bun bun bnai (outstanding bill).
Ka bording BPL ruh kaba sam sha ki longïing kiba duk, ka bai bording kala kiew palat iaka T.600.
Ka KSU kala dep ïakynduh bad iakren bad u SDO ka Khliehriat Revenue Sub Division, Khliehriat ban pynbeit ïa kane ka jingthurmur ka tnad, pynban haduh mynta ym shym la pynbeit ïa kane ka jingkhaler ki nongtrei ka tnad MePDCL.
SHILLONG: Ka Hynñiewtrep Youth’s Council (HYC) Mawlai Circle haka sngi Nyngkong kala leit ban khynra ïa ki kot ki sla jong ki nongkhaïi bar Jylla kiba khaïi sla tyrpad bad synsar ha iewdielang ha Mawlai Mawiong (Mawiong Regulated Market).
Ha kane ka jingleit khynra kaba dei ruh lyngba ka “Sier Lapalang Operation" ka HYC kala lap ïa kiba bun ngut ki nongkhaïi bar Jylla kim pat pynthymmai ïa ka Trading License hapoh ka KHADC watla ka por kala kut hynrei la lap ba ki pyndonkam beit da kiba rim bad ka HYC mar mar kala khang khyrdep lut ïa baroh ki dukan bad ki kudam jong ki nongkhaïi bar Jylla tad haduh ba kin da pynbiang bad pynthymmai ïa ka Trading License.
Ka HYC kala lap ruh ba ki don ki nongbylla kiba trei ha katei ka jaka kim don ïa ka Labour License bad ïa kine ruh ka seng kala phah sangeh noh.
Ka HYC kala leit ban ïakynduh ruh ïa ka Secretary badei peit ïa kane ka ïew ban ïakren ha kaba ïadei bad ka jingïoh lad jong kine ki Bar Jylla ban khaïi bad trei ha kane ka jaka khlem ki kot ki sla kiba biang.
Ha kane kajuh ka sngi ka HYC Mawlai Circle kala leit ban khynra ruh ïa ki kot ki sla jong ki nongbylla bar Jylla kiba trei ha ka jingkieng jong ka surok by pass ïa kaba la pyntrei da u Bah Bungsing Sohphoh bad hadien ba ka HYC kala jurip ïa ki kot ki sla la lap ba baroh na kine ki nongbylla bar Jylla kim don ïa ki kot ki sla kiba biang khamtam ïa ka Labour License napoh KHADC, kumta ka HYC kala pynher krad lut ïa baroh kine ki nongbylla bar Jylla sha ka jaka kaba ki wan.
U Bah Maiñbor Khyriem u la ïathuh ba hadien ka jingioh jingujor ba ki don ki nongkhaïi ki ba khaïi laitlan khlem da pynthymmai ïa ki kot ki sla ha katei ka jaka kumta kala pynlong ïa ka seng ban leit khynra bad la lap ba la jan baroh na kine ki nongkhaïi kiba khaïi lyngba ki kot ki sla ba la kut por.
Ka HYC lyngba ka Sier Lapalang Operation kan ym shong kli kti, hynrei kan ïai khynra na ka por sha ka por ïa baroh ki nongkhaïi bad nongtrei bar Jylla bad dawa ruh na ka Sorkar ba kadei ban pyntreikam noh mardor ïa ka ILP hapoh ka Jylla Meghalaya khnang bah lah ban teh lakam ïa ka jingwan rung kynthlep jong ki bar Jylla.
KHLIEHRIAT: Ka  Khasi Students’ Union (KSU), Narpuh Circle haka sngi Nyngkong kala leit hiar haka kharkhana dewbilat  Dalmia Cement Bharat Limited kaba don ha Thangskai East Jaiñtia Hills ban pynsangeh mardor iaka jingthmu pynrung kyrteng Aadhaar ïaki spah spah ngut ki bar jylla kiba trei bylla ha katei ka kharkhana.
Ka KSU kala kynnoh ba la leh sop sop ïaka jingpynrung kyrteng Aadhaar hapoh katei ka kharkhana bad la suba jur ba ka don eiei sha lyndet bad ka KSU kala phah pynsangeh mardor ia kane ka jingpynrung kyrteng Aadhaar  namar ba bun na ki bar jylla ki dei tang ki nongbylla sngi kiba wan na Assam bad kiwei kiwei ki jylla bad kim bym don satia kino kino ki kot ki sla ban pynthikna ba ki dei ki nongshong shnong ka Ri India.
Katba na kaliang ki nongtrei katei ka kharkhana kila kam ba ka jingthmu ban pynrung kyrteng addhar ka long tang na ka bynta ki nongtrei ka kharkhana, da kaba kam ba lada kim don aadhaar kim ioh ban sei ia ka Provident Fund  jong ki.
U Ma Kwillness  Suchiang President ka KSU Narpuh Circle ula ong ba naka liang ka KSU kan nym ailad satia iaki bar Jylla ban ioh pynrung kyrteng Aadhaar ha katei ka thain , lada ki donkam Aadhaar kila dei ban leit pynrung kyrteng sha shnong trai lajong.
Kane ka jingleh ka kharkhana dewbilat ban pynrung kyrteng sop sop ia ki nongtrei bylla barjylla ka buh ka jingma kaba khraw ia ka thaiñ bad ka jaidbynriew namar bun na kitei ki poiei dei kiba wan na ri Bangladesh, Assam bad na kiwei kiwei ki jylla bymdon ki kot ki sla ba biang, ula ong u nongialam ka KSU u Ma Kwillness Suchiang.
Ka KSU kala maham ïa kane ka kharkhana ban sangeh ia kane ka jingleh tuh ban kdup ia ki poiwir bad  lada kan lap biang kan pyni da ka kam.
“Ka Assam ka dei ka ktem ki khar Bangladesh, ki sah tang katto katne sngi ha katei ka jylla ki ioh epic, pan card, nangta ki wan bsuh khlieh sha ka jylla jong ngi da kaba leh mynleh wad kam bylla, hynrei ki kam pat da kumwei," la ong Deibormi Dkhar General Secretary KSU Narpuh Circle bad ula bynrap ba dei halor kane ka nongrim ba ki pyrshah namar ba kim kwah ba katei ka thain kan shah tyllep ha u poiei shisngi.
JOWAI: Kiba ha ïing hasem jong u khynnah 14 snem ka rta,  u Asuk Ryngkhlem kila pyntip ba la lap ia u ha ka sngi Saitjain na kawei ka tandoor shet jingbam ha Riatturiem, Jowai.
U Asuk Ryngkhlem, ula jah na ïing ba u sah ha Iawmusiang Jowai naduh ka 28 Iaiong naduh ka por kumba 7 baje janmiet bad la ujor ruh ba ula jahrngai.
La iathuh ba la lap ïa une u khynnah na kane ka dukan shet jingbam bad ula trei bylla ha katei ka dukan khlem iathuh ïano ïano ha kiba ha ïing bad ula shu mih la mih na iing.
K a Special Assistance Grant ba ai bhah ka Sorkar Kmie ha KHADC kam dei ban poi sha ka pla jongno re jongno bad ban pyndonkam bakla ia kane ka pisa, hynrei dei ban pynpoi hok sha u paidbah.
Ka KHADC ha kine ki snem kiba la leit kala paw ha ka jingshna ia ki aiñ iada Ri ki ban iada ia ka jaidbynriew Hynniewtrep.
Hynrei tang 2 bnai ba wan ki MDC thymmai ngi iohi pynban ba ki ia knieh iaka song pisa SAG ka sorkar kmie bad kane kalong kaei kaei ka bym lah ban pdiang bad kane ka dei ka jing ñiewbein ia ka jingangnud jong ka jaidbynriew na ka KHADC.
Ka jaidbynriew ka angnud na ka KHADC ba kan wanrah ki aiñ ban iada ia ka jinglong ba kyrpang ka jaidbynriew, ka riti dustur, ka khyndew ka shyiap, dorbar trai ri bad ban bud dien ia ki aiñ kiba la dep thaw kum ka Khasi Lineage Bill bad kiwei kiwei ki aiñ.
Ka HYC kala ong ba EC thymmai khamtam ka tnad Trade bad Labour kila shimkhia ban trei na ka bynta ban tem bad ban khanglad iaka jingkamai spah beaiñ u barjylla, hynrei  sngewsih ba ki don pat kiba bunkam ha ka ia knieh pisa bad ia knieh shuki.
Ka jingshlur jong kine ki MDC ban ia knieh pisa bad ia knieh shuki imat kadei na ka daw ba ki dang thmu bad ki sngew ba ki lah ban hukum ia ki officer ka council ban kin thep ia ka pisa paidbah ha ki account shimet jong ki, kumba la kynnoh ba mynshwa ba u CEM (Bah P N Syiem ) u la hukum ia u secretary ka KHADC  ban shim ia ki pisa ka professional tax ban thep ha ki personal account bad ban ia pyndonkam bakla ia ka pisa lyngba ka Monolith festival bad kiwei.
Ngi lyngngoh ba haduh mynta ka police department kam pat lah ban pyndep wat tang ia ka investigation halor kane ka kam.
Ka jing bym pat pynshitom ia u nonghukum bad nongleh ia kane ka kam beain ban thep Pisa ha ki personal account bad ki nong pyndonkam bakla ia ki Pisa ha ka monolith festival ka pynlong ia ki MDC Mynta ban ia khieh ia kane ka pisa da kaba mutdur ba kin ioh thep ha ka pla lajong.
Ka HYC ka dawa bad maham ia baroh ki MDC ba ka pisa lyngba ka Special Assistance Grant kadei ban poi sha ki paidbah ym ha ki account jongno re jongno kumba long mynshwa.
Ngim tuklar mar katno phi ia sam hynrei ki dei ban pynthikna ba kan poi hok sha ki paidbah.
Ngin buddien ban pynthikna ba wat tang shityngka na ka pisa ba la mang ban pyndonkam ymdei ban rung ha ka personal account jongno re jongno.
Ka seng ka kyntu ruh ia baroh ki MDC ba ki dei ban ia pynleit jingmut ban iada ia ka jaidbynriew ha baroh ki liang  da kaba wanrah bad shna ia ki ain bapher bapher bad ki polisi treikam bapher bapher ym ban ia bunkam ha ka jingiaknieh pisa ne pynkhyllem shuki.
Ngi kyntu ba phi ia shna ia aiñ iada Ri  ym ban ia knieh shuki.
Ka jaidbynriew ka donkam ia ki nongshna aiñn ban iada ia ka Ri ym ia kiba rhah shuki.
Roykupar Synrem General Secretary HYC, CEC.
JOWAI: Ka Jaiñtia Students Movement (JSM) Central Body kala dawa na ka Jaiñtia Hills Autonomous District Council (JHADC) ban phiah noh ia ka Elaka Jowai bad ban khynra bad pyndam ïaki Trading license jong bar jylla.
Ha ka dorkhat sha u Chief Executive Member (CEM), JHADC ma Thombor Shiwat, ka JSM kala pynpaw ba ka Elaka Jowai ka kynthup ia ki 83 tylli ki shnong kiba hap hapoh West Jaintia Hills bad East Jaintia Hills District bad  27 tylli ki shnong ki hap hapoh Raid Tuber.
U Leningstar Rymbai President ka JSM, ula ong ba ki nongialam jong kitei 27 tylli shnong naduh u snem 2016 ha u bnai Risaw 7 tarik hapoh ka lama jong ka Raid Tuber Elaka Demand Committee ha Tuberkmai Shnong, East Jaiñtia Hills District kila pynpaw ba kala dei ban phiah noh iaka Elaka Jowai bad ban thaw iaka elaka Tuber.
Ula ong ba ka ka lah ban thaw ia ka Elaka Tuber katkum ka aiñ Jaintia Hills Autonomous District (Establishment of Elaka and Village and Election, Appointment, Powers, Functions and Jurisdiction of Dolloi/Sirdar and Waheh Shnong) Act 2015.
Ka JSM kala dawa ruh ban wanrah biang iaka jinglong tynrai ka Iaw Pynkat kaba don ha Khliehriat East Jaiñtia Hills ba ka kam die jingdie kanlong tang hapdeng Khasi Pnar bad ban pyndam mardor ia ka jingdie jingdie jong ki bar jylla kiba la jyllei katba nang mih sngi kaba la ktah ïaka ioh ka kot jong ki trai ri.
La dawa ruh ban khynra ia ki dukan bar jylla ba ki suba jur ba kin don ki kot ki sla ba biang ban khaii pateng bad ban shongdie jingdie ha katei ka iew.
Ka JSM haka dorkhat kaba la ai ha u CEM kala dawa ban buh tnad treikam ka JHADC ha Khliehriat ban pynsuk ïa u paidbah bad ba ki MDC ruh kin wan shisien shi taiew khnang ba kin paidbah kin lait ban leit shaduh Jowai ban leit pyndep kam ha ophis Jowai.
Ka JSM ka la dawa ruh na ka JHADC ban khynra trading licenses bad labour licenses ba jyllei ki bar jylla bym don kot don sla kiba khaii pateng, buh dukan sha kane ka thain kaba la ktah pat iaki trai ri hapoh 15 Jymmang 2019, lym kumta kan shim da kiwei ki rai.
U CEM u la bthah iaka JSM ba ki dei ban wanrah ia ka shithi kaba la soi da ki nongialam shnong jong ki 27 tylli ki shnong hapoh Raid Tuber kiba kyrshan ia kane ka jingdawa.
Ha kaba iadei bad ka jingkhynra Trading License bad labour License pat u CEM ula kular ban shimkhia bad ban buh ïaka tnad treikam ka JHADC ha Khliehriat, u CEM ula  kular ban rah ia kane ka mat ha ka jingialang jong ka Executive Committee.
JOWAI: Ki Pulit kila ujor FIR dalade (Suo-Moto) hi bad la register case ha Khliehriat Police Station ba kila shah thombor bad shah maham pyniap ha u paidbah bhur.
Ka khubor pulit ka ong ba kane ka jingjia ka jia haka miet 1 tarik u Jymmang haka por kumba 9:30 PM.
La iathuh ba ka kynhun jong ki katto katne ngut ki briew kiba rah ryngkat ki dieng kila wan haka khyrdop NGT (NGT Check Point) ha Tuber Shohshrieh, East Jaiñtia Hills District bad byrngem byrsit ïaki pulit kiba dang pyndep iaka kamram.
Une u paidbhur ula maham ba lada ki pulit kim ailad ban iaid ki trok kit dewiong na katei ka khyrdop ban kit ia u dewiong sha Guwahati kin pyniap iaki.
Ka khubor pulit ka ong  ba hadien ba ki pulit kiba don ha katei ka khyrdop ki khang pyrshah ban shalan dewiong beaiñ kila shah thombor kylla ha u paidbhur.
Une u paidbhur ula shim kabu iaka jingbun paid jong ki bad ka jingjur u slap ha katei ka miet, katto katne ki trok kiba suba kit ia u dewiong beaiñ kila lait na katei ka khyrdop.
JOWAI: Uwei u khynnah ba dang 14 snem ka rta uba tip kyrteng kum u Asuk Ryngkhlem bad uba juh khot sin kum u (Loi) u (khunruid) ka Kong Yoowanka Ryngkhlem kiba shong basah ha Iawmusiang Jowai, u la jah nala ïing naduh ka 28.04.2019 naduh ka por kumba 7 baje janmiet.
Na ka liang kiba ha ïing ha sem jong u ha kine ki sngi ba ladep kila pyrshang ban wad ia u sha iing ki kur ki kha jong ki kumjuh sha shnong trai jong ki ha Khliehtyrshi West Jaiñtia Hills District, hynrei ki khlem lap satia ia u, kumta haka sngi Thohdieng ki la ujor da ka FIR ha Jowai Police Station.
Ha katei ka janmiet u Asuk u phong da ki slipper jri ronglieh jaket rong Violet bad ka patlun Jean rongblue.
Na ka liang kiba ha ïing jong u ki la kyrpad ia kino kino kiba lap ne iohi ia une u khynnah kin sngewbha ban pyntip sha ki pulit lane phone ha kine ki number: 8119010478 / 7005490308.
JOWAI: Ka jingtihmawshun haka shnong Nongtalang kala ktah ia ka mariang bad khamtam ia ka umbam umdih jong kane ka shnong Nongtalang.
“Baroh shikatta ka shnong Nongtalang ka dei ka shnong kaba pahuh ka umbam umdih, hynrei ha kine ki khyndiat snem naduh bala sdang ban tih mawshun, ka um kala sniew bad ki tyllong um kila shah ktah ha kaba ka tnad PHE kaba sam umbam umdih iaka shnong Nongtalang Mission kala ong ba ym bit ban dih," la ong u Waheh Shnong ka Nongtalang Mission u Ma Batkupar Rymbui.
Ula ong ruh ba ki paid nongshong shnong ka Nongtalang Mission kila ud ïaka jingjakhlia ka um hadien ka jingwan u slap ba jur bad haka 29 tarik u Iaiong.
Ka um kaba wan na tyllong um ka shnong na Amkru kaba don shajan ki par tih mawshun kham pajih na New Nonglamin kala kylla um ktieh bad ka bor shnong kala pyntip sha ka PHE ha kaba na kaliang ki Engineer ka PHE, SDO, JE kila wan ban jurip bad pynthikna ba kam bit ban pyndonkam ïaka um ban dih bad kala pynsangeh iaka jingsam um shapoh shnong.
Kane ka jingpyndam ka PHE ban sam um bad ka jingjakhlia ka um kala ktah ïaki 135 tylli ki longïing ka Nongtalang Mission bad kila hap ban leit tong um ban ioh pyndonkam haiing haka jingjngai kaba 1-2 KM.
U Waheh Shnong Ma Batkupar Rymbui, u Secretary Shnong Ma Formi Rymbui bad kiwei kiwei ki dkhot shnong kila pynpaw ka jingbynniaw halor ka jingshah ktah ka tyllong umbam umdih ka shnong bad kila kyrpad ïaki trai tih mawshun ban sangeh ha kaban tih shajan ki tyllong um shapoh ka shnong.
U Secretary Shnong ma Formi ula byrthen ruh ba lada ki nongtih mawshun ki leh bymsuidniew ïaka jingud jingnam jong ngi bad leh bym salia ban pynjulor iaki tyllong um kin shim iaki rai ba tyngeh.
SHILLONG: Kum shi bynta ban kyntiew ia ka rukom sumar Khasi ha ka jylla la plie paidbah ia kawei ka jaka ai jingsumar ba la tip kyrteng kum ka Mebaai Tribal Health and Wellness Centre ha Golflink Shillong bad la plie paidbah ia kane ka jaka sumar da i Kong Serina Wahlang, iba long i Kongsan haka sngi Palei.
U Myntri ka tnad ka koit ka khiah u Bah AL Hek ba dei ruh u MLA ka Pynthorumkhrah constituency ula shimkhia bha ban pynioh ia kane ka jaka ai jinsumar Khasi bad Ayurveda.
Kane ka jaka ai jingsumar la seng ruh ha ka jingiatreilang bad ka Vasudeva Vilasam na Kerala ban ai jingsumar ia ki paidbah lyngba ka Ayurveda bad kumjuh ba ki paidbah kin ioh ia ka jingsumar Khasi (Traditional Khasi Massage).
Haba ai jingkren ha katei ka sngi la ka liang u Bah Hek u la ong ba kane kan wanrah ia ka jingai jingsumar kaba kham pher sha ki paidbah ha kaba ka rukom sumar Ayurveda kan iaid lang bad ka rukom jingai sumar Khasi.
U la ong ruh ba ki nongshong shnong ka Golflink ki ba kot ia ka 70 snem ka rta lane ki ba la palat ia kane ka snem kin hap ban siew tang ia ka bai pynrung kyrteng kaba dei 10 tyngka hynrei baroh ka jingai jingsumar kan long kaba um donkam ban siew pisa shuh.
La ong ruh ba kane ka jingiatreilang kine ki ar tylli ki rukom sumar kan wanrah ia ka jingmyntoi ia ka jylla Meghalaya kaba don ia kumba palat 3000 tylli ki kynbat (medicinal herbs and plants) bad kumjuh ka jingdon bun ngut ki nong sumar Khasi.
U la ong ruh ba kane ka jingiatreilang da kaba ai jingsumar Ayurveda bad jingsumar Khasi kan khring ruh ia ka jing jngohkai pyrthei lyngba ka koit ka khiah (health tourism) bad kumjuh yn lah ruh ban kyntiew ia ka rukom sumar Khasi.
Na ka liang u Dr. Pradeep Jyoti na Kerala u la pynpaw ba ia kane ka rukom ai jingsumar Ayurveda la sdang ha bun tylli ki jaka hikai naduh u snem 1884.
U la ong ruh ba ka don ka jingthmu ban kam pynbha shuh shuh ia ki rukom shna dawai kynbat na ka bynta ki jingpang ba ha rukom bad kumjuh ruh ban kyntiew ia ka jingsumar Khasi kham shajrong.
KHLIEHRIAT: Ka ‘eriong bad lap bah ba jur kila wan ban lyngshop ha ki katto katne tylli ki shnong ha  Narpuh Elaka East Jaiñtia Hills District  haka sngi Balang.
Kane ka jingwan lyngshop ka bor mariang kaba la jia haka por kumba 5 baje kala wanrah ka jingjulor ïa bun bun tylli ki ïing ki sem kynthup ïaki jingthung jingtep.
Ka khubor kaba ïohlum ka iathuh ba lai tylli ki ïing briew haka shnong Thangskai kila julor bun na ka jing lied ka eriong ïaki tnum ïing bad kawei pat ka ïing kala shah ban haka u dieng uba la khyllem na ka jingkhyrwit ka lyer.
Kane ka iing kaba shah ban ha u dieng ka dei jong u ma Tyngshsiñ Pohthmi bad kiba la shah lied ka tnum ka dei jong ka kong Barihun Syrti bad jong u Alirius Pala.
Ka lyer kala rong ruh ïaka tnum ïing jong ka ïing skul primary-Govt LP School Lumshnong.
KHLIEHRIAT: Ka CNE Cell East Jaiñtia Hills District kala  pynlong ïa ka CNE (Continuing Nursing Education) State Conference kaba nyngkong duh hapoh East Jaintia Hills District kaba lah pynlong haka 27 Iaiong 2019 ha St. Anthony’s College Extension Auditorium Byndihati.
Ïa kane ka jingialang ki Nurse la pyniaid da ki Nurse ka CNE Cell East Jaiñtia Hills District ka kong Testmary Suna iba long i Organizing Chairperson, ka Kong Balari N Sympli iba long i Organizing Secretary bad kiwei kiwei ki Organizing Committee Members.
Ha kane ka sngi u kongsan u dei u Ma Kyrmen Shylla uba long u Cabinet Minister jong ka Sorkar Meghalaya u la ong ba kane ka Conference ka long kaba don jingmut namar ban ai jinghikai halor kumno ban pynbha shuh shuh ia ka rukom treikam bad ka jingai jingsumar ia ki  nongpang katkum kane ka juk mynta.
“Nga ngeit ba kane ka Conference kan iarap ruh ia ki Nurse ba kin nang lah ban ai ki jingiarap kiba kham bha ia ki paidbah, bad ruh ki Nurse kiba la wan ia shim bynta kin ioh jingmynthoi shibun na kane ka Conference" ong u Myntri Sorkar.
I Kong DM Suja, ADM East Jaiñtia Hills, kaba long ka symbud Kongsan ka la pynpaw ia ka jingsngew kmen halor ka jinglah ka tnad ka koit ka khiah ban pynlong ia kane ka Conference kaba long ka lad ia kine kiba la wan ban shim bynta ba kin ioh ki jinghikai bapher bapher kiba long katkum ka juk ba mynta kaba long halor ka mat ba kumno ban ai jingsumar ia kipang ba shitom.
Kala ong ruh ba ka ngeit skhem ba kine ki Nurse kiba la iawan ban ia shim bynta ki long kum ki Nong Maitphang (Agent of change) kiba wanrah ia ka jingkylla ha ka imlang ka sahlang ha ka rukom ban ai jingsumar.
Ki Doctor kiba la wan ban ai jinghikai ki kynthup i Dr. Iohborlang Rymbai MD Physiology CHC Khliehriat bad i Dr. Siddhart K. Sangma Deputy Consultant na Dr. Norman Tunnel Hospital Jowai.
Ki Nurse kiba la wan ban ai jinghikai ki kynthup i Kong Bakyntiew Mawkhiew Assistant Professor Woodland Institute of Nursing Shillong, i Kong Graceful D. Lyngdoh Nursing Tutor cum Diabetic Education na Dr. H. Gordon Robert Hospital Shillong, ka Kong Mawkordor Kharshiing Assistant Nursing Superintendent Ganesh Das Govt MCH Hospital Shillong, i Kong Jubida Rynjah Nursing Lecturer AINE cum Nursing Education GNRC Hospital Guwahati, kiwei pat kiba la ai jingkren ki kynthup ia i Dr. J Lakiang DM & HO East Jaiñtia Hills District, i kong Rani Dhar bad kiwei kiwei.
JOWAI: Ka lehniam Behdeiñkhlam jong ka Raid Chyrmang ba kynthup ïaka shnong Iongnoh bad ka Chyrmang kala poi noh sha kaba kut haka sngi Balang hapdeng kajingiphuh iphieng.
Kane jinglehniam jong kane raid ka dei kaba nyngkong eh ha Rilum Jaiñtia.
Ka jingleh niam Behdeiñkhlam jong ka Raid Chyrmang kadei kaba kongsan, namar dei hadien ba kila pyndep ïa kane ka jinglehniam ki nongshong shnong kin leit ban bet ia u symbai u phniang sha ki hali ki pynthor jong ki.
Kane ka jinglehniam kala sdang da ka jingknia Ryngkaw, pynbud sa ka Chad Yung, ka jingleit shad sha ki rympei ing jing ki khun ka Raid ryngkat ka jingsawa ka bom, ka tangmuri bad kiwei kiwei ban duwai phirat ryngkat ka suit ka shor.
JOWAI: Ka jingther u lapbah ba jur kala wanrah ka jingshlei um bad kala wanrah Ruh ïa ka jingsahkut kali naduh 6 baje mynstep ha surok bah NH-6 ha East Jaiñtia Hills District haka sngi Balang.
Kane ka jingshlei um ka jia haka shnong Mynkre ha kaba ka umsaw kala tap ïaka surok bad kala wanrah ka jingsahkut kali ha baroh arliang ka surok.
Bun ngut ki khynnah skul kila hap ban pep skul bad ka leit ka wan u paidbah ruh kala shah ktah.
Tad haduh 10 baje mynstep ka jingwan ka umsaw ka nangjur bad tap ïaka surok.
Kane ka jingjia shlei ha katei ka jaka ka jia man ka aiom slap bad kam don kano kano ka jingthmu ban wad ki lad ki lynti ban shna ïaki nur bah ban iaid ka um da ki bor ba dei peit.
JOWAI: U Ma Hundred Phawa, u Secretary Shnong barim ka Mukhaialong ula shah jied kum u Waheh Shnong ka Dorbar Shnong Mukhaialong.
La jied ruh ïa u Ma Hima Sana kum u Symbud Waheh Shnong, Secretary Shnong u Ma T Sana, Assistant Secretary u Ma D Kyndait, U Ma Phool Kyndait kum u Chairman Shnong.
La jied ruh 12 ngut ki dkhot executive committee ka dorbar shnong Mukhaialong.
Kane ka jingjied nongkitkam ka shnong Mukhaialong kala long haka 30 tarik u Iaiong haka jingiadonlang u Dolloi ka Elaka Jowai, Ma Puramon Kynjing.
U Waheh Shnong thymmai ula ioh ka jingshaniah u paidbah haka jingiarah kti wat la don ka jingtyrwa na u paid nongshong shnong ban pynneh biang u Waheh Shnong barim u Ma Rimiki Sana uba la bat iaka kam Waheh Shnong la lai snem.
U Dolloi ula pynbna paidbah ba u Ma Hundred Phawa udei u Waheh Shnong thymmai ka Dorbar Shnong Mukhlaialong.
JOWAI: Ka Meghalaya Institute of Governance (MIG) kala pynlong ïaka Social Impact Assessment na ka bynta ban shim jaka haka jingheh 4760 squre meter haka shnong Saphai, West Jaiñtia Hills District ban buh ïaka khyrdop Facilitation Centre Entry Exit point haka jaka kaba heh 4760 square meters.
Halor kane kala MIG kala pynlong jingpynsngew paidbah haka sngi ba Ar ha ïing dorbar ka shnong Saphai bad ki paidbah da kawei ka sur ki pdiang bad mynjur ban buh ïa katei ka khyrdop ha katei ka shnong haka jaka kaba tip kum ka Kympreng.
JOWAI: Ka Jaiñtia Students’ Movement (JSM) lyngba ka Social Cell jong ka, kaba la thaw kyrpang ban ïarap ïaki para briew kiba donkam jingiarap mynta ka sngi kala leit ban ai snam sngewbha ïa kawei ka longkmie kaba donkam snam ban ïoh ka jingsumar ha Dr. Norman Tunnel Hospital, Jowai.
U Chairman ka Social Cell ka JSM, u Ardipaul Rymbai marsien ïoh jingtip ba katei ka longkmie ka donkam snam marmar la phah ïaki dkhot JSM ban leit ai snam ha katei ka jaka sumar.
U Leningstar Rymbai President JSM la pynkha ïa kane ka tnad namar ba bunsien la ju ïoh ka jingkyrpad ban pynioh snam na kiba bun ha Khasi Jaintia.
La thaw ïaka Social Cell ban pynsmat ïaka rukom pynioh jingiarap sha u paidbah ba donkam snam nalor kiwei kiwei ki lad jingiarap sha ki paidbah ba kynduh jingeh haka imlang ka sahlang.
Mynta ka sngi ki don ar ngut ki dkhot jong ka seng  ba kynthup u Phrangki Chyrmang bad Remius Rymbai ki dkhot jong ka JSM.
SHILLONG: Ki jingjia kem ding ki trok kit khaw ka Food Corporation of India (FCI) ha Mawlai Mawroh, Shillong ka dei na ka daw ba shah kawang petrol bomb ha ki runar ki ba ym lah satia ban ithuh la pynthikna ki Pulit ka Jylla.
Ka khubor pulit ka ïathuh ba ki runar kila kawang da u petrol bomb ha phyllaw ka FCI kaba la wanrah ka jingjulor ïa ki trok kit khaw ba don u registration number AS 01 DC 6297 bad AS 01 CG 9187, hynrei ka jingsmat ki  ki pulit pynlip ding la lah ban tem ïaki thylliej ding ban pur sha kiwei kiwei ki trok.
Barabor ki trok ha katei ki jaka ki ju pynieng shabar ka phyllaw ka FCI, hynrei hadien ka jingkhlad shipai home guard u Disnarlin L Lyngdoh (50) na Mawlai Mawroh na ka jingshah shoh ha ki nongniah trok kaba la jia ha Ribhoi haka taiew bala dep, ki pulit kila pyrkhat lypa ïoh jia eiei hadien ka jingjia ha Ri Bhoi, kila bthah ban pynieng ïaki trok shapoh phyllaw ka FCI, lym kumta kala wanrah ka jingjulor kaba bun.
Ki Pulit ka jylla kila pynlong iaka jingtohkit bad dang pyrshang ban wad ïaki runar lyngba ki kor ring dur (CCTV) ban iarap ïaka jingtohkit.
SHILLONG: Ka North East Forum for Indigenous People (NEFIP) kan pynlong ia ka jingialang pyrkhat kam kaba nyngkong eh ha ka 30 tarik une u bnai ha Nongbah Shillong.
Ka NEFIP kadei ka synjuk ki sengbhalang na ka thaiñ Shatei Lammihngi kaba la seng ha Imphal Manipur ha une u bnai Iaiong.
Na Jylla Meghalaya ka Confederation of Meghalaya Social Organization (CoMSO) ruh ka ïasohlang bad ka NEFIP.
Ha ka jingialang kaba long ha Imphal, Manipur, ka NEFIP kala shim katto katne ki rai kiba kongsan, kata ban pyrshah ia ka Citizenship Amendment Bill, ban pyrshah ruh ia kino kino ki aiñ ki ban iohlong nongshong shnong ka Ri India ïa ki bar ri.
Ka NEFIP kan ialeh pyrshah ia ki polisi treikam ka sorkar Kmie lada ki ktah mationg ia ka jinglong tynrai ka jaidbynriew kane ka thain, ka kyndew ka shyiap bad ki hok kyrpang ki trai Ri trai muluk.
Ka NEFID kan kyrshan ruh ïa ki sengbhalang na ki jylla bapher kiba dawa ia ki aiñ kum ka Inner line permit system bad kiwei ki aiñ ban iada ia ka jingioh rung bad sah ki mynder ha ki jylla bad kane ka synjuk ki sengbhalang kan long ka kynhun kaban ieng iada bad kyntiew ia ki trai muluk ha ka dong ka thain hi baroh kawei.
SHILLONG: Ki runar kiba ym lah satia ban ïthuh kila thang ïa ar tylli ki trok kit mar ka Food Corporation of India (FCI) ha Mawlai Mawroh, Shillong hynne shiteng synia.
Kine ki trok ba shah thang ki don u register number AS 01 DC 6297 bad AS 01 CG 9187.
Ha kane ka jingjia u khaw uba don hapoh kine ki trok ula ïngkhong lut.
Halor kane ka jingjia ka jingtohkit ki pulit kala iaid shakhmat.
SHILLONG : Ka kynhun ki katto katne ki nongthoh khubor na nongbah Shillong ryngkat ka jingsynñiang u Bah Banteidor Lyngdoh, Myntri sorkar jylla ba dei peit ia ka tnad Sports & Agriculture bad MLA na Mawkynrew Constituency, ha ka 27 tarik u Iaiong, ka la hiar sha ka shnong Kharang ban ai jingiarap sha ka skul Angels’ Space kaba dei ka skul ai jinghikai ia ki heprit ha ki class Pre-Primary lane Kindergarten.
Kane ka skul kaba san snem mynshwa la mut ban pynduh noh namar ki skul Pre-Primary lane Kindergarten ym shym la pynhap ha ka thup jong ki skul ba bei tyngka da ka Sarva Shiksha Abhiyan (SSA).
Hynrei ka jingshim khia na ka liang ki kmie ki kpa, ki nonghikai bad ki riew don mynsiem ki la pynieng ia kane ka skul kaba ai jingnang jinghikai kumba 40 ngut ki khynnah mynta.
Ia ka kynhun la lam khmat da ki nongthoh khubor ba la kham rangbah ba kynthup ia u Bah David Laitphlang, President ka Shillong Press Club, u Bah Joe Thangkhiew, u Bah Reigning L Mawphlang, u Bah D Banjop Mukhim, uba dei u dkhot ka bor pyniaid jong kane ka skul ha kane ka shnong lem bad kiwei kiwei.
Na ka kynhun ki nongthoh khubor ka la iarap noh synniang ruh sha kane ka skul da ka pisa.
Kane ka skul ka don tang ar ngut ki nonghikai bad lai ngut pat kiba shu wan iarap hikai.
Shuh shuh na ka liang ki nonghikai kane ka skul ki la pynpaw ka jingai khublei ia u president ka ka SPC uba kham ha shwa u la dep noh synniang sha kane ka skul da ka Wall TV kaba la iarap ia ki khynnah ban kham lah ban pyn-iar shuh shuh ia ki jingtip lyngba ki video na ka YouTube bad kiwei kiwei.
Kumba long mynta kane ka skul ka long kaba i sangsot ban peit khlem da ia kren khamtam ha ki por slap, haba ki don tang ar kamra kiba rit bad la ker da ki lyntang dieng bad sop da ki tin.
Hynrei watla katta ki heprit ha kane ka sngi ki la pynpaw ka jingsngew kmen bad ai ka ka jingshad pdiang burom ia ki dkhot na ki nongthoh khubor ha kane ka kamra long skul.
Hadien kane la pynlong ia ka jingialang kaba lyngkot ha kaba la ioh jingkren na i Headmistress kane ka skul, I Kong W Mynsong, iba la pynpaw ka jingai khublei ia ki nongthoh khubor bad na ka bynta u synniang uba ki la noh.
U Bah David Laitphlang, u la ong ba kum kine ki skul ki dei ki shlem ban sara ia ka jingnang jingtip sha ki heprit ba dang lung bad ai khublei ia ki bor pyniaid skul, ki nonghikai bad kumjuh ia ki kmie ki kpa kiba ai ka jingiatrei lang wat hapdeng ki jingeh ban pynlong ia kane ka skul ban nang kiew sha khmat.
U Bah D Banjop Mukhim, u la iathuh khana lyngkot shaphang ka jingsdang kane ka skul ha kaba ma u lem ka ïing ka sem jong u ki la ai ka kti kamon ka kti ka diang ban kyrshan ia kane ka skul ryngkat ka jingiatrei lang ki kmie ki kpa bad ki nonghikai.
Hadien ka jingiakynduh bad ki bor pyniaid, ki nonghikai, ki kmie ki kpa bad ki heprit khynnah skul, ka kynhun na ki nongthoh khubor ki la leit jngoh ruh ia ka jaka ba don ka pung dohkha jong ka shnong Kharang ha kaba la ia thir kumno ban iarap bad kham pynbha shuh shuh ia kane ka jaka kaba long kawei na ki jaka kiba lah ban khring ia ki nongwan jngoh-kai pyrthei.
Ki don kumba 5 tylli ki pung ha kane ka jaka bad ka shnong ka la rai ban thung dieng ban pynneh pynsah ia ka jingitynnad ka mariang bad sawdong sawkun kane ka jaka bad ban pynneh pynsah ia ka um.
JOWAI: Ka Chutwakhu Urban Primary Health Centre, West Jaiñtia Hills kala rakhe ïaka World Health Day ha Loompyrdi Iongpiah Jowai kaba ka phang pdeng ka long ka “Universal Health Coverage, Everyone Everywhere" haka sngi Thohdieng.
Ka jingrakhe ïaka World Health Day ka long na ka bynta ban pynsaphriang ïaka khubor bad ban ai jinghikai ïaka jingkongsan ka koit ka khiah.
Ha kane ka prokram la ïakren kyrpang halor ki jingpang bym iabit  (Non Communicable Disease) ka jingpang klongsnam, bampong, shini bad kiwei kiwei kiba kynrei bha mynta.
La ïadonlang ha kane ka prokram naduh ka Dr. H. Uriah, Public Health Specialist, R. Ryngkhlem, Statistical Assistant, Dr. (Mrs) E. Challam Additional District Medical & Health Officer, Jowai, ki nongtrei ka Chutwakhu Urban Primary Health Centre, ASHAs haka jingialang kaba pyniaid da u ma A Niangti, Waheh Shnong Loompyrdi Iongpiah.
U Philemon Bamon, District Programme Manager MHIS ula batai bniah halor ka ka Megha Health Insurance Scheme (MHIS-IV) kaba iatreilang bad ka Ayushman Bharat- Pradhan Mantri Jan Arogya Yojana kaba la kot T. 5 lak  kawei ka longïing.
Kino kiba donkam ban tip khambniah ki lah ban phone ha kine ki number 0364-2507477 lane 1800104762.
PDENGSHAKAP: Ka District School Education Officer, West Jaiñtia Hills District kala pynlong ïaka prorkam kaba tip kum ka"Exchange of Knowledge & Skills" kaban plie lad plie lynti ïaki khynnah skul ha nongkyndong kiba don ha ki thain khappud bad sor ba kin ïasam mar kylliang ïaka jingnang jingtip bad ka jingtbit ha ki kam bapher bapher.
Ïa kane ka prorkam ka tnad pule puthi ka district kala pynlong ha ka shnong Pdengshakap, Amlarem Sub-Division ha ryngkat ka jingïatreilang ka tnad Border Areas Development West Jaiñtia Hills District.
Kane ka prokram kan neh lai sngi lynter naduh ka 25-27 tarik u bnai.
La shna kyrpang ïaki ïing sher dara ban sah ki khynnah skul ha phyllaw jong ka skul Pdengshakap Secondary School, Amlarem Sub Division.
U Ma Ohiwot Laloo Staff Assistant DSEO, Jowai haba kren maitphang ula ong ba ka jingpynlong ïa kum kine ki prokram kalong ban wanrah jingïatylli hapdeng ki nongshong shnong hapoh ka Ri India, bad kane kan urlong tang lada ki khynnah skul kin ioh ka jinghikai kumno ban long kawei bad ban ïasngewthuh hadpeng ki para khynnah skul na kawei ka jaka pule sha kwei pat namar ba ha skul la khleh lang ïa baroh ki jaidbynriew, kolshor bad niam.
Ki don 13 tylli ki skul kiba iashimbynta ha katei ka prorkam, 10 skul na sor Jowai bad 3 tylli kiba don ha katei ka sub-division kaba don ha khappud India-Bangladesh.
U Bah Golden Rani, Assistant Director Border Area Development haba kren kum u kongsan kum kane ka prokram jingiakynduhlang  khynnah skul la pynlong haki 17 tylli ki Jylla jong ka Ri kiba iasam pud bad kiwei pat ki ri.
Ka jingthmu jong kane prokram kalong ba ki khynnah kin ioh ka lad ban ïasam jingnang jingtip bad ki buit ha ki kam bapher bapher ban kyntiew ïaka long briew man briew bad ka akor ka burom ban long kita ki myntoi ka imlang ka sahlang.
JOWAI: Ki Shipai Border Security Force (BSF) kiba la shimkhia ban pynlong ka jingpahara kaba jur ban tem ïaki kam beaiñ ha khappud India-Bangladesh kila iohkem 6 ngut ki briew bad 13 tylli ki masi na ki artylli ki trok.
Kine ki 6 ngut ki briew ki dei ki trai ri bad ki dei na ka shnong Pdengshakap, Amlarem, Pynthorlangtein bad Ribhoi.
Ki shipai ïada khappud BSF kiba na ka Muktapur BOP haka 24 tarik kila bat ïaki ar tylli ki trok kiba don u register number ML 10 B 2919, ML 04 A 5108 bad haka jingkhynra ïa kine ki trok la lap ba ki kit masi.
Mar mar ki shipai kila kem ia kitei ki briew bad kurup iaki kali, ki masi kiba shongdor T. 2,78,200 nalor ki mobile, pisa India bad kiwei kiwei ki tiar.
Ki shipai kila ujor da ka ejahar ha Muktapur Police Patrol Post bad la aiti iaki masi, kali bad kiwei kiwei ki tiar ba iohkurup.
Shuh shuh ki shipai BSF jong ka Nongkhen BOP haka 10 tarik une u bnai kila ioh kurup 13 tylli ki masi dap bad ha kane ka jingjia ki shipai kim shym la ioh kem ïano iano.
JOWAI: Ka Ladthadlaboh Urban PHC kala rakhe ïaka “World Health Day" ban pynshapriang ïaka khubor halor ka jingkongsan ka koit ka khiah jong uwei pa uwei bad kumno ban ïakhun ïaki jingpang klongsnam, bampong, shini bad stroke kiba la kynrei bha mynta namar ka rukom im bad ka rukom bam kaba khlem phikir.
Ka phang pdeng ka ‘World Health Day’ kalong ‘Universal Health Coverage Everyone Everywhere’ bad la pynlong ia kane ka prorkam ha Lumpariat Jowai haka sngi ba Ar haka jingïalang kaba pyniaid da u ma Joseph Khonglah Waheh Shnong barim ka Lumpariat.
Ka Dr. Helen J Uriah Specialist (Public Health) District Surveillance Officer haka jingkren maitphang halor ka World Health Day bad ka jingpang bym ia bit kaba tip kum ka Non communicable Disease (NCD), ki jingpang bala kynrei bha ha kylleng namar ka jingpyndonkam ïa u duma, ka kyiad, ka rukom im ka rukom bam ïaki jingbam khlem da phikir bad khlem kilan met kaba ktah iaka koit ka khiah u briew.
Kine ki jingpang bym ia bit naduh ka jingpang klongsnam, ka jingpang shini, ka cancer (bampong) bad ka stroke kala ktah bha ïa ki briew haka rta kaba 30 haduh 69 snem.
Katkum ka kaiphod ka WHO (World Health Organisation) ka jingiap ki briew na kane ka jingpang kala nang kiew bad bunsien hi kane ka ktah haki longiing kiba duk bad ki ri duk.
Ka sorkar pdeng ban iakhun ia kane ka jingpang bym ia bit kala sdang iaka National Programme for Prevention and Control of Cancer Diabetes Cardio Vascular Diseases and Stroke (NPCDCS) bad kino kino ki nongpang ban ioh ka jingsumar kin ioh ki jingsumar haki Health & Wellness Centre kiba don ha man la ki shnong bad jaka.
Kiwei kiwei kiba ai jingpynshait ki kynthup ïa u Dr. A Hinge Medical Specialist District, Hospital Ialong, Dr. S. Sumer Gyneacologist District Hospital Ialong bad la ioh ka jingkren pdiang na ka Dr JN. Shullai kaba dei peit ïaka Ladthadlaboh Urban PHC.
SHILLONG: Ka Confederation of Meghalaya Social Organisations (CoMSO) kaba la pynlong ïaka jingrah lama iong ha kylleng ka Jylla ha Khasi, Jaintia, Bhoi bad Rilum Garo kala byrthen ban nang pynjur ïaka jingiakhih ban dawa na ka sorkar ban pynlong aiñ ïaka inner line permit (ILP) haka sngi Baar.
U General Secretary of the Hynniewtrep Youth Council (HYC) bad u nongialam ka CoMSO, u Roy Kupar Synrem ula ong “Ngi dawa na ki party riewlum ban kin mih shakhmat ban pynthikna ba ki ieng na ka bynta ki trai ri ne kam shimet jong ki.
" Haka elekshon kine ki party riewlum kila khlei ïaki juban lak kum ban leh noh mynta mynta  ban pyntreikam ïaka ILP naduh ka Hill State People’s Democratic Party (HSPDP), People’s Democratic Front (PDF) and United Democratic Party (UDP), pynban ki sngap man man  wat hadien shisnem bala iaid ka por.
Une u nongialam ka CoMSO ula dawa na u chief minister Conrad K Sangma ban khot jingialang ka MDA bad ban ai ka rai ban thikna mano ba kwah ban pynlong aiñ iaka ILP bad mano ba pyrshah.
Dangshen u Myntri Rangbah ula ong ba ym dei ban pynlong ishu iaka ILP, katba u symbud myntri rangbah u ai jingkyrmen ban pynlong aiñ ILP ha Jylla.
U Roy Kupar ula pynkymmaw ba u symbud myntri rangbah ka jylla u kwah ban pynkylla ïaka Meghalaya Resident Safety and Security Act (MRSSA), 2016 kaba ban ïasyriem kum ka ILP.
“Ngim pyrwa lada ka sorkar ka thmu ban pyntreikam da ka Bengal Eastern Frontier Regulation, 1873, hynrei kaba donkam kalong ban wanrah ïaka aiñ kaba pyrkhing kum ka ILP," ong u Roy Kupar Synrem.
Hashuwa ban iakren bad ki nongthoh khubor ka CoMSO kala sieh iaki lama iong bad jingthoh ha kynroh bad ki jain kylleng kylleng, khamtam ha nongbah Shillong haka jingpahara kaba jur jong ki bor ka aiñ.
La lap ba ki Pulit kila weng bad kurup ia ki lama ba la sieh da ki kynhun jong ka CoMSO ha Khyndailad.
U Vice Chairman CoMSO bad president jong ka Hynniewtrep Achik National Movement (HANM) Lamphrang Kharbani ba kane ka jngrah lama iong ka dei ka jingsdang jong ka jingiakhih bad kin nang pynjur ka jingiakhih haduh ba jop bad urlong ka jingdawa ILP haka jylla.
SHILLONG: Ka Confederation of Meghalaya Social Organisations (CoMSO) kala sdang ïa ka prokram ïakhih da kaba rah lama ïong ha baroh kawei ka jylla ban pynbor ïaka Sorkar Jylla ban pyntreikam noh ia ka ILP hapoh ka Jylla.
Ka CoMSO kala sdang ia kane ka jingiakhih haka sngi Ba Ar da kaba rah lama iong ban pynpaw ka jingsngewkhia halor ka jingleh bymsuidniew jong ka Sorkar Jylla ban pynlong aiñ ILP na ka bynta ban ïada ïa ka jingrung kyrthep ki mynder ri hapoh ka Jylla.
Ki dkhot jong ka CoMSO ha kylleng ki shnong naduh na Rilum Garo, Khasi, Jaintia bad Ri Bhoi kila teh iaki lama iong ryngkat bad ki jingthoh sha ki kynroh bad teh iaki jingthoh kiba la dep thoh ha ki jain iong haki jaka paidbah bad haki kali ban dawa ILP bad pynrem ia ka Sorkar Jylla halor jingsuki jong ka ban pynlong aiñ iaka ILP.
JOWAI: Ka kynhun jong ki katto katne ngut ki khynnah samla na East Jaiñtia Hills District hapoh ka jingïalam u samla CB Lamare kila Ia mih ban pynkhuid ïa ka lynti ban leit sha ka ophis treikam u Deputy Commissioner East Jaiñtia Hills.
Ïa kane ka Earth Day la rakhe haka 22 tarik u Iaiong ha kylleng bad kum shibynta ban ïasnohktilang kine ki khynnah samla kila mih sha surok ban pynlang pynlum ïaki ñiut ki ñier bad ki plastic bun rong.
Kine ki samla kila phah ka khubor ba ym bit ban bret ïaki jakhlia kat shaba lap bashem bad khot wer ïa baroh ban pynlong ïaka sawdong sawkun ka mariang kaba khuid ka suba ban lait na kino kino ki jingeh bad jingpang jingshitom.
JOWAI: Ka Better Life SHG kala plie ïa ka iew Trade Fair haka 22 tarik une u bnai ha madan Iawmusiang, Jowai.
Kane ka iew kan neh haduh u bnai Jymmang.
La plie ïa kane ka Trade Fair da ka Kong R Manner, Additional Deputy Commissioner, West Jaiñtia Hills District bad kitbok kitrwiang ïa katei ka kynhun SHG ba kan ïoh nong na kane ka iew ban pyniaid shakhmat iaki kam jong ka.
Ha kane ka jingïalang la iadonlang u Raj Passah Secretary Better Life SHG, Millennium Event na Guwahati kaba iatreilang ban wanrah ïa kane ka iew.
Ha kane ka iew ki mar ba lah ban ioh ki dei kiba pynmih na ri Thailand, Bangladesh kumjuh na, Nagaland, Delhi, Assam, Gujarat bad kiwei kiwei.
SHILLONG: Arngut ki samla kila duh ei ïaka jingim kaba kordor jong ki haka jingjia aksident kaba la jia haki ar jaka ha Jylla.
Kine kiba la khlad dei kiba la tip kyrteng kum u Rison L Nonglait (22) na ka shnong Kynshi Mawria  bad uwei pat u samla pule ha sor Shillong uba na Nagaland u Honlem Konyak (20) Baroh artylli kine ki aksident kila jia hynnin ka sngi Saitjaiñ ha Kynshi Bangla bad kawei pat ka aksident ha Riatiamkynthai hashuwa ban poi ka shnong Mawlyndep.
Ka aksident ba jia ha Kynshi Bangla  ha surokbah Nongstoin – Shillong  kala jia na ka jingiatakhuh hapdeng kali lai shaka kaba kit Um Rupa bad ka jeep kaba wan Kynshi ba thmu leit Tenbgri.
Baroh lai ngut kiba don haka kali lai shaka la pynkit mar mar sha civil Hospital Mairang bad la pynbna ba u Rison u khlad hashuwa ban poi jaka sumar.
Ka jingjia aksident ha Riatiamkynthai, ka jaka shuwa ban poi ka shnong Mawlyndep kala jia haka por 8:15 Am ha kaba ka thuk thuk kala leit tynrah ïa kawei ka kali kamai Jowai Shillong ka eco sports kaba na Raliang.
Baroh ar ngut kiba shong haka thuk kila mynsaw jur bad ka aksident kalong kaba shyrkhei bha na ka daw ka jingpynher sted ka thuk thuk.
U Honlem Konyak uba niah iaka thuk thuk ula khlad ha lynti ban poi sha aspatal, katba u paralok jong u, u dang don haka jingshah sumar ha Civil Hospital Shillong.
“Lumshnong a hub of cement factories never witness any power cuts, thus leaving us with the thought thinking that the MeECL may have transferred the share of our electricity to the cement plants in the nearby areas," Amse said.
JOWAI: U Director Arts and Cultural jong ka sorkar Jylla u Bah W Nongsiej ula wan ban plie ïaka jingrakhe dap 100 snem ka ïungwalieh ka Dorbar Shnong Chilliangraij, Jowai haka sngi Saitjaiñ.
La tei ïa kane ka ïungwalieh naduh u snem 1919 bad yn rakhe ïaka jingdap shispah snem baroh shisnem lynter da ki prokram bapher.
Ka Shnong Chilliangraij la tip ïaka kum ka Khonraij haka niam ka rukom bad kadei kawei na ki kyntoit kaba la rim tam ha ka shnong Jowai.
La seng shnong nyngkong eh da ki saw ngut shipara “Ka Bon", “Ka Tein", “Ka Wet", bad ka “Doh" (Kine ki saw ngut shipara la ngeit ba ki dei ki khun puri blei).
Nalor u Bah W Nongsiej uba long kum u kongsan la ïadonlang u Dolloi ka Elaka Jowai u Ma Puramon Kynjing uba long kum symbud kongsan, u Waheh Shnong DH Pde, u General Secretary  ka Shnong Chilliangraij u A Lanong, Chairman Organising Committee CW Niangti bad kiwei kiwei.
“Ki longshwa manshwa jong ngi kidei kiba stad kiba ba iohi jngai bha bad ban im bha im miat ki nongshong shnong kila shna ïa ki ïing dorbar ban ïakren sani na ka bynta ban ïatei ïaka imlang ka sahlang bad u khun u roit ka shnong ka thaw", la ong u Bah W Nongsiej.
Ula kyntu ïaki nongialam shnong ka Chilliangraij ban pynneh ïaka jinglong tynrai ka rukom synshar shnong bad pyniaid shnong ban neh ka riti ka dustur pateng la pateng.
Ha kane ka jinglehkmen dap 100 snem ka ïungwalieh la plie ïa u maw sah kynmaw, la pyllait paidbah ïa u logo ka shnong bad la ot cake.
La pynbshongshit ïa kane ka prokram plie  da ka jingrwai ka shad kaba la ïashimbynta da ki khun ka shnong.
JOWAI: Ka ding kaba la klang jur bha hynnin ka miet kala bam duh ïaki ar tylli ki dukan ba kynthup ïaka dukan khaw bad dukan sha kaba don hajan ka bank SBI Branch Phramer , West Jaiñtia Hills District.
La iathuh ba ka jingkem ding kitei ki artylli ki dukan kala jia haka kynta load shedding ka MeECL bad la suba jur bala ieh klet ïa u mombati khlem pynlip ha kitei ki dukan kaba la wanrah ïaka jingkem ding.
Ka ding kala klang jur bha hadien ka jingbthei u tyndong shet jingshet bad kala bam shngiam ia kine ki ar tylli ki dukan ba dei trai ka kong Neymar Lyngdoh ba na Thadmuthlong.
Ha kane ka jingjia ym don mano mano ba mynsaw bad ka jingjulor kala kot da ki lak tyngka.
JOWAI: U Sub Divisional Officer jong ka PHE (Electrical Division) ula pyntip paidbah ba namar ba sniew u transformer 500 KVA jong ka MeECL uba don Urkhla, ka PHE kan nym lah ban sam um dih ha kine ki khyndiat sngi tad haduh ba ka tnad MeECL kan maramot ïa u transformer ban pynioh bording iaki kor tan um.
JOWAI: Tang namar bym kyrshan ïa u Ma Thombor Shiwat, u kyrtong NPP bad u CEM JHADC mynta, ka Dorbar Shnong Nongdhar kala rai pynshitom ïa uwei u rangbah kaba ïaryngkat bad ka jingshah tait shnong.
Hynrei ka jingshlur jong u rangbah ban pyrshah ïaka rai jong ka dorbar shnong Nongdhar kila poi sha ka jingiasuk hadien ba kila shah khot hajir ha Nartiang Police Station haka 18 atrik une u bnai.
Une u Rangbah uba shah pynshitom haka Dorbar Shnong Nongdhar u dei u San Jone Laloo bad ula ong “Kane ka jingpynshitom ïa nga kala jia tang hadien ka elekshon MDC jong ka JHADC namar ba nga kyrshan ïa u kyrtong ka Congress, u Jweller Synrem bad ngam shym la kyrshan ïa u kyrtong monlang ka shnong Nongdhar, u kyrtong ka NPP u ma Thombor Shiwat na Nartiang Umladang.
" “Tang hadien ka jingniew vote ha u bnai Lber 4 tarik, ka Dorbar Shnong Nongdhar kala pynshitom ïa nga da kaba shaiñ kuna T. 10,000/- bad kynnoh ba nga ïaid pyrshah ïaka shnong bad leh pyrshah shnong bad lada ngam lah ban siew yn tait shnong," la ong u ma San Jone Laloo.
Ki Pulit jong ka Nartiang Police Station hadien ba kila ïoh ka jingbthah na ki bor ba halor kane ka rai ka dorbar shnong Nongdhar, kala khot hajir ïaki arliang mamla ha thanad.
U Waheh Shnong ka Nongdhar u Dolanki Shiwat bad u Chairman Shnong Marli Nongpluh kila kyntait mardor ïaka kynnoh rai tait shnong bad kila ong ba kadei ka kam shnong.
Katba u San Jone pat ula ong ba ka dorbar shnong kala rai ban tait shnong, hynrei haba la poi ha thanad kila iasuk bad ki pulit kila ieh haka dorbar shnong ban khot ïaka jingialang dorbar ban pynbeit ïa kane ka kam bad kam don kano kano ka jingthoh na ki pulit ban mana ïaka bor shnong ban lehki kam pyrshah ïa ka aiñ.
JOWAI: Ka Chad Sukra kadei kawei na ki riti dustur ha ri loom Pnar ba la leh bad pyndep da ki khun ka Niamtre ha ki Raij ki shnong shwa ban pynhiar pynhap ia u symbai u phniang sha hali pynthor.
Kumba long ha kiwei kiwei ki raij, ka shnong Sabahmuswang ruh hapoh ka jingpeit jingpyniaid ka Seinraij Sabahmuswang kila pyndep ïaka tamasa Chad Sukra haka 17 tarik u Iaiong ha madan Chad Sukra.
Ha une u snem ia kane ka Shad Sukra ha shnong Sabahmuswang nalor ki lok ki jor najang bad najngai  lawan ruh ban sakhilang da u ma D. Langstang, EE-PWD, Jowai North kum u kongsan ha ryngkat ka jingiadonlang u Doloi Elaka Shangpung, u President Seinraij Tuber, u ma P. Toi bad kiwei kiwei ki riew rangbah na kiwei ki shnong ki Raij. Shwa ban sdang ka Shad ladon ka jingialang ha kaba la ioh ia ka ngooh ka dem blei bad ia ki kyntien lamkhmat la ai da u ma Moly Phawa, President Seinraij Sabah katba ki riew rangbah ba la ai jingkren ha ka jingiadei bad kane ka sngi ki long u Doloi ka Elaka Shangpung, u President Seinraij Tuber ma B. Shylla bad u ma P. Toi.
U ma P. Toi haba ai jingkreh u la iaroh ia ki riew rangbah ka shnong Sabahmuswang kiba la shimkhia ha ka ban pynmiat pynjanai ia ka Chad Sukra ha ryngkat ka jinglah ban btin lynti bad pynneh pynsah ia shad tynrai da kaba pyndonkam ia ki tiar put tiar tem tynrai katba u D. Langstang, EE-PWD, Jowai North.
U la iaroh ia ka jingstad jong ki mynbarim ha ka ban pynlong ia kum kane ka rukom dustur shwa ban sdang ka rep ka riang, ka thung ka tep sha pynthor, lyngkha bad ruh u da khot bad wer ia ki khun ka shnong Sabah ba nalor ka shad ka kmen ha kum kane ka por ka samoi, to long ruh ki briew kiba don ka mynsiem ia ieit bad ia tylli hapdeng para nongshong shnong.
SHILLONG: Ka rukom ai jingsumar bathymmai kaba la tip kyrteng kum ka Stem Cell therapy ka la kylla long ka jingkyrkhu bah u heprit Ethan Nongbet ba 8 snem namar u la ioh ia ka jingkoit jingkhiah hadien ba u hap mad ia ka jingshitom kaba jur ha ka met ka phad jong u haduh ba shipor ka la pynkhuslai shikadei eh ia ki kmie ki kpa jong u.
U heprit Ethan la kha ia kum u khyllung uba koit ba khiah hynrei ynda u la kynjoh ia ka rta kaba 7 bnai u la ioh kem kynsan ia ka jingpang Pneumonia bad u la shem jingeh ban ring bad pynhiar mynsiem bad ki hap ban leit rah sha hospital ar sien shi snem tad haduh ban da kynjoh ia ka rta kaba 4 snem, iathuh I kong Ivoreen Nongbet.
Lai snem  kynthih, i heprit Ethan u la sdang ban ioh kem ia ka jingpang kaba ktah ia ka met baroh kawei.
Ha ka rta kaba 7 snem u la shem jingeh wat ban iaid bad ka jingkhia ruh ka la nang hiar arsut.
Hadien ba la leh ia ka CPK test la pynthikna ba une u heprit u la ioh ia ka jingpang ha ki shyieng (Muscular Dystrophy) naduh u Nailar, 2018.
Hadien ba la pyndep ia ki Test baroh, la pynthikna ba i heprit Ethan i ioh ia ka jingpang, Duchenne Muscular Dystrophy.
Ki doctor ki la bthah ia i Kong Ivoreen ban sumar lyngba ka Stem Cell Therapy bad lyngba ka jingpeit ia ki video lyngba ha YouTube, I la pdiang ia kane ka rukom sumar.
La rah ia u Ethan sha NeuroGen BSI ha u Naiwieng 2018 bad leh ia ka jingsumar NRRT (Neuro Regenerative Rehabilitation Therapy).
Dei lyngba kane ka jingsumar, u heprit Ethan u la lah ban ioh jingkoit suki pa suki lyngba ka jingsumar bad ka jingiarap da ki Physiotherapist, Occupational Therapist, Psychological Counsellor bad kiwei kiwei.
Ka NeuroGen Brain and Spine Institute, kaba don ha ka sorbah Mumbai kaba long kawei na ki jaka sumar bapawkhmat ha ka ri India ha kaba iadei bad ka jingpang ha ki shyieng (Stem Cell  Therapy) kaba don ruh ia ka Rehabilitation Centre.
Ka ai jingsumar ruh lyngba ka Stem Cell Therapy kum ha ka jingpang Autism, Cerebral Palsy, Mental Retardation, Brain Stroke, Muscular Dystrophy, Spinal Cord Injury, Head Injury, Cerebellar Ataxia, Dementia, Motor Meuron Disease, Multiple Sclerosis bad ka jingpang Meuropsychiatric.
Haduh mynta, kane ka shlem ai jingsumar ka la lah ban pynkoit  palat 8000 hajar ngut ki nongpang na ki 60 tylli ki ri.
Ki la wan iakynduh ruh ia u Myntri Rangbah, u Conrad K Sangma bad ia u Secretary ka tnat ka Koit Khiah ka Sorkar Jylla, u Pravin Bakshi na ka bynta ban pan jingbit ban pynlong ia ka Medical Camp ha kane ka nongbah Shillong khnang ba ki longiing kiba duk kin ym donkam satia ban leit shah sumar shaduh Mumbai," ong ka Head Surgical Services jong ka Neurogen Brain & Spine Institute ka Dr.
Risha Bansod ha ka jingiakynduh bad ki lad pathai khubor hynne ka sngi palei ha nongbah Shillong.
Ka Dr.Bansod ka la iathuh ba dei ka NeuroGen BSI ka jaka sumar ia kine ki jait jingpang ha ka pyrthei baroh kawei.
Ka NeuroGen Brain and Spine Institute kan sa pynlong ia ka Medical Camp bad ka OPD Consultation Camp ha ka 28 tarik mynta u bnai ha sorbah Guwahati, Assam na ka bynta ki nongpang kiba shong basah ha ka thaiñ Shatei Lammihngi jong ka ri India.
Kane ka camp kan iarap ia ki nongpang ha ka jingpang budlum, jingpang ha ki shyieng, ka jingpang khlieh, ka jingpang jabieng, bad kiwei kiwei.
Namarba ka long kaba eh ba ki nongpang kin leit shaduh Mumbai na ka jingjngai ka leit ka wan, namarkata, ki nongpang ki lah ban ban wan sha kane ka Camp da kaba phone ha u nombar I Mona 09920200400 / Pushkala 09821529653.
JOWAI: Ka All Jaiñtia Youth Welfare Organisation (AJYWO) kala kam ba katkum ka jubab RTI kaba kala ïoh ba ki don tang 1397 ngut ki bar jylla kiba don Trading License ha baroh kawei ka Rilum Jaiñtia.
Kine ki barjylla kiba biang ki kot ki sla (Trading License) ba kila ioh na ka Jaiñtia Hills Autonomous District Council (JHADC) ban khaii pateng bad ban buh dukan kilong kumne harum: Ladrymbai-508, Khliehriat-387, Jowai- 257, Hawkers-42, Coal/Cement-48, Umkiang-33, Dkhiah-38, Mynkre-20, Sookilo-17, Thangskai-12, Nongsning-8, Jalaphet-5, Moopala-4, Byndihati-2, Chiehruphi-6, Tongseng-10.
“Ngim lah ban pdiang ïa kane ka jingkhein kaba la ai da ka JHADC namar ba katkum ka jinglong jingman hi ha Rilum Jaiñtia khlieh la ka sngi la wan kiew ki bar jylla na kylleng ban khaii pateng.
Ka jingduna ki Trading License ba pyllait da ka konsil ka dei ka jingbym pyntreikam hok ïaka  aiñ khaii pateng ki barjylla-The Jaintia Hills Autonomous District (Trading by Non-Tribals) Regulation (Act)-2011", la ong u nongialam ka AJYWO U MH Dkhar bad ula bynrap ba ki bun bah ba ki bar jylla kiba bym don license kiba wan khaii hapoh u pud u ang ka konsil, hynrei namar ka jingbym larkam ka tnad Taxation JHADC, ka khajna kaba ka konsil ka dei ban ioh ka lait ei shabar ka pla jong ka.
Ha u bnai Naiwieng 26, 2018 ka AJYWO, hadien baka la ïoh jubab RTI kala ai dorkhat sha ka konsil ban dawa ban peit bniah halor ka jingai Trading License bad Non-Tribal Employees’ Service License ha ka Ri Jaiñtia bad la kyntu ban ai license sha ki nongkhaii bar jylla tang haki jait kam ba ki ki trai jylla kim lah ban pyniaid.
SHILLONG : Ka Federation of Khasi Jaintia & Garo People (FKJGP) ka la rai ban ai por haduh 31 tarik u bnai Jymmang mynta u snem ia ka sorkar jylla ban pynieng ia ki entry-exit points ne ki khyrdop ban khmih ia ka jingrung jing mih jong ki briew sha ka jylla ne mad ia ki jingiakhih kiba tyngeh.
Ka Seng ka la shim ia kane ka rai ha ka jingialang jong ka Central Executive Committee ha ka ophis treikam jong ka ha Mawlai Motsyiar ia kaba la pyniaid da u President ka Seng Kmie Welbert Rani.
Haba iakren bad ki lad pathai khubor hadien ka jingialang u Bah Rani u la iathuh ba ka Seng kan sa iasyllok bad ki nongialam jong ki 12 tylli kiwei pat ki sengbhalang kiba dawa ia ki lad ki lynti kumno ban tehlakam ia ka jingrung kyrthep ki mynder sha ka ka Jylla khnang ban shim ia ka rai monlang halor kane ka ishu.
Kumba yn shu pynkynmaw, ka FKGJP lem bad ki 12 tylli ki sengbhalang kiba kynthup ia ka Khasi Students Union (KSU) ki la pynlong ia ka jingiakhih kaba tyngeh kiba kynthup ia ka jingpakhang shnong bad ka jingpakhang surok por mynmiet ha u snem 2013 kaba la neh da ki ar lai bnai ban dawa ia ka jingpyntreikam noh ia ka Inner Line Permit (ILP) ha ka jylla khnang ban teh lakam ia ka jingrung kyrthep ki mynder sha ka jylla.
Hynrei kine ki sengbhalang ki la pdiang noh ia ka jingpyntreikam jong ki entry exit point kumba la tyrwa da ka Sorkar Jylla ha ka jingialam jong u Dr. Mukul Sangma kum u Chief Minister ka jylla ha ka jingiakren bala pynlong ha u snem 2013 tangba san tylli ki snem ki la leit ki entry exit point kim pat ieng satia bad ka jingrung jingmih ki mynder sha ka jylla ka dang long kaba laitlan.
Mynta ka seng Hynniewtrep Youth Council (HYC), CoMSO lem bad kiwei pat ki sengbhalang ki dang ia dawa tyngeh ia ka jingpyntreikam beit jong ka Inner Line Permit ha ka jylla namar ka long ka ain kaba pyrkhing bha ban tehlakam ia ka jingrung jingmih  ki mynder.
SHILONG : Ka Federation of Khasi Jaintia & Garo People (FKJGP) ka la rai ban pyrshah jur halor ka jingthmu jong ka Meghalaya Energy Corporation Limited (MeECL) ban ai kontrak ia ka company na Odisha halor ki kam pynkhreh bill light bad kiwei de.
Haba iakren bad ki lad pathai khubor hadien bala wai ka jingialang jong ka Central Executive Committee jong ka Seng, u President Welbirth Ranee ula ong ba ka Seng kan thoh sha u Chairman jong ka tnat MeECL ban pynpaw ia ka jingpyrshah kaba tyngeh halor ka jingthmu ban outsource ne ai kontrak ia ka kompani FEDCO ne ka Feedback Energy Distribution Company Limited kaba na Odisha (Orissa kyrteng rim) namar kane ka sa wanrah ia ka jingduh kam duh jam kaba khraw ia ki briew jong ka jylla.
Ha kane ka jingialang, la pynrung dkhot sha ka CEC jong ka FKGJP bad kita ki long u Bah Palwanbor Syiem kum u senior Vice President,  u Bah Eldie Newton Lyngdoh kum u Vice President bad u Bah Kitboklang Nongphlang kum chief organising secretary.
Ha kawei pat ka liang, u la iathuh ba ka jingialang ka la rai ban thaw ia ka committee kaba kyrpang kaba yn khlieh da ki briew kiba tbit ha kiba bun liang ban khmih kumno ban thaw lad thaw lynti ban weng ia ka jingduh kam duh jam ha ka jylla bad katei ka komiti kan ai ia ka kaiphod jong ka sha ka Sorkar Jylla.
U President ka FKJGP ula iathuh ba ka seng kan sa rakhe ia ka jingdap 30 snem jong ka naduh ka 6 tarik u bnai Jymmang mynta u snem bad la thaw ia ka Celebration Committee kaban khlieh da u President bad u General Secretary ka Seng Kmie ban khmih ia ka jingiaid beit iaid ryntih  jong katei ka jingrakhe lyngkhuh snem.
Kiwei pat ki dkhot jong kane ka Committee kin kynthup ia u President barim jong Seng u Bah Ardent M Basaiawmoit, u la bynrap.
Ia ka prokram sngi plie yn wan iashim bynta da ar ngut ki nongialam barim jong ka Seng kata u Minister ka tnat Health u Bah A L Hek kum u kongsan bad u Bah Titos Chyne, MDC kum u symbud kongsan.
Kane ka jingrakhe kan kut ha u bnai Nohphrah mynta u snem.
SHILLONG: Ka KSU South West Khasi Hills District ka ai ka jingkyrshan ïaka jingdawa jong ka Mawkyrwat Electricity Consumers Forum (MECF) ba ka MePDCL ka dei ban pynshai paidbah ïaka jingiasoi soskular ne Memorandum of Understanding jong ka bad ka company Feedback Energy Distribution Company Limited (FEDCO), kaba na Orissa  hashuwa ban aiti ia ka jingpyniaid ïaka kam sam bording ha katei ka District.
U Michael Dingan,  Assistant General Secretary KSU ula ong ba ka KSU South West Khasi Hills District kala wan ïakynduh ïa u Chief Engineer (Commercial) jong ka MePDCL ha Lumjingshai,  Shillong haka 28 tarik u bnai Lber ban pan jingshai halor ka jingthmu aiti ïaki ar tylli ki Sub -Division ha Mawkyrwat bad Mawsynram  sha ki company.
Kawei pat ka mat ka dei halor ka jingthung kam thungjam, kaba ka KSU kala dawa na Chief Engineer ban pynthikna ba ki company kim dei ban thung kam da ki briew kiba nabar ne wanrah briew na bar khnang ba ki samla ki bym pat ïoh kam ha kane thain ki lah ban ïohkam.
U Michael Dingan ula ong ba watla ka seng kala buh jingdawa hakhmat u CE ka MePDCL, hynrei ka pynrem jur namar ba ka MePDCL ka ïaid lait ïaki nongialam shnong bad ki sah haka umdum halor ka jingthmu aiti iaka kam pyniaid bording haka FEDCO.
Ka KSU ruh kala kyrshan ïaka  jingdawa ka MECF ka tnad pynmih bording ka dei ban pynshai paidbah shuwa haki shnong bapher bapher kum ha Mawkyrwat, Ranikor bad Mawsynram khnang ba ki paidbah bad ki nongialam shnong kin sngewthuh shai ïaka jingtreikam ka company.
Ka KSU ka kyrshan ruh ka ban jur ïa u paidbah ba kim pat dei ban siew bai bording, katba ka MePDCL kam pynshai ïaka soskular bad ka company FEDCO.
SHILLONG: Ka Confederation of Meghalaya Social Organization (CoMSO) ka dawa ia u Myntri Rangbah u Conrad Sangma ba ym dei ban pynkylla political issue ia ka ILP hynrei un pyntreikam noh wut wut ia ka khnang ba kan long ka atiar ka ban iada ia ka jaidbynriew Hynniewtrep bad Garo ha Meghalaya.
U Chairman jong ka CoMSO u Bah Robertjune Kharjahrin  ula ong myntri ka tnat Home affair haba u jubab ia ka jingkylli ha Parliament u la ong ba ka jingthmu jong ka ILP system ka long ban iada ia ka jing iohrung bad buhai shnong ki bar jylla ha ka jylla ba treikam ka ILP khnang ban iada ia ki trai Ri ha kata ka jylla.
U  Bah Robertjune u la ong ka jingdawa ban pyntreikam ia ka ILP system kam dei kaba shu sdang na madan madiah hynrei la rai bad ai jingmut da ka High level committee on influx kaba la khlieh da u Bah Bindo M Lanong (Dy Chief Minister) ha kaba ki Minister, MLA, MDC, officer, ki retired IAS , ki sengbhalang, ki proh jabieng bad ki lawyer naduh u Advocate General ka Meghalaya ki la Don Lang bad ki la ia mir jingmut bha.
U Bah Robertjune u la iathuh ba ka Mizoram, Arunachal Pradesh bad Nagaland ki la pyntreikam ia ILP bad ka Sikkim ka pyntreikam ia ka RAP bad ka PAP kaba ia syriem bad ka ILP katba ha Andaman & Nicobar Island ruh kum kane ka permit ka don.
U la ong shuh shuh ba ka Manipur Legislative assembly la lai sien lai wat ka la shna Ain ban pyntreikam ia ka ILP system ha Manipur, dang ha u snem 2018 ka sorkar BJP & NPP ka dang mynjur ban pyntreikam ia ka ILP.
Ha Nagaland dangshen ka sorkar ka la buh da ka special committee ban pyrkhat ban pyntreikam noh ia ka ILP ha Dimapur ka nongbah kaba khlem shem la pyntreikam baroh shi katta.
SHILLONG : Ka Confederation of Meghalaya Social Organisations (CoMSO) haka jingïalang kaba long haka 13 tarik une u bnai ha sor  Shillong ka la rai ban sdang noh ïa ka prokram iakhih da kaba rah lama ïong haka 23 tarik une u bnai ha baroh kawei ka jylla ban pynbor ïaka Sorkar Jylla ban pyntreikam noh ia ka ILP hapoh ka Jylla.
Ka CoMSO ha u kyrwoh bala phah da ki vice chairman, u Nikman Ch Marak bad u Lamphrang Kharbani kila pynpaw ïa ka jingsngewkhia halor ka jingleh suki bad bym suidniew jong ka Sorkar Jylla ban wanrah noh ïa ka Aiñ ILP na ka bynta ban ïada ïa ka jingrung kyrthep ki mynder ri sha kane ka Jylla watla haki jingïakynduh bad u Symbud Myntri Rangbah Bah ka Jylla Bah  P Tynsong u la kular ia ka kynhun ba ka Sorkar Jylla jan pyntreikam noh kloi ia ka ILP hapoh ka Jylla.
Halor kane ka jingsngap mynthi bad jingleh sting jong ka Sorkar Jylla, na ka liang ka CoMSO kan sdang ïaka prokram ïakhih da ka “Black Flag Day" haka 23 tarik une u bnai ha baroh kawei ka Jylla ha kaba ki dkhot jong ki seng bapher bapher kiba don hapoh ka CoMSO kin pyndeng lama iong ia ki riewpaidbah, kin wah lama iong ha ki kali bad ruh ban wah ïaki jingthoh halor ka jingdawa ILP bad pynrem ia ka Sorkar Jylla halor kane ka bynta.
Hadien kane ka CoMSO ka san pynbna ïa kiwei pat ki jingiakhih ban pynbor ïaka sorkar ban pyntreikam ïaka ILP.
SHILLONG: Ka Khasi Students’ Union (KSU) hynne ka sngi kala leit ban khang tala syndon ïaka SBI Bank Umsning Branch, ba ka khlem burom ïaka sngi shuti Shad Suk Mynsiem kaba long mynta ka sngi.
Nalor ka SBI Umsning, ka Shillong Co-operative Urban Bank Ltd ruh kala shah khang tala.
Ka bor synshar District jong ka East Khasi Hills bad Ribhoi District kila dep pynmih ïaka hukum ban pynbna shuti ba 15 tarik Iaiong.
SHILLONG: Ki paidbah bad ki Rangbah Shnong jong ka South West Khasi Hills District ryngkat ka jingkyrshan lang jong ki sengbhalang bapher bapher ba don hapoh ka District haka 13 tarik une u bnai kila thaw iaka forum ba la tip kum ka Mawkyrwat Electricity Consumers Forum(MECF) ban pyrshah ïaka jingaiti ka MePDCL ban pynbiang bording da ka company na bar jylla ka Feedback Energy Distribution Company Limited (FEDCO) ha katei ka district.
Ka jingialang kaba long ha katei ka sngi kala pynpaw ka jingpyrshah ba jur iaka jingbymkhein snep bad iaid lait jong ka MePDCL iaki paidbah nongshong shnong ka thain Mawkyrwat ha kaba kala aiti iaka jingpynbiang bording ha South West Khasi Hill sha kane ka company napoh Orissa, kaba dei ban sdang treikam naduh une u bnai April (Iaiong) Ki paidbah bad nongialam shnong ha katei ka jingialang kila shim ia kine ki rai ba lada ka MePDCL kam pynsngew ne pynshai paidbah iaka Memorandum of Understanding hapdeng jong ka bad ka FEDCO bad katba kam pat wan ban pynshai iaki rukom treikam kane ka Company kin  nym shah ba ka FEDCO kan treikam hapoh ka District South West Khasi.
Ki paidbah ki la dawa ruh ba ka FEDCO kan sangeh shwa iaka jingthungkam thungjam hapoh ka thain bad ka la kyntu ruh iaki paitbah ba kim pat dei ban siew bill lights haka kyrteng jong kane ka company katba ka MePDCL kam pat pynshai bniah halor kane ka bynta.
U Bah Wallambok Syiemiong, Chairman MECF bad u Bah Deling Snaitang, Secretary MECF kila ong ba ka forum kala shim iaka rai ban leit tied iaka jingkhang jong u James Sangma,  Myntri ba dei khmih iaka kam bording jong ka sorkar Meghalaya ban pynsngew iaki jingeh jongki paidbah halor ka bording bad ban dawa ruh iaka jingtuklar jong u halor kane ka bynta.
JOWAI: U wei u samla ba kyrteng u Marius Paswet ula bthat jubor ïala ka jong ka jingim da kaba sdien ïalade ha u tyllai phasi haka ïing sah jong u haka shnong Lumshnong, East Jaiñtia Hills District.
La iathuh ba lap ïaka metiap jong u Marius ha u tylli phasi haka ïingsah jong u haka Sngi Nyngkong bad kam don kano kano ka jingsuba sniew ïano ïano halor kane ka jingjia.
Kaba phylla ka jingjia sdien phasi ha katei ka shnong tang ha une u bnai, haduh 4 ngut ki briew kila pynkut ïaka jingim jong ki ha u tylli phasi, 2 ngut ki bar jylla ba trei ha kawei ka kharkhana dewbilat bad 2 ngut ki dei ki trai ri.
JOWAI: Ka ding kaba la klang jur kynsan kynsan kala bam duh ïa kawei ka ïing haka shnong Lakadong kaba don haka thaiñ Iooksi, West Jaiñtia Hills District haka Sngi U Blei.
Kane ka ïing ka dei ka jong ka Kong Loni Pala bad u Ma Shaniahshkem Sariang bad kane ka jingjia pluh ding kala jia haka 11 baje mynstep haka por ba ki dang leit jingïaseng.
La ïathuh ba ym don mano mano hapoh katei ka ïing bad ka ding kala pynkylla dpei ïa baroh ki jingdon jingem katei ka ïing kaba ka jingjulor kala kot da ki phew lak tyngka.
JOWAI: Ban wanrah ïaka bha ka miat jong ki nongtrei bylla sngi ka All Jaiñtia Muster Roll Workers & Labour Union (AJMRW&LU) kala pynlong ïaka jingïakynduh lang ki nongshet ja sngi ïaki khynnah skul-kaba hap haka skim Mid Day Meal bad la thaw ïaka seng jong ki kaba tip kum ka All Jaiñtia Mid Day Meal Workers Union (AJMDMWU).
Ïa kane ka seng AJMDMWU la thaw haka 13 tarik une u bnai haka jingïalang kaba long ha indoor hall ka Dorbar Shnong Ladthadlaboh, Jowai.
Ki nongkitkam AJMDMWU:- Kane ka seng AJMDMWU kan hap hapoh ka shatri jong ka All Jaiñtia Muster Roll Workers & Labour Union, Jowai (AJMRW&LU).
Ha kane ka jingïalang ki nongshet ja sngi ki khynnah skul la wan ban ïashimbynta da ki 220 ngut ki longkmie kiba shet ja sngi hapoh ka Mid Day Meal na kylleng ka Rilum Jaintia haka jingïadonlang u Ma Khroo Lamsalangki Pariat President AJMRW&LU, Kong D Ïakai Vice President AJMRWLU bad kiwei ki dkhot ka AJMRWLU.
Ki mat kiba la ïakren ha kane ka jingïalang kalong halor ka jingsiew tulop ïaki nongshet ja sngi kaba tang ₹1000 shi bnai, katba ka rukom trei pat kalong naduh ka 8 baje mynstep haduh ka 4 baje nohphaisngi  naduh ka sngi Nyngkong  haduh ka Thohdieng jong ka taiew.
Ha kane ka jingïalang la shim ïaka rai ban dawa na ka sorkar ban pynkiew noh ïa ka jingsiew katkum ka rukom trei kaba ïaryngkat bad kiwei kiwei kiba bylla sngi.
La rai ban dawa na ka sorkar ban siew thikna ïa ka jingsiew man u la u bnai.
Khnang ba kan ïa ryngkat katkum ka kam ba ki trei tista man la ka sngi.
JOWAI: U slap u phria ryngkat ka eriong kaba jur kila wan ban khyrwit ïa bun tylli ki shnong ha ki ar tylli ki District ha Rilum Jaiñtia haka sngi U Blei.
Ka khubor ka ïathuh ba ka eriong kaba jur bha ryngkat u slap bad phria kila wan lyngshop ha ki bun  tylli ki shnong naduh na Jowai, Mihmyntdu, Sabahmuswang, Khliehtyrshi, Madur, Ummulong Moodymmai bad kiwei kiwei ki shnong ba mar jan tang ha West Jaiñtia Hills.
Ha kane ka jingwan lyngshop ka bor mariang ka shnong Madur kala shah ktah jur ha kaba haduh 15-20 tylli ki tnum ïing kila shah lied haka lyer ba khlain bor.
Katto katne ki ïing ha Moodymmai, Ummulong, Sabhamuswang bad Mihmyntdu (Lum Chyrmang).
Ha East Jaiñtia Hills ka eriong kala khyrwit ha Saipung ha kaba kala wanrah ka jingjulor iaka iing skul bad iing briew.
Ha kylleng ki shnong khappud Assam Meghalaya la don ka jinghap slap bad phria.
Ka la lyer kaba jur bha ka la jynrat ïaki dieng ki siej ha kylleng bad ki post ding electric bad kala wanrah ka jingduh bording.
KHLIEHRIAT : Lai ngut ki khynnah kila shah pom pyrthat katba ki dang shong ha kawei ka ïing sher dara haka shnong Jalyiah Shiliangiarain, East Jaiñtia Hills.
Kane ka jingjia shah pom pyrthat kitei ki khynnah kala jia haka por 3:30 nohphaisngi ha ka Sngi U Blei ha kaba u pyrthat uba la kyrhuh ula pom hajan katei ka ïing bad ka ding kala sied sha kine ki khynnah.
La iathuh ba u ne u khynnah ba dang 1 snem ka rta, khun jong ka Hiel Dkhar kumjuh kawei ka khynnah kynthei bad dang 11 snem ka khun jong ka Mial Dkhar kila lait thaw na ka jingjia ba sngewsih bad kila mynsaw malu mala.
Katba uwei pat u khynnah shynrang u Phem Dkhar khun jong ka Mial ula mynsaw ding haka met jong u bad mar mar la kit ïa u sha Khliehriat CHC bad hadien la rah ïa u sha NEIGRIHMS ban ïoh ka jingsumar ba paka.
Nakaliang ka JSM (Jaintia Students’ Movement) kala dawa na ka bor district kumjuh na u MLA ka thain ba dei peit ïaka tnad Disaster Management ka sorkar jylla ban pynkloi ban pynioh lad jingiarap ïa kane ka longiing.
SHILLONG: Ka HYC Maweit Circle ka pynpaw ia ka jingsngewkhia halor ka jingsniew tasam ka surok Nongstoin-Maweit bad ki jingkieng jot, kaba buh jingma ïaka iaid ka ieng u paidbah.
Ka HYC Maweit Circle kala pynpaw ka jingbynñiaw kaba khraw halor ka jingiehbein ka sorkar ia ka thain Maweit ha ki liang baroh khamtam ka surok, ki jingkieng- kiba long u shabi jong ka roi ka par.
Halor kane ka jingshah beiñ ka thain Maweit ka HYC kala shong jingialang haka 12 tarik u Iaiong bad la rai ban sngew ïaka jingeh u paidbah da kaba Ïaid Rally bad shah thngan na Maweit shaduh Nongstoin haka 27 tarik une u bnai.
Ka HYC shen kan sah leit ban pynsngew ia kine ki jingeh jingjynjar ka thain ha kiba bun ki liang sha u Symbud Myntri Rangbah ka Jylla ba dei peit ia ka tnad PWD u bah Prestone Tynsong, Local MLA u Bah Gigur Myrthong bad ban dawa ban wanrah iaka surok ba lah ban iaid kali arliang (two lane)  bad ban dawa ban siangrong ïaka surok na Nongstoin sha Maweit.
KHLIEHRIAT: Ka Jaintia Students’ Movement (JSM) katba nang mih ki sngi ka nang pynkhlain shuh shuh ia ka lyngkha trei jong ka da kaba ka la ioh ban pynkha sa ka wei ka tnad treikam jong ka ia ka ba la tip kum ka JSM- Pamra Sohkymphor  Zone.
Ia kane ka tnad treikam ba thymmai  jong ka JSM la ioh ban pynskhem ha ka 9.4.2019 da u President Rangbah ka seng u Ma Leningstar Rymbai.
Ia ka jingialang la pyniaid da u Vice president ka sengkmie u Ma Deijuhhi Siangshai, la ioh ruh ka jingkren na u President ka JSM East Region Ma Shnalad Rymbai bad kiwei.
Ki nong kit kam jong ka JSM- Pamra Sohkymphor  Zone: U President JSM u Ma Leningstar Rymbai ha ka jingai jingkren jong u, u kyntu ia ki dkhot jong ka ne ka tnad treikam ba thymmai ba  kin long ki ba shakri hok ia ki paidbah jong kane ka thain namar kum ba long mynta shibun ki jingeh ba ki paidbah ki iai kynduh ba kynthup na duh Pamra, Sohkymphor bad shaduh Byrwai.
Kumta da ka jing don kane ka tnad treikam ka JSM  ha kane ka thain kan long ka jingkyrmen ia ki para jaitbynriew ki ba kynduh shibun ki jingeh ha ka liang baroh.
JOWAI : Ka Supreme Court jong ka ri India kala thung da u Justice AK Mittal, Judge jong ka Punjab & Haryana High Court kum u Chief Justice jong ka Meghalaya High Court namar ba u Chief Justice ka Meghalaya High Court u Justice MY Mir shen un shongthait noh.
U Justice AK Mittal udei u nongbishar ba rangbah duh ka Punjab & Haryana High Court.
Ka ïingbishar ba hakhlieh duh ka Ri, ka Supreme Court kala lap ba u Justice AK Mittal udei u nongbishar ba tbit bad biang eh ban long kum u Chief Justice jong ka Meghalaya High Court.
JOWAI: U Superintendent of Police West Jaiñtia Hills District u Bah Lakador Syiem ula pynbna paidbah ba la pynkylla ïaka rukom  ïaid ki kali ha sngi thep vote MP Lok Sabha.
Kane ka jingpynkylla ïaka rukom ïaid kali kan treikam ha ki bynta jong ka Iawmusiang naduh ka por 3 baje nohphaisngi ban lait na ka jingkhapngiah bad ka jingsahkut kali ha Iawmusiang.
Wah Nangbah Junction (No Entry): Hadien ka  por 3 PM  baroh ki kali kiba wan na New Hill Point bad na Wah Nangbah ym shah ban rung lyngba ka surok ban leit sha  DC ophis lait noh ki kali jong ki briew elekshon bad kiba rah kor EVM kiba lah ban rung sha Nangbah Stand.
HK Singh Junction (No Entry): Ki kali kiba wan na kaliang Chutwakhu bad Mission Compound  ym shah ban rung lyngba ka surok sha DC Office bad ki dei ban iaid lyngba ka surok ban poi sha Jrisaleiñ Chutwakhu, Mynthong haduh Stand War lait noh tang ki kali elekhson bad ki briew elekshon.
DC By Pass Junction (No Entry): Baroh ki kali kiba wan lyngba ka surok stand War kila lah ban iaid na ka surok nadien ka DC ophis bad bam mih ha lad wah Nangbah.
Seiñraij Parking Lot (No Entry): Ym shah ia baroh ki kali  kiba wan na  kane ka surok sha Iawmusiang lait noh ki briew elekshon bad ki kali elekshon.
Thomas Jones Junction (No Entry): Ki kali paidbah bad shimet kin hap ban iaid lyngba ka surok ban rung sha Thomas Jones Synod College bad ki mih sha surok Dulong College Road.
Nangbah Stand: Tang ki kali elekshon kiba wan na New Hill Point kiba lah ban ieng ha Stand Nangbah bad hadien bala dep pynhiar  ïaki kor EVM bad briew elekshon ki lah ban ieng haka jaka ieng kali ka Ummulong, Amlarem-Dawki Stand bad ha madan Jrisaleiñ.
Dawki Road: Ki kali elekshon kiba wan na ka thain  War Jaiñtia ne Dawki Jowai Road shah ban rung bad pynieng ha surok ban leit sha JHADC bad haiden bala dep pynhiar ïaki briew elekshon bad kor EVM  ki lah ban pynieng kali ha Amlarem Dawki Stand , Mynthong sha jan Library bad madan Jrisaleiñ.
Baroh ki kali pulit, Civil Zonal, Sector ki lah ban iaid lyngba ka surok iawmusiang sha DC ophis bad ym shah ban pynieing kali ha DC Point haduh ka surok ban rung sha SP Ophis.
Ban lain a ka jingkhapngiah ki lah ban buh ki kali ha jaka pynieng kali ki kali war, Ummulong bad Jrisaleiñ.
JOWAI: U President jong ka Society for Environmental Protection and Sustainable Development (SEPSD) u Wanbun Dkhar ba shong ba sah Khliehtyrshi, West Jaiñtia Hills District haka 9 tarik u Iaiong  ula mudui Public Interest Litigation (PIL) ha ïingbishar jong ka Meghalaya High Court pyrshah ïaka sorkar jylla, ki tnad ba dei khmih ïaki mar poh kyndew bad kiwei halor ka jingbym pyndonkam ne pyntreikam ïaka Meghalaya Environment Protection & Restoration Fund (MEPRF) kaba la kot T.433 Klur.
Kane ka pisa dei kaba la oh khajna na u dewiong bala dep tih bad thew ha ki par dewiong naduh ba khang tih dewiong hapoh ka jylla na u snem 2014 da ka National Green Tribunal Principal Bench.
Une Nongïalam ka SEPSD Wanbun Dkhar ula ujor ïa kane ka PIL pyrshah ïaka sorkar jylla namar ba wat hadien bala ïoh lum kane ka pisa T.433 klur, hynrei ym pat don kino kino ki dak ki shin ba ka sorkar kan pyndonkam ïa kane ka pisa ban pynbha biang ïaki jaka ba shah pynjulor ka mariang na ka jingtih dewiong.
Ka jylla Meghalaya ka la ïoh lum kane ka pisa T. 433 klur na ka khajna Meghalaya Environment Protection & Restoration Fund (MEPRF), kaba la lum katkum ka jingbthah jong ka National Green Tribunal na u dewiong bala dep tih bad thew ha ki par dewiong.
Ka jingthmu jong ka NGT ban oh ia kane ka khajna na u dewiong ba shallan bad dep tih ka long ban pynbha pynmiat ïa ki mei mariang kaba la shah pynjulor na ka kam tih dewiong ha ka jylla.
Ka NGT kala khang ïa ka jingtih dewiong ha ka jylla Meghalaya naduh u bnai Jymmang 2014 hadien ka jingshah ujor ha ka All Dimasa Students Union Dima Hasao District Committee pyrshah ïa ka Jylla Meghalaya halor ka nongrim ba ka jingtih dewiong ka pynjakhlia ïa ka umbam umdih bad jaka rep sha ki bynta ba sharum ka Wah Kupli.
JOWAI: Ka Jaiñtia Students’ Union (JSU) kala ai por shi bnai bad byrthen ban iakhih lada ka sorkar kam plie noh ïaka Girls bad Boys Hostel jong ka Kiang Nangbah Government College.
U President jong JSU u Lawyerson War ula byrthen ba lada ka sorkar ka dang pynslem ban plie ïa kine ki ar tylli ki hostel kan pynlong da ka jingiakhih paidbah.
Ïa ka girl’s hostel la dep shna saw san snem mynta, hynrei haduh mynta ïa kane ka hostel ym pat pyndonkam.
Ïa kane jaka sah ki kynthei la bei pisa da ka UGC.
Ka boys hostel ruh ka dang iaid ka jng maramot haduh mynta ym pat ai phorm sha ki samla pule kiba thmu ban sah hostel.
Dangshen ha u bnai Lber 19, ki samla pule ka College hapoh ka lama KNGCSU kila ai dorkhat sha ka tnad pule puthi bad u myntri ka pule puthi ban pynbiang ia baroh ki jingdonkam ka kolej kynthup ïaki nonghikai bad kila ai por shi bnai.
JOWAI: Ka Synjuk kï Nonghikai Meghalaya Upper Primary Schools Teachers Association (MUPSTA),  ka la dep ban pynlong ia ka Central Executive Committee (CEC) bad kala rai ban rakhe ïaka jingdap 25 snem jong ka synjuk ha u bnai Nohprah 05, 2019 ha Shillong  U Ma EG War uba long u Organising Cum Publicity Secretary MUPSTA ula kyrpad ia baroh ki nonghikai Upper Primary School ban ïashimbynta ha kane ka lyngkhuh snem jong MUPSTA ban iaid beit iaid ryntih ki jngthmu jong ka synjuk.
J O WAI: U District Election Officer ka West Jaiñtia Hills u la pyntip bad pynkynmaw ïa baroh ki nongthep vote bala ïoh ïaki Photo Voter Slip, hynrei tang kane ka slip ym lah ban pdiang ha ka jaka thep vote.
Kumta la pynkynmaw ba donkam ban rah lang ïaki EPIC lane kawei na ki kot kaba lah ban pynithuh thikna ialade bad ba la lah ban pdiang haka jaka thep vote katkum ka jingbuh ryntih da ka Election Commission jong ka Ri India- kum ki passport ba dang trei kam, ki driving license, ki Service identity card kiba don dur ba la ai ki ophis sorkar pdeng ne Sorkar jylla, ki Public sector undertaking, public limited companies, ki passbook ba dang don dur ba la plie ha ki bank ne post office, PAN card, Smart card ba la ai na ka RGI hapoh NPR, MNREGA job card, Health Insurance Smart Card ba la ioh na ka Minister jong ka labour, ki pension payment order ba don dur, ki official identity card ba la issue da ki MP, MLA ne MDC lane ka ADHAAR card ba ioh ban thep vote.
JOWAI: Ha ka jingiadei bad ka jingjied ia ki nongmihkhmat MP sha ka ïaing dorbar thawaiñ Lok Sabha jong ka Ri India ka ban long haka 11 tarik u April, 2019 u District Election Officer jong ka West Jaiñtia Hills u la kyrpad ïa baroh ki Dalloi, ki Waheh Shnong ba kin ia snoh kti lang ban iarap ia ki briew elekshon ki ba wan haki jaka thep vote (Polling Station) ki ba don ha ki Shnong ki Dong jong ki khnang ba kan iaid beit iaid ryntih ka jingthep vote Election MP.
JOWAI: U Bah Prestone Tynsong Deputy Chief Minister ka Jylla ula ong “ka Sorkar MDA kala ïasaid tyngeh ban pyllait ïaka jingkhang tih dewiong haka jylla, hynrei namar bala poi ka samoi elekshon kala shem shitom ban khyndang bad ban pynkylla ïaki file ha Delhi.
" “Naduh ba sorkar MDA kala ioih ka bor synshar ha Jylla, haduh hynriew sien ma nga bad u Myntri Rangbah ka Jylla u Conrad K Sangma kila leit ban tynruh sha Delhi ban ïakren ban pyllait ïa ka jingkhang tih dewiong na ka Home Ministry bad ka Coal Ministry, hynrei namar ba ka Sorkar MUA hapoh ka jingialam u Dr.
Mukul ula phah da ka affidavit ban mynjur ban tih dewiong da ka MMDC, kala soh kyrdot bha ban pyllait ïaka jingtih dewiong haka jylla", la ong u Bah Prestone haba kren haka jingïalang ban pan jingkyrshan ïa u kyrtong monlang ka sorkar MDA u Dr. Jemino Mawthoh ha Iawmusiang haka sngi Nyngkong.
Ula iathuh ba ula phet na ka Congress namar ba ki heh ka Congress kim khein briew ïaki haba ki leit ban kyrpad kyrpon sha Delhi ban ïoh jingiarap bad kumjuh ruh ka jingleh donbor u Dr. Mukul ha kaba iadei bad ka kam tih dewiong marwei.
Shuh shuh u Ma Lahkmen Rymbui, Myntri ka Pule Puthi, u Bah Lambor Malngiang Chairman State Planning Board, u Ma Nujorki Sungoh kila pan ka jingkyrshan jong u paidbah ban pynjop ïa u kyrtong Monlang ka MDA khnang ban wan ki kam pynroi haka jylla.
Kila ïathuh ba sorkar MDA ha kine shisnem kala ïoh ka jingiarap pisa kaba T. 2000 klur tang ka bynta ban shna surok bad lada u kyrtong monlang ka MDA un ioh ka nam jop ka lah ban nang heh shuh shuh ka song pisa kaba ka jylla kan ioh iarap ban kyntiew ïaki kam pynroi.
JOWAI: Ka jingshimkhia ka tnad kam khlaw ka Cachar District, Assam kala iarap ban pynïoh biang ïaki jaka rep jong ki paid Khasi-Pnar ba shong ba sah ha Assam ha Kalakhal pt-1, Kalakhal pt-11 bad Bubonkhal kiba la shah kyntur ha kiwei ki jaidbynriew ki bym dei ki riewlum kiba thmu ban knieh ïa kitei ki jaka rep ba seisoh.
Ka Khasi Students’ Union (KSU) bad ka Barak Valley Khasi Jaiñtia Welfare Organisation (BVKJWO) haka 28 tarik u bnai Lber kila ujor sha u DFO Cachar District, Assam bad kila leit jurip ïa kitei ki jaka kaba jur bha ka jingkyntur pud da ki briew bym dei na ka jaid bynriew riewlum.
Haka 7 tarik une u bnai ka kynhun jong ka tnad kam khlaw katei ka district kala hiar biang sha kitei ki jaka rep bad pom lut ïa baroh ki jingthung jingtep kiba la thung beaiñ bad pynpra ruh ïaki ïing ki sem sah bri bala shna beaiñ ha kitei ki jaka.
Na kaliang ka Khasi Students’ Union (KSU) bad ka Barak Valley Khasi Jaiñtia Welfare Organisation (BVKJWO) ryngkat bad ki nongshong shnong jong kitei ki lai shnong kila pynpaw ka jingsngewnguh ïaka tnad kam khlaw ka Cachar kiba iarap ban pynioh biang ïaki ïa kitei ki jaka rep.
JOWAI: Ka Congress lada ka wan haka bor synshar haka MP Lok Sabha kan ai bhah kyrpang haduh 33 percent ka kam sorkar iaki kynthei haka Ri, la ong u Bah HM Shangpliang u nongaiktien ka Congress haka jingialang ban pan jingkyrshan ia u kyrtong ka Congress u ma Vincent H Pala ha madan ialehkai ka Dong Tympang haka sngi Nyngkong.
U Bah HM Shangpliang ula ong ba tang ka party Congress kaba pyrkhat ïa u kup shilliang sem shilliang bad lada ka wan biang haka bor kan mang pisa kyrpang ia u paid nongrep ka ri, uba kat nang rep nang syrdep ha kane ka sorkar kaba mynta kaba leh bymsuidniew ïaki nongrep.
Ka Congress kala mang ban iarap pisa sha ki longïing ba duk tam T. 72 hajar shi snem kawei ka iing lyngba ka Minimum Income Guarantee Scheme (MIGS) bad ruh yn pynbun sngi shuh shuh ïaka bylla sngi naka 100 sngi sha ka 150 sngi lyngba ka skim MGNREGS ban kyntiew iaka ioh ka kot ki nongshong shnong ha ki thain nongkyndong.
U Nongaiktien ka Congress ula ther ïa u Narendra Modi Myntri Rangbah Duh ka Ri, uba heh tang ka kular bad ka thok ka shukor ïa u paidbah bad ula ong ba tang ka Congress kaba nud ban ïakhun bad kren pyrshah iaka BJP bad baroh ki jingthmu jong kila pulom kynthup ïaka CAB kaba ka sorkar BJP kaba kwah ban pyntreikam ïaka tang na ka bynta ban ban pynrung ïa ki Hindu na Afghanistan, Bangladesh bad Pakistan sha Ri India lyngba ka ain CAB bad kane kan buh ia ka jingma kaba khraw ia ka jaidbynriew rit paid.
Kiwei kiwei kiba kren haka jingialang ki kynthup ïaka Dr. Ampareen Lyngdoh, U Ma MB Rymbai, u Ma Shitlang Pale, Pastor PBM Basaiawmoit haka jingialang kaba pyniaid u Andrew Shullai, MDC JHADC.
JOWAI: U kyrtong shimet bad u heh Indian Forest Service (IFS) barim u Bah T HS Bonney ula ong ba mynta la 46 snem bala ïoh ka jylla kaba pura, hynrei kawei hadien kawei ka sorkar kala leh bymsuidniew ban pynbeit ïa u pud u sam ka jylla.
“Ka Assam mynta kala kyntur sha u pud u sam jong ka Meghalaya palat 50 kilometer, hynrei ym shym la leh eiei ban pynbeit ïa u pud u sam wat la ki paid Khasi-Pnar ba shong shnong ha khappud Assam Meghalaya na ka por sha ka por ki shah pyndik," la ong u Bah Bonney uba wan hiar sha Jowai haka sngi Nyngkong ban pan ka jingkyrshan u paidbah ban kyrshan ïa u ha Stand War, Mynthong.
U la ther tyngeh ia ka party Congress kaba don ha ka bor ha jylla Meghalaya, jylla Assam bad ha ka Sorkar Kmie ha u snem 2004, hynrei kim shym leh eiei ban pynbeit ia u pud u sam jong ka jylla Meghalaya bad Assam.
U Bah Bonney u la bynniaw halor ka jingrem dor palat ki kot skul kaba la kot haduh ar ne lai hajar shi klas namar ia kine ki kot la pynmih da ki kompani kot ba don shabar jylla.
U la ong shuh shuh ba kine ki kot skul kim ai jinghikai eiei shaphang ka jinglong jingman jong ki shnong bapher bapher ha Meghalaya bad ki jingtip shaphang ka jylla.
Ula bynrap ba ka bai kot skul ka nang kiew na u snem sha u snem hynrei ki samla kim ioh kam ioh jam satia wat hadien bala pyndep jingpule.
Ula pynpaw ruh ka jingbynñiaw halor ka jingkylla ka suinbneng (climate change), hynrei kaba sngewsih ka long bun ki riew saiñ hima sima kim shim khia ia kane ka kam bad kala ktah ruh ïaki jingthung jingtep ha kaba ki bam khniang.
U Bah Bonney ula ong kila don kiba kynnoh ba ka dei na ka daw ka jingdon ki tower mobile, hynrei kam dei satia bad kadei ka jingkylla jong ka suin bneng.
Halor ka Citizenship Amendment Bill (CAB), u Bah Bonney u la ong kane kam CAB ka la kylla long kum jingialehkai politiks namar ka party kaba wanrah ia ka CAB ka dei ka BJP bad kam shym la wanrah iaka ha dorbar Rajya Sabha dangshen bad kala iap.
U la ong shuh shuh nalor nangta ki party Congress bad ka sorkar MDA ki ïaknieh ban kam burom ba dei ma ki ba pyrshah bala pynduh noh ia ka CAB.
JOWAI: Ka JSU War Jaiñtia hadien ka jingjia shah thombor bad shah lute ki trok ha Dawki kala dawa ban buh da ka CCTV bad ban pynjur ka jingpahara ïaki lynti synkieng bad khappud na ki Pulit ka Jylla bad ki shipai BSF ha Dawki.
Ka JSU haka jingïalam u President Eddy Kery Pohtam bad u General Secretary Kerrydiam Lamin ban wanrah ïaka jingshong shngain ki paidbah bad ki nongleit nongwan kumjuh ki nongniah trok ba kit mar sha Bangladesh kila ïakynduh u Commandant BSF,  Dawki BOP U P Kumar ban kyrpad ïa u ban pynkhlain ka jingpahara ha khappud  khamtam haki jaka bym shngain bad ban khanglad ïaki riew sniew ban leh ki kam bymman.
Ka JSU kala kam ba na kaliang u Commandant ka BSF ula kular ban shimkhia ban peit ïaka khappud ban lait na kino kino ki jingjia ba sngewsih bad ula kyntu ïaki paidbah bad ki shipai shnong ban iatreilang bad ban ai jingtip haba don kano kano ka jingsuba sniew iaka jingiaid jingieng ki briew ha khappud bad pyntip mar mar sha ki shipai.
Ha ka juh ka por ka JSU War Jaiñtia ka lah leit ban ïakynduh ruh ïa u Officer Incharge Dawki Police Station ban kyrpad ïa u ban shimkhia ban peit ïaka shongsuk shongsain bad tem ïaki kam sniew kam runar ha katei ka thain.
Ka JSU kala jingmut ban ruh ïa ka tnad pulit ban buh CCTV ha ki jaka bapher bapher ban tem ïaki kam runar ruser.
Ka JSU kala kyntu ruh ïaki Dorbar Shnong ha thain War Jaiñtia ban pynkhlain ïaki shipai shnong bad ban iatreilang bad ki BSF lane ki Pulit khnang ban tem ïaki kam runar haka thain khappud baroh kawei.
JOWAI : Katba ka Ri India ka dang ïakhun pyrshah ban jop ïaka jingbret pathar lyngba ka Swachh Bharat Mission, ka campaign kaba la sdang naduh u 2014-2019 kaba ka thong kalong ban pynlong ïaki lynti synkieng, surok bad ki jingtei hapoh ka Ri la ha sor ne nongkyndong kiba khuid ba suba, phewse ha Rilum Jaiñtia la lap ba kane ka mission ka phiel.
Ka Khasi Students’ Union (KSU) Khliehriat Circle haka jingleit jurip jong ka haka sngi Nyngkong ïaka ophis Town Committee kaba hap hapoh ka jingpeit ka Jaiñtia Hills Autonomous District Council (JHADC) kaba don ha Khliehriat, East Jaiñtia Hills District kaba dei ban peit ïaka khuid ka suba jong ka shnong Khliehriat la lap pynban ba kane ka ophis kala kylla ïing jah bad ym don nongtrei kiba trei ha katei ka ophis, namar ba la shi snem mynta kim ïoh tulop.
Nalor kata ka KSU kala lap ruh ba ki ar tylli ki trok kit ñiut kane ka ophis, kila shu sah khongreng bad kila kylla long ki jaka bret ñiut kaba la wanrah ka jingsma iwtung kaba lah ban ktah ïaka koit ka khiah u briew.
Ka KSU kala kyntu ïaka JHADC ban shimkhia ban peit ïa ka jingdonkam kane ka committee khnang ba ka jingdon kane ka ophis kan wanrah jong myntoi ïa u paid nongshong shnong.
JOWAI: Ka Congress kadei ka party kaba ieng bad iada tang na ka bynta jong ki Muslim, ong u Bah Sanbor Shullai kyrtong MP ka BJP na ka Shillong Parliamentary Seat.
Ia kane ula kren haka jingialang kaba la long ha Iawpynsin, Wahiajer haka sngi Saitjain.
Haka por ka jingsynshar jong ka Congress, ka Pakistan ka leh katba ka mon namar ka Congress kam nud ban hiar thma pyrshah iaki seng kieng atiar ka Pakistan bad kane hi ka paw shai ba ka Congress kadei ka party kaba ieng ban iada iaki  Muslim, ong u Bah Sanbor.
Ula ong ruh ba haba ki kaikhlaw jong ka ri Pakistan ki thombor iaki shipai jong ka ri India, ka Congress haka por ka jingsynshar jong ka haka jaka ba kan hiar thma iaki, ka pynpaw pynban ba ka kwah ia kata ka jingsuk katba ki shipai ka ri naka por sha ka por ki shah hiar thma ha ki seng kieng atiar ka Pakistan.
Hynrei haba la wan ka sorkar ka NDA kaba ialam ka BJP hapoh ka jingialam jong u Myntri Rangbah duh ka Ri u Narendra Modi ki kaikhlaw jong ka Pakistan kila suki namar ki sheptieng iaka sorkar bakhlain jong u Narendra Modi.
“Iaka ri India la synshar bun bun snem da ki Gandhi Family kiba im suk im saiñ hapoh ki iing paki dulan", ong u Bah Shullai bad namara kane kim sngewthuh ia u shiah ba thar iaki paidbah kiba donkam shibun ka jingiarap na ka sorkar khamtam u duk u rangli uba im daka rep ka riang haki thain nongkyndong.
JOWAI: U Ma Thombor Shiwat Chief Executive Member (CEM) jong ka Jaiñtia Hills Autonomous District Council (JHADC) ula ong ba haduh 27 ngut ki MDC jong ka JHADC ki ai ka jingkyrshan kaba pura ïa u Dr. Jemino Mawthoh u kyrtong monlang jong ka sorkar MDA sha ka MP Lok Sabha kaba ka election kan long haka 11 tarik Iaiong.
U Ma Thombor ula ïathuh ïa kane haka jingialang ban pan jingkyrshan ia u kyrtong monlang ka MDA ha Iawpynsin, Wahiajer haka sngi Saitjaiñ bad ula ong ba ka jingkyrshan jong ki MDC ïa u Dr. Jemino ha kane ka elekshon ka long namar ba udei u briew uba biang eh ban mihkhmat ïaka Jylla sha Delhi ban iasaid ïaka eh ka shon jong ka jylla.
Ha kane ka jingïalang la ïadonlang ki MDC bapher bapher ka JHADC, u Myntri Sorkar u ma Sniawbhalang Dhar uba long u MLA ka Nartiang uba pynïaid ïaka jingialang bad kiwei kiwei ki nongialam ka NPP bad UDP ba ki jaka bapher bapher.
“Ka jingïatylli jong ka sorkar MDA (NPP, UDP, HSPDP bad PDF), ka dei ka bor ba  ngin lah ban ïakhun pyrshah ïaki party rithor bad ban wanrah ïaka jingkylla hapoh ka Jylla", la ong Dr. Jemino Mawthoh bad khot wer ïaki paidbah ban pynurlong iaka jingthmu jong ka sorkar MDA.
U Dr. Jemino ula  pynbna paidbah ruh ba u Bah John F Kharshiing uba la iehnoh ïaka jinglong dkhot bad kam nongialam na ka party congress ula ai ka jingkyrshan kaba pura ïa u ha ryngkat ki nongbud jong u (John F Kharshiing).
JOWAI: Kumba ju long man la u snem, ka Seinraij Jowai ka la pynlong iaka tamasa Chad Sukra  mynta ka sngi.
La wan ban ïashimbynta da ki Raij bapher bapher bad u paidbah na kylleng kila wan sakhi ïa kane ka tamasa, kaba dei kawei na ki jingshad tamasa shuwa ban bet ia u symbai u phniang ha ki hali ki pynthor bad ban pynkynmaw ïa baroh ban tyngkai bad pynneh pynsah ïaka jingai ka mariang.
Hashuwa ba ki khun ka Niamtre kin iashimbynta haka jingshad nongrep bad kiwei kiwei ki jingshad tynrai ha ki riam tynrai la don ka jingialang ha Mynkoi Pyrdi, Iongpiah bad hadien la mih paidbah sha Iawmusiang, Jowai.
JOWAI: Ka Chilliangraij UP School, SSA Jowai ban pynsngewthuh paidbah ïaka jingkordor ka khuid ka suba haka skul kumjuh haki shnong ka thaw kala pynlong ïaka jingai jinghikai halor ka jingkhuid jingsuba kaba ka phang pdeng kalong “Make Swachh Bharat Mission a Reality".
Ïa kane ka jingai jinghikai la pynlong haka sngi Thohdieng ha ïing skul jong ka Chilliangraij UPS SSA ryngkat ka jingïatreilang bad ka School Managing Committee.
Ka jingthmu ba pynlong ïa kane ka jingai jinghikai ka long ban pynsaphriang ïaka jinglong kongsan ka khuid ka suba katkum ka thong jong ka Swachh Bharat-Swachh Vidyalaya kaba buh ka thong ban pynlong ïak ri India kaba khuid ba suba ha une snem haka jingrakhe ïaka sngi kha ba 150 snem U Kpa jong ka Ri.
Ka Kong Wyrda Lanong, Asst. Teacher kala pynïaid ïaka prokram ai jinghikai.
La ioh ka jinghikai halor ka jingthmu ka Swachh Bharat Mission na ka kong H Iakai, Head Teacher Chilliangraij UPS SSA bad ruh na u ma O Shylla, Member School Managing Committee.
U Ma SD Laloo, Community Mobilizer, SSA West Jaintia Hills District uwei na ki riewshemphang ula ïathuh ïaki thong jong ka Swachh Bharat – Swachh Vidyalaya ha skul bad ha ki shnong ki thaw.
Ula ong ba ki khynnah skul ki dei ki lawei jong ka Ri bad lyngba kane ka mission ki leit ha manla ki skul ban pynsngewthuh ïa u/ka khynnah halor ka jingkongsan ka khuid ka suba ban lait na ki jingpang bad ki jingeh ba har rukom.
La hikai ïaki khynnah ha man la ki skul ba kin long ki nongrah khubor ban pynsngewthuh ïaki nongshong shnong naduh ki khynnah haduh ki rangbah ban long kiba lehkhuid ha iing hasem kumjuh shabar.
“Ba ngin poi sha ka thong, ngi donkam ban iatreilang naduh khynnah skul, nonghikai bad ki bor shnong khnang ba ka jingangnud ka ri ha kane ka mission ban wanrah ka khuid ka suba kan urlong", la ong u Ma Laloo.
NAMDONG: U Chief Executive Member jong ka Jaintia Hills Autonomous District Council (JHADC) u Ma Thombor Shiwat ula ong baka Congress party kan nym thaw sorkar ha Delhi namar ïa ka Sorkar yn shna da ka National Democratic Alliance (NDA) ne da ka Third Front bad lada u kyrtong monlang jong ka Sorkar Meghalaya Democratic Alliance (MDA) u Dr.
Jemino Mawthoh u jop ïa ka elekshon MP un sa iasoh bad treilang bad kano kano kaba thaw sorkar, kata ka NDA ne Third Front.
“U Dr. Jemino u don bad ka Sorkar Jylla bad uno uno u kyrtong ba pynieng da ka Sorkar u la jop beit bad kata ka long ka histori jong ka Meghalaya", la ong u Ma Thombor haba kren haka jingïalang paidbah kaba long ha Namdong haka sngi Thohdieng.
La ïadonlang ha kane ka jingialang naduh u MLA ka Mowkaiaw ma Nujorki Sungoh, u MDC ka Khanduli Mynsngat u Dawan Lyngdoh, u MDC ka Ummulong Moodymmai u Jesse Suiam bad kiwei kiwei ki MDC.
U CEM JHADC ula ther ïa u Kyrtong jong ka Congress u Ma Vincent H Pala ba haki ar samoi ka jingling MP jong u, u khlem lah ban wanrah ki roi ki par sha ka jylla bad kane ka dei ka daw ba ka jylla jong ngi ka dang sahdien ha kiba bun liang.
“U ma Vincent u khlem iasaid eiei halor ka jingkhang tih dewiong kumjuh ruh halor ka CAB kaba baroh kawei ka thain Shatei Lammihngi kala ïakhih ban pyrshah ïa kane ka aiñ", ong u CEM JHADC bad ula bynrap ba ka Sorkar MDA ha ka jingialam u Myntri Rangbah ka Ri U Conrad K Sangma  ki la leit pyrshah sha Delhi ha khmat u Prime Minister Narendra Modi bad la pyndam ia ka CAB.
JOWAI: Ka Confederations of Meghalaya Social Organisations (CoMSO) ka la leit ban iashim bynta ha ka 1st North East People Conference 2019 ha Imphal, Manipur.
Ha kane ka conference hadien ka jingiathir jingmut sani bha halor ka jingeh jong ki trai ri trai muluk jong ka thain Shatei Lammihngi la thaw ïa kawei ka forum kaba kynthup lang ïa baroh ki seng trei mon sngewbha kaba la ai kyrteng ka North East Forum for Indigenous People (NEFIP).
Ïa kane ka conference la pynlong da ka Manipur People’s Against Citizenship (Amendment) Bill, 2016 (MANPAC) ka seng kaba kdup lang ha kawei ka lama ïaki 84 tylli ki seng ban pyrshah  ïaka CAB ha jylla Manipur naduh 1 tarik haduh 3 tarik une u bnai Iaiong kaba la wan ban ïashimbynta da ki sengbhalang bapher bapher ka thaiñ  Shatei Lammihngi lait noh ka Sikkim.
Ka kynhun  jong ka CoMSO kala leit ïashimbynta ha katei ka conference haka jingïalam u Chairman CoMSO, u Bah Robertjune Kharjahrin uba long u President ka HYC ha ka jingdon ryngkat ki Nongialam jong ki seng bapher bapher kiba don hapoh ka kynhun jong ka CoMSO.
Ha kane ka jingialang nyngkong eh, ki sengbhalang bapher bapher jong ka thain Shatei Lammihngi kila iakynduh lang ha kawei ka jaka na ka bynta ban ia thir bad ia mir jingmut halor ki jingeh bapher bapher kiba ki trai ri trai trai muluk ki iakynduh na ka por sha ka por.
Ha kine ki lai sngi ba la pynlong ia kane ka Conference lai iatai bad iathir sani bha kumno ban wanrah ia ka jingiatylli hapdeng ki sengbhalang jong ka thain bad ruh ban pynpaw ia kawei ka sur kaba tylli lang mlon ha kino kino ki khep kiba ki nongshong shnong ka thain ki ia kynduh jingeh.
Da kawei ka jingmut la rai ban thaw ia ka synjuk ki Sengbhalang ka thain Shatei Lammihngi ia kaba la ai kyrteng ka North east Forum for Indigenous People (NEFIP).
La jied Convener jong ka Core committee ia u Ningthouja Lancha na Manipur bad 3 ngut ki nongmihkhmat na kawei ka jylla kum ki dkhot kane ka Core Committee.
Ia ki nongkitkam ba pura yn sa jied ha ka jingialang jong ka core Committee ka ban sa long shen ha Shillong.
Ha kane ka conference da kawei ka sur la shim ban pyrshah ia ka CAB, la rai ban pyrshah ia baroh ki polisi treikam ka sorkar India kiba ktah mationg ia ka thymmei ka bat khyndew bat shyiap, ka hok kyrpang, ki riti dustur jong ki trai ri trai muluk jong kane ka thain bad kane ka synjuk kan kyrshan ia baroh ki sengbhalang ha ka thain kiba dawa ia ka ILP System, NRC bad kiwei ki aiñ iada jingrung kyrthep ki mynder ri hapoh ka jylla.
JOWAI: Ka Dong Salini Colony kala plie ïaka jaka treikam jong ka dong haka 3 tarik une u bnai haka jingiadonlang ki nongialam shnong bad kiba shong sah hapoh ka dong.
La plie ïa kane ka jaka treikam da  u Waheh Dong barim u Ma Roibok  Synnah haka jingia donlang u Waheh Dong bathymmai u Ma Phermon Suchen, u Ma Wanly Pohthmi Secretary  bathymmai ka Dong bad kiwei de ki nongkitkam ka dong.
Ka jingthmu ban buh ïa kane ka jaka treikam ka dong ka long na ka bynta ban pynsuk ïa kiba sah ba shong hapoh ka dong kumjuh ïa kiba wan nabar dong.
Naduh ka sngi Nyngkong haduh sngi Saitjain kino kino kiba donkam ïaki nongialam dong ki lah ban wan ha katei ka jaka treikam naduh ka 7 AM haduh 9 AM.
KHLIEHRIAT: Ka Narpuh Border Area Joint Action Committee (NBAJAC) ka pynpaw ia ka jingsngewsih kaba khraw na ka daw ka jingduh bording ha ki thain Narpuh bad ka daw ka jinglip light ym don bal ah pynthikna.
Ka jingduh ka bording ha katei ka thain kalong kaba man ka sngi kaba wanrah ka jingeh kaba khraw ia ki paidbah nongshong shnong naduh ki khynnah skul kiba don ha ki jingpule, ki PHC, bad ka jingduh nong kaba khraw khamtam ia kito kiba pyndonkam da ka light ia ka  jingshet bad jingtrei jingktah jong ki.
U Bah Minot Sympli, Vice Chairman Ka NBAJAC uba long ruh u Waheh Shnong ka shnong Chiehruphi u pynpaw ka jingsngewsih bad jingsngewdiaw halor ka jingduh bording ba khah khah haka thain Narpuh naduh ka Shnong Nongsning, Mynkre, Chiehruphi bad haduh Ratacherra.
“Haka shisngi ngi ioh light tang 20 minit, hynrei ym tip na kaei ka daw ba thud ka bording haba ym donkam jingmaramot ne duh ki line ha katei ka thain," ong u Bah Minot.
Une u rangbah ula kynnoh ba ka ka MeCEL ka ai bor ding tang sha ki cement factory kiba don ha thain Narpuh bad ka pynduh pat ïa u paitbah nongshong shnong.
Ka NBAJAC ka kyntu ia ki bor pyniaid jong ka MeCEL kidei ban pynbiang ia ka bor ding ha ka thain Narpuh bad lada ym lah ban pynbiang ding kin shim da kiwei ki rai kiba tyngeh.
U Daiapherbha Lamare uba long u Secretary ka NBAJAC, ula ong ba ka Load Shedding ka treikam naduh 9:00 PM haduh 12:00 AM ha Narpuh, hynrei ka MeCEL kala shim kabu shaba palat da kaba pynduh bording palat iaka por kaba ka pynbna ha ka shisngi ha katei ka thain.
KHLIEHRIAT: Ka Khasi Students’ Union (KSU) Narpuh Circle haka sngi Palei ka la leit iakynduh ia u Deputy Commissioner, East Jaiñtia Hills District  Bah FM Dopth ban dawa pynsangeh shwa ïa ka jingpyntrei ïaka u surok bad ker sainar shiah ha khappud bad ka Ri Bangladesh naduh Lailong shaduh Huroi bad Hingaria.
Ka KSU kala dawa ban pynsangeh shwa ia kane ka kam ka long halor ba ka sorkar kam pat dep ban siew iaka bai musur khyndew (Compensation) sha ki trai jaka ba shah ktah na katei ka jingpyntrei surok bad ker sainar shiah (Fencing).
“Mynta ka ka jingtrei ka iaid shait shait, ki bri kwai bri tympew jong ki nongshong shnong ha khappud ki la julor phom, hynrei haduh mynta kim pat ioh iaka bai musur khyndew," ong u SL Suchiang, Publicity Secretary KSU Narpuh Circle.
Ka KSU kala leit ïakynduh  ïa u DC East Jaiñtia Hills hapoh ka jingialam u KS Suchiang, President, Deibormi Dkhar, General Secretary ryngkat ka jingiadonlang ki trai jaka bad ka jingsynran lang ki nongialam KSU Jaiñtia Hills District unit u Ohibait Dkhar, Garland S Manner, General Secretary, u Shaniahskhem Dkhar Assistant Finance Secretary.
U DC u la ong ba baroh ki paidbah kiba shah ktah haka jingshna surok bad ker sainar ki dei ban ai kyrteng sha ki Waheh  Shnong bad ban pynpoi sha ka ophis jong u ban pyndep ïaki jingdonkam baroh.
Shuh shuh ha kawei pat ka khubor ha kaba iadei bad ka bai musur na ka bynta ka surok NH-6 Jowai Badarpur Road, u DC u la iathuh ba 90% la dep siew sha kito kiba shah ktah ki jaka puta kum ki jingthung jingtep bad kaba sah mynta ka long ka jingsiew ia ki ïng briew (Building).
MOWKAIAW: U Kyrtong monlang jong ka Meghalaya Democratic Alliance (MDA) na ka UDP u Dr.
Jemino Mawthoh ula ong “Kane ka dei ka sien kaba nyngkong haka history ka Meghalaya kaba ki saw tylli ki seng saiñ hima ki la iarai ban iatylli ban iakhun MP elekshon bad ka jingiakhun mynta ka long hapdeng ka sorkar MDA pyrshah ia ka party Congress.
" “U kyrtong ka Congress u Ma Vincent H Pala ha ka jinglong MP jong u kaba shiphew snem lynter  u khlem iasaid ban pyllait ia ka jingkhang tih dewiong, u khlem iakhun ban pynrung ia ka ktien Khasi ka 8th Schedule bad sahkut ki kam pynroi pynpar ha ka jylla namar ba u MP u shong sngap jar ha Parliament," la ong u Jemino haba kren haka jingialang ha Mowkaiaw haka sngi Palei.
Ula ong ba haka jingsynshar jong ka sorkar Congress ngi iohi tang ka jingsohkyrdot suda bad kam lah ban wanrah ïaka roi ka par kumjuh ban weng iaka jingduh kam duhjam  ki khun samla kiba nang la stad.
“Ka jingiatylli ka sorkar MDA bad ka jingiatylli ki saw seng UDP, NPP, HSPDP bad PDF ka long ka jingiatylli jong ka jaidbynriew namar da kawei ka sur ka dur ngi iakhun lang ia ka elekshon MP pyrshah sha ki party ri thor’’ Ula pynkynmaw ia ki paidbah shaphang u Prof G G Swell uba la long u MP da kaba iakhun na ka party rilum ne regional party bad u la noh synniang shibun ia ka jylla haba u la jer kyrteng ia ka North Eastern Hills University (NEHU) bad dei na ka daw u Prof.
Swell ba ki paidbah ki la long trai ia u dewiong ha ka por ba ka Sorkar kmie ka la mut ban shim noh sha ka.
Kiwei kiwei kiba la ai jingkren ki long u MLA ka Mowkaiaw u Bah Nujorki Sungoh, u Chairman ka JHADC u Bah Lakhon Biam, u MDC ka Mowkaiaw u Bah W G Sungoh.
MOWKAIAW: U Bah Sanbor Shullai Kyrtong MP jong ka Bharatiya Janata Party (BJP) u la ong ba lada u jop ia ka elekshon MP u Narendra Modi uba la thikna ban wanphai kum u Prime Minister ka Ri un sa pdiang ia u kum u khun “Beta Aa Joa" bad theh kyrkhai ki jingkyrkhu ha ka jylla lyngba ki kam pynroi pynpar.
U la iathuh ia ki paidbah ba u dei u Pnar bad  ïing kmie jong u ka dei ha Loomkyrwiang Jowai, hynrei la kha la pynheh ia u ha Shillong bad u sngew sarong ba wat la u dei u Pnar u la jop ia ka MDC la san sien bad ia ka MLA la lai sien na ka Laban constituency ne Shillong South.
U Bah Sanbor haba kren haka jingialang ban pan jingkyrshan na u paidbh ha iew Mowkaiaw ula ong ba ha ka por elekshon MLA mynshem snem ka party ka la kular ban pyllait ia ka jingkhang tih dewiong hapoh hynriew bnai ,hynrei ki khlem wan ha ka bor namar la jop tang arngut ki Pnar kata ma u na Shillong South bad u Bah Alexander Hek Laloo na Pynthorumkhrah.
U la iathuh ba ki paidbah jong ka Nagaland kiba long haduh 98 na 100 ki Khristan ki la ai jingiakyrshan tylli ha ka party BJP ha ka elekshon MLA bad ka BJP ka la jop bad ka la thaw sorkar bad tang hapoh shi taiew u Modi u la pyllait 2600 klur sha ka Nagaland na ka bynta ka kam pynroi pynman bad ka sorkar jylla ha Nagaland ka la thaw 2.50 lak ki kam sorkar.
U MLA jong ka Shillong South u la iathuh ba ka katkum ka jingtip bala ioh lum da ma u na ki heh sorkar donkam haduh 4 lak tylli ki kam sorkar ha Jylla Meghalaya na bynta ki khun samla bym donkam donjam bad na kitei haduh 70000 tylli dei ha ka tnad Traffic jong ka police department.
U Kyrtong jong ka BJP u la kob ba ka sorkar BJP kan sa thaw sorkar biang ha Ri India te kumta kan bha ia ki paidbah ban jied ia u kum u MP namar u la dei lypa ha ka party ban synshar bad lada u jop kum u MP ki ishu jingkhang tih dewiong ki ishu jingiakajia khappud ha Block-I & II bad kiwei kiwei de ki jingeh jong ki paidbah yn weng shisyndon.
Kiwei kiwei kiba kren ki kynthup ïa u President BJP Meghalaya Ma Shibun Lyngdoh, President jong BJP Mahila Meghalaya ka Kong Anita Susngi.
JOWAI: Ka khubor kaba iohlum khamdier na Cachar District, Assam la kynnoh ba ki jaka rep jong ki paid Khasi-Pnar ba shong ba sah ha Assam ha Kalakhal pt-1, Kalakhal pt-11 bad Bubonkhal kila shah kyntur ha kiwei paid ki jaidbynriew ki bym dei ki riewlum kiba thmu ban knieh ïa kitei ki jaka rep ba seisoh.
Ka Khasi Students’ Union (KSU) bad ka Barak Valley Khasi Jaiñtia Welfare Organisation (BVKJWO) haka 28 tarik u bnai Lber ha ryngkat u DFO Cachar District, Assam kila leit jurip ïa kitei ki jaka kaba jur bha ka jingkyntur pud da ki briew bym dei na ka jaid bynriew riewlum kiba kwah ban rep jubor ha kitei ki jaka bala rep da ki paid Khasi-Pnar la bun bun snem.
Da ka jingshimkhia jong ka KSU bad BVKJWO ka tnad kam khlaw ka Assam kala shimkhia ban pynlong ka jingtohkit ba sorjamin  bad kala maham ba kan pynshitom ïa kiba donkti ban kyntur pud sha ki jaka rep jong ki paid Khasi-Pnar.
KHANDULI: U Chairman jong ka Jaintia Hills Autonomous District Council (JHADC) u Ma Lakhon Biam u la ong u Kyrtong jong ka Seng Indian National Congress (INC) U Ma Vincent H Pala u dei u Zero ha Delhi namar um la ban iasaid na bynta ka jingeh jynjar jong ki paidbah jong ka jylla.
U la ong ba ki nongshong shnong kiba shong basah ha ki khappud ki hap mad ia jingeh jingshah pyndik na ki bor jong ka Assam hynrei u Ma Vincent uba long u MP la ar sien ne shiphew snem  um pat ju rah ia kane ka ishu jingiakajia khappud ha Parliament namar u leit hangtei tangba shong sngap jar.
U Ma Lakhon u la kren ia kane ha ka jingialang paidbah ha Iew Khanduli haka sngi Balang ban pan ia ka jingkyrshan u paidbah na bynta u kyrtong monlang jong ka Meghalaya Democratic Alliance (MDA) u Dr. Jemino Mawthoh u ba ieng ha ka symbol jong ka party UDP.
U MDC jong ka Nangbah u la ong ba ki MDC jong ka JHADC ki don ryngkat bad ki paidbah kiba shong basah ha khappud ba lada u Dr. Jemino u jop kin sa rah ia ka mat jingiakajia khappud bad u ban rah sha ka Parliament ban iasiad khnang ba ki paidbah kin nym shah pynthut shuh  ha ki bor Assam.
U Chief Executive Member jong ka JHADC u Ma Thombor Shiwat  ula ong 25 ngut ki MDC jong ka JHADC ki kyrshan ia u Dr. Jemino ha kane ka elekshon namar ba ki shem ba u Dr. Jemino u long u briew uba tbit uba shemphang bad uba la nang la stad ban long u MP sha ka Lok Sabha.
U MDC jong ka Sahsniang u Ma Habahun Dkhar u la ong ba ka constituency jong u ka iasyriem bad ka shnong Khanduli namar ha ka constituency jong u ruh ka shah pyndik ha ki bor jong ka sorkar Assam.
U Deputy Chairman jong ka JHADC u Ma Ailad Bhoi u la kynthoh jur ia u Ma Vincent u la long u MP u bym larkam bad ka jylla haduh mynta ka dang sahdien ha kiba bun liang namar ka jingbymtreikam jong u MP ha ki shiphew snem.
Ka President jong Jowai NPP Block ka Kong Daplin Rymbai ka la ong ba jingjop jong u Dr. Mawthoh kan long ka jingjop jong ka Sorkar Jylla.
Kiwei kiwei kiba la ai jingkren ki long U MDC ka Mowkaiaw u Ma WG Sungoh, u MDC ka Mynsngat Khanduli u Ma Dawan Lyngdoh, u MDC jong ka Ummulong u Ma Jesse Suiam bad u MDC ka Khliehtyrshi u Ma Lakhon Dkhar, Briwon Pohshna haka jingialang kaba pyniaid u Ma Moonlight Pariat, President UDP West Jaiñtia Hills District.
KHANDULI: U Bah AL Hek Myntri jong ka Sorkar Jylla ula pynkhein ïaka Model Code of Conduct jong ka Election Commission of India (ECI) ha kaba ula wan ialap elekshon da kaba pyndonkam da ka kali sorkar kaba don u register number ML01 7641 ha iew Khanduli, West Jaiñtia Hills District.
U Bah AL Hek ula wan sha ka Khanduli ban pan jingkyrshan na ka bynta u kyrtong MP Lok Sabha ka Bhartiya Janata Party (BJP) u Bah Sanbor Shullai.
Ka ECI kala khang pyrshah ïa ki party, ki nongmihkhmat kiba don haka liang synshar ban pyndonkam bakla ïa ka bor kaba lah ban khring vote.
KHANDULI: Ka Sorkar Jylla kala iasoi soskular bad ka Sorkar Kmie ban shna iaka State of the Art Diagnostic Centre kaba shondur T. 20 klur tyngka ha Pasteur Institute, Lawmali ha Nongbah Shillong, iathuh u Myntri ka tnat ka Koit ka Khiah U Bah Alexander Hek.
U la iathuh ia kane ha ka jingialang paidbah kaba la pynlong ha Iew Khanduli haka sngi Balang na bynta ban pan ia ka jingkyrshan ia u Kyrtong jong ka Bharatiya Janata Party (BJP) u Bah Sanbor Shullai.
U Bah Hek u la iathuh shuh shuh ba ha katei ka Diagnostic Centre ki nongpang ki la ban leit ia ki eskamin kum ka MRI, ka CT Scan, ka Ultra Sound, ka X Ray ryngkat bad ki test snam kiba pher bapher khlem  da hap siew pisa.
U la iathuh ba ka Sorkar Kmie ha ka jingialam jong u Narendra Modi kum u Prime Minister ka la pynmih ia ka skim Ayushman kaba ai T5 lak tyngka kaba dei ka health insurance ia man u wei pa uwei u nongshong shnong ka Ri India.
U Bah Hek u la ong ka jingsynshar jong ka BJP ha ka por jong u Atal Behari Vajpayee u la wanrah shibun ki jingmyntoi na bynta ka thain ka Shatei Lammihngi da kaba seng ia Ministry of Development for North Eastern Region haba man la ki Ministry jong ka Sorkar Kmie ki hap ban ai shiphew percent na ka bynta ka thain shatei lammihngi.
U la ong shuh shuh ba ka Sorkar BJP ka la pyndep ban shna bad ban pyntreikam ia ka NEIGRIHMS, Shillong ia kaba ka Sorkar Congress ka la shu ieh khunswet da ki phew snem bad ka NEIGRIHMS mynta ka la kylla long ka jingkyrkhu kaba khraw ia ki paidbah.
Haba phai sha u Kyrtong jong ka BJP, U Bah Hek u la ong u Bah Sanbor ruh u dei u Pnar hi bad u la long u MLA jong ka Shillong South la lai sien mynta bad u la ju long ruh u MDC ka Laban Mawprem Constituency la san sien kynthih bad u long u briew uba la ih bad tbit bha ha ka lain sain hima sima.
U la kyntu ia ki paidbah ba ki dei ban jied ia u Bah Sanbor kum u MP namar u don ha ka party kaban sa synshar ia ka Ri India namar u thikna ba ka BJP kan jop kput biang ha kane ka elekshon MP.
U Secretary Shnong barim jong ka Shnong Khanduli U Bah Iaraplang Dkhar u la ud la nam ia ka jingeh jong ki paidbah kiba shong ba sah ha ki thain khappud bad ula kyrpad ia u Myntri ka oit ka Khiah ban phai khmat sha ka Khanduli.
Ha kane ka jingialang la iadonlang u Ma Chaphrang Lyngdon, District BJP President uba pyniaid iaka jingialang, Kong Anita Susngi, State Mahila President BJP bad kiwei kiwei ki nongialam bad dkhot ka BJP jong ka West Jaiñtia Hills.
JOWAI: Ka ‘eriong bad u phria ryngkat u slap ba jur kila wan ban lyngshop ha ki katto katne tylli ki shnong ha East bad West Jaiñtia Hills District.
Kane ka jingwan lyngshop ka bor mariang kala wanrah ka jingjulor ïa bun bun tylli ki ïing ki sem kynthup ïaki jingthung jingtep.
Ha East Jaiñtia Hills District: Ka jingwan lyngshop ka bor mariang kala jia haka shnong Tongseng, Shnongrim bad Lelad kiba hap hapoh ka Saipung Block.
Kane ka jingjia kala jia haka sngi Nyngkong ha kaba dang spah tylli ki iing kila shah ktah ha kaba ki tnum ïing kila pei lut.
Ha West Jaiñtia Hills: U Slap, u phria ryngkat bad ka lyer kaba jur bha haduh kala lyngshop haka sngi Nyngkong haka shnong Mooshrot, Niawkmai bad ki shnong ba marjan.
Nalor ka jingjulor ki jingthung jingtep u phria ula pynjulor haduh 40 tylli ki ïing ha Niawkmai.
JOWAI: U Sanbor Shullai kyrtong MP Lok Sabha jong ka Bharatiya Janata Party (BJP) na Shillong Seat ula kular ban wanrah ki jaka pule bad ki aspatal ha Rilum Jaiñtia kiba ïaryngkat kyrdan bad kiba don ha ki jaka sor hapoh ka Ri ba kin ai ka jingshakri kaba paka ïa u paidbah ka thaiñ.
“Ka Rilum Jaiñtia ka dang sahdien bha haka pule ka puthi kumjuh haka koit khiah bad bunsien nga la ïohi ba ki sengbhalang ki dawa naka sorkar ban pynbiang ïaki jingdonkam, hynrei haduh mynta bun ki nongpang haba leit phah sumar haki aspatal sorkar ki dang hap ban thiah ha madan ban ioh jingsumar", la kren bynñiaw u Ma Sanbor Shullai haba kren haka jingïalap elekshon jong u kaba long ha Iawmusiang, Jowai haka sngi Nyngkong.
“Phi ki paidbah phi dei ban bishar bin pa bin ban jied ïa u nongmihkhmat bad phi dei ban jied ïa u MP u ban thaw sorkar ha Delhi ba wan ka roi ka par bad ka jingkylla", la ong u Ma Sanbor.
“Lada nga poi haka thong, ngan long kum u khun khatduh ka BJP bad kino kino ki mat ba ngan rah ngan ïoh beit ka lad ban iasaid naka bynta ka jong phi", ong u Ma Shullai.
Ha kane ka jingïalang paidbah u ma Sanbor Shullai la ïadonlang u Ma Shibun Lyngdoh, BJP State President, Kong Amita Susngi State President BJP Mahila u ma Chaphrang Lyngdoh District President BJP bad kiwei kiwei ki riewbah na kylleng ka District.
“Ha ki 10 snem kiba la leit u MP jong ngi, u Ma Vincent H Pala ula shu shong kli kti ha kaba ym shym la leh eiei ban ïasaid naka bynta ka eh ka shon u paidbah.
U (MP) la shu leh kamkai ïaka kam MP bad leh business ha Delhi tang ban myntoi ïalade", la ong u Sanbor bad ula kren kop ruh ba dei ma u nyngkong eh na ki MP/MLA ban leit mih hakhmat u Myntri Rangbah duh ka Ri u Narendra Modi ha nongbah Delhi ban pyrshah ia ka CAB, bad kiba bun ki heh nia tang hapoh ka Jylla.
Watla ka BJP ka don tang ar ngut ki MLA ha Jylla, hynrei dei ma ki kiba leit pan jingïarap na ka sorkar ban pynïoh ïaka Diagnostic Centre kaba nyngkong eh ha nongbah Shillong ban pynioh ijngsumar ïa u ba duk ba suk.
Ula ong ba dei maki kiba pynïoh jaka ha nongbah Delhi ban tei ia ka ïing mane Khristan bad ka BJP kam dei ka party kaba pyrshah niam Khristan ne khang bam dohmasi.
JOWAI: Ka Jaiñtia Students’ Union (JSU) War Jaiñtia Circle kala synniang jingiarap da u khaw, pylleng bad kiwei ki mar bam sha ka kong Dahunmon Lamin Gashnga, ka lanot ba shah ktah haka jingjia pluh ding ka ïing haka miet 30-31 tarik u Lber haka por 11:30 PM haka shnong Sohkha Mission, West Jaiñtia Hills District.
Ka ding kaba la klang jur kala bam duh ïaka ïing jong ka kong Lucymai V Pohtam kaba shong da ka kong Dahunmon Lamin Gashnga haka miet sngi Saitjaiñ haka por Load Shedding ka Meghalaya Power Distribution Corporation Limited (MePDCL).
Ka ding kala klang jur bha hadien ka jingbthei u tyngdong shet jingshet kaba pynkyuih ïaki nongshong shnong.
Ha kane ka jingjia kam don kano kano ka jingjia ba sngewsih ïaka Kong Dahun I khun ba dang 4 snem ka rta bad u lok.
Katei ka ïing kala julor phom ka jingduh kala kot T.2 lak tam.
Ka JSU War Jaiñtia haka jïngiadonlang  uTreiborlang R Suchen u nongialam JSU Shillong, Eddy Kerry Pohtam President JSU War Jaiñtia Circle, General Secretary u Kerry Lamin kila leit ai jingiarap sha katei ka longiing bad la kyntu ïaka bor sorkar ban pynpoi lad jingïarap ïa katei ka longiing  khnang ba kin ïoh biang ba sah ha katei ka ïing.
JOWAI: Ka Jaiñtia Students’ Movement (JSM) haka CEC kaba dang shu dep shen kala rai ban nang pynjur ïaka jingdawa ban wanrah ïaka College Sorkar ha East Jaiñtia Hills District bad kiwei kiwei ki mat jingdawa ba sahteng.
U President jong ka JSM Leningstar Rymbai, ula ong ba ha kane ka CEC kila shim ka rai ban nang nang pynjur ka jingdawa ban wanrah ïaka College Sorkar ha East Jaiñtia Hills namar ba haduh mynta kane ka District kam don College Sorkar, lait noh ka Jaiñtia Eastern College kaba pynïaid da ki riew shimet.
“Ka jingdawa ban wanrah ïaka College ha kane ka District kala sdang naduh u snem 2016 namar ba ngi kwah ba ki samla pule ka thaiñ (Kiba bun kiba wan na ki longïing ba duk) kin ioh ban bteng haka jingpule haka kyrdan bapher bapher hapoh ka District, khlem da hap ban beh sha ki jaka sor ban bteng jingpule kaba ktah ïaka ioh ka kot jong ki", la ong u Leningstar bad bynrap ba ka pule puthi ha East Jaiñtia Hills District lada ïanujor bad kiwei ka dang sahdien bha bad bun bah ki samla kila sangeh ban bteng ka jingpule hadien ba pyndep matrik bad klas XII.
Kiwei kiwei ki mat jingdawa ka dei ka jingdawa ban buh Police Out-Post ha Psiar ( ki jaka ba hap ha khappud Assam-Meghalaya), Huroi Hingaria bad Bataw Lakadong.
Kiwei kiwei ki mat ba iakren ka dei halor ka koit ka khiah, ka um bam umdih bad kiwei kiwei ki jingmyntoi ba ka District ka dei ban ioh.
JOWAI: Ka Shnong Rymbai, East Jaiñtia Hills District kala shah jied ha ka Sorkar India kum ka ‘Digital Village’.
Ka Shnong Rymbai kadei kaba nyngkong eh ba shah jied na East Jaiñtia Hills District kum ka Digital Village kaba ki nongshong shnong kila pyndonkam ïaka kor Computer bad Internet.
Ha Meghalaya ki don 11 tylli ki Digital Village bad ha Rilum Jaiñtia ka Raliang bad Rymbai ki dei ki ar tylli kiba la ioh ka nam ‘Digital Village’.
Ka Shnong Rymbai, da ka jingshah jied kum ka ‘Digital Village’, ki paid nongshong shnong kin ïoh shuh shuh ka lad jinghikai  ha kaba iadei  bad ka Computer course, ki jingthep form online, ka jingtreikam ki Bank, ki Solar Light LED,  ka jinghikai skul lyngba ki digital technology bad kiwei kiwei de ki kam lyngba ki Common Service Centre.
Ka sorkar pdeng kala buh thong ba ha kine ki shi snem ban wan lyngba ka Ministry of Electronic and Information Technology kan jied shi lak tylli ki shnong ban pynkylla kum kita ki Digital Village ha Ri India.
Ia ka Shnong Rymbai la jied ryngkat ka jingïatreilang ka Kong Releaseme Sympli, VLE (Village Level Entrepreneur) jong ka Digital Seva CSC Rymbai.
Kum ka dak ban lehkmen ïa kane jingioh nam Digital Village ka shnong Rymbai, la pynlong ïaka jingïalang haka jingïadonlang u Ma Justice Lyngdoh, Waheh Shnong Rymbai uba pyniaid ruh ïaka jingialang, u Ma Lincoln Nixon Dkhar, Kyrmen Chyrmang na SBI (Ladrymbai Branch) uba la batai shaphang Financial Inclusion (Ka jingiadei u paidbah bad ki bank haka jingim ba man la ka sngi ban kynshew pisa bad khaïi).
Kiwei kiba ïadonlang Ma Elios Swer, Dalloi jong ka Elaka Rymbai, U Ma Helpman Phawa bad  Kong Regina Sympli, District Manager CSC E- Governance Services India Ltd bad ruh I Kong Releaseme Sympli ka VLE jong ka Rymbai CSC, U Bah Joshua H. Lyngdoh  State Head jong ka CSC E- Governance Services India Ltd, uba la pynshai ïaki jingmyntoi ba ïoh lyngba CSC bad ula kyntu ïaki nongshong shnong ba kin ia treilang bad ka CSC khnang ba ki shnong ki thaw kin myntoi.
La sam ruh ïaki khusnam sha ki nongiashim bynta haka “Run for Unity", PMGDISHA certificate bad PM-SYM.
JOWAI: U District Election Officer, West Jaiñtia Hills u la iathuh ba katkum ka jingbuh ryntih ka Election Commission jong ka Ri India baroh ki nongthep vote kiba la ïoh ïa ka Electoral Photo Identity Card (EPIC) ki dei ban rah lang bad ki sha polling station ha ka sngi thep vote.
Ïa kito ki nongthep vote ki bym pat ïoh EPIC ki lah ban rah da kino kino ki identity card haka jaka thep vote kum ki passport ba dang trei kam, ki driving license, ki Service identity card kiba don dur ba la ai ki ophis sorkar pdeng/ sorkar Jylla, ki public sector undertaking/ public limited companies, ki passbook ba dang don dur ba la plie ha ki bank/ post office, PAN card, Smart card ba la ai na ka RGI hapoh NPR, MNREGA job card, Health Insurance Smart Card ba la ioh na ka Minister jong ka labour, ki pension payment order ba don dur, ki official identity card ba la issue da ki MPs/MLAs/ MDCs lane ka Aadhaar card.
JOWAI: U Ma Vincent H Pala, u kyrtong MP Lok Sabha ka Congress ula kynnoh ba ka jingjia shah tep im ki 15 ngut ki nongbylla tih dewiong ha Khloo Ryngksan kadei na ka jingkular pynbieij jong ka BJP bad NPP ban pyllait ïa u dewiong ha ka por ba ïalap Election MLA 2018.
U kyrtong ka Congress haka jingialang kaba long haka sngi Thohdieng ha Iawpynsin Wahiajer, West Jaiñtia Hills District ula ther tyngeh ïaka sorkar synrop kaba ïalam ka NPP ha Jylla kaba haka por elekshon MLA kibs la khlei ïaki juban lak ban pyllait ïaka dewiong hapoh 6 bnai bad ka BJP hapoh 180 sngi.
U Ma Pala ula ong  ba namar bym urlong kane ka jubanlak ba ka NPP bad BJP, ki nongbylla bad nongkhaii dewiong kila thom ïaka sang ban tih dewiong beaiñ kaba la wanrah ïa kane ka jingjia ba sngewsih.
U Ma Pala ula ong ba ka sorkar MUA hapoh ka jingialam u Dr. Mukul Sangma bad dalade shimet ruh naduh bala khang tih dewiong ka NGT 2014 ha Jylla kila shimkhia ban buddien bad iakren bad ka sorkar pdeng khamtam ka Home Ministry bad kiwei kiwei ki tnad sorkar jong ka sorkar pdeng ban pyllait ïaka jingkhang tih dewiong haka jylla, hynrei ki file mynta ki sahku ha miej ba khein sting ka sorkar synrop MDA.
“Ym dei ka Congress kaba khang dewiong, hynrei la khang ïa u dewiong namar bala don ka mukotduma ba la ujor da ka All Dimasa Students Union Dima Hasao District sha ka NGT bad mynta kane ka mukotduma kala poi sha ka ïing bishar ba hakhliehduh ka Ri bad ka jingbishar ïaka mukotduma halor u dewiong kan long ha u Iaiong 24 tarik", la ong u Ma Vincent bad bynrap ban ioh tih ïa u dewiong hap shna ki aiñ kiba iadei bad mariang ban nym ktah iaki um ki wah.
WAHIAJER: U Kyrtong jong ka Seng Congress u Ma Vincent H Pala u la ong “Ka Sorkar BJP ka thmu ban pynlong ïa ka company JIO tang marwei ban leh trai khlieh ban pynïaid ïaki mobile phone ha ka Ri India baroh kawei".
“Mynta ka jingshakri jong ki company mobile phone kum ka AIRTEL ka BSNL ki la sniew bha katba ki company kum ka AIRCEL bad ka IDEA kila duh jait syndon bad tang ka JIO hi kaba ka ïaid iew bad kaba ai jingshakri kaba bha na ka daw jong ka jinglehbha jong ka Sorkar BJP ia ki trai jong ka kompani JIO", u la ong Ma Vincent MP Lok Sabha Shillong Parliamentary Seat uba la jop la arsien kynthih ha ka jingialap elekshon jong u mynta ka sngi ha Iawpynsin Wahiajer.
Haba kren shuh shuh ula ther ïa ka sorkar BJP ba kam shym la burom ïa ki sngi kyrpang jong ki Khristan namar ha ka Sngi Christmas la pynbeit ban pynlong da ka ‘Good Governance Day’ bad ha ka Sngi Good Friday kum ka ‘Digital Day’.
U la ïathuh shuh shuh ba ha ka por ba synshar ka Sorkar Congress ka kam ban pynrung ïa ka ktien Khasi haka Eight Schedule ka la iaid shait shait, hynrei ka Sorkar BJP kam patiaw satia ïa kane ka jingdawa jong ki paidbah ka Ri Khasi Jaiñtia.
Halor ka Bill ban wanrah ia ka jingpynkylla jong ka Sixth Schedule bala leh da ka Sorkar BJP, u Kyrtong ka Congress u la iathuh ba hadien ba u pule sani bha ïa katei ka Amendment Bill kaba 74 sla; u la shem ba ka Sorkar BJP ka la pyntlot bor ïa ka Sixth Schedule bad kan sa wanrah ia ka jingma kaba khraw ia ki Khasi Pnar lada ka kylla ain haka dur ban shna ka Sorkar BJP.
U Ma Vincent u la ïathuh ba u la wanrah ia ka Coaching Centre na bynta ki samla ban ïakhun ia ka IAS, MCS, MPS bad kiwei de ha Nongbah Shillong bad u la wanrah ia ki kompeni airlines ban pynrung kam pynrung jam ia ki samla jong ka jylla bad kumjuh ruh mynta ki samla na ka jylla ki la ioh kam ha ki Hotel bah bad ha ki tnad pulit CISF, CRPF bad Delhi Police na ka daw ka jingtrei shitom jong u.
Haba kyrpad ia u paidbah ban kyrshan ïaka Congress, u kyrtong jong ka Congress u la ong ba ka party ka don haduh 2 lak ka vote jong ka, hynrei ka dang donkam sa 5 lak vote ban ioh jingjop namar ka vote baroh jong ka Shillong Parliamentary constituency ka don 12 lakh.
U President jong ka Congress West Jaintia Hills District bad u MDC ka Jowai Central u Ma AA Shullai, u MDC ka Barato-Mukroh u Ma Aiborlang Shadap, u Chairman barim ka JHADC u Ma Laitsing Shylla bad kiwei ki la ai jingkren ban pan ka jngkyrshan jong u paidbah ban pynjop iaka Congress.
Ha kane ka juh ka sngi u ma Pala ula hiar sha War Jaiñtia ban leit pan ka jingkyrshan jong u paidbah ka thain.
SHILLONG: Ka Sorkar Jylla ka la pynbna ban ai shuti haka  15 tarik u Bnai Iaiong na bynta ka Shad Suk Mynsiem ha East Khasi Hills District.
Katkum ka hukum bala soi da u Additional Chief Secretary jong ka Jylla, la bthah ïa ki ïingbisar Magistrate, ki ophis sorkar jylla bad ki skul ki kolej bad kiwei kiwei ki jaka pule kin khang ha katei ka sngi.
SHILLONG: Khnang ban pynkhlaiñ shuh shuh ïa ka jingïalap jong ka Congress na ka bynta ka elekshon MP sha ka ïing Dorbar Thawaiñ jong ka Lok Sabha ha Shillong,  U President jong ka All India Congress Committee (AICC) u Rahul Gandhi un wan ïuhkjat sha ka Nongbah Shillong ha ka 4th tarik u bnai Iaiong Ka party ka la pynbeit ïa ka jingïakynduhlang jong ki nongtrei ka party, ki MLA, ki MDC bad ki nongkitkam jong ka ha State Convention Hall, Shillong ha ka por 10 baje mynstep.
U Rahul Gandhi un ai ïa ka jingkren jong u ha kane ka jingïakynduhlang haba u kyrtong MP jong ka party U Ma Vincent H Pala un don lang ha kane ka sngi.
Ha kawei ka liang, ki nongkitkam jong ka Seng Congress kiba la ïoh jingtip halor ka jingwan jong u Rahul Gandhi ki la pynpaw ïa ka jingsngew bynñiaw jong ki halor ka jingbym pynlong da ka jingïalang paidbah ha Shillong haba ki paidbah kin ioh ban wan sngap dalade ïa ka jingkren jong u President rangbah ka Seng Congress.
Kila ong ba lada u Rahul Gandhi un ai jingkren ha ka jingïalang paidbah ki nongkyrshan Congress na baroh ki district ha Khasi Jaintia kin ïoh ban wan sngap bad kane kan sa ïarap shibun ia ka party kaba ïakhun pyrshah mynta ïa u kyrtong bala pynieng da ka Sorkar MDA jong Jylla Meghalaya.
JOWAI: Watla kadon ka jingkynthoh na ka CAG ba ka jingthung Chairman bad Vice Chairman ïa ki MDC JHADC ha ki committee bapher bapher jong ka konsil ba kalong kaba shu pynsyrwa ei ïaka pisa ka konsil haki snem 2005-06 bad 2007-08 katkum ka CAG Report, hynrei mynta ruh kane ka EC kaba thymmai jong ka NPP bad UDP kaba ïalam da u Thombor Shiwat CEM JHADC kala thung ïaki 12 MDC kum ki Chairman bad Vice Chairman bad ki Honorary Forest Adviser.
Baroh 12 ngut kine ki MDC bala thung ki Chairman, Vice Chairman bad Honorary Forest Adviser ki ïaryngkat ka kyrdan bad ki Executive Member ka Konsil.
JOWAI: Ka Ka HYC Nongthliew Circle haka jingïalam u Joplang Kharnaior ha ryngkat kiwei kiwei ki dkhot HYC haka jingiadonlang u Sordar Shnong Peter Anton Umwi kala leit sam daki jain kup thiah sha ki lanot kiba ngat haka jingwan lyngshop ka ‘Eriong haka 27 tarik une u bnai haka sngi Palei.
Ki don haduh 40 tylli ki longing kiba shah ktah ha ka shnong Nongthliew, Umthlong bad Langkyrteng.
Nalor ki ïing briew ki don ar tylli ki skul kiba shah pynjulor haka lyer.
Ka HYC ka kyrpad ïaki bor synshar District, ki nongmihkhmat ban pynkloi ban pynpoi ki lad jingiarap sha ki lanot ban lait na kino kino ki jingeh.
JOWAI: Ki briew kiba shah jied ban leit training na ka bynta ka election MP kaban sa long ha Iaiong 11, kila pynpaw ka jingbynñiaw kaba khraw halor ka jingbym khein briew ka tnad Election West Jaiñtia Hills District bad la kynnoh ba ai bam ïaki da kaba tyrkhong, khaw ot, phan tylli bad sha pjah.
Kine kiba shah hikai ban pyndonkam iaki kor ki bor VVPAT, EVM bad kiwei kiwei na ka bynta ban iaid beit ka jingthep vote MP elekshon ha Jowai kila kynnoh ba ki ioh ka jingbam kaba la pynkhreh tang dep rukom haba ka sorkar ka pynlut da ki klur ban pynkhreh iaka elekshon kynthup ka bam ka dih.
“Ha Jowai ka bam kaba la pynkhreh ym i bang satia ban bam namar ba ka ja kalong kaba eh ne tyrkhong, kaba khaw ot, ka doh kaba ym I bang ban bam bad ka sha kaba pjah", la ong kiba shah hikai.
JOWAI: Ka ïing dorbar thawaiñ jong ka Jaiñtia Hills Autonomous District Council (JHADC) kala mynjur ïaka mang tyngka jong une u snem kaba duna ka jingïohlum haduh T.19.99 haka sngi Palei.
U Chief Executive Member (CEM) jong ka Jaiñtia Hills Autonomous District Council (JHADC) uba bat ïalade ïala pla tyngka ka konsil ula wanrah ïaka mang tyngka kaba duna naka jingïohlum haduh T.19.99 Klur ha une u snem 2019-20.
Ka konsil kala mang ban ïohlum T. 148, 67, 41,200 bad ka jingpynlut kala kot T. 168, 67, 37,500 Klur.
Ha kane ka mang tyngka kam don ka jingiatai nia bad ka cut motion kaba la wanrah da ka liang pyrshah (Congress) bad la pynpaw ba ki hun ïaka mang tyngka kaba la wanrah da u Thombor Shiwat, Chief Executive Member (CEM), Jaiñtia Hills Autonomous District Council (JHADC) uba bat ïaka pla tyngka ka konsil.
U Ma Awhai Andrew Shullai, nongialam ka liang pyrshah ula kyntu ïaka EC kaba ialam u ma Thombor ban shimkhia ban peit ïaka khajna ba lait sha rud ka pla pisa ka konsil bad ban shna iaka ban pynkylla bad pynbha ïaka Service Rules ka Konsil, ka Forest Policy bad ban pynkhlain shuh shuh ïaki bniat jong ka aiñ Waheh Shnong bad kiwei kiwei.
Namar bym don kiwei kiwei ki mat ban iakren u Chairman JHADC ma Lakhon Biam ula pynwai noh iaka dorbar tang haka sien shong kaba ar sngi.
K a Thoh Langdoh ka dei kawei na ki leh ñiam ne kñia ainguh ai dem jong ka Raij Jwai kaba la leh bad pyndep ha Law Langdoh ka jaka ba don u Moo Langdoh kumta ha kane ka sngi Hat 27 tarik u Lber la sakhi ba ia kane ka lehniam la pyndep da u Sangot Paswet ha ryngkat ka jingiadonlang U Doloi, U Pator, U Langdoh, Ki Sangot, Ki Wasan bad ki Phra Kur-Phra Kmai.
Shwa ban poi kane ka sngi ha ka Musiang 23 tarik la don ka ‘ Kbai Mooknor’ ha khmat ka ïew ka syiem bad ha ka sngi ba bud pat 26 tarik u Lber, u Doloi, Pator, Langdoh, Sangot, ki Wasan ryngkat bad ki Kñi na ki Phrakur-Phra kmai ki pyndep ia ka lehñiam ‘ Dih Soopen’ ha ïing Langdoh.
Kane ka sngi Thooh Langdoh, kat kum ka jinghikai ñiam ki khun ka Ñiamtre latip ia ka ha kawei ka kyntien kum ka sngi ‘ Sang Sngi ’, ka sngi ha ka ba ki khun ka niamtre ki kiar ban leh ia kiei kiei ki kam kiba wanrah ka jingsniewdur ne ktah ia ka mei mariang bad ka bynta bakhatduh jong kane ka sngi Thoh Langdoh ka dei ka jingthung ia u symbai riewhadem bad symbai sohkhia ha ka kper ba don ha iing Langdoh kaba la tip da kawei ka kyntien kum ka ‘ Ka Thung Sang ’.
Kum ki pateng ka bri u Hynniewtrep- Hynniewwasa  ban tip shaphang kane ka lehniam, ka rukom, dustur ki khun ka ñiamtre hapoh ka Raij Jwai ka long kaei kaei ka khubor ba sngewtynnad bad long ruh ka jingsngew sarong ha khmat ka pyrthei ba ki mynbarim ki longshwa manshwa jongngi ki long ki briew kiba don ka jingkitkhlieh bad iohi jngai ia ka jinglongkyntang bad jinglong kyrpang ka mei mariang ha kaba ki la shim ban pruid dak lypa ia kane ka sngi “Thoh Langdoh ne ka sngi “Sang Sngi", ha lyndet kane ka rukom hikai ñiam, hato, ha kane ka juk mynta kum ki nongshong shnong ne ki khun ka niamtre hapoh ka Raij Jwai ki da long shisha mo kiba tip bad bna shaphang kane ka sngi bad ruh ki da long shisha mo kita ki briew kiba bud ryntih kat kum ka adong ñiam ba la ioh hikai? Da U Soolangki D Laloo.
JOWAI: Ka iing dorbar ka Jaiñtia Hills Autonomous District Council (JHADC) ka la jied ïa u ma Ailad Bhoi kum u symbud shongknor ka ïing Dorbar haka sngi Balang haka Dorbar Mang Tyngka ka konsil.
U ma Ailad Bhoi u la jop MDC na Mukhla Wahiajer bad u la long tang ma u; uba la thep kyrteng ban ïakhun ïa kane ka shuki ha kaba u Chairman ka JHADC, u ma Lakhon Biam  u la pynbna ba u ma Ailad u la jop suk ia katei ka shuki.
JOWAI: Kawei ka dukan die marbam mardih kala shah bam duh haka ding haka shnong Iooksi hynnin miet.
Kane ka jingjia pluh ding kala jia haka por kumba 11 PM ha kaba ka ding kaba la klang jur kala bam duh ïaki jingdon jingem hapoh ka dukan kaba tip kum Ka Rabon Store kaba dei trai ka Fatima Rabon bad u ma Bikas Langbang.
Ha kane ka jingjia kawei pat ka dukan ha syndah jong Ka Rabon Store kala lait thaw na ki tylliej ding.
Ki pulit pynlip ding ruh kila wanpoi ha katei ka jingjia, hynrei ka ding kala dep bam shngiam ïa katei ka dukan.
KHLIEHRIAT: Kawei ka khynnah kaba dang 7 snem ka rta kala duh ei ïaka jingim jong ka hadien ba kala shah iuh haka trok kit umphniang (tanker) haka shnong Apha, Umkiang East Jaiñtia Hills District.
Kane ka jingjia kala jia haka por 12:30 PM hynne ka sngi ha katei shnong kaba don harud surok bah Jowai Badarpur Road (NH-6).
La kynnoh ba kane ka trok tanker kaba don u registration number ASO1 FC 9424 kala her sted bad kala iuh ïa katei ka khynnah bad kala khlad hashen.
Ki pulit ka Umkiang kila register iaka case bad kynnoh ba kane ka jingjia ka jia na ka daw ba niah kali thurmur u nongniah kane ka tanker.
Ki Pulit kila bat iaka kali bad u nongniah marsien jia kane ka jingjia ula phet na katei ka jaka.
Kane ka khynnah dei kaba la tip kyrteng kum ka (L) Jesica Paslein ka khun jong I kong  Dapmon Paslein.
MOOSAKHIA: Ka Society for Urban and Rural Empowerment (SURE) kala pynlong ïaka training kaba shibnai lynter halor ki rukom rep bad rukom ri jingri ba bunjait hakajuh ka jaka.
Ïa kane ka training kaba shibnai lynter la pynlong ha ka shnong Moosakhia kaba don hapoh ka Amlarem Sub Divsion jong ka West Jaiñtia Hills.
Ïa kane ka training la plie pyndonburom daka kong B. M. Majaw kaba long ka District Horticulture Officer (DHO) jong ka West Jaiñtia Hills haka 25 tarik jong u Lber haka jingïadonlang ki nongïalam ka SURE, u Waheh Chnong bad ki nongïalam shnong.
Haka jingkren lamkhmat jong u, u H. H. Mohrmen ula batai ba kane ka training ka dei kaba la kyrshan da ka Meghalaya State Skill Development Society (MSSDS) halor ka projek Supporting Human Capital Development in Meghalaya Package #21 Under SFC.
Kane ka Training ka dei halor ka Integrated Farming (Small Farmers) kaba hikai ïa ki rukom rep bad rukom ri jingri naka bynta ki nongrep ki bym da don eh ka jaka kaba heh.
Ha kajuh ka por kane ka projek ka ïarap ruh ha kaba ïa dei bad kaban pynïaid ïew ïa ki mar rep bad kumjuh ruh ban shna ne pynmih ki kynja jingbam na ki jingrep kiba ki nongrep ki pynmih.
U Mohrmen ula ong ruh ba ha kane ka training nalor kaba hikai ïa ki rukom rep babun jait bad ki rukom ri jingri, yn hikai ruh ïa ki rukom shna sboh, shna dawai khniang, ri ngap bad wat ban rep tit ruh.
Ka kong B. M. Majaw haka jingkren jong ka ka kyntu ïa ki nongrep kiba bun ruh na ki, ki dei ki samla bad kin shim khia ïa kaei kaba la ai training ïa ki bad ban pyndonkam pat ïa ki.
I pynkynmaw ruh ba ha kane ka pyrthei kyrduh kam, ki samla kila dei ban khmied sha ka kam rep ne ka kam ri jingri kum ka lad ïohkam ïahjam.
Ila pynkynmaw ruh ïa ki nongrep ban a ka liang jong ka sorkar kala sangeh ban ai ki sboh dawaiphniang sha ki nongrep, kumta ila kyntu ruh ïa ki ba kin pyndonkam da ki sboh khlem dawai bad ban sdang ruh da ka rukom rep Organic namar ka ïew mynta ka dawa ïa kine ki jait jhur.
Ïa ka jingïalang la pynïaid da u Habandajop Lyngdoh uba long uwei na ki nongai training bad ha kane ka sngi la ïoh ruh ïa ka jingkren na u Waheh Chnong ka shnong Moosakhia u ma Ribiang Paksang bad u Ma Realsing Muksor.
JOWAI: Ka Jaintia Youth Federation East Jaintia Hills Regional Body ka la ioh ban jied ia ki nongkitkam ba thymmai jong ka na ka bynta ka samoi trei kam 2019-2021 ha ka 23th March 2019.
Ha kane ka jingjied nongkitkam la ïadonlang ki nongkitkam ka Central Body kiba kynthup ia u  N. Rymbai, Working President, O. L Tariang, Vice-President, u F. Rymbai, General Secretary, u S. Pajuh, Joint Secretary bad kum juh kiwei kiwei ki nongialam jong ki Circle bad ki Unit.
JOWAI :  Ka Dorbar Shnong Sohkymphor Nein kala pynkup burom ia u MDC ka UDP naka 20-Muthlong-Sohkymphor MDC Constituency u Ma Lomris Lyngdoh haka sngi Saitjain ka taiew bala dep.
Ha kane ka jingpynkup burom ïa u ma Lomris la idonlang u MDC ka Rymbai-Khliehriat, U Ma Finelynes  Bareh uba long ruh u President ka UDP East Jaintia Hills District.
Ha kane ka jingialang pynkup burom la pyniaid iaka jingialang da u Ninglos Lyngdoh, la ioh ia ki jingkren kyrkhu kyrdoh ia une u kyrtong ba la jop na kane ka Constituency na u Waheh Shnong ka Sohkymphor ma Kronilios Lyngdoh, na ka longkmie Chianti Lyngdoh, ma Besterly Lapasam Ex-Waheh Shnong  Sohkymphor bad u ma Wanbiang Shadap Ex-MDC bad u ma Finelynes Bareh MDC.
JOWAI: Ka shnong Raliang, West Jaintia Hills District, ka la shah jied ha ka sorkar India kum ka Digital Village ba nyngkong eh ha West Jaiñtia Hills District.
Ha Meghalaya ki don 11 tylli ki Digital Village bad ka Raliang kadei kaba nyngkong eh ha West Jaiñtia.
Khyndiat shaphang ka Digital Village, ka mut ka Shnong ba ban treikam beit da ki Computer ha kiba bun ki liang ne kata ka e-Governance, kaba ki paid nongshongshnong kin pyndonkam beit da ka internet ne online haba kiba bun ki bynta.
Kane ka jingshah jied ka Raliang kum ka Digital Village, ka sorkar kan kyrshan ïa kane ka Shnong da kaba ka free training halor ka jinghikai Computer nangta pyndonkam WI-FI, nangta ki jingthep form online, ka jingtreikam ki Bank, ki Solar Light LED, ka jinghikai skul lyngba ki digital technology bad kiwei kiwei de ki kam lyngba ki Common Service Centre.
Na ka liang ka sorkar pdeng ka la buh thong ba ha kine ki shi snem ban wan lyngba ka Ministry of Electronic and Information Technology kan jied shi lak tylli ki shnong ban pynkylla kum kita ki Digital Village ha ri India.
Ïa ka Raliang la jied da ka jingtrei shitom U Ma Pyndap Lamare, VLE jong ka Digital Seva E- Governance CSC Raliang.
Kane ka jingshah jied ka Shnong, ka la pynkmen shibun ïa ki paidbah jong ka Shnong , la pynlong ïa ka jingïalang kum ka dak ban plie ïa kane ka Digital Village ha kane ka jingialang la ai jingkren da I  u Ma S. Sanki Lamare Waheh Shnong Raliang uba dei ruh u Chairman.
Kiwei kiwei kiba kren ki kynthup iaka  N Shylla iba dei I Branch Manager jong ka SBI (Raliang Branch), Joshwa Lyngdoh  State Head jong ka E- Governance CSC ,I kong Ameecia Pariat District Manager E- Governance CSC.
La ïadonlang ruh ka kong Morngait Lyngdoh VLO jong ka SHG,Block, U Ma Chawas Lyngdoh Dolloi Elaka Raliang.
JOWAI: U Kyrtong monlang jong ka Meghalaya Democratic Alliance (MDA) u Dr. Jemino Mawthoh ula ong ba dei ka Congress party kaba sdang ban khang bam doh masi bad ka symbol jong ka Congress mynshwa ka dei ka “Masi" bad dei ka sorkar Congress kaba sdang ban iasaid ban pynkylla ia ka Citizenship Amendment Bill (CAB).
Ka dei ha ka por ka jinglong Prime Minister ka Indira Gandhi ba ka la hukum ia ka ki myntri rangbah jong ki 14 jylla ban khang bam doh masi bad dei ha ka por u Manmohan Singh kum u Prime Minister ba la iakren ban wanrah ia ki amendment ia ka CAB, ong u Dr Jemino haba kren haka jingïalap elekshon ba nyngkong eh jong u ha rilum Jaiñtia ha Iongpiah, Jowai mynta ka janmiet.
Ula ther tyngeh ia u kyrtong jong ka Congress u Ma Vincent H Pala uba ong ba ha ka elekshon MP dei ban jied tang ia ki National Party namar u MP na ki party riewlum lada un shah jied un  long kumban jngi ha ka duriaw baheh.
U MLA barim jong ka Nongthymmai u la pynkynmaw ia ki paidbah ba ki ladep phah ia u Prof G G Swell kum u MP san sien bad u la iakhun ia ka elekshon na ka party rilum bad u Prof Swell u la leh ki kam kiba radbah na ka bynta ka jaidbynriew.
Ula ong ruh ba u ma Pala u dei uba sniewbok tam namar ba ym lah ban pyllait ïaka jingkhang tih dewiong haka jylla bad kum u MP ka Jylla ha kine ar samoi ym shym la lah ban pynioh kam ïaki samla pule kiba la nang la stad bad kam don ruh ka jingpyrshang ban plie lad plie lynti iaki ba kin pynpaw ïaka sap ka phong jong ki.
U Dr. Jemino u la pynshai paidbah ba lada u ieng na ka symbol monlang ka pyni bad u dei kyrtong shimet bad kan nym don kano kano ka jingteh jingkhum ia u bad lada u jop u la ban rung sha kano kano ka party.
U la ong shuh shuh ba u la ieng na ka symbol UDP hadien ka jingiamynjur lang jong ki nongialam jong ki party hapoh ka MDA khnang ba kan don ka jingteh ka jingkhum ia u hadien ba u la jop ia ka eleshon MP.
“Lada nga poi sha ka thong nga peit ïa ki mat kiba ktah iaka jylla, kata ban pynbeit ia ka jingiakajia khappud, ka jingpynrung ia ka ktien Khasi ha ka Eighth Schedule, ka roi ka par bad ban iakhun ban pyllait ia ka jingkhang tih dewiong ha ka Jylla nalor bad plie lad lynti ïaki samla ba don sap ban ieng hala ki jong ki kjat", la ong u Dr. Jemino Mawthoh.
Halor ka jingpyntreikam jong ka MP Skim lada u poi sha ka thong, u Dr. Jemino u la ong ba namar u long u kyrtong monlang jong ka sorkar MDA te kumta yn thaw ia ka committee kaba kyrpang haba yn don ki nongialam na ki seng sain hima sima kiba don ha MDA ban khmih ia ka jingpyntreikam jong ka MP Skim khnang ba baroh ki constituency ban pynpoi hok sha u paidbah.
Haba ai jingkyrshan kaba pura ia u Kyrtong jong ka sorkar MDA, u Myntri ka tnat Transport u Ma Sniawbhalang Dhar ula kyrpad ia ki paidbah ba kin ai ia ka vote ka jong ki ia u Dr. Jemino bad ka jinpynieng ia u Dr. Jemino na ka symbol UDP bad na Tura ban iakhun da ka NPP kaba ka kyrtong ka dei ak Agatha Sangma kadei kaba la pynbeit da ka MDA.
Kiwei kiwei kiba la ai jingkren ki long u Chief Executive Member jong ka JHADC u Ma Thombor Shiwat, u Chairman ka JHADC u Ma Lakhon Biam, ki MDC kiba kynthup ia u Ma Saron Pasweth, u Ma Phasmon Dkhar, u Ma  Brightstar Chyrmang haka jingiadonlang u Bah Moonlight Pariat u President ka UDP West Jaintia Hills bad u Ma O Lamin u President jong ka NPP West Jaintia Hills.
JOWAI: Ka Executive Committee jong ka Khasi Students’ Union- Jaiñtia Hills District Unit (KSU-JHDU) kaba long haka 23 tarik une u bnai ha ophis treikam jong ka ha NewHill, Jowai kala jied bad pynskhem ïa u Garland S Manner ban long kum u General Secretary ba pura jong ka KSU-JHDU.
Ha kane ka jingïalang la iadonlang u Manly Nongpluh Finance Secretary KSU Central Body, u Ianly Nonghuloo uba dei ruh u incharge jong ka District.
La jied ruh ïa u Lurman B. Talang kum u Assistant General Secretary bad u Nangnaibor Sutnga kum u Assistant Publicity Secretary na ka bynta ka Samoi treikam 2018 – 2021.
JOWAI: Ka Seiñraij Pamrapaithlu kala pynbna ba kumba ju long manla u snem kan pynlong ïa ka Chad Sukra jong une u snem haka 14 tarik u bnai Iaiong 2019.
U Chairman ka Chad Sukra Committee Pamrpithlu, u Ma Shanbor Rymbai  ula pynpaw ba ka Seiñraij Pamrapaithlu ka khot ka wer sngewbha ïa baroh ki para shnong para thaw bad ki marjan shnong bad ki shnong bapher bapher hapoh ka Seiñraij Tuber ban wan ïashimbynta bynta ha kane ka tamasa shuwa ban leit bet bad thung ïa u symbai sha la ki lynkha ki pynthor.
JOWAI: U Dr. B Challam ula plie paidbah ïaka creche, ka jaka ri khynnah kaba pynïaid da ka Panaliar Women’s Welfare Organisation (PWWO) haka sngi U Blei.
Ha kane ka jingplie ïaka crèche haka jingialang kaba long ha ïungwalieh ka Dorbar Shnong Panaliar la ïadonlang naduh u Waheh Shnong u Ma Riquoma Rg. Laloo uba long u symbud kongsan, Kong Wompher Laloo dkhot jong ka PWWO bad kiwei kiwei.
U Dr. B Challam ula ong ba ka jingplie ka PWWO ïa kane ka Creche ka long ka jingkyrkhu bad ka lad iarap kaba kongsan tam iaki Kmie ki Kpa khamtam kito kiba iabeh sha ki jingtrei jingktah.
Ula kyntu iaki nongpyniaid bad nongtrei katei ka creche ban long ki briew kiba jemnud kiba luilui bad ban sumar bha ïaki khynnah da ka jingieit.
U Dr. Challam ula kular ban ai ka jingsumar ei ne ka Free Check-Up kaba shisien Lai bnai iaki khyllung ba don ha kane ka Creche bad ha kajuh ka por ula nohsynniang T. 25 hajar tyngka sha katei ka jaka ri khyllung.
JOWAI: Ka Hynniewtrep National Youth Front (HNYF), Eastern Region, kala ai da ka dorkhat ha u Deputy Commissioner, West Jaiñtia Hills District, u CP Gotmare IAS ban pynshai kumno la buh ïaka Toll Gate ha Ialong bad la kynnoh ba kane ka jingbuh khyrdop ka ïaid lait iaka BOT Policy.
Katkum ka BOT Policy ka toll gate ka lah ban lum pisa tang ïaki kali ba iaid haka surok bypass, hynrei kaba lyngngoh mynta ba ki kali kiba iaid tang na Khliehriat ha Jowai bad na Jowai sha Khliehriat  ruh kila hap ban siew pisa ha katei ka khyrdop, la kynnoh ka HYNF.
Ki nongialam ka HNYF ba kynthup ïa u Lamsuk Langstang President, Julius Nongtdu President East Jaiñtia Zone kiwei kiwei ki dkhot ka HNYF kila ïakynduh mar khmat bad u DC ban ai ïa katei ka dorkhat haka 22 tarik une u bnai bad dawa ban ïoh jingshai hapoh 5 sngi.
Ha kane ka juh ka sngi ka HNYF  kala pan jingpynshai ruh naka bor pyniaid ka Toll Gate ha Ialong bad kila pan por ban ai ïaka jingpynshai.
JOWAI: Ka All Jaintia People Movement (AJPM) ka seng kaba la mih pyrthei naduh u snem 2016 kala khylliap noh ïaka lama jong ka, hynrei ki nongïalam bad dkhot jong ka kila rai ban ïasoh bad ka Jaiñtia Student Movement (JSM).
Ka AJPM kaba ïalam da u Ardipaul Rymbai hadien ka jingshakri jong ka ïaka imlang ka sahlang da kaba ai snam sngewbha ïa kiba donkam snam kyrkieh haka shitom shipa kala rai ban ïasoh noh bad ka JSM ban nang pynkhlain ïaka jingshakri jong ki sha ki para briew.
Ka Central Executive Committee jong ka (JSM) kaba la long ha jaka treikam jong ka Khliehmyntirang haka sngi Saitjaiñ Lber 23 kala pdiang sngewbha ïa baroh ki dkhot ka AJPM.
La ïadonlang u President ka JSM u Leningstar Rymbai bad kiwei kiwei ki nongialam ka JSM na ki tnad bapher bapher.
Ka JSM kala pdiang sngewbha ïa baroh ki dkhot ka AJPM sha ka JSM ba la thaw ïa kawei ka tnad kaba tip ‘Social Cell’ jong ka JSM ban khlieh da u Ardipaul Rymbai kum u Chairman.
Kane ka Social Cell kan treikam ha ki bynta bapher bapher kiba ïadei bad ka pule ka puthi, ka jingai snam sngewbha, ka jinglehkhuid, ban hikai ban iaki samla ban ieng hala ki jong ki kjat nalor kiwei kiwei kiba dei ban kyntiew ïaka imlang ka sahlang.
JOWAI: Ka East Jaiñtia Hills Drivers Association (EJHDA) kala pynthymmai ïaki nongkitkam bad ki dkhot jong ka haka jingïalang jied nongkitkam kaba long haka sngi Saitjaiñ ha Mookhep.
U Ma Sakilan Chyrmang ula shah jied kum u President, Vice President u Ma Kyntang Phawa, Secretary u Ma Gerald Phawa, Assistant Secretary u Ma Heimon Mannar, Treasurer u Ma Lambormi Dkhar.
Ha kane ka juh ka sngi la jied ruh ïaki 7 ngut Executive Member ka EJHDA.
JOWAI: Ka elekshon sha ka ïing dorbar thawaiñ Lok Sabha ka la nang nang shongshit shuh shuh hadien ba ka seng Bharatiya Janata Party (BJP) ka la rai ban jied ia u MLA ka Shillong South u Bah Sanbor Shullai kum u kyrtong na ka 1-Shillong Parliamentary Constituency.
Ka party ka la pynbna ia ka kyrteng jong u Bah Sanbor kum kyrtong hynnin ka miet ha Delhi ha ka second list bad ka la hap ban jied napdeng lai ngut ki briew kiba applai tiket kynthup ia u Bah Sanbor bad ki ar ngut kiwei pat ki long u Bah E Mawrie u vice president jong ka BJP jong ka jylla Meghalaya bad u Bah Lakhon Kma u nonghikai jong ka North Eastern Hills University.
U Bah Sanbor un iakhun ia kane ka elekshon pyrshah ia u Bah Vincent H Pala uba long u MP ba mynta uba long u kyrtong ka Seng Indian National Congress bad ia u kyrtong monlang jong ka Meghalaya Democratic Alliance (MDA) u Dr. Jemino Mawthoh bad u kyrtong ka Khun Hynniewtrep National Awakening Movement (KHNAM) u Bah T H S Bonney.
Ka party BJP wat la ka donlang hapoh ka lama jong ka MDA hynrei ka la kyntait ban pdiang ia ka rai jong ka ban pynieng tang ia u Dr. Jemino kum u kyrtong monlang bad ka la iaid shakhmat ban pynieng ia u Bah Sanbor kum u kyrtong jong ka.
U Bah Sanbor u la jop ia ka elekshon  MLA naduh u snem 2008 ha ka por ba dang tip ia ka Shillong South Constituensy kum ka Laban bad um pat ju rem ha ka eleshon MLA haduh mynta.
U MLA jong ka Shillong South u dei u khun jong u Bah S Khongwir (bam kwai ha dwar U Blei) bad u don mynta 52 snem bad u shong u sah ha Kench Trace, Shillong.
JOWAI: U MDC jong ka Mynsngat Khanduli Constituency u Ma Dawan Lyngdoh u la ong ba ka Nartiang constituency ka dei kawei na pdeng ki constituency kaba sah dien tam hapoh ka jylla ha kaba ia dei bad ka roi ka par, ka pule puthi, ka rep ka riang, ka koit ka khiah, ki jaka kynshew pisa (bank) bad kiwei kiwei.
Une MDC u la ong ba ka pule puthi ka long kaba kordor tam ha kane ka juk mynta, hynrei haba ianujor ïa kane ka thain bad kiwei pat kiba don hapoh ka jylla kam iahap shuh khamtam naduh Mynsngat Khanduli kim don ki jaka pule kaba biang katkum kane ka juk lait noh ki skul private hynrei haba phai sha ka juk stad mynta kine ki jaka kim lah ban ai ka jinghikai kaba biang ia ki samla jong kane ka thain.
Ula ong ba bun ki khynnah samla kim ioh lad ban pyndep ia ki jingpule jong ki namar ba katei ka thain kam don centre iakhun eksamin.
Ban ïakhun eksam selection bad matrik jong ki, ki hap ban mih na shnong ban leit thoh shaduh Ummulong kaba jngai haduh 40-50 Km na ka shnong jong ki, kane ka jing jngai ka la pynlong ia shibun ki samla ban sangeh ban bteng ïaka jingpule jong ki, ha ka juh ka por na ka daw ka jingduh jingkyrduh kim ioh lad shuh ban leit pyndep ia ki jingpule tang na ka daw ka jingjngai.
Ha kaba iadei bad ka koit ka khiah, ka thain Namdong Khanduli ka la shah ieh khunswet haduh katta katta namar shibun ki nongpang ki ba dei ban sumar hapoh Namdong PHC ki la hap ban leit sha duh Nartiang PHC, Jowai lane Shillong tang na ka daw ka jingbym don ki doctor man ka sngi bad ka jingduna dawai bad ki nurse hapoh kane ka PHC.
Ka Namdong PHC kaba la dei ban kyntiew kyrdan sha ka CHC naduh u snem 2012 bad ia ka Khanduli sub centre sha ka PHC hynrei kaba sngewsih ban iohi haduh mynta u snem khlem lah ban leh eiei.
Halor kane ki nongshong shnong jong kane ka thain ki la mad shibun ki jingeh ha ka pang ka shitom hynrei ym don nongiarap ban pynsuk ia kane ka jingeh u paidbah.
Ka jingjngai jong ki shnong na kawei ka sub centre sha kawei pat kam iahap shuh katkum ka jingbun briew (population) bun ki jaka kiba la don ar shah ia kaba dei ban don kum ka Namdong Sub Centre kat kum ki kyndon jong ka health department ka jingbun briew ha kawei ka sub centre ym dei ban palat ia ak 3,000 lai hajar ngut hynrei kumba ka long ha Namdong mynta ka la don palat 7,000 (Hynniew hajar ngut) kum juh ka Sanaro Sub Centre, Khanduli Sub Centre bad kiwei kiwei ki sub centre kiba don ha kane ka PHC ki long kum juh.
Kane ka la pynlong ia ki nong shong shnong ban duh ei shibun ki mynsiem ba kordor tang na ka daw ka jingbymbiang ki jaka sumar katkum ba ki dei ban don.
Ha kaba ia dei bad ka C&RD Block kaba la mut ban plie naduh u snem 2014-15 ha ka shnong Namdong ha kaba wat ia ka jaka la dep ai sngewbha sha ka department ban pynsuk ia ki briew kane ka thain, hynrei haduh kane ka por kam pat urlong satia wat lada ki paidbah ki la dei ban ioh ruh haba ia nujor katkum ka jingjngai bad ka jingbunbriew kane ka thain.
Une u MDC thymmai ula ong ba ka shong hok ban ioh ia ka C&RD Block ha Namdong namar tang na ka daw ka jingjngai jong kane ka C&RD Block ki paidbah bun sien ki la duh ei ia ki jingmyntoi kiba ki dei hok ban ioh khamtam ia ki nongrep namar ki la hap ban pynlut por da ki sngi ban leit khamtam naduh Lapangap Khanduli ki la hap ban leit da ki 100Km ban poi sha Block kaba don ha Thadlaskein, kane ka ka jingjngai bad ka jingbun briew ha kane ka C&RD Block kala pynshitom ia ki paidbah nongkyndong jong kane ka thain ha kaba ia dei bad ki jingmyntoi kiba ki dei ban ioh ha ki bynta bapher bapher.
Ha kaba ia dei bad ka bank ka shnong Namdong kaba kynthup naduh Mynsngat shaduh Sanaro ka la dei ban don ki bank hapoh kine ki jaka khnang ban pynsuk ia ki paidbah jong kane ka thain ha kaban jingkynshew ia ka pisa tyngka khamtam ha kane ka juk mynta kaba la donkam Ia u wei pa u wei ban don ia ka bank passbook na ka bynta ki jingdonkam jong u hynrei kine baroh ki la sahkut tang ha ki jingiakren khlem da poi shano shano kane ka la pynduh nong ia ki paidbah jong kane ka thain jong ngi.
Une u MDC ba dang shah jied thymmai ula pynpaw ka jingbynniaw halor kane ka jingsah dien ka thain bad ula khot ula wer ïaki paidbah ban iatreilang khnang ban wan ka roi ka par ha katei ka thain.
N a ka liang ka CoMSO  (CoHSO bad ka AGHJAC)  ngi kwah ban pynshai ba na ka liang ka kynhun ka dawa ia ka Inner Line Permit system (ILP) ha baroh kawei ka jylla Meghalaya ban  teh lakam ia ka jingrung kyrthep bad ioh buhai shnong laitlan ki poiwir ha ka jylla Meghalaya.
Naduh ba sdang ngi la dawa ba ka sorkar Meghalaya ka dei ban pyntreikam ia ka Bengal Eastern Frontier Regulation Act, na ka liang ka sorkar ka la pynshai ba  naduh bala weng noh ia ka Garo hill na ka Bengal Eastern Frontier Regulation Act ka buh jingeh ia ka jylla namar ka  Bengal Eastern Frontier Regulation Act kadei ka Aiñ ba mih na ka sorkar pdeng ym dei na ka jylla, ban pynrung biang ia ka Garo Hill ki hap shna da ka bill na Parliament ym na ka state legislative assembly.
Ha kajuh ka por ka la don ka jingtynruh ba man ka por na ki wei ki sengbhalang ka jylla ba dei ban implement noh ia Meghalaya Residential Safety And Security Act (MRSSA) bad buh noh ki Entry and Exit Point.
Na ka liang ka jong ngi ngi la pynpaw la bun sien ba ka Meghalaya Residential Safety And Security Act kumba ka long mynta kam biang bad kam lah ban iada ia ka jaidbynriew, ngi pynpaw shai ruh ba ka sorkar ka dei ban pyntreikam ia ka Inner Line Permit system,  kumta ban ap ia ka Parliament ba kan amend ia ka Bengal Eastern Frontier Regulation Act kan sa shim por lane kin nym treh hi ruh lehse bad ban teinoh ia kita ki entry n exit kumba dawa kiwei ki sengbhalang kala donkam ban pynkhlain shuh shuh ia ka MRSSA 2016 bad yn pynkhlain ia ka da kaba pynrung noh ia ki kyndon jong ka Bengal Eastern Frontier Regulation Act ha ka Meghalaya Residential Safety And Security Act , lane ban pynrung ia ki kyndon jong ka inner line permit system ha ka Meghalaya Residential Safety And Security Act khnang ba kan khlain bad don ki bniat jong ka ILP.
Kita ki kyndon ki long: Ka bynta jong ka jingkhang ia ki bar jylla ban thied jaka ne khyndew la ki dei ki Tribal ne ki Non Tribal kaba don ha ka section 7 jong ka Bengal Eastern Frontier Regulation Act namar ba ka la don ka Meghalaya Land Transfer Act ka khambha ban khang noh ia ki tribal bar jylla ban thied jaka ne khyndew da kaba weng noh ia ki na ka list ha ka ST order 1950.
Kaba mut ha Meghalaya laitnoh ki Hynniewtrep bad ki Garo ki wei kim dei shuh ki Tribal bad kim lah shuh ban thied khyndew.
Ngi lah ban leh ia kane da kaba suk namar wat ka Supreme Court ruh ka la hukum ba ki immigrant kim lah ban kam ba ki dei ki ST ne SC ne OBC ha ka jylla ba ki leit poiwir.
Nalor kine, ka la idei ruh ban don ka snem ot kyrteng daba batai noh mano ki illegal resident, mano ki temporary resident bad mano ki permanent resident da kaba phah pynbeit ia ka notification kaba dei halor ka jingai Permanent Resident Certificate.
Ngi la dawa ba tang ki trai muluk (Hynniewtrep bad Garo) bad kito ki poiwir ba la sah hangne naduh u snem 1971 ki dei ban ioh ia ka Permanent Resident Certificate.
Ngi don kam ia u snem ot kyrteng namar ia ki permanent resident jong ka state ym dei ban phah shim ILP lada ki rung bad ki sah ha ka jylla, hynrei kiwei kidei ban shim.
Ngi la ai jingmut ruh ba dei ban pynkhlain bad pynbun ki kyrdop ban pyrkhing ia ki poiwir (Infiltration Check Gate) ha ka jylla ym dei ban don kita facilitation centre ban iarap bad pynsuk ia ki poiwir lyngba ki entry n exit point.
Shuh shuh ngi la dawa ba nalor ka tnad pulit (anti infiltration department) kaba ap ha ki border dei ban ai bor ia ki dorbar shong ban register ne buh jingkhein ia ki poiwir ha ki shnong, dei ban don ka hukum  ba ki poiwir kim lah ban shong shnong khlem ka jing aijingbit jong ka shnong, kaba mut nalor ka  ILP ba ioh na ka district task force dei ban ioh sa ka jingbit na ka shnong ha shwa ba ki poiwir ki shong kin sah ne kin bylla ha ka jylla.
Ki dorbar shong bad ki VDP kin don ka bor ban kem bad ujor sha ki pulit ia ki poiwir kiba rung bad sah beaiñ kadei kawei ka jingdawa kaba ngi la ban jur bha.
Ngi la pynpaw haman ki por ba ngi ia kynduh ia ka sorkar ba lada kine baroh ki kyndon kim rung  ha kata ka Jing pynkylla ia ka Meghalaya Residential Safety And Security Act ngin nym pdiang iakata ka jing pynkylla.
Balei ngi don kam ia ka ordinance namar ka Assembly kan shong dorbar satang ha u bnai August.
Ka Assam kin pyndep ka NRC ha u bnai June ne July.
Lada ka BJP ka poi biang ha ka bor ha u bnai May ki lah ban wanrah ka CAB Lyngba ka ordinance.
Lada ngi ap haduh u bnai August kamut ki dkhar na Assam da ki lakh bad ki dkhar na Bangladesh da ki klur ki la nang wan shane.
Lada ym khot special session dei ban ai  ia ka ILP lyngba ka ordinance bad sa pynlong regularise ha u bnai August namar ngi hap iada noh ia ka jaidbynriew ym long pynslem shuh.
Na ka liang ka kynhun ngi ai khublei ia baroh ki sengbhalang kiba la nang kyrshan shuh ia ka jing dawa ILP.
Ngi kyntu ia kiwei de ki sengbhalang ki bym pat kyrshan ILP ba kin sngewbha ban kyrshan lang namar lada baroh ngi dawa ILP ryngkat lang ka sorkar kan sngap bad kan pyntreikam noh kloi ia ka ILP.
Ngi kyntu ruh ia ka sorkar ba lada ka wanrah kano kano ka bill ne ka ordinance​ sngewbha da pyntip bad khot jingialang ia baroh ki sengbhalang ha ka jylla tangba dei ban khot lang ha kajuh ka por bad kajuh ka jaka iabaroh lang ym dei ban khot la ka jong ka jong  khnang ba ngin ioh ai jingmut kiba bha tam kumno yn iada ia ka jaidbynriew na ka jingma.
JOWAI : Ka tnad ka koit ka khiah jong ka West Jaiñtia Hills District kala rakhe ïaka ‘World Oral Health Day’, kaba ka phang pdeng ka dei “Say Ah! Act on Mouth Health" ha phyllaw jong ka Ummulong CHC haka sngi Balang.
La pynïaid ïa kane ka prokram da ka Dr. Rebecca Laloo Dental Surgeon NOHP, Ummulong CHC haka jingiadonlang ka kongsan ka Kong Rica Bareh CDPO, Thadlaskein Block, Dr. M Lamare Sr. Medical Officer Incharge Ummulong, ki nonghikai bad ki khynnah skul bapher bapher ka Ummulong.
Ka Dr. B. Marboh Dental Surgeon, Jowai Civil Hospital Ialong haka jingkren maitphang ka la iathuh ba ia ka World Oral Health Day la rakhe nyngkong eh haka 20 tarik Lber jong u snem 2013 halor ka thong ban pynsngewthuh ia uba bun balang halor ka koit ka khiah ki bniat bad ki bynta ba shapoh ka ktien.
Ka Dr. E. Garod Senior Dental Surgeon, Nartiang PHC kala batai pynshai shaphang ki jait jingpang ba lah ktah iaka met u briew lada ym lehkhuid ne pynkhuid bha iaki bniat khamtam haki khyllung khynnah kumjuh ki rangbah.
Naki jingpang bniat har rukom ki jingpang la ban ioh kum ka stroke, ka jingpang klongsnam, shini.
Ka ktah ruh ïaki longkmie haba armet haka kha ka pun.
Ka Dr. Garod kala ong ba dei ban pyndonkam tang 3 bnai uwei u brut kynshut bniat.
La kyntu ban lehkhuid ïaki bniat bad ka ktien ban ioh ka met kaba koit ba khiah.
Ka kongsan Kong Rica Bareh haba kren kala ong ban kiar ïa ki jingbam bym tei kum ki chips, chocolate bad kiwei kiwei ki jingbam ba thiang.
Kala kyntu ki khynnah kiban heh ban san ban bam da ki jingbam ba tei kum ki soh ki pai, ka dud ba pynbha ïaka bniat bad ruh ka koit ka khiah bad ban pynmlien ban kynshut bniat ar sien shisngi haka por mynstep bad shuwa ban thiah.
Hashwa katei ka la don ka jingiaiaid Rally ba la iashim bynta da ki khynnah skul bapher bapher ka Ummulong ban pynsngewthuh sha u paidbah halor ka jingdonkam ban ioh sumar bha ïaki bniat bad ka ktien.
La sam khusnam ruh sha ki San ngut ki khynnah kiba la ioh iaka nam Best Slogan Award ba kynthup ia u Deiwyrai Laloo na ka skul Presbyterian Ummlong, Ritreki Kharpampiah na Litter flower, Andyson Suting na Church of God, Rilem Lyngdoh na Iawpynsiñ UP bad Katdame Shylla na Lummynso UP School.
SHILLONG: U Kyrtong monlang jong ka Meghalaya Democratic Alliance (MDA) na ka United Democratic Party u Dr. Jemino Mawthoh na ka 1- Shillong Parliamentary Constituency u la ong “nga thikna ba jop ia kane ka MP Election namar ka MDA ka ieng tylli ban iakhun ia kane ka elekshon.
U Dr. Mawthoh u long u MLA barim jong ka Nongthymmai constituency bad uba long ruh u Associate Professor jong ka Centre for Adult Continuing Education (CACE) North Eastern Hills University bad u long u Chairman barim jong ka Synjuk Ki Seng Samla Shnong Central Body.
U la thep kyrteng mynta ka sngi ban iakhun pyrshah ia u MP ba mynta u Ma Vincent H Pala u kyrtong Congress.
La synran lang ia u Dr. Mawthoh da u Deputy Chief Minister ka jylla u Bah Prestone Tynsong, u ma Sniawbhalang Dhar, Samlin Malngiang, Banteidor Lyngdoh baroh lai ki myntri jong ka Sorkar MDA lem bad kiwei kiwei de.
Haba iakren bad ki lad pathai khubor, u Dr Mawthoh  ula ong ba ka jingioh vote jong ka Congress party ha ka elekshon ba dang shu dep shen haba ianujor bad ka jingioh vote jong ki seng ri lum kaba kynthup ia ka UDP, PDF, HSPDP bad ki Independents bad ka NPP ka heh haduh shiphew arphew shah ban iaka vote jong ka Congress.
U kyrtong monlang jong ka MDA u la ong ba ka long kaba bakla ban ong ba ki paidbah ki jied tang ia ki national party ha ka elekshon Lok Sabha haba u la pynkynmaw ruh ia u Prof. GG Swell (bam kwai ha Dwar U Blei) uba long na ki party ri lum bad u ba la jop ia ka elekshon MP bad udei uba tbit bad trei shitom ban iasaid n aka bynta u paidbah ha Parliament.
“Da ka jingkyrshan jong ka MDA ngan wanrah ka jingiajan hapdeng ka Sorkar Kmie bad Sorkar Jyllla kaba long kaba donkam bha," u la bynrap.
Haba kylli balei u ieng na ka UDP lada u dei u kyrtong monlang jong ka MDA, u Dr. Mawthoh u la ong ba ki paidbah ki dei ban iohi ia ka  mynsiem iatylli bad jingiatreilang jong ki dkhot jong ka MDA kiba la iawan lang kum shi iing shi sem bad kumta kampher lada ieng na kano ka party.
Ba lada u ieng na ka shap monlang ym na ka shap UDP te kala bha ba u ieng noh kum kyrtong shimet, u la bynrap.
Ka UDP ka ieng na Shillong bad ka NPP ka ieng na Tura bad ki iakhun lang ia kane ka elekshon kum ka longiing MDA, u la ong shuh shuh.
Halor ka jingkynnoh jong ka Congress ba ia ka UDP bad NPP kala shah pyniaid  haka BJP, u Dr. Mawthoh u la pynshai ba kane ka dei ka juk ka jingiatreilang bad ha ka sorkar  MDA don arngut ki MLA BJP hynrei kam mut ba ki don ka jingiadei politiks bad ka BJP.
JOWAI: Ka St. John Vianney School Mulang-Nongbah kala pynhap pyrda ïaka Annual Sports Meet jong ka haka sngi Balang.
U President Jaiñtia Students’ Union (JSU) Lawyerson War ula long kum u kongsan ban pynhap pyrda ïa kane ka sports meet haka jingiadonlang u Phadar Vimal Ray (Parish Priest), Headmaster Fr. Kitbok Lyngdoh Umlong bad kiwei kiwei.
La plie ïa kane ka sports meet haka sngi ba Ar da ka Kong Barisha Muthoh na ka Little Flower English School Ummulong kaba long ruh ka Coordinator Science and Technology West Jaintia Hills District.
Ha kane ka sports meet la pynlong ïaka ïakop Drill bad March Past nalor ki jingiakop mareh bad kiwei kiwei ki jingialehkai.
Ia ka nam best March Past la ioh rah da ka Blue House, Best Discipline da ka Yellow House, Best House da ka Red House, Best Drill Junior da ka Blue House bad Senior da ka Yellow House.
Ia ka nam Best Athletic (Boy) la ioh da u Deibormi Hinge, Best Athletic (Girl) la ioh da ka Risamistika Pasi.
SHILLONG: U Conrad K Sangma, National President jong ka National People’s Party (NPP) ula thung ïa u Dr. DD Lapang kum u National Vice President jong ka party.
U Conrad ula thung ïa u Dr. Lapang katkum ka bor kaba la pynkup ha u haka ka riti synshar jong ka NPP.
U la thung ïa u Dr. Lapang kum National Vice President naduh 2 tarik u Lber 2019.
SHILLONG: U Bah THS Bonney u  long u kyrtong uba nyngkong eh ban thep kyrteng ban iakhun ia ka elekshon sha ka iing dorbar thawain kaba 17 th jong ka  Lok Sabha na ka 1-Shillong Parliamentary Constituency.
U Bah Bonney u la thep kyrteng na ka party Khun Hynniewtrep National Awakening Movement (KHNAM) mynta ka sngi haba la synranlang ia u da u President jong ka KHNAM bad u MLA ka Shillong North U Bah Adelbert Nongrum lem bad ki nongkyrshan jong ka party.
Kane kan dei ka sein kaba ar haba u Bah Bonney un mih madan ban iakhun ia ka elekshon bad ka sien kaba nyngkong ka long ha u snem 2008 haba u la iakhun ia ka elekshon MLA na Sohiong Constituency  naka MDP bad u la ioh tang 182 votes na ka 22350.
U kyrtong jong ka KHNAM u long u ophisar rangbah bala shong thait jong ka Indian Forest Service bad un iakhun pyrshah ia u MP ba mynta bad u kyrtong ka Congress u Ma Vincent H Pala bad u kyrtong monlang jong ka MDA u Dr. Jemino Mawthoh.
Haba iakren bad ki lad pathai khubor hadien bala dep thep kyrteng, U Bah Bonney u la ong ba u la shim ia ka rai ban iakhun ka elekshon hadien ba u la iohi ia ka jingeh jingshitom jong ki paidbah khamtam ha ki thain nongkyndong.
Kumba yn shu pynkynmaw u Bah Bonney u la ujor PIL ne ka public interest litigation ha Supreme Court halor ka jingiakajia khappud hapdeng ka Assam bad Meghalaya kaba la neh naduh u snem 1972.
Kane ka jingai mukotduma ka long kum ka lad ban khring ia ki vote na ki thain khappud kiba don ha ka jingiakajia.
JOWAI: Shi sngi hadien ba u Myntri jong ka tnat Transport u Ma Sniawbhalang Dhar u la pynpaw paidbah ïa ka jingkyrshan jong u Dr. Jemino Mawthoh u kyrtong monlang jong ka Meghalaya Democratic Alliance (MDA) ha kane ka MP Election bud sa u Chief Executive Member barim jong ka Jaiñtia Hills Autonomous District Council (JHADC) Ma Madonbai Rymbai ban pynpaw ia ka jingkyrshan ia u kyrtong ka Congress u Ma Vincent H Pala hynrei kum u paralok bad u briew babha ym kum  u kyrtong jong ka Congress.
Hynnin ka sngi, u Ma Sniawbhalang u la pynlong ia ka jingialang jong ki nongialam jong ka NPP na Nartiang constituency bad Jowai constituency Thadlaskein, Mukhla haba la don ryngkat u Dr. Jemino Mawthoh, u MLA ka Jowai, CEM JHADC u Bah Thombor Shiwat uba la pyniaid ia ka jingialang lem bad kiwei de ki MDC jong ka thain bad kumba 400 ngut ki nongialam jong ki tnat treikam jong ka NPP ha kitei ki artylli ki constituency.
Ha katei ka jingialang, ki shi kynum ki la kyntu kynpham ia ki nongialam bad nongkyrshan jong ki ban trei shitom khnang ban wanrah ia ka jingjop ia u Dr. Jemino uba long u kyrtong monlang jong ka MDA na ka party UDP.
Katba hynne ka nohphasingi, U Ma Madonbai Rymbai u la pynlong ia ka  jingialang ha iing jong u ha Khliehtyrchi haba kumba 300 ngut eiei ki nongkyrshan  jong u na ka constituency barim jong u kila wan iadonlang.
Ka jingialang ka iamir jingmut lang iano ban ai ka jingkyrshan bad da kawei ka sur la shim ka rai ban b kyrshan ïa u ma Vincent ha kane ka elekshon sha ka iing dorbar thawain jong ka Lok Sabha na Shillong constituency namar kum u MP u la noh synniang shibun sha ka constituency kaba u Bah Madonbai u ju mih khmat mynshwa.
LUMSHNONG: Ka Jaiñtia Students Movement (JSM), Eastern Region (ER) kala hiar sha ka kyrdop (Toll Gate) ka NHAI kaba don ha Lumshnong ban khang tala ïa kane ka khyrdop namar ba kala pyndik ïaka leit ka wan u paidbah naka daw ba khapngiah ka jaka.
Kane ka jingthmu ban khang tala ïaka khyrdop kala pulom, hynrei ki nongïalam ka JSM-ER hapoh ka jingïalam u Shnalad Rymbai, President bad kiwei kiwei ki dkhot ka JSM-ER kila ïoh ka lad ban ïakren bad u Executive Magistrate ka East Jaiñtia Hills District Bah Sanborn Marwein.
Kila pynsngew ha u Magistrate ba dei ban weng mardor ïa kane ka toll gate ka NHAI ha Lumshnong namar tang hapoh 50 KM ka NHAI kala buh ar tylli ki khyrdop khlem pyrkhat ïaka jingeh u paidbah ka East bad West Jaiñtia.
“Ka NHAI kala leh bor shaba palat ha kaba tang hapoh 50 KM ka jingngai kala buh ar tylli ki khyrdop khlem pyrkhat ïa u paidbah nalor ba suki ka rukom pynïaid ïa kine ki khyrdop khrong pisa", la ong u Shnalad Rymbai.
Ula bynrap ba ki paidbah ka East Jaiñtia haduh mynta ym pat lah ban siew dep ïaka bai musur khyndew naka bynta ban shna ïaka surok.
Ka JSM-ER kala dawa naka NHAI ban shna pyndep ïaki nala ne ki nur ki jaka iaid kjat (footpath) ban shngain kai aid ka ieng u paidbah.
U Executive Magistrate ula kular shimkhia ban pynsngew sha u DC East Jaiñtia Hills halor ka jingdawa ka JSM ER bad la pynbeit ban ïakren lashai ka sngi halor ka toll gate ha Rilum Jaiñtia bad ka JSM-ER kala byrthen ba lada ym ïoh iaki jingdawa kan ïakhih da kaba tyngeh.
JOWAI: Ka jingthmu jong ka Meghalaya State Pollution Control Board (MSPCB) ban pynlong ïaka Public Hearing halor ka jingthmu ka Star Cement ban pynheh ia ka par tih Mawshun jong ka na ka 9 lakh ton shisnem sha ka 25 lakh ton shisnem kala pulom noh hadien ba ba u paid nongshong shnong ka Lumshnong, ki sengbhalang bad ki khynnah skul kila mih paidbah ban pyrshah jur iaka jingthmu jong ka kharkhana dewbilat haka sngi ba Ar.
Ka Dorbar Shnong ka shnong Lumshnong ha East Jaintia Hills ka la pynpaw ia ka jingpyrshah  kaba jur halor ka jingthmu ka Star Cement ban pynheh ia ka par tih Mawshun jong ka na ka 9 lakh ton shisnem sha ka 25 ton shisnem namar ba kala ktah iaka tyllong um bad pynjaklia ïaka lyer.
Nalor kata kane ka jaka ka jngai tang katto katne meter na ka jaka shnong briew ne ka shnong Lumshnong.
Ki senghalang ki kyrshan ïa ka dorbar shnong Lumshnong ki kynthup ïaka JSM, KSU, HANM, HYC, STIEH bad kiwei kiwei.
JOWAI : U President Jaiñtia Students’Union (JSU), u Lawyer Son War, u la ong ba ka JSU ka dap da ka jingsngewkhia kaba jur hadien ba kala ioh ïaki jingujor na ki paidbah ka thain Mynso West Jaiñtia Hills District, kiba la ud bad pynsngew ia ka jingshem jingeh jong ki ban leit shim dawai na ka PHC Mynso.
Une u nongialam ka JSU, ula ong ba bunsien ki nongpang haba ki leit sha katei ka jaka sumar sorkar kim juh kham ia kynduh iaki doktor.
Haka sngi Saitjain bad ka sngi U Blei bad haka por mynmiet ym don doktor ne nurse basah ha katei ka jaka sumar.
Kane ka jaka sumar ka don 2 ngut ki Doktor, hynrei kiba bun ki nongpang ki la ong lada ki lap Doktor ruh tang haka por 11 baje mynstep haduh 1 baje shiteng sngi ki la leit phai noh, la ong u nongialam ka JSU.
LUMSHNONG : “Ha kine ki sngi baroh u briew, tang ban pynsngewbha ïaki para briew, ula ïakyrsum lang haka bymdei lane leh bakla lang kaba buh ïalade haka jingma," ong u Pastor GPL Gadew.
“Mynta lada phai sha ka shynshar khadar, haka shakri sorkar, haka imlang sahlang naduh na ïing haduh sha bar kam don shuh ka jingshisha ne ka hok.
Hynrei baroh ngi la pyndem haka bymdei bad ïa kyrsumlang, ïa mynjurlang ban leh ïa kaei kaei ka bym dei", la ong u Pastor Gadew haba kren haka Jingiaseng KJP Synod Mihngi kaba 17 ha Balang Presbyterian Lumshnong kaba hap haka Narpuh District, Narpuh Border Presbytery.
Kane ka jingïaseng kala sdang haka 14 tarik Lber bad kala poi sha kaba kut haka Sngi U Blei.
Ka matpdeng jong kane ka jingïaseng kadei “To sharai, to ieng skhem ha ka jingngeit" (1 Kor. 16:13).
U Pastor Gadew haba sam ïaka khubor naka ktien U Blei ha kane ka jingïaseng synod haka por 1:30 baje nohphaisngi, ula sot na ka Shithi u Apostol Paul sha ki nong Galatia 1:10 – “Namar hato mynta nga bhoh ïaki briew, ne ïa U Blei? Lane nga wad ïa kaban pynsngewbha ïaki briew? Lada nga dang pynsngewbha ïaki briew, ngam shym long u shakri U Khrist".
U Pastor Gadew ula ong ba u briew mynta ula wad tang ban pynsngewbha para briew ban ïoh bynta ban sngewbhalang bad u la pyndem ha kaei kaei ka bym dei.
Bad ula ong ba “Ka pop mynta kala trei bor bah haka jingim u briew bad ula pyndem haka pyrthei bad klet ïa ka jingshisha".
Ka pop pyndem bym dei kala ktah ha manla uwei pa ka wei, bunsien ka jia haka jingshongkha kiba ïapher niam kaba jur ka iatan tyllai sha kano ka niam ban pynskhem bad barabor ka la jop ka spah.
Ka juh ka jia ha ki kmie ki kpa ki pyndem ha khmat ki khun bad pynbiang ïaka jingdawa jong ki.
Ula ai nuksa ïaka jingjied nongmihkhmat haba u nongialeh ne u kyrtong u pynbam pisa; ki paidbah ki ïa kmen ïaka pisa bad pyndem ïalade bad bam ïaka pisa bad dei tad dor ïalade.
Ha khaii pateng u Khristan ruh u tuh u thok bad ïakyrsumlang haka ahor ka pop bad ka pyrthei ban bamsap bamklop ban ïoh pynsngewbha ïalade.
Haka jingiaseng 10:30 Am, U Pastor RH Lyngkhoi ula sam ïaka khubor U Blei kaba ula sot naka Kitab U Joel 2:13.
U Pastor ula khot ïaki para bangeit ka balang Presbyterian ban kylla kaba mut bad ban nym pynsyriem ïalade bad ka pyrthei bad nym ïaleh pyrshah bad ka hukum U Trai.
Ka Synod kaba 18 kan long ha Balang Presbyterian Dkhiah West, East Jaiñtia Hills District.
JOWAI: Ki shipai ïada khappud India Bangladesh- ki Border Security Force (BSF) jong ka Hawaitilla bad ka Jaliakhola BOP kila ïoh kurup haduh 61 tylli masi dab ba shongdor duna T. 13 lak ba thmu ban khaïi tuh sha Bangladesh lyngba kitei ki shnong, kiba don ha khappud India-Bangladesh.
Ki shipai BSF kila ïoh kurup ïa kine 61 tylli ki masi dab tang haki 3 sngi.
Haka 12 tarik Lber ki shipai BSF kila ïoh kurup 32 tylli ki masi dab kiba shong T. 6,84,800/- na Jaliakhola.
Haka 15 tarik Lber la ioh kurup 3 tylli ki Masi ba shongdor T. 64,200/- na Hawaitilla BOP.
Haka 17 tarik Lber la ïoh kurup biang sa 26 tylli ki masi  na Hawaitilla BOP kiba shongdor T. 5,45,600/-.
La ioh kurup ia kine ki masi haka por mynmiet bad shiteng synia bad ki shipai kim shym la ïohkem ïano iano ruh kiba donkti ban shalan tuh ia kine ki masi namar ka jingrben ka khlaw bad ka jingdum.
Ki shipai kila aiti iaki masi sha ki pulit bad ujor ruh ïaka ejahar.
La iathuh baka ki masi kila tlot naka jingshah sympat lathi bad jingbym biang ka bam.
Ki Shipai kila ujor ka ejahar ha Muktapur Police Patrol Post ha kaba kila dep ban register case katkum ka kyndon aiñ ba lehbeiñ iaki mrad mreng.
SHILLONG : Ka All Meghalaya SSA School Teachers Association (AMSSASTA) kala rai ban sangeh shuwa ïaka prokram ïakhih khlem buh por hadien ba u Myntri ka tnad Pule Puthi ma Lahkmen Rymbui hapoh ka ïing dorbar dangshen ula ong ba shen pyllait noh ïaka tulop jong ki.
Ka AMSSASTA haka 8 tarik une u bnai haka jingïalang kaba long ha Khasi National Dorbar Hall kala ai por 5 sngi ïaka sorkar jylla ban pynioh ïaka jingdawa jong ki bad lada kam ïoh iaka jingdawa kan pynlong ïaka jingiakhih khlem buh por ha baroh kawei ka jylla.
Hynrei dei hadien ba u Myntri ka tnad Pule Puthi ka jylla ula ong ba yn pyllait noh ïaka tulop SSA hapoh ka ïing dorbar mang tyngka ka jylla haka 14 tarik une u bnai, ka AMSSASTA kala weng ïaka rai pynlong jingiakhih, la iathuh u D. S. Lamare general secretary AMSSASTA haka Sngi U Blei.
Ka AMSSASTA ka kyrpad ïaka sorkar jylla ban shimkhia ban peit ïa baroh ki jingeh ki nonghikai SSA bad ban pynthikna ba kin ïoh ka tulop manla u bnai.
JOWAI : Ka Dorbar Mang Tyngka jong ki ar tylli ki District Council, ka Jaiñtia Hills Autonomous District Council (JHADC) kan long haka 27 tarik u Lber bad ka Khasi Hills Autonomous District Council (KHADC) kan long haka 25 Lber.
Ka Executive Committee jong ka People’s Democratic Alliance (PDA) KHADC haka sngi Thohdieng kala pynlong ïaka jingïalang executive committee kaba nyngkong eh bad kan wanrah ïaka mang tyngka kaba pura, la ong CEM KHADC, Bah Teiñwell Dkhar.
Ka Mang Tyngka ka KHADC kan long haka 25 tarik haduh 28 Lber.
Ha JHADC, ka Dorbar Mang Tyngka kanlong haka 27 bad 28 tarik une u bnai.
JOWAI: Ki paidbah kiba thmu ban leit sha ka jingïaseng KJP Synod Mihngi ha Lumshnong, East Jaintia Hills District kila sahkut haka jingdheng kali haka Sngi U Blei.
Kane ka jingsahkut kali kala jia naduh na Khliehriat ter ter sha Moowakhu Dkhiah, Ladrymbai ha East Jaiñtia Hills.
Ha West Jaiñtia Hills ki paidbah kiba thmu leit sha ka Synod kila shah ktah haka dheng kali naduh Hynniawmer, ha khyrdop (Toll Gate) Ka NHAI.
Bun ki paidbah kila leit na ka lynti ban leit sha ka shnong Nongbah, Kyndongtuber bad mih sha Pasyih, Phramer.
Ki katto katne kiba thmu ban leit ïaseng 10Am haduh mynta ki dang neh sah haka dheng kali.
SHILLONG : U Nongialehkai Kickboxing barim ka jylla, u Bah Samuel Hashah hynne ka sngi u la pynbna ba un iakhun ia ka MP elekshon Lok Sabha na Shillong Parliamentary Seat kaban long ha ka 11 tarik Iaiong, kum u kyrtong shimet.
U Bah Hashah u dei trai shnong na Nonghyllam, West Khasi Hills District bad ha Shillong u shong u sah ha Umlyngka.
U la mihkhmat ia ka jylla 12 snem kum u nongialehkai bad udei ruh u president ka All Meghalaya Kick-boxing Association (AMKA) bad u la hikai ia 200 ngut ki khynnah kynthei bad 300 ngut ki khynnah shynrang ha ka jingialehkai iakura.
Une u rangbah ula iakhun teng ia ka MDC elekshon na Mylliem ha u snem 2014 hynrei u khlem poi sha ka thong.
U la iathuh ba kane ka jingmih jong u ha kane ka elekshon ka long namar ba ki paidbah ki pynpaw ba ki kwah ia ki jingkylla ym tang ha ka imlang sahlang, hynrei ban pynkylla ruh ia ki nongialam.
U Bah Hashah u la ong ba lada ki paidbah kin ailad ban phah ia u sha Lok Sabha, un rah ia ki mat kiba ktah ia ka jaitbynriew kum ka jingpynbeit ia u pud u sam bad ka jylla Assam bad kumjuh ruh bad ka ri Bangladesh, ka Citizenship Amendment Bill bad ban dawa ban pyntreikam ia ka Inner Line Permit ban khang lad ia ka jingwan rung beaiñ kiba nabar sha ka jylla nalor kiwei pat ki mat kiba donkam.
JOWAI: Ka Jaiñtia Youth Federation (JYF) kala pynkup burom ïa u MDC ka Jowai North, u Brightstar Chyrmang uba long u nongïalam barim ka JYF haka sngi Saitjaiñ ha ophis treikam ka JYF ha Mookyrdup.
U Brightstar Chyrmang shuwa ba un rung sha ka jylli jong ka saiñ hima sima ula bat kum u Working President ka JYF.
Ka JYF kum ka dak ka jingburom ia une nongialam barim uba la trei naka bynta ka bha ka miar ka seng bad imlang ka sahlang kala pynkup burom ïa u bad halor ka jingjop jong u ïaka elekshon MDC.
Haka jingïalang pynkup burom la iadonlang naduh u N. Rymbai, Working President, u OL Tariang Vice-President, u F. Rymbai, General Secretary, u S. Pajuh, Joint Secretary, u  Becareful Chyrmang, Organising Secretary, u John Pala, Education Secretary, President ka KNGCSU bad kiwei de ki riew Rangbah.
Ka JYF ka kitbok kitrwiang ïa u Brightstar Chyrmang uba long mynta u MDC sha ka Ϊing Dorbar thaw aiṅ ka JHADC, ba un ioh ka met ka phad kaba koit ba khiah, ka jingstad bad ka jingshem phang ba un lah ban shakri khambha shuh shuh ïa ka constituency, ka Ri bad ka jaid bynriew hi baroh kawei.
U Brightstar Chyrmang, MDC Jowai North u la pynpaw ia ka jingsngewnguh ia ka JYF bad u la ong ba dei lyngba jong ka JYF ba u la ioh shibun ki jingkyrkhu ha ka jingim jong u khamtam ha kaba sain dur ia ka lawei kum u nongialam na ka bynta ka Ri bad ka jaid bynriew.
Ula khot ula wer ia ka JYF ban ïatreilang ryngkat ryngkat na ka bynta ka bha ka miat, ka roi ka par ka imlang ka sahlang bad u la kyntu ruh iaki nongialam ban nang iai shakri kham bha ia ka Ri bad ka jiad bynriew ha ki liang baroh.
JOWAI: Ka Dorbar Shnong Ialong ka la pynbna paidbah ba kan shaiñ kuna haduh T. 50 hajar ïa kino kino kiba pyniap pathar ïaki dohum doh pnat ha wah Myntdu bad wah Myntang.
U  Waheh shnong Dorbar Shnong Ialong u Ma Bishar Shylla, ula ong ba ka Dorbar Shnong Ialong ka la mana ruh ban tong dohkha na ka wah Myntdu bad kumjuh ka wah Myntang da kaba pyndonkam da ki jar.
La mana ruh ïaki rawon ba kim bit ban sah miet ha Myntdu bad wah Myntang bad ban rah ryngwiang palat 7 tylli marwei ban khwai ne pyndem.
SHILLONG: Wat hapdeng ka jingkyrduh pisa ka Sorkar Meghalaya Democratic Alliance (MDA) hapoh ka jingïalam jong u Conrad K Sangma kala nang bteng ban thung briew ne political appointment bad dang shen ka Sorkar kala thung ia u Gagann Jain bad u Bah Hubert Marbaniang kum ki Vice Chairman.
Katkum ka notification no PIA. 15/2018/33 tarik 6-3-2019, ka Sorkar ka la thung ia u Gagaan Jain kum u Vice Chairman jong ka State Government Programme Implementation & Monitoring Committee (SGPI &MC) ha ka kyrdan category B.
U Gagaan Jain u dei u centre head barim jong ka Sikkim Manipal University ha Nongbah Shillong bad u dei u State Executive Member jong ka Bharatiya Janata Party (BJP) bad haduh u snem 2017 u ju bat ïa ka shuki Vice President jong ka BJP.
Shuh shuh katkum ka notification no PIA. 15/2018/32 tarik 6-3-2019, ka Sorkar ka la thung ia u Bah Hubert Marbaniang kum u Vice Chairman jong ka State Government Programme Implementation & Monitoring Committee (SGPI & MC)ha ka kyrdan category B.
U Bah Marbaniang u dei u President jong ka BJP South Shillong bad u la iakhun ruh ïa ka bye elekshon jong ka MDC na Laban Mawprem Constituency bad ula rem.
Kumba yn shu pynkynmaw, ha u bnai Kyllalyngkot mynta u snem, ki sengbhalang kiba kynthup ia ka Khasi Students Union bad ka Federation of Khasi Jaintia Garo People ka la pyrshah jur ia ka jingthungkam vice chairman ia arngut ki bar jylla kata u Vijay Raj bad u Pawan Sharma halor ka nongrim ba ki dei ki nongialam jong ka Non-Tribal Youth Union.
U Vijay Raj u la ioh ia ka shuki Vice Chairman jong ka Meghalaya Programme Implementation bad U Pawan Sharma kum u Vice Chairman jong ka Meghalaya Commission on Resource Mobilization.
Hynrei na ka daw jingpyrshang jong ki sengbhalang kitei ki arngut ki la ïehnoh  ïaka kam Vice Chairman.
SHILLONG : Haduh 5894 tylli ki kam kiba lait thylli haki 48 tylli ki tnad sorkar jong ka Jylla Meghalaya.
U Myntri Rangbah ka Jylla, Conrad K Sangma ula ong haba jubab haka kynta kylli jingkylli hapoh ka ïing dorbar mang tyngka ka jylla.
Na ki 5894 ki kam ba thylli, 1894 ki kam ba lait na ki tnad sorkar la pyntip sha ki bor ba dei peit ïaka kam thung kam thung jam kum ka Meghalaya Public Service Commission (MPSC), District Selection Committees (DCS) bad katto katne sha ka  Secretariat Administration Department (SAD).
U MLA ka Umroi, Bah George B Lyngdoh ula buh jingkylli ïaka sorkar hato kan phah ban khmih bniah khang ban pyndap ïa kine ki kam ba lait thylli.
Ha kaba ïadei bad ka kam thung kam ïa ki kam ba lait ha ki tnad sorkar, u Conrad ula ong baka MPSC, DSC na ka por shaka por kala pynbna paidbah bad pynlong ïaki eksamin bapher bapher bad ka shim por namar ba ki hap ban iaid katkum ki kyndon treikam jong ka thung kam thung jam.
Ki tnad sorkar kila pyntip na ka por shaka por sha ka tnad MPSC bad kila kyntu ban leh ïaka ba donkam ban pyndap ïaki kam ba lait thylli.
Ka tnad Pulit jong ka jylla ka dei kaba don shibun eh ki kam ba lait bad kala kot haduh 1962 ki kam ba lait, ka tnad pule puthi 1370 bad ka tnad ka koit ka khiah 329 tylli ki kam ba dang sah thylli.
JOWAI: Ban rakhe ïaka jingdap shisnem ka Poshan Abhiyan, ka prorkam ban kaba la mang kyrpang da ka sorkar kmie ban pynbiang bam ïaki khynnah bad longkmie; ka ophis jong ka District Programme Officer ICDS (Cell) Jaiñtia Hills Unit kala pynlong ïaka Poshan Mela ha ïew Iawpynsin Wahiajer haka sngi Balang.
Ka jingthmu jong kane ka mela kalong ban pyntip ïaka jingkongsan ban bam ïaki jingbam kiba tei ïaka met, kiba don vitamin ban ïoh ka jingkoit jingkhiah kaba pura bad ban pyntip ruh shaphang ka jingkongsan ka jinglehkhuid, ka jingpynbiang umbam um dih bad kiwei kiwei kiba dei na ka bynta ka jingheh jingsan bad ka jing khiah krad.
Ka Kong R. Bareh CDPO, Thadlaskein ICDS kala ïathuh ba ïaka Poshan Pakhwada la rakhe ar taiew lynter ban pynsngewthuh iaki paidbah ki khynnah skul, ki longkmie halor ki jingbam kiba tei ïaka met ban lait ka jingduna bam kiba tei ïaka met.
Ka sorkar kala buh ka thong ba baroh ki nongshong shnong ka ri naduh ki khyllung khynnah bad ki longkmie  ki dei ban ïoh ka jingbam kiba biang ban tei ïaka bor met ban ïoh ïaka met kaba khoit kaba khiah.
Ha kane ka mela la ïadonlang ki Dokor ka Ummulong PHC, Counsellor RKSK, ki briew ka MHIS, Pradhan Mantri Matru Vandana Yojana (PMMVY) bad kiwei kiwei.
La batai pynshai halor ka jingdonkam ïaki longkmie ban kiba kha kiba pun ban ai buiñ bad ban bam ïaki jingbam ba tei ïaladei bad ki khun bad ban long tista ban phah sumar bad ai ïaki dawai ba ai ka sorkar ban lait na kino kno ki jingpang bad ban shimkabu ïaki lad jingiarap ba ai ka sorkar.
La pyni nam ruh ïaki mar bam kiba tei ïaki met bad la pynlong ruh ïaka jingmareh matarhon haka por mynstep.
JOWAI: Ka Khasi Students’ Union (KSU), Nongthymmai Circle kala kynnoh ba ki samla pule ka Indian Institute of Management (IIM) Shillong kila pynlong ïa kane ka jaka kum ka jaka leh tamasa ha kaba kila pynthud ïaki marjan marpa da kaba tem ïaki sur jingrwai baroh shimiet.
Ka KSU Nongthymmai kala pynpaw ba kala ïoh ka jingujor na kiba sah marjan bad ka IIM ba ki samla pule kane ka jaka pule ban pyntbit haki line bapher bapher kila leh khlem akor bad pynlong jaka leh tamasa ïa kane ka jaka pule da kaba tem sur jingrwai baroh shimiet kaba la pynthud ïa kiba bun ki samla pule kiba pynkhreh ïaki eksamin bapher bapher.
Ki nongialam ka KSU; u Eric Nongkynrih bad u Richard Mawkhiew kila leit ïakynduh ïaki bor ba dei peit kane ka jaka pule.
Kine ki nongialam ka KSU kila kynnoh ba ki samla pule ka IIM ki pyni shaka pyrthei ïaka akor kaba sniew da kaba dih sikret bad ym burom shuh ïaki ba ïaid ba ieng na katei ka jaka nalor ka kam tem sur ha ka por mynmiet.
Ka KSU ka ong ka IIM kadei ka jaka pule kam dei ka jaka leh tamasa bad kala dawa na ki bor pyniaid ban pynbeit ïaka akor ka burom ki samla pule ka IIM bad nangne shakhmat ka KSU kan ïai budien ban pynbeit ïaka akor ka burom ki samla pule kane ka jaka pule.
JOWAI : Ban pynlong  ia ka elekshon sha ka iing dorbar thawain jong ka Lok Sabha kaba khuid bad suba, ka sorkar jylla mynta ka sngi ka la bujli noh ia ki Deputy Commissioner jong ka East Khasi Hills District bad ka West Jaiñtia Hills District.
Katkum ka hukum bala pynmih da ka Sorkar Jylla haba pyntreikam ia ka jingbthah jong ka Election Commission, u Abhishek Bhagotia, IAS uba bat mynta ia ka shuki Secretary jong ka tnat Secretariat Administration Department yn leit shimti noh ia ka shuki Deputy Commissioner jong ka East Khasi Hills District.
Shuh shuh ia ka shuki jong u Bhagotia yn leit shimti noh da ka Kong Matsiewdor War Nongbri IAS kaba long ka Deputy Commissioner jong ka East Khasi Hills District.
Ka Sorkar ka la pynkynriah kam noh ïa u Deputy Commissioner jong ka West Jaiñtia Hills District u Ma Garod LSN Dykes bad haka jaka jong u yn wan shimti da u CP Gotmare IAS uba long mynta u Joint Secretary jong ka tnat Education bad ia ka shuki jong u yn shimti noh da u Ma Garod.
SHILLONG :  Na ka daw jong ka jingsngap mynthi jong ka Sorkar Jylla bad ki bor bahalor jong ka Meghalaya Energy Corporation Limited (MeECL), ki nongtrei jong katei ka tnat hapoh ka lama MeECL Progressive Workers’ Union (MPWU) ki la pynlong ia ka jingshong khyllain myngnor kaba shi sngi lynter ha ka Parking Lots ne jaka pynieng kali hajan jong ka Additional Secretariat’s Building haka sngi ba Ar.
Ka MPWU ka dawa ia ka jingpynskhem kam ia ki nongtrei casual kiba la trei slem bha bad ka jingthung ia ki nongtrei kontrak katkum ki kyndon thung kam thung jam jong ka Sorkar Jylla.
Ki la dawa ruh ia ka jingsiew tulop kaba mar katjuh na bynta ka juh ka rukom trei ne ‘equal pay for equal work’ da kaba pyntreikam noh mardor ia ka hukum jong ka Supreme Court.
Shuh shuh kila ia dawa ruh ba dei ban pynsangeh noh mardor ia ka jingthung kam thung jam jong ki nongtrei lyngba ki company ne kontratkor.
Haba iakren bad ki lad pathai khubor, u President jong katei ka seng u Bah Mantiphrang Lyngdoh Kiri, u la iathuh ba ka seng kala dawa na ka MeCEL ba ka dei ban ithuh noh ia katei ka Union kum ka seng jong ki nongtrei casual bad kontrak.
U la ong shuh shuh ba ki nongtrei casual ha Mawsynram, Mawkyrwat, Dalu, Phulbari bad kiwei de ki sheptieng bad rit mynsiem ioh ki duh noh ia la ka kam ka jam ne shah phah trei sha kiwei pat ki jaka namar ia ka kam jong ki yn shimti noh da ka company.
Kane ka polsi treikam jong ka MeECL kan wanrah jingeh shibun ia ki samla wad kam wad jam, u la bynrap.
Katkum ka jingiasoi soskular bad ki nongtrei casual bad nongtrei kontrak ha ka 15.8.2018 na bynta ban ioh ki jingmyntoi bapher bapher hynrei haduh mynta kim pat ioh EPF, ESI bad Earned Leave, u la iathuh.
Ka MPWU kala dawa ruh ia ka jingpyntrei noh ia ka minimum wages kumba la buh da ka tnat Labour jong ka Jylla naduh u bnai Kyllalyngkot mynta u snem.
U President ka seng u la iathuh ba kin sangeh shwa ka jingiakhih na ka daw ka MP Election bad lada ki jingdawa jong ki kam urlong kin iakhih biang.
JOWAI: Ka Hynniewtrep Youth Council (HYC) War Jaintia Circle mynta ka sngi Ba ar ka la leit ban khynra iaki nongtrei bar Jylla ki bym don kot don sla ha Amlarem Sub-Division, West Jaintia Hills Ka seng ha ka jingleit khynra kala lap ïaki 11 ngut ki nongtrei bar Jylla kiba na ka shnong Kalaiñ Assam bad haka  jingtalasi ïki kot ki sla jong ki la lap ba kim lah satia ban pynithuh ïalade ba ki dei ki nong Ri India.
Ka HYC kala phah sangeh bad phah leit phai na ka jaka kaba ki wan namar ba wat ka Labour License bad kiwei kiwei ki kot ba dei ban ïoh na Jaintia Hills Autonomous District Council  (JHADC) ruh kim don.
U Yoodahunki Shylla President HYC War Jaintia ula pynpaw ka jingsngew lyngngoh ba kine ki bar Jylla ki la trei ha kane ka iing la jan dap ar snem mynta hynrei kim don wat ia ka Labour License.
Ula ong ba ka seng kan ym shongkli kti ban pynlong ia kum kine ki jingkhynra bad ha kajuh ka por ula maham ia baroh ki kontraktor kiba pyntreikam ha ka thain War Jaintia ba kim dei satia ban wan ialam da ki briew na kiba na bar Jylla khamtam iaka kam kaba ki trai shnong ki lah ban trei.
Ha kane ka jingleit khynra ki dkhot ka HYC Jaintia Hills District kiba donlang ki kynthup ia u President u Mewathi Suchiang bad u General Secretary u Romingstar Lamare nalor ki katto katne ngut ki dkhot ka HYC-War Jaintia Circle.
JOWAI: Ka seng jong ki kali kamai, ka Raliang Mowkyndeng Nongkynrih Tourist Owner and Driver Association, (RMNTO&DA) Elaka Raliang, ha ka kyrwoh ba la phah da u Secretary ka Association u Ma  K Suchiang, u la ong ba na ka daw jong ka jingkiew dor ka umphniang kila rai ban pynkiew dor ia ka bai kali nangne shakhmat.
Ka bai kali thymmai kan long na Raliang, Mookyndeng bad Nongkynrih shaduh Jowai kan long T.60 marwei.
Na Mookyndeng bad Nongkynrih shaduh Phramer ka bai kali kan long T.50 bad na Raliang shaduh Phramer ka long T.40.
Na Mookyndeng bad Nongkynrih shaduh Muthlong ne Shangpung College kan long T.40 bad na Raliang shaduh Shangpung College ka long T.30.
Na ka liang ka RMNTO&DA ka kyrpad ia ki nongleit nongwan da ki kali kamai ba kin iatreilang bad ka seng.
JOWAI : Na ka daw jong ka jingbym wan tista ki nonghikai ha ka ‘Morning Shift’ ne haka klas mynstep haka kyrdan Bachelor of Arts (BA), ki seng samla pule hapoh ha lama Kiang Nangbah Government College Student Union (KNGCSU) kyndit kynsan kila pynlong ïaka jingïakhih ha phyllaw ka kolej bad rah ryngkat bad ki jingthoh placard haka sngi ba Ar.
Ha kane ka jingiakhih la iashim bynta da ki spah ngut ki samla pule katei ka kolej haba ki la rah ruh ia ki placard kiba pynpaw ia ki jingdawa jong ki ban pynkiew tulop ia ki nonghikai ‘Morning Shift’, ka jingplie noh ia ka girls hostel.
Haba iadei bad ka internal test namar ki samla pule jong ka BA Morning Shift kim ïoh klas ne jinghikai kaba biang la kyntu ïa u Principal ban iarap ïaki samla pule.
Ka jingiakhih ka la sdang naduh 7 baje mynstep haduh 10 baje mynstep haba ki samla pule ki la ialum ha phyllaw ka kolej.
Hadien bala poi u Principal ka kolej, ki nongialam jong ka Kiang Nangbah Government College Students Union ki la leit iakren bad u halor kitei ki jingdawa jong ki.
U Principal u la mynjur ban ai marks kaba biang ia ki samla pule kiba iakhun ia ka eksamin bad u la iathuh ba ki nonghikai jong ka Morning Shift kin sa ïoh tulop noh shen.
Ka sorkar ka la thung 16 ki nonghikai na bynta ka Morning Shift jong ka BA ha ka jingsiew kaba San hajar tyngka bad ki khlem shim ioh tulop haduh shi snem.
Ki nongialam jong katei seng samla pule kan sa leit iakynduh ia u Myntri Ka Tnat Pule na bynta ban buh ki jingdawa jong ki ban thung nonghikai pura jong Morning Shift, ban plie noh ka girls hostel bad maramot ka boy’s hostel.
SHILLONG : Ka Hynniewtrep Youths Council (HYC) West Khasi Hills District kala hiar sha ka Shnong Diengjalong, Shnong Sankilo, bad ka Shnong Sohdiengngam haka 9 tarik une u bnai  bad kala lap ba ki don 3 tylli ki kharkhana shna rnga dewiong kiba la sdang treikam khlem ka jingioh jingbit.
Halor kane ka HYC kala leit ujor sha u Syiem ka Hima Nongstoin Paiem P Syiem ha kaba na kaliang u Syiem ula ong baka ophis jong u kam pat ïoh jingtip ba don kine ki kharkhana shna rnga dewiong bad kam shym la ai jingbit ïa kine ki kharkhana shna rnga dewiong.
Na kaliang ka Office jong U Syiem Nongstion ka kan sa leh tyngeh ïa kine ki kharkhana kiba ïaid lait bad ka HYC kala pynpaw ba kine ki kharkhana kila pynkhein ïaka Administration Of Nongstoin Rule, 2006 jong ka Rule 8 sub rule 3 (a) kaba kam shah iaki barjylla ban trei hapoh ka Hima Nongstoin.
A HYC kala kynnoh ba ki don palat 70 ngut ki bar jylla ba trei ha kitei ki kharkhana.
U Lumlang Kharsyiemlieh President HYC WKHD ula ong ba kila dep ujor ha DC ka WKHD bad dawa ban phah khang khyrdep  ïa kitei ki kharkhana bala seng beaiñ.
Nakaliang u DC ula ong un shimkhia ban pahah tohkit halor ka jingseng ïa kitei ki kharkhana hapoh ka District.
Nalor ka jinguor ha u Syiem Nongstoin, DC West Khasi Hills District, ka HYC kala ujor haka tnad Labour halor ka jingjyllei ki bar jylla bat rei khlem kot khlem sla.
Ka HYC ka suba jur ba kane ka jingwan kine ki kharkhana ka dei ka jingle khliehshrieh jongno re jongno bad dawa na ka bor jong ka aiñ ban pynshitom da kaba tyngeh ïa kine ki kharkhana kiba pynkheiñ aiñ mariang bad iada mariang.
JOWAI : Ki nongtrei  bylla ka MeECL  hapoh ka lama jong ka  MeECL Progressive Workers’ Union (MPWU) kin pynlong ia ka jingshong kyllain myngngor ha ka 12 tarik une u bnai ha Additional Secretariat Parking Lot, Shillong ban pynpaw ia ka jingpyrshah ïa ki bor ba halor ka MeECL  namar ka jingsngap mynthi  jong ki  ban khot ïakren ia ki nongialam ka Union.
Ka Union ka la ai jingthoh la arsien ban kyrpad ïaka Management ban khot iakren khnang ba yn  lah ban pynpaw  bad iatai sani ia ki jingeh ba ia kynduh.
Ka kong Angelina Hynniewta, General Secretary MeECL Progressive Workers’ Union ha u kyrwoh ba kala phah kala pynpaw ba ki nongtrei kiba don emergency duty ban pynbiang bor ding lane shift duty ha ki power house ne Control Room ne Sub Station kin leit trei hi ha kata ka sngi khnang ba kan ym ktah ia ka jingpynbiang bording na ka bynta ki jingdonkam ki paitbah.
Ka Kong Angelina kala pynpaw ba ki mat jingdawa ki long ban shna bad thaw ia ki rule bad policy ban pynskhem ïa ki nogtrei bylla kiba la trei slem (Regularization), ban pyntreikam ia ka rai ka Supreme Court of India na ka bynta ka Equal pay for Works, ban ithuh pura ia ka Union kum ka seng ki nongtrei bylla bad ban sangeh kaba wanrah nongtrei nabar (Outsourcing).
Nalor kine ka Union ka dawa ba ka MeECL ka dei ban pyntrei kam noh bad ryntih ia ki jingmyntoi  ba  dei ban ioh na kaba iasoi Contract.
Naduh u bnai August 2018 la dep ban iasoi contract hapdeng ki nongtrei bylla bad ka MeECL,  hynrei haduh mynta dang don ki jingmyntoi ki bym pat ioh.
Ka pynpaw shuh shuh ba ki nongtrei kiba trei ha Mawsynram, Mawkyrwat, Dalu, Phulbari bad kiwei kiwei ki don hapdeng ka jingsheptieng ioh shah pynduh kam ne shah pynkynriah sha kiwei pat ki jaka namar ka MeECL  ka la aiti ha ki Company ban trei ia ki kam ba ki ju trei.
Kane ka jingleh ka MeECL ka buh ia ka jingma ia ka lawei ioh kam ioh jam ki khun samla jongka jylla hi baroh.
Ka Union kan sa pan RTI na ki District Council ban tip la kine ki Company ki lah ioh NOC lane Trading License ne em ban treikam hapoh jylla.
Kumta ka Union ka khot kyrpad bad wer ia ki Seng Bhalang baroh ba don hapoh ka jylla ban pyrshah tyngeh ia kane ka jingai Contract jongka MeECL sha ki Company ba wan nabar.
JOWAI: Ka Executive Committee jong ka Jaiñtia Hills Autonomous District Council (JHADC) kaba la lamkhmat da u Ma Thombor Shiwat kum u Chief Executive Member ka don haduh 4 ngut ki MDC ba dang jop thymmai.
Kine ki EM thymmai ki kynthup ïa u MLA barim ka Mowkaiaw bad u MDC Raliang u Ma Robinus Syngkon, u MDC Jowai South u Saron Pasweth na ka NPP, katba ka UDP ki kynthup ïa u Ma Finelyness Bareh MDC Rymbai Khliehriat, u MDC jong ka Bataw Lakadong u Dr. Sankey Shangpung bad u MDC bathymmai jong ka Narpuh u Ma Emlangki Lamare.
Kane ka Executive Committee kadei kaba ïatreilang hapdeng ka National People Party (NPP) kaba don 12 ngut ki MDC bad ka United Democratic Party (UDP) kaba don 10 ngut ki MDC.
Katkum ka jingiakut hapdeng ki nongialam rangbah jong kitei ki artylli ki party ia ka shuki Chief Executive Member yn khlieh da u MDC ka NPP bad kane ka la leit sha u Ma  Thombor Shiwat na Nartiang Umladang katba ia ka shuki Chairman kan leit sha u MDC ka UDP bad kane ka leit sha u MDC ba dang jop ha ka sien kaba nyngkong u Ma Lakhon Biam na Nangbah.
Shuh shuh ka shuki Dy. CEM ka leit sha u Ma Lasky Rymbai, MDC ka UDP uba la jop ar samoi na Tuber.
Kiwei kiwei ki EM ki long u MDC Shiliang Myntang u Ma Ruda-ioo Tang, u MDC jong War West u Ma Het Pothmi, u MDC Musniang Rngad u Ma Phasmon Dkhar, u MDC Mowkaiaw u Ma Winning Garland Sungoh.
Ka tyllong khubor ki iathuh ba ia ka list jong ka Executive Committee jong ka JHADC yn sa pynbna paidbah noh hapoh shi sngi ar sngi da U Lat ka jylla.
WAPUNG: U Pastor BD Shangdiar ula ong ba lai tyll ki ki thma kiba u briew um lah shuh ban jop, kine ki kynthup ïaka jingpynjot ïaka mariang, ka jingïaknieh um bad ka jingkyrni haka jingdih buaid.
U Pastor Shangdiar ula ong ïa kane haba kren haka Jingïaseng Samla KJP Synod Mihngi kaba 17 kaba long ha Balang Presbyterian Wapung kaba hap haka Musniang Wapung District bad Shangpung Presbytery.
Kane ka jingiaseng kala sdang naduh 8 tarik Lber bad yn pynkut mynta ka sngi.
Ka phang pdeng jong ka synod samla ka long “To sumar ba ïoh men klet ïa U Blei jong me.
Ka jingiaseng kala long kaba shongkun bad da ki hajar ngut u paid riewngeit ka Balang Presbyterian na kylleng kila wan poi ha katei ka jingïaiseng kaba long haka por 10 baje mynstep haka Sngi U Blei ha Wapung.
Ïaka jingiaseng la pyniaid da u Pastor NK Syngkli, Chairman Jingïaseng Samla KJP Synod Mihngi.
U Pastor Shangdiar haba kren shuh shuh jingïaseng ula sam ïaka khubor naka ktien U Blei kaba ula sot naka  shithi 1 Ioannis 2:6.
Ula ong ba kum ki Khristan kiba shisha dei ban bud ïaka jinghikai U Jisu bad dei ban iaid bad im kum u Jisu ym ban kyrsum lang haka jingsngewbha pyrthei.
U Pastor Shangdiar, ula khot la wer ïaki parabangeit ban kiar naka jingshongkha para shynrang, para kynthei bad ban pynkylla ïalade na u shynrang sha ka kynthei lane naka kynthei sha u shynrang wat la kane ka juk kala ithuh ïa kane ka kam shongkha bad la pynlong aiñ namar ka long pyrshah ïaka ktien U Blei.
La ïoh iaka jingrwai Choir na ka Jingiaseng Samla ka Balang Umpling, Pynursla, Nongkrem bad Nongtalang bad la sam ruh ïaka award kaba la tip kum ka ‘Proficiency Award’ sha ki 4 ngut kiba la pass bha bad rung haka thup Top 20 ha ka kyrdan SSLC.
JOWAI: Phi la ngiah phi la kdang ban peit ia ka jingsam pisa por elekshon, ia ka jingpyntreikam sop sop ki skim marsien pynbna ia ka elekshon ne ka jingpyndonkam beaiñ ia ki kali sorkar ha ka por elekshon da ki minister, ka jingpyni bor da ki briew minister ne kino kino ki jingpynkhein ia ka code of conduct lada phi ujor lyngba kane ka apps.
Hynrei mynta phi don ka bor bad iktiar kaba khlain duh ban iakhun pyrshah ia ka jingpynbam pisa da ki kyrtong ne nongialam jong ki ia ki nongthep ne kano kano ka jingpynkhein ia ka code of conduct ha kane ka elekshon Lok Sabha bad tang lyngba ka phone phi lah ban ujor ha une citizen’s vigilant app ne cVigil.
Ki paidbah ki lah ban download ia utei u app cVigil ha ki mobile phone jong ki bad ki la ban ai jingujor pyrshah ia ka jingpynkhein ia ki code of conduct sha ka Election Commission of India, iathuh u Chief Electoral Officer Bah Fredrick Kharkongor, IAS mynta ka janmiet.
U la iathuh ba ki kyrtong ban iakhun ia ka elekshon kin hap ban ai ki whatapps, ki facebook bad ki twitter ne kino kino kiba ki leh haka social media bad ka Election Commission ka shimkhia bha halor ka jingpynsahphriang ki khubor lamler bad kan khmih bha ia ka jingpyndonkam jong ki social media ha ka por eleshon.
Ha ka liang jong ki pulit, la thaw ia ka cyber cell kaba kyrpang da kaba khlieh da u AG ne SP khnang ban khmih bniah ia ka rukom pyndonkam ia ki social media bad ia ki jingtip ba saphriang ha social media.
U la iathuh lashai ka sngi kan don ka jingiakynduh bad ki DC lyngba ka video conferencing bad ki seng sain hima sima ha ka por nohphai ban iakren halor ka model code of conduct.
U Bah Kharkongor u la ong ba ka sorkar jylla kan nym lah ban pynbna ki skim bathymmai ne ki prokram bathymmai ha ka Budget session lait noh ia ka jingpynlut pynsep kaba donkam U la ong ba na bynta ki briew Persons with Disabilities (PwDs) yn ai ia ki Accessible Photo Voter Slips ryngkat ki Braille ia ki nongthep vote bad matlah ne duna bor iohi bad ha jylla ki don haduh 4932 ngut ki nongthep vote kiba dei PwDs.
JOWAI: Ki khun samla mynta kila klet noh ïa U Blei ba ïabeh ïaka juk thymmai, la ong u Pastor SG Ryngksai haba kren haka Jingïaseng Samla KJP Synod Mihngi ha Wapung haka jingïaseng 1 baje nohphaisngi.
“Wat ki khun samla ki thrang dik dik ban jan sha U Blei, hynrei ki jngai pat na U Blei namar ka jingïabeh ïaka juk thymmai bad kim don por ban kynmaw ïa U Blei,", la ong u Pastor Ryngksai.
U Pastor SG Ryngksai, ula sam ïaka khubor na ktien U Blei kaba u sot na ka kitab (Esekiel 10: 18-19) kaba ïadei bad ka burom U Blei.
U Pastor ula ong ba ka Balang mynta ka don ha thmir ka jingduh noh ïaka burom jong U Trai namar ba ngi im ha ki sngi jong ka jingeh bad jingkhuslai, ka jingkharoi jong ka jingsniew kiba la sdang wat ha ki rympei ïing Khristan bad sar lut iaka imlang sahlang bad suh thied wat ha ki Balang.
“Haba ngi ïohi ïa kine kiei kiei ka burom jong U Blei kala duh noh ha ngi.
Nga sheptieng ban ïohi iaki khun kiba la siewspah jong U Trai kin duh noh ïa ka burom jong U Blei", ong u Pastro Ryngksai bad ula pynkynmaw ïaka jingduh noh jong ki khun Isareal arsien ïaka burom jong U Blei na kadaw ka jingim kynriang bad ka jingim ijli jong ki bad khot ïaki parabangeit ban phai sha U Blei ban lait na ki jingeh bad ka sngewbha pyrthei.
Ka Jingïaseng Samla KJP Synod Mihngi kaba 18 kanlong haka Balang Rymbai halor ka phang “Im na ka bynta u Khrist".
Shuwa ba u Pastor Ryngksai ua sam ï aka khubor na ka ktien U Blei, la ïoh shuwa ïaka jingrwai Choir na Jingïaseng Samla Balang Sadew, Delegate, Wapung bad Standing Choir KJP Synod Mihngi.
JOWAI: Ka Marianhill Social Works, Jowai kan pynlong da ka DJ Night naka bynta ban pynmih pisa ïaka skul Marianhill Higher Secondary School, Jowai.
Kane ka DJ Night kanlong haka 18 tarik une u bnai Lber naduh ka por 4 baje nohphaisngi ha madan football jong ka skul.
Kan don ka DJ bar ri kaban wan ban pynshongshit ha kane ka DJ Night kaba tip kum ka DJ LISA na Ukraine ha ryngkat ki DJ na Shillong u DJ Favian, na Jowai u DJ Deibormi bad u DJ Lzio.
SHILLONG: Ki paidbah jong ka jylla Meghalaya kin jied ïa u nongmihkhmat bathymmai sha ka iingdorbar thawain jong ka Lok Sabha ha ka 11 tarik u bnai Iaiong mynta u snem bad ia ka resol pat yn pynbna paidbah lang haka 23 Jymmang bad ka code of conduct ruh ka la sdang treikam naduh mynta ka sngi bad kano kano ka jingpynkhein ia ka yn shah pynshitom da kaba tyngeh.
Katkum ka jingpynbna jong ka Election Commission of India (ECI) hynne ka janmiet, ia ka elekshon ba heh duh jong ka Ri India kan long ha ki hynniew bynta ne phase kaban sdang Phase 1- 11 tarik u Iaiong, Phase 2- 18 Iaiong, Phase 3- Iaiong 23, Phase 4- Iaiong, Phase 5- Jymmang 6, Phase 6-Jymmang 12 bad Phase 7- Jymmang 19.
Haba iadei ba ka elekshon Lok Sabha ha Meghalaya, ka jingpynmih ia ka gazette ka long ha ka 18 tarik mynta u bnai, ka tarik kaba khatduh ban thep kyrteng ban iakhun eleshon ka long 25 tarik mynta u bnai, ka tarik ban leh ia ka scrutiny ka long 26 tarik mynta u bnai, ka tarik ban weng ia ka jinglong kyrtong ka long 28 tarik mynta u bnai, tarik ban thep vote ka long 11 tarik u bnai Iaiong, ka tarik ban niew vote ka long 23 tarik u bnai Jymmang bad ka tarik ba dei ban pyndep ia ka eleshon ka long 27 tarik u bnai Jymmang.
Haba iakren bad ki lad pathai khubor mynne ka janmiet u Chief Electoral Officer jong ka Jylla U Bah FR Kharkongor IAS u la iathuh katkum ka electoral roll kaba khatduh bala shon ha ka 17 tarik u bnai Kyllalyngkot mynta u snem ka jingdon jong baroh ki nongthep vote ha ka jylla ki  long 18,92,716  kaba kynthup ia 9,56,137 ngut ki kynthei bad 9,36,579 ngut ki shynrang kaba pyni ba ki kynthei ki tam haduh 20 hajar ngut ia ki shynrang bad shuh   shuh 3067 ngut dei ki service voters.
U la iathuh ba ha ki artylli ki constituency Lok Sabha kata ka Shillong bad Tura ki don haduh 3167 polling stations kiba kynthup ia ki 704 tylli ki polling station kiba long vulnerable, 249 tylli ki polling station kiba long critical bad 68 tylli kiba long critical bad vulnerable ha kajuh ka por bad 2146 ki long kiba iai beit.
Ki polling stations kiba don hajan khappud Bangladesh ki long 86 tylli bad ha ka khappud Assam pat ki long 171, u la iathuh u Bah Kharkongor.
U la ong ruh ba 20 na ki 60 tylli ki constituensy ki la shah ithuh kum ki expenditure sensitive Constituensy bad katkum ka kyndon aiñ bala pynthymmai ki kyrtong ki dei ban ai ia ka jingioh jingem ne ka income return ha ki san snem bala leit.
JOWAI: Ka Dorbar Shnong Madankynsaw-Mowkyndeng kala pynkup burom da ka nam “Hall of Grace" iaki riew rangbah jong ka shnong kumjuh kiba nabar shnong kiba la noh synniang sha ka roi ka par jong ka shnong hynnin ka sngi Saitjaiñ.
Kine ki rangbah kiba shah pynkup burom ki kynthup MLA barim bad MDC ka Raliang mynta u ma Robinus Syngkon, u ma Coming One Ymbon MLA ka Raliang Constituency, u ma Paul Synnah Executive Engineer PHE, u Ma Dwick Lamin DTO Khliehriat, East Jaiñtia Hills, u Bah (L) Edwin Synnah-Waheh Shnong barim.
Ha kane ka jingïalang pynkup burom la ïadonlang u ki nongialam shnong bad ki riew rangbah ka shnong.
SHILLONG: Ka skhim bylla 100 sngi kaba la tip kum ka “Mahatma Gandhi National Rural Employment Guarantee Scheme (MGNREGS)’ kaba la mang da ka sorkar kmie ban kyntiew ïa ki thaiñ nongkyndong ban kyntiew ïaka ïoh ka kot bad ka roi ka par jong ki shnong, hynrei ki shnong ha khappud Meghalaya Assam kiba hap haka jingïakhajia pud kim shym la ïoh myntoi eiei na kane ka skhim.
Kane kala paw haka jingleit ai dorkhat ki san tylli ki shnong ha khappud Meghalaya Assam ha u Deputy Chief Minister ka Jylla u Bah Prestone Tynsong haka sngi Thohdieng ha kaba la pynpaw ba haduh mynta kim pat ïoh jingmyntoi eiei kane ka skim bylla 100 sngi haka shnong Mowluber wat ki dei ki nongshong shnong kane ka Ri.
Kane ka jingbym ioh jingmyntoi kane ka shnong na kane ka skim na baroh tylli ki sorkar, ka Meghalaya bad Assam kala wanrah ka jingduhnong kaba khraw ïa kiba bun ki paid nongshong nalor bym hok ki skhim sorkar wat la ki angnud ban ioh trei na kane ka skim bad kumjuh ban wanrah ki kam pynroi ha katei ka shnong.
Kila kyrpad ïaka sorkar Jylla ban phai khmat sha ki shnong ha khappud khnang ba kin ïoh ki jigmyntoi kumba ioh lem kiwei kiwei ki shnong bad ki nongshong shnong ka Ri.
SHILLONG: U Deputy Chief Minister ka Jylla bad uwei na ki nongïalam ka NPP Bah Prestone Tynsong ula ïathuh ba ka Meghalaya Democratic Alliance (MDA) haka taiew ban wan ka ïakren sani bha ïa u kyrtong monlang uba aireng haka elekshon Lok Sabha.
U Bah Prestone ula iathuh ïa kane haba kren bad ki nongthoh khubor haba plie paidbah ïaka jaka ot doh ‘Multi-Species Modern Abattoir" ha Mawiong.
U Bah Tynsong ula ong baka ka election MP Lok Sabha kala jan yn iakynduh lang bad baroh ki party ba iatreilang haka sorkar MDA.
SHILLONG: Ki san tylli ki Dorbar Shnong kiba don ha khappud bad ha Block I ki la dawa ban buh mardor ïa ka Police Outpost ha Psiar ne Mowluber bad ban kyntiew kyrdan noh ia ka Raliang Outpost sha ka Police Station ban ai jingïada ïa ki paid Khasi Pnar kiba shong basah ha khappud Meghalaya Assam.
Kitei ki san tylli ki Dorbar Shnong ki long Tum Tum, Khatkasla bad Psiar kiba hap hapoh u pud u sam jong ka West Jaiñtia Hills District bad artylli pat kiba hap hapoh Block-I kata ka Mowluber bad Moojem ki la leit ai ia ka dorkhas ia u Deputy Chief Minister Bah Prestone Tynsong ha Secretariat haka sngi Thohdieng.
Ki la dawa na ka Sorkar ban shna noh ia ka surok ban pyniasoh ïaka Shnong Sahsniang sha Khatkasla ter ter sha Psiar bad sha Mowluber sha Mowjem bad shaduh Madan Nongkylla.
Nalor kata ki la dawa ban seng noh ia ki skul bad jaka pule khnang ban ai jingnang jingstad ia ki khynnah kiba shong basah ha ki shnong ha Block-I.
Ki Dorbar Shnong ki la dawa ban ai bording noh sha ki shnong Mowluber Skap, Shnong Thymmei,  Mowjem shaduh Madan Nongkylla kiba hap ha Block-I bad ki bynniaw ba ki shnong Karbi marjan ki la ioh bording lut hynrei ma ki pat ki dang iashong ha  jingdum.
Ki la dawa ban pynbeit mardor noh ïa ka jingiakajia khappud hapdeng Assam bad Meghalaya.
Namar ka jingiakajia pur, ki hap ban mad ia ki jingeh bad jingsahdien ha baroh kiliang haduh mynta namar ka Assam ka kam trai ia kitei ki shnong ha Block I tang ha jingthoh ym ha ka kam bad ka Assam ka tip shai ba kitei shnong ki dei jong ka Meghalaya te kumta kam shym leh kino kino ki kam pynroi.
Katkum ka dorkhat bala ai sha ka Sorkar la kyntu ban shah noh ban bteng ia ka jingtei jong ka Mowluber Lower Primary SSA School kaba la shah ban pynsangeh da ka Sorkar Assam mynshem snem bad ban kyntiew kyrdan ia ka sub centre ha Psiar sha ka Primary Health Centre khnang ban ai jingsumar sukher ia ki nongshong shnong.
U Bah Tynsong u la kular ba ka sorkar kan shimkhia ban peit iakajingdawa bad ha kaba iadei bad ka jingdawa jong ki ban buh Outpost ha ka Shnong Psiar, ruh ula kyrpad ia ki ban iaishah haduh da kut kane ka Budget session.
SHILLONG: Tang hadien shi sngi ba shah jied kum u Chief Executive Member (CEM) jong ka Khasi Hills Autonomous District Council (KHADC) u Bah Teinwell Dkhar u la bhah kam ia ki dkhot jong ka executive committee mynta ka sngi.
U Bah Dkhar u la bat ïalade ia ka tnat General Administration, Forest, Establishment, Law & Legal matters, Posting & Appointment bad kino kino ki tnat bym bat kino kino ki Executive Members U Bah Pyniaid Sing Syiem nalor ba u la ïoh ïa ka shuki Deputy CEM u la ïoh sa ia ka doh pasoh ha kaba ula ioh ia ka tnat pla tyngka ne Finance bad u khlieh ia ki elaka ne Elaka Administration.
U Bah Titos Starwell Chyne, Executive Member u la hap ban shu hun da ka tnat Council Building including Council Asset, Planning bad traditional medicine.
U Bah Martle Mukhim, Executive Member un peit ia ka tnat Development bad Marriage and Divorce katba u Bah Jambor War Executive Member u la ioh ia ka tnat Market bad Fisheries U MLA barim ka Jaiaw bad u MDC bathymmai ka Jaiaw u Bah Paul Lyngdoh Executive Member un peit ia ka tnat khaii pateng ne Trade, ka Khasi Hills Autonomous District (Land development & Building) Regulation 2015 & Education katba u Bah Victor Ranee, Executive Member un khmih ia ka tnat Revenue Collection, Health bad Sanitation.
U Bah Teiborlang Pathaw Executive Member yn pyniaid ia ka tnat Labour Licenses bad Enforcement bad u Mitchell Wankar Executive Member un khmih ia ka tnat Town Committees, Lands, Mines and Minerals.
Ka Executive Member kynthei ba marwei ka kong Magadalene Sawkmie Mawlong ka la ioh ia ka tnat Taxation, Information & technology bad u Bah Rangkynsai Kharbuki Executive Member un pyniaid ia ka tnat Youth Affairs Water Resources bad Art & Cultures.
JOWAI: Ka Jingïaseng Samla kaba 17 jong ka KJP Synod Mihngi kan long ha Balang Wapungskur, East Jaiñtia Hills.
Kane ka jingiaseng kan sdang naduh ka sngi Thohdieng bad ki dkhot ka Balang baroh ki la dep ban pynkhreh nadong shadong ban pdiang ïa kane ka jingïaseng kaba heh jong ka Balang Presbyterian.
Ka khubor kaba la ïoh na u Pastor T Dkhar, uba dei u Pastor In charge ka Balang Wapung, u la ïathuh ba kane ka jingïaseng samla ka KJP Synod Mihngi kan kut ha ka sngi U Blei bad ha kane ka sngi, ki nongïathuh khana lane nongkren ba kyrpang ki long u Pastor BD Shangdiar u ban ai ka jingkren ha ka jingïaseng paidbah haka por 10:00 mynstep bad u Pastor SG Ryngksai ha ka jingïaseng nohphai sngi kaba 1:30 pm katba u Pastor EL Kharmawphlang pat un ai ka jingkren halor ka subject ba la buh ha ka jingiaseng por 6:30pm.
Na ka liang ka Balang ka la mana ïa kino kino ki ba wan die jingbam sha katei ka jaka.
Ha kajuh ka por ka Balang ka khot ka wer ia baroh ki para ba ngeit na kiba lang bapher bapher bad kiba na kiwei pat ki Balang sha katei ka jingïaseng ba kin ioh ka jingkyrkhu na u Trai.
Ka kam ki paidbah kala kut bad mynta ka lah poi sa ka pali ki rangbah ia kiba ngi la pynkup ia ka bor bad iktiar kum ki MDC, ha KHADC bad JHADC jongngi, ban ai ia u synniang shakri sha ka Jaitbynriew Hynniewtrep lyngba ki ADC.
Hangne harum, nga kwah ban kdew ia ki katto katne ki mat ia kiba ki ar tylli ki Distrik Konsil ki dei ban shimkhia ban pyntreikam ha kine ki san snem kiban wan:-  Ka Jinglong Laitluid ki Distrik Konsil: Ban iakhun pynurlong ia ka Bor treikam laitluid (Autonomy) jong ki Distrik Konsil khlem kano kano ka jingtuklar na ki tnat sorkar kum ka District Council Affairs (DCA) ka Sorkar Jylla bad ka Ministry of Home Affairs(MHA) ka Sorkar Pdeng kan long ka thong kaba hakhmat duh jong ki MDC thymmai jongngi.
Ngi la iohi ia ka jingsahkut jong kiba bun bah ki Bill ba la pass da ki ADC, ki bym shym la ioh iaka Assent jong u Governor ka jylla.
La khein iaki ADC tang kum i shnat rit (Sub- Department) jong ka DCA.
La khein khiew jakai ia ka rai ki nongmihkhmat ba la jied da u paidbah trai ri ban shna ain kanun na ka bynta ka biang ka shngain bad ka skhem jongki hala muluk hala Ri.
Ha kane ka rukom ba mynta, u Ophisar ne wat u LDA ka DCA u kham khraw ban iaki 120 ngut ki MDC ka KHADC, JHADC bad GHADC, ban ia ka Sixth Schedule bad ban ia ki paidbah kiba la jied iakiha ki elekshon iajied MDC.
Ym tang katta, hynrei ha ki bnai bad snem bala leit noh, ngi sakhi ba wat ka MHA jong ka Sorkar Kmie ruh ka la wan tuklaria ki Bill Jong ki ADC bad ia kane la pynshisha lyngba ka ishu VAB.
Ka por bad ka kam ka dawa, namarkata iaki MDC ban iakhun dohiap halor kane ka phang khnang ba kan ym iai long ka jingibein ia ka mon jongngi u paidbah ne ia ka iktiar ki ADC kum ki shlem thaw ain ia kiba la pynkupbor da ka Riti Synshar ka Ri India lyngba ka Sixth Schedule.
Ka Jingpynkylla ia ka Sixth Schedule: Ka por ka dawa iaki MDC baroh ban iathir sani halor kumno ban wanrah ia ka jingpynkylla ha ka Sixth Schedule ka Riti Synshar ka Ri India, namar la i donkam kyrkieh ban pynbha bad pynkhlain shuhshuh ia ka Sixth Schedule Amendment Bill kaba lah poi ha Rajya Sabha  ka Parliament ka Ri India.
Kane ka Bill ka don shibun bah ki jingdkoh ki ban wanrah jingma iangi ki trai ri riewlum ritpaid ka Ri.
Kawei na kita ka long halor ka jingioh MDC ka GHADChaduh 42 ngut katba ka KHADC pat ka ioh tang 40 ngut; ka jingpynbeit ka long kaba noh shiliang tarajur, namar ha ki pud ka KHADC ki don haduh 29 ngut ki MLA katba ha ki pud ka GHADC, ki don tang 24 ngut kumba ka long mynta.
Sa kawei pat ka jingduna ka long halor ka kyndon ban buh MDC shu sieh da kiwei pat ki riewlum ki bym dei ki Khasi, Jaintia bad Garo.
Lada longkam kane, ngam tip ngin dang lah ne em ban pakhang ia ki bym dei ki riewlum ban thep vote ha ki elekshon ADC.
Kumno ruh ka lah ban long ba ka Sorkar jylla kan rai ban pynduh syndon ia ki Dorbar Shnong bad ban bujli pynban ha ka jaka jongki da ki Village Council bad Municipal Council.
Kane hawto kam dei ka jingtuklar ia u pudtreikam ki Distrik Konsil? Hynrei, don ruh ki bynta ka Amendment Bill ia kiba ngi dei ban kyrshan, bad kita ki long, halor ka Ain Kyntiap Seng ( Anti- Defection) ia ki MDC bad ruh de, halorka Direct Funding.
Ia ka Para 3 jong ka Amendment Bill ruh donkam ban pynbeit namar ba ki ADC ki donkam ban ioh bor shuh shuh khamtam ha kaba iadei bad ka khyndew ka shyiap, ki khlaw ki btap, ka jingiada na ka jingrung laitlan ki mynder ri bad kiwei de.
Dei ban pynkylla ruh ia ka Para12 A (a) bad (b) khnang ban aibor pura ia ki Distrik Konsil bad kumjuh ka Para 20 khnang ban ioh pynbeit noh ia u pud u sam.
Ki Dorbar Trai Ri bad ka iktiar jongki: La i donkam kyrkieh ban ithuh bad ban pynkupbor ia ki Dorbar Trai Ri kum ki Dorbar Shnong, Dorbar Kur, Dorbar Raid, Dorbar Hima bad kumta terter.
Ia ki ain jong ki Hima dei ban kham pynkhlain shuhshuh; bad naka bynta ki Hima ki bym pat don jingthoh ain, dei ban shna noh mardor.
Ki MDC ka KHADC ki dei ban buddien halor ka Clan Administration Bill bad ban pynthikna ban pynioh shen ia ka jingmynjur u Lat ka jylla, iaka.
Ka JHADC ruh kadei ban sdang thaw ain noh halor kane ka bynta.
Ka Kam Khaii Pateng: Dei ban pynkhlain shuh shuh ia ka Trading by Non-tribal Act bad kumjuh ki rules jongka.
Ka khaii pateng kaba long u budlum bad u syngkai ka ioh ka kot ka dei ban wanphai biang sha ka kti ki trai ri trai muluk bad ia ka kam khaii Benami dei ban pynduhjait syndon.
Halor ki Ain Iada Riti: Ia ki ain iada Riti bad iada dustur kum ka Lineage Bill la donkam ban pynioh iaka jingmynjur jong u Lat ka jylla.
Kum shibynta ban ai mynsiem ia ki rangsamla jongngi ba kin sngewskhem ha ka kolshor jongngi, lah ban wanrah ruh ia ki ain kum ka Inheritance Bill , ha kaba ki shynrang ruh kin ioh bynta lang na ka spah , ki jingdon jingem bad ka kam ka khaii jong ki kmie ki kpa kum ba long ki khun kynthei.
Halor ka Synshar Sor: Ia ka rukom synshar sor (town administration )dei ban pynbeit noh hapdeng ki ADCbad ka Sorkar Jylla khnang ban weng noh ia ka jingkyntur pud kaMUDA, bad kumjuh ban lait na ka jingiatyngkhuh ki ain shna iing ka MUDA bad jong ki ADC.
Ka Independent Ilaka Tribunal: Ka Synshar khadar trai ri, ha baroh ki kyrdan ka dei ban lait na ka kam iakhleh jaktung politiks.
Lyngba ka jingsdang ia ka Independent Ilaka Tribunal, ka ban shimbishar halor kino kino ki kam buaid politics da ki bor synshar trai ri kum ki Dorbar Shnong, Dorbar Raid bad kiwei de ki khlieh nongsynshar.
Halor ki kam pynroi: La donkam kyrkieh ban wanrah ia ka District Council Development Advisory Board ka ban ai jingmut halor kumno ban wanrah ia ki kam pynroi ha ki jaka u pud u sam ki Distrik Konsil.
Ka Kam Khajna: Ka jingiatyngkhuh bad ka Sorkar Jylla halor ka Royalty na ki mar pohkhyndew ne ki dieng ki siej ka la ju wanrah jingeh bun bun sien ia ki ADC.
Donkam ban pynbeit pynjanai ia ka rukom lum khajna lum musur ki ADC khnang ban pynthikna ba ka thiartyngka ki ADC kan dap naka bynta ki kam kiba bun kiba ki dei ban leh bad pyndep.
Ka Khuid ka Suba ha ka kam pisa tyngka : La i donkam kyrkieh ban wanrah ia ka rukom treikam kaba khuid ba suba ha KHADC bad JHADC jongngi.
Ka kolshor thungkam sopsop ka dei ban duh noh; ka kam lum khajna lum musur ka dei ban long kaba khuid, ba ryntih bad ka bym don kano kano ka kam bamtuh ne bamsap.
Halor ka Ktien, ka Kolshor bad ka Rwai ka Shad bad kiwei de ki Sap Bad jingstad tynrai trai ri: Kum ki nongda nongri ia ka lariti ba kyrpang bad riewspah jongngi, kan dei ka kamram jong ki Distrik Konsil ban lumthup ha ki jingthoh ne ki phlim ne ki dur ia ki drama, ki khana puriskam, ki jingshad jingrwai tynrai na kylleng ka bri u Hynniewtrep.
Kumjuh de, halor ka sap trai ri ha ka liang ka sumar pang lyngba ka khem ka spud bad kumjuh ki kynbat dawai; ia kane ruh dei ban buhbeit lyngba ki kot ne ki dur ne ki phlim khnang ba ka pyrthei salonsar kan iohi ia ka jingmaian jong ka jingshemphang bad jingstad ia kaba la ai pateng hangi da ki kni ki kpa myndai.
Kine ka sienjam, ki long shibynta na ka jingpyrshang ban buhbeit, ban pynneh pynsah bad ban pynpaw de sha ka pyrthei ia ka jingriewspah bad jingkyrpang ka ktien, ka kolshor bad ka rukom im jongngi.
Namar kata, ka jingkhot ka long shaphi ki MDC ia kiba ngi la pynkhamti ia ka bor ka iktiar ban ialam iangi; ba phin long u Sangot jong ka jingangnud jongngi, u Khulom jong ka jingthrang jong ka Jaitbynriew Hynniewtrep Hynniewskum ban pynneh pynsah, ban kyntiew bad ban kyrsiew iala ka jait ka khong bad ban iada iaka na ki ‘phliah ding ba pynbijai’ ka pyrthei shai.
Ngi la pynsleh iaphi , wat pynlehrain iangi, bad kumjuh ialade bad iaki kular ba phi la khlei hakhmat u briew u Blei ban shakri khlem manthait iala ka Jaitbynriew lyngba ka rynsan ki ADC.
Da u Bah Robertjune Kharjahrin.
JOWAI: U Moderator Khasi Jaintia Presbyterian Synod Mihngi, Pastor LS Pohkshang ula plie pyrda ïaka jingrakhe dap 25 snem ka jingïaid lynti jong ka skul Jowai District Presbyterian School (JDPS), haka shnong Ialong, West Jaiñtia Hills District haka sngi Palei.
U Pator Pohkshang ula plie ruh ïa u maw sah jingkynmaw ka skul haka jingïadonlang ki Pastor, ki Tymmen Basan na ki Balang bapher bapher ryngkat ki nonghikai bad khynnah skul.
U Pastor BB Lamin ula pynïaid ïaka jingïalang bad ka Headmistress Jowai District Presbyterian School (JDPS) ka Kong R Bamon kala ïathuh ïaka history lyngkot ka skul.
Ïa kane ka skul la seng naduh u snem 1994 ha nongbah Jowai, da ki san tylli ki Balang kiba kynthup ïa ka Balang Jowai, Thadlaboh, Khimusniang, Mulang bad Mihmyntdu.
La sdang ïa kane ka skul naka ïing shongwai ha Chutwakhu, Jowai bad u snem 2000 kyntiew kyrdan shaka Class V.
Namar ka jingduna ka jingrung klas ki khynnah wat hadien bala sdang ïaka klas X, ha u snem 2007 la hap ban pynsangeh shuwa shipor.
Ha u snem 2012 ka bor pynïaid ka skul kala ïoh ka jaka kaba 30 hajar square feet ka jaka bad lyngba ka Fund Raising Sub Committee kala ioh jingiarap T. 20,02,500 lak na SSA Skhim ban shna ïaka iing skul ha Ialong.
Ha u snem 2016 la pynkynriah iaka skul bad la wan plie ïaka ïing thymmai da u Dr. RC. Laloo Symbud Myntri Rangbah barim ka jylla ha u snem 2017.
U Pastor LS Pohkshang, ula ong ba ha kano kano ka lyngkha trei ka Balang, ka jingeh ba hakhmat eh ka dei ka pisa (Fund), hynrei kane kam dei ka jingeh balah ban khanglad lada ngi don ka jingaiti, ka jingngeit bad ka mon ban trei ïa ka kam.
U la ong ruh ba ki nonghikai ne ki nongtrei mission ki dei ban aiti met bad mynsiem ban ai ka jingshakri kaba pura.
“Ki nonghikai ki dei ban don ka jingïadei kaba iajan bad ki khynnah skul kumjuh ki kmie ki kpa jong ki bad haba sam ïaka jingnang jingstad dei ban ïabeh katkum ka juk ban saiñdur janai ïaka lawei ki khynnah skul", la ong u Pastor.
JOWAI: U Ma Thombor Shiwat MDC Nartiang Umladang sa shisien ula ïoh bat biang ïaka shuki CEM jong ka Jaiñtia Hills Autonomous District Council (JHADC) khlem don mano mano ba ïakhun pyrshah haka jingjied CEM ka konsil kaba long ha īing dorbar haka sngi Palei.
Baroh ki MDC kiba kren kila kitbok kitrwiang bad ai ka kyntien kyrkhu kyrdoh ia u ma Thombor ba un lah ban king ïaka JHADC.
U Ma Thombor Shiwat haba kren ula kyntu ïa baroh ki para MDC ban don ka mynsiem ban tynrong ïaka jingkitkhlieh ban iatreilang ïaka miat ka bha ka konsil baroh kawei ha kum kane ka por ba hiran ka ïoh ka kot khnang ban lah ban weng iaki jingeh.
JOWAI: U Ma Lakhon Biam ula jop suk ïaka shuki Chairman jong ka Jaiñtia Hills Autonomous District Council (JHADC) haka election jied Chairman kaba long haka sngi Palei ha ïing dorbar ka konsil.
U Deputy Commissioner, West Jaiñtia Hills District, Ma Garod LSN Dykes uba pyniaid ïaka jingjied Chairman ka konsil, ula pynbna ba u ma Lakhon Biam ula jop khlem don mano mano ba ïakhun pyrshah ïaka shuki Chairman.
U ma Lakhon udei u Engineer PWD uba la iehnoh ïaka kam bad rung sha ka jylli jong ka sain hima sima ha u snem 2017.
Ula ïakhun ïaka MLA elekshon na Raliang ha u snem 2018 bad ula shah rem.
Ha kane ka kynti ula jop ïaka elekshon MDC ka JHADC na Nongbah pyrshah ïa u MDC bala jop lai sien, u Shemhok Garod.
U Ma Lakhon haba kren ula ong ba un pyndep hok ïaka kamram kaba la bynshet ha u bad ula khot la wer iaki dkhot ban ïatreilang bad lala kyn ïa baroh ki MDC ban ai jingmut ïa kino kino ki kam kiba dei ban pynbha ha ka rukom pynïaid dorbar bad kiwei kiwei ki kam ka konsil.
JOWAI: Ka office jong ka District Social Welfare Officer West Jaiñtia Hills District, Jowai   ka la plie ïa ka “One Stop Centre" ha Tpeppale, Jowai haka 4 tarik une ubnai.
Ïa kane ka Scheme la bei pisa da ka Ministry of Women and Child Development of India.
U Ma Garod LSN Dykes, Deputy Commissioner, West Jaiñtia Hills District u la long u kongsan ha kane bad ula plie ïa kane ka centre haka jingïdonlang u Bah P Syiem, MPS Additional Superintendent   of police, West Jaiñtia Hills District, Jowai.
Ka kong J Synnah, District Social Welfare Officer West Jaiñtia Hills District, Jowai kala ïathuh halor ka jingtreikam kane ka jaka bad ki lad jingïarap.
“Baroh ki longkmie bad ki kynthei ba hapoh 18 snem ka rta kiba shah lehbeiñ ne shah thombor ha ki shynrang ha kiba bun rukom la ha iing ne ha ki jaka trei ne ha shnong ha thaw ki lah ban sha kane ka centre namar ba ka jingthmu hi kalong ai ki lad jingiarap iaki longkmie ki kynthei ba hapoh 18 snen", la ong ka kong Synnah.
U Kongsan u ma Garod  LSN Dykes  ha   kaba u la  iaroh ba ka jingdon kane ka One Stop Center   ha Jowai  bad u kyrmen ba kane ka centre kan ai ka jingshakri kabab ha tam ban wanrah ka jingkylla haka imlang ka sahlang.
JOWAI: U MDC ka Nongbah, Ma Lakhon Biam bad u Ma Thombor Shiwat MDC Nartiang Umladang ki  dei tang ma ki; kiba thep kyrteng na ka bynta kam Chairman bad  ka shuki CEM jong Jaiñtia Hills Autonomous District Council (JHADC) mynta ka sngi Balang.
Haduh bala kut ka por thep kyrteng haka  por 12 baje mynsngi kidei tang kine arngut ki MDC ba thep kyrteng bad kin jop suk ia kine ki artylli ki shuki.
Ha JHADC, ka Executive Committee kaba thymmai ka dei hapdeng ka UDP bad NPP, ki paralok ba ïatreilang haka Sorkar MDA haka jylla.
Ka shuki Deputy CEM ruh kan leit sha ka UDP bad ki EM yn ia bhah 5-4 hapdeng ka NPP kaba jop 12 constituency bad ka UDP 10 constituency.
Ka election ban jied ïa u Shongknor ka konsil kan long haka por 11 baje mynstep bad CEM kan long haka por 2 baje nohphai sngi lashai ka sngi Lber 7.
JOWAI: Ka ophis jong u District Legal Service Authority, West Jaiñtia Hills, Jowai kan pynlong ia ka National Lok Adalat (Kashari Paidbah) na bynta ban bishar ïa mukotduma bapher bapher ha ophis jong u Deputy Commissioner, Judicial Branch ha ka 09.03.2019 naduh 10. baje mynstep.
JOWAI: Ki MDC ba thymmai jong Jaiñtia Hills Autonomous District Council (JHADC) kila dep ban bam smai bad kular na ka bynta ban shakri kum u nongmihkhmat.
Kine ki MDC thymmai kila bam smai ha khmat u Deputy Commissioner, West Jaiñtia Hills Garod LSN Dykes hapoh ka ïing dorbar thawaiñ ka konsil haka sngi Balang.
Kaba phylla ba kine ki MDC katkum ka por bala buh ki dei ban poi ha ïing dorbar ha ïing for 10am, hynrei u DC ula ïoh ban sdang ïaka jingpynbam smai hak por 10:20 am na ka daw ba u hap ban ap ïaki MDC ba wan slem ki bym burom ïaka por.
U Habahun Dkhar MDC Saphai, ula poi hapoh ka ïing dorbar haka por bala dei ka pali ba un bam smai bad ula shim smai artad.
JOWAI: U Deputy Commissioner jong ka West Jaiñtia Hills District ula hap ban ap iaki MDC thymmaj jong ka JHADC namar ba ki slem ban wan hapoh Ka iing dorbar ka konsil.
Katkum ka por bala buh ka jingbam smai ki MDC ka dei badei sdang haka por 10 am, hynrei haduh ka por 10:05 am tang 17 ngut ki wan bad ki rung uwei hadien u wei.
U DC ula sdang ïaka jingbam smai haka por 10:20 am.
SHILLONG: U ‘Phantom’ ne u bah Jyllud ula lait phet na painkhana na ophis Deputy Commissioner, East Khasi Hills District  hadien bala wanrah ia u  sha iing bishar ryngkat bad kiwei kiwei ki koidi (UTP).
U Bah Jyllud uba la tip kyrteng kum u David Lyngdoh la kem naduh u bnai Nailar 26, 2014 halor ka jingshah kynnoh donkti ban tuh ban thiem bad jyllud ïaki kynthei haba u rung ha ïing jong ki ban leh kam runar.
U Bah Jyllud ula shah kem nyngkong ha Risaw 2010.
U Bah Jyllud uba dei u koidi na Shillong District Jail la wanrah ïa u ha DC Ophis haka por 11 am  haka sngi Balang na ka bynta ban shah tian bishar, hynrei ula lait phet haka por ba leit painkhana na ka jingiit (ventilator).
JOWAI : Ka Lakroh Mini Hydel Project kaba la sdang ban sorjamin bad tohkit bniah ban pynmih bording naduh u snem 1990, kala urlong  bad la plie paidbah ïaka haka sngi ba ar da u MLA ka War Jaiñtia bad u Myntri ka tnad Pule Puthi u Ma Lahkmen Rymbui.
Ha kane ka jingplie paidbah la ïadonlang u Deputy Commissioner, West Jaiñtia Hills u Ma Garod LSN Dykes, u SP West Jaiñtia Hills u Bah Lakador Syiem nalor ki engineer MeECL, MPGCL bad u paidbah nongshong shnong ka khappud India Bangladesh.
Kane ka projek bording Lakroh Mini Hydel Project la sdang ïaka jingjurip jaka bad tohkit naduh u snem 1990 da kaba MeSEB kaba tip mynta kum ka MeECL.
Ha u Lber 20, 1990 u Lat barim ka Jylla u A. A. Rahim haba kren haka ïing dorbar ka Jylla ula ong, “Ka jingtohkit iaka jingtrei naka bynta ka  Lakroh Micro Hydel Project la lah ban pyndep.
Kane ka projek lada lah ban pyndep kan pynmyntoi ïaki shnong ha thain nongkyndong.
Bad dei mynta u Lber 05, 2019 la lah ban plie paidbah ïaka ba kan pynbiang bording ïaki 14 tylli ki shnong ha Elaka Satpator ba hap ha khappud India Bangladesh.
Kane ka jaka pynmih bording ka MPGCL ka dei kaba shongdor T. 21. 43 Klur.
La bei pisa naka Ministry of New and renewable Energy, Government of India (MNRE) T. 6. 75 klur bad ka North Eastern Council (NEC) T. 5 Klur kaba duna la hap ban buria da ka tnad T. 9.68 klur, la ong u Director (Generation) MePDGCL Bah K Tiewsoh.
Kane ka projek pynmih bording dei kaba tip kum ka ‘Run of the River’ ne kaba ym don kam jaka pyllang um hynrei la shu den iaka um ban sam sha ka Power House.
Ka don haka bynta ka wah Lakroh, hajan ka shnong Muktapur, West Jaiñtia Hills Disrtict bad ka jngai 6 KM na Muktapur.
Ha u snem 2001 jong u bnai Lber la mang pisa haka dor 11.76 core da ka MNRE bad MNRE kala ïarap pisa T.6.75 Core bad ka NEC T.5 core.
Namar ka jingrem ki kor ki bor ym shym la lah satia ban buh ar tylli ki machine ma 750 KW, ka sorkar pdeng kala bthah ia ka MeECL ban buh noh tang kawei ka machine ban pynmih bording 1500 KW bad kane la rai ha u snem 2003", la ong shuh shuh u Bah Tiewsoh.
La shna iaka jaka pyllang um haka 40 meter ka lynter bad ka jingjrong ne ka jylliew kala kot 4.5 meter kaba lah ban pynlang iaka um 1150 litre ka um shi second.
Na ka jaka tan um sha ka nala ba 800 meter ka um kan leit sha ka kynja pyllang um (forebay) ba lah ban pyndap 4 lak 50 hajar litre bad sam sha ka power house.
Ka um kaba mih naka power house la phah sha ki hali ki pynthor (kaba tip kum ka tail race) ban pynbiang iaka um sha ki hali ki pynthor ban rep ban riang.
Hadien kane ka projek sam bording kala sahkut namar ka jingbym ioh NOC bad jaka shna power house bad la sdang iaka jingtrei naduh u snem 2009.
La mang ban pyndep iaka projek ha u snem 2013, hynrei ki tiar kiba la thied ki don katto katne kiba sniew, hynrei ka MeSEB (MeECL) ka kyrduh pisa bad ym lah satia ban pyndep ïaka projek wat hadien bala dep ban pyllut 11 Klur eiei, iathuh u bah Tiewsoh.
Shuwa ban kut u snem 2017 la thied iaki tiar tar bad ha u November 2017 la lah ban pyndep bad la pyndait ïaki kor ki bor bad la lah ban pynmih bording.
Baroh ka jinglut jingsep kala kot T.21 43 bad buria ka MePGCL 9.68 Klur.
U Bah K Tiewsoh ula ong ba ka dor pynmih bording kane ka hydel projek ka long tang T.1 tyngka 58 naia.
Kane ka projek ka dei ban pyndep hapoh lai snem, hynrei la lah ban pyndep hadein 18 snem naduh u snem 2001, la ong u bah K Tiewsoh.
“Lyngba kane ka projek kan ïarap iaka jylla ha kaban kyntiew iaka pynmih bording naka 354.7 MW sha 356.2 MW bad tang kane ka projek kan injek ne ai ding 11 million unit haka shisnem," la ong u Bah Tiewsoh.
U Ma Lahkmen Rymbui haba kren kum u kongsan ula ong “Ka MeECL kam duna shuh shuh haka jingtip jingshemphang ban maitphang ne trei kum kine ki projek, hynrei haba shna kino kino ki projek dei ban pyndep haka por kaba biang lait shah ktah na ka jingkiew dor ki mar ki mata bad ban lait na jingsahkut ka jingtrei iaki skim ne projek".
JOWAI: Ka jingthmu jong u Myntri Rangbah ka Jylla Conrad K Sangma ban wan hiar sha West Jaiñtia Hills ban plie iaka projek pymmih bording, ka Lakroh Mini Hydel Project ha Wah Lakroh kala pulom noh namar bym nud hiar ka helicopter ba wan tap u lyoh haka shnong Pdengshakap haka sngi Ba Ar.
U Myntri Rangbah ula buh prokram ban wan plie ïa katei ka jaka pynmih bording kaba T.21.43 Klur haka por 10:30 Am ha Lakroh, hynrei hadien ka jingap kaba khamslem ka mariang kam ailad bad ula leit phai, iathuh ka khubor.
La sdang iaka prokram plie paidbah ia katei jaka pynmih bording haka por 12:30 bad u MLA ka thain War Jaintia U Ma Lahkmen Rymbui ula long kum u kongsan haka jingiadonlang u DC, SP ka District bad ki heh ka MPGCL bad u paidbah ka thain.
JOWAI: To materialize the intention of the Government of Meghalaya for improving and widening of the road from Shillong to Dawki upto the Bangladesh Border including Dawki’s Bridge, the Meghalaya Institute of Governance will conduct a public hearing at Community Hall (Khasi Pnar School), Bakur on Tuesday at 11.00 AM for eliciting views and opinions from the general public on the proposed project.
MIG has been notified as the State Social Impact Assessment (SIA) Unit to conduct Social Impact Assessment Study for acquisition of land measuring an area of 81631.67 square meter at West Jaintia Hills District for the purpose of improvement/widening to 2 lane with paved shoulder/4 laning of NH-40 between Shillong to Dawki Road upto Bangladesh Border including Dawki bridge (proposed project).
All interested persons are invited to attend the said Public Hearing to express their claims/objections/suggestions, if any, on the proposed project of the Government.
SHILLONG: Ka KSU Nongthymmai Circle hapoh ka jingialam u General Secretary  u Richard Mawkhiew hadien ba la ioh jingtip ba ka company Vodafone ka mut thungkam da u bar jylla ban peit ïaka nongbah Shillong bad ki jaka marjan kala leit ban pynsangeh mardor.
Ki nongialam ka KSU kila leit ha jaka treikam ka company ha Laitumkhrah Shillong ban pynsangeh mardor iaka tei ka jingthmu thung kam bad kala ïakynduh iaki nongpyniaid ka company kiba la kular ban peit da ki briew kiba la biang kyrdan na kane ka jylla.
Ka KSU kala maham ba lada ka Vodafone ka thung da ki briew kiba na shabar ka Jylla kan khang tala ïaka company namar ba ka KSU pyrshah ban wanrah da u bar jylla", ong u Richard Mawkhiew bad bynrap ba bunsien ka KSU ka ïakynduh iaki company bapher bapher bad dawa barabor ban thung kam iaki trai ri, hynrei bunsien la lap ba ki iaid lait bad wanrah da ki briew kiba nabar.
JOWAI: Baroh 29 ngut ki MDC kiba dang shu shah jied thymmai kin bam smai haka 6 tarik une u bnai hapoh ïing dorbar jong ka Jaiñtia Hills Autonomous District Council (JHADC).
Ka khubor kaba ïohlum baka NPP kala tyrwa baka shuki CEM JHADC kan leit sha u ma Thombor Shiwat, uba la jop la lai samoi bad kane ka kynti.
Ka UDP kala tyrwa da u ma Lakhon Biam, MDC ka Nongbah kum u shongknor ka ïing dorbar JHADC bad haka juh ka por ula iohbat ruh kum u Chairman ka PP bad u Secretary PP u dei u Krison Langstang MDC ka Sumer Ïaka shuki Deputy CEM ka JHADC ka lah ban leit sha uwei na ki MDC UDP jong ka East Jaiñtia Hills bad ïa kane yn pynskhem lashai ka sngi haka jingialang ka UDP.
JOWAI: Mynta ka sngi ka kynhun jong ki nongïalam shnong na Mowkaiaw bad Mowtyrshiah ryngkat bad u MDC thymmai ka Mowkaiaw Constituency kila lum jingialang ban tem ïaka jingïakynad kaba la ktah iaka shongsuk shongsaiñ ka shnong Mowkaiaw na ka kam elekshon MDC.
Kine ki nongialam shnong ka Mowkaiaw, Mowtyrshiah bad MDC kila lum jingialang hadien ba bun ngut ki khynnah skul na Mukhap, Mowtyrshiah kila pep skul.
Nalor kata ki nongshong iew na Mukhap Mowtyrshiah ruh ki khlem leit iew leit hat wat la kadei ka sngi iew Mowkaiaw.
Ki nongialam shnong bad u MDC ban lait shah ktah ki khun ki kti jong ki, kiban iakhun eksam Matrik kaban sdang lashai, kaba ka centre kadei ha Mowkaiaw kila shimkhia ban khot ia kane ka jingialang ban pynbeit hapdeng para nongialam shnong ban pynneh iaka shongsuk shongsaiñ.
Ha kane ka jingialang la ïadonlang u Ma Loving Laloo, Waheh Shnong Mowkaiaw, u Ma Hamly Dkhar, Waheh Shnong Mowtyrshiah bad kiwei kiwei ki dkhot shnong jong ki ar shnong ha kaba la iakren pynbeit  bad la shim iaka rai ban pynneh ïaka shongsuk shongsaiñ bad ban long kumba julong ban iaid ieng da kaba suk ba sain na kawei ka shnong sha kawei.
Na kaliang u MDC ba thymmai u Ma Winning Garland Sungoh ula kyntu ia baroh ki nongshong shnong ban long jai jai bad ban pynneh iaka shongsuk shongsain bad ban klet ïa kiei kiei baroh namar ba kala elekshon kala kut bad khot wer ia baroh ban iatreilang ban wanrah iaka roi ka par haka thain Mowkaiaw.
JOWAI : U Lasking Roy Warkhyllew ula mynsaw jur hadien ba ula ïatakhuh bad kawei ka trok khwai ha Ialong hajan ka Pine Breeze Guest House haka janmiet Sngi U Blei haka por kumba 6:00 eiei U Lasking Roy Warkhyllew, u dei uba niah iaka thuk thuk ML05 L7160 ula wan naka thain Jowai bad thmu ban leit sha Phramer, hynrei haba la poi ha katei ka jaka ula kum ïa takhuh bad ka kali khwai kaba sniew ha surok kaba don u AS 25 CC 6334 kaba don hajan ka shong Ialong.
Ki paidbah kiba ïohi kila ai ka jingiarap ïa une u thuk thuk bad pynkit mar mar sha Civil hospital  Ialong.
Ki Pulit kila ïathuh ba u Lasking Roy Warkhyllew ula mynsaw jur bad kila pyntip sha kiba ïing jong u kiba na Sohryngkham, East Khasi Hills District.
JOWAI: Ki Pulit jong ka Jowai Police Station, West Jaiñtia Hills Disrtict kila ïoh ban kem ïa u suba donkti ban pynïap ïala u kynum (L) Karnet Pajuh, uba shong ba sah ha Dongmihsngi, Jowai kaba la jia ha u Nohprah 28, 2018.
Une u suba u dei u Wanshuh Dkhar ba shong ba sah ha Salaroh Jowai bad udei u kynum trai jong u (L) Karnet bad mynta u don ha phatok bad ka jingtian bishar kala iaid shakhmat.
Kane ka jingjia shah pyniap kala jia ha Dongmihsngi, Jowai ha u bnai Nohprah 28, 2018 ha kaba u (L) Karnet Pajuh ula khlad haka jingthiah hapoh ka ïing kaba u sah bad kam don kano kano ka jingsuba sniew ha kaba nyngkong.
Hynrei haba la rah ïaka metiap sha shnong jong u Tongseng, Elaka Nongkhlieh hadien ba kila pynsum pynsleh la lap ïaki dak ki shin ne dak mong naka bynta ka ryngdang kaba pynsuba sniew jur ïa kiba haïing ba ula shah pynïap u (L) Karnet Pajuh.
Namar ka jingsuba sniew mar mar kila pyntip sha ki Pulit Jowai bad la rah biang ïaka metiap ban leh post mortem Jowai Civil Hospital, Ialong bad mudui ïaka jingujor ejahar.
Hadien bala ioh ïaka Post Mortem report la pynthikna ba u (L) karnet ula shah pyniap kaba ksih na ryngdang (Asphyxia).
Ki Pulit hapoh ka jingkhmih u Additional Superintendent of Police West Jaiñtia Hills District Bah P Syiem bad u Investigation Officer SI B Banai kila lap ksai ïa u suba donkti bad une u dei u kynum trai jong u Karnet; u Wanshuh Dkhar ba shong ba sah ha Salaroh, Jowai.
Ki Pulit ki iathuh ba jingtohkit ka dang iaid shakhmat bad ki dang don kiwei ki suba donkti ban ïasylla ha kane ka jingpyniap ïa u (L) Karnet.
Na kaliang kiba ïing hadien ka jingïohkem ki Pulit ïa u Wahshuh kila pynpaw ka jingsngewnguh ïaki bor Pulit jong ka West Jaiñtia Hills bad ïa u nongïalam ka Jaiñtia Student’s Union (JSU) kiba shimkhia ban ïarap naduh ba jia kane ka kam.
SHILLONG: Ka National People’s Party (NPP) kaba ïalam ïaka sorkar Jylla kala pynkhreh ban thaw ïaka Executive Committee kaba thymmai ryngkat bad ka paralok United Democratic Party (UDP) ha Jaiñtia Hills Autonomous District Council (JHADC).
“Ngi la rai ba ka UDP and NPP kan thaw ïaka executive committee ha Jaintia Hills", ong u heh duh ka UDP bad lamphang ka ïing dorbar ka Jylla u Donkupar Roy hadien ka jingïalang bad ki MDC ba dang shah jied thymmai haka Sngi Saitjaiñ.
Na ka 29 constituency ha JHADC ka NPP kala jop 12 bad ka UDP 10.
“Ka NPP kala ïoh bun ngut ki MDC bad ka shonghok ban kan ïoh shuki Chief Executive Member (CEM) bad UDP ka shuki Dy CEM,"  ong u Bah Don.
“Ngi la rai ruh ba shuki Chairman ka konsil kan ioh ka UDP bad deputy chairman sha ka NPP," ula ong shuh shuh u Bah Don.
Ïaka shuki EM pat yn ïa bhah 5-4 ha kaba ka NPP kan ioh san ngut ki EM bad ka UDP saw ngut.
Ha KHADC pat ka Regional Democratic Alliance (ba kynthup ïaka UDP, HSPDP bad ka NPP kin thaw ïaka EC ha Khasi Hills Autonomous District Council (KHADC)).
Katba ka shuki CEM yn sa rai haka jingiakynduh ïaka jong ka RDA bad hadien bad ka NPP, la ong u Bah Donkupar.
JOWAI: U District Magistrate jong ka West Jaiñtia Hills District Ma Garod LSN Dykes, IAS ula pynjari da ka kyndon aiñ 144 CrPC ban tem ïaka jingkynad ki nongshong shnong ka Mowkaiaw namar ka elekshon kaba wanrah ka jingshah pynjulor ki ïing ki sem, ki kali motor.
Ban tem ïaka jingshong syier ki paidbah nongshong shnong kumjuh ban pynneh ïaka shongsuk shongsaiñ u District Magistrate ula maham bad mana ba ym bit ïa kino kino ban lum palat san ngut bad ban rah tiar pynmynsaw ha baroh kawei ka shnong Mowkaiaw.
La mana tyngeh ban byrngem byrsit, jingkawang maw, jingpynjulor iing ne ki jingdon em da kino kino ki briew ha ka Mowkaiaw Constituency.
Kane ka jingjia lun maw bad pynjulor ki runar ïaki iing ki sem kala jia hadien ba shah rem noh u kyrtong ka NPP ha u UDP ha katei ka thaiñ hadien ka jingniew vote jong ka election MDC ha JHADC.
JOWAI: Kane kan dei ka sein kaba nyngkong eh ha ka histori jong ka elekshon jong ka Jaiñtia Hills Autonomous District Autonomous District Council (JHADC) kaba la wanrah ia ka jingkyndit kaba khraw ia baroh ki nongshong shnong jong ka Ri Lum Jaintia bad ka Jylla Meghalaya baroh kawei haba ki paidbah ki la rai ban jied haduh khathyndai ngut ki MDC kiba thymmai.
Kumba yn shu pynkynmaw ka jingjied jong ia ki nongmihkhmat ka la long ha ka 27 tarik u bnai Rymphang mynta u snem ha ki 29 tylli ki constituency hapoh ka JHADC bad ka jingniew vote ka long mynta ka sngi ha DC’s Ophis Jowai ha ka jingpahara kaba jur bad ki jingpyrkhing bha khnang ban tehlakam ia kino kino ki jingkulmar bala ban mih.
U Chief Executive Member jong ka JHADC u Ma Madonbai Rymbai u ba long u kyrtong jong ka NPP u la shah pynrem ha ula bakha u Ma Lakhon Dkhar uba long u kyrtong shimet na Khliehtyrchi-Sohmynting Constituency.
Katba u Chief Executive Member barim bad u kyrtong UDP u Ma Moonlight Pariat ula shah pyndem tdong ha u kyrtong ka NPP u Bah Saron Pasweth na ka Jowai South Constituency.
U Ma Lakhon Biam u kyrtong jong ka UDP u la pynshongthait noh ia u Ma Shemhok Garod u MDC ka NPP na ka Nongbah Constituency, Katba Bah Jesse Suiam u kyrtong jong ka NPP ula pynrem noh ia u Ma Laitsing Shylla u MDC jong ka Congress na Ummulong-Moodymmai Constituency.
Ka kyrtong kynthei kaba marwei ha kane ka elekshon JHADC kaba long ruh ka Deputy Chairperson jong ka JHADC ka Kong Violet Lyngdoh jong ka NPP ka la sha pynshongiing noh ha u Ma Finelyness Bareh.
U MLA barim jong ka Mowkaiaw U Bah Robinus Syngkon u ba la iakhun ia ka elekshon MDC na Raliang Constituency u la poi sha ka thong da kaba pynrem ia u Bah Bison Roy Iano.
Ha Shangpung Konstituensi, u kyrtong jong ka UDP u Ma J Treilang Suchiang u la pynshaiong ia U MDC jong ka thain u Bah Kilometres Lyttan bad u Bah Brightstar Chyrmang u kyrtong ka NPP u la pynrem noh ia u kyrtong jong ka UDP bad uba long u MDC ka Jowai North u Bah Marki Mulieh.
Na ka Mukhla Wahiajer Constituency, u kyrtong shimet bad u briew jong u Ma Wailadmiki Shylla u MLA ka Jowai u la pyndem tdong noh ia u Ma Hermon Phawa u MDC jong ka Congress na Mukhla-Wahiajer Konstituensi katba u Ma Eveningstar Teron u kyrtong jong ka NPP u la pynrem noh ia u Bah Suklang Shylla u MDC ka UDP na ka Nongjngi Constituency.
U Waheh Chnong barim jong ka Namdong-A u Ma Dawan Lyngdoh bad u kyrtong jong ka UDP u la pynshaiong ia u MDC ka NPP u Ma Phein Nanglein na ka Mynsngat-Khanduli Constituency katba u Habahun Dkhar u kyrtong jong ka NPP u la jop ia ka Saphai Konstituensi da kaba pynrem ia u kyrtong ka Congress u Rikut N Parien bad na kane ka Constituency u MDC u Ma Chanky Lyngdoh u la khlem iakhun shuh ia ka elekshon.
U kyrtong jong ka Congress U Ma Aiborlang Shadap u la jop ia u MDC jong ka NPP u Ma Rio Sten na Barato Mukroh Constituency bad u Ma Lomris Lyngdoh jong ka UDP u la pynrem ia u Bah Skhembok Suchiang u MDC jong ka NPP na Muthlong-Sohkymphor Constituency.
U Ma Krison Langstang u kyrtong jong ka UDP u la jop na ka Sumer haba u MDC u Ma Phillip Tangliang u khlem iakhun ia ka eleshon.
Katba U Ma Emlangki Lamare u kyrtong jong ka UDP u la pynrem ia u Ma Descous Pohshna u MDC jong ka Congress na Narpuh Constituency.
U Kyrtong jong ka UDP u Dr Sankey Shangpung u la jop na ka Bataw Lakadong da kaba pynrem ia u Joinriwell Pyrtuh u MDC ka NPP katba U Ma Gillroy Tariang jong ka NPP u la jop ia u Ma Lamdibok Sumer u MDC jong ka UDP na War East.
Ki MDC kiba wanphai biang sha ka iing dorbar thawain jong ka JHADC ki long u Ma A Andrew Shullai jong ka Congress na Jowai Central, u Ma Thombor Shiwat (NPP) na Nartiang Umladang, u ma Het Pohthmi (NPP) na War West, u Ma Holando Lamin (INC) na War Central, u Bah Richard S Lyngdoh (IND) na Sutnga Nongkhlieh, u Ma Arbor Hima Darnei (INC) na Saipung, u Phasmon Dkhar na Musniang Rngad, u ma Lasky Rymbai na Tuber, u Ma Winning G Sungoh (UDP) na Mowkaiaw bad u Ruda Ioo Tang (NPP) na Shiliang Myntang.
JOWAI: U Winning Garland Sungoh uba la jop MDC sa shi samoi ula kyrpad rit ïaki paidbah nongshong shnong ka Mowkaiaw ban don ka mynsiem ïa map kylliang khnang ban wanrah biang ïaka jingshong suk shong shngain ka Mowkaiaw Constituency namar ba ngi don beit ka jingïadei hadpeng para nongshong shnnong haka (Le Mow) baroh kawei.
U Ma Wining hadien ka jingjop jong u, ula pynpaw ka jingsngewsih halor ka jingjia shah lun maw ki ïing ki sem bad ki shah pynjulor ki kali motor jong ki nongshong shnong ka Mowkaiaw kaba la jia haka 02 tarik une u bnai.
“Ka Election kala kut ngi la dep ïakhun baroh arliang ngi la pynpaw ïala ka nia ka jutang bad kila don ruh ki jingjia ïa pyni bor khnang ban poi sha ka thong, hynrei mynta ngi dei ban ïatreilang noh naka bynta ka bha ka miat ka thaiñ, ka jaidbynriew bad ka ri", la ong u ma Winning Sungoh.
“Nga ruh ngan ym peit shilliang khmat ïano ïano la ki nongshong shnong ki kyrshan ne pyrshah ïa nga ha kane ka election namar ki don ka hok ban jied ïano ban pyrshah katkum ka riti synshar ka Ri, kumta namar ba nga la jop nga kular ban peit ïa baroh ka Mowkaiaw da kawei ka sur kawei ka dur", ula ong u ma Winning haba kren bad u syllad.
“Nga kyrpad rit ïaki nongshong shnong, nongialam shnong jong ka Mowkaiaw ba kin sngewbha ban ailad ïaka shongsuk saiñ kan wanphai biang bad map noh ïaki briew kba la pynsngewsih ne pynmong ïaki", Ula ong u MDC ba thymmai ka Mowkaiaw.
JOWAI: Ha kane ka elekshon sha ka ïing dorbar thawaiñ jong ka Jaintia Hills Autonomous District Council (JHADC), ki la don haduh phra ngut ki nongialam sengbhalang kiba radbah ha Ri Lum Jaintia hynrei tang uwei na ki uba poi sha ka thong jong ka jingjop bad u une u dei u Brightstar Chyrmang ha kane ka kynti.
U Brightstar uba long Working President jong ka Jaiñtia Youth Federation Central Body u la iakhun na ka NPP bad ula jop donburom da kaba pynrem ia u u MDC jong ka UDP u Marki Mulieh da kaba tam 766 votes.
Haba iakren bad ki nongthoh khubor marsein pynbna ïaka jingjop ha DC Office Jowai,  u Chyrmang ula kyntu kynpham ia ki paidbah kiba kyrshan ia u bad ki bym kyrshan ia u kynthup lang ia u Ma Mulieh ba kin ia treilang na ka bynta ka jingbha jingmiat jong ka Constituency bad jong ka jaidbynriew hi baroh kawei.
Katba u President barim jong Jaintia Students Union Central Body u Rikut N Parien uba la iakhun na ka Congress party ula ioh 3553 katba u bah Habahun Chyrmang na NPP u la jop da 759 vote ïa u President barim ka JSU.
U President barim jong ka Meghalaya People United Front Central Body u Dapoiwanmi Laloo uba ieng na ka PDF u ioh tang 164 votes u la shah pynrem kput ha u MDC jong ka Congress u Awahai Andrew Shullai namar u MDC u la tam ia u Dapoiwanmi Laloo da 3929 votes U President barim jong ka Ri Jaintia Youth Federation U Ram K Rymbai uba la iakhun kum kyrtong shimet na Jowai South bad u la ioh 134 votes katba u kyrtong ba jop U Saron Pasweth jong ka NPP u la tam haduh 4094 votes ia u  u Rymbai.
U General Secretary jong ka Khasi Students Union Jaintia Hills District Hills Unit u Albinus Lamurong uba ieng na ka PDF na Sumer Konstituensi u la ioh tang 97 votes katba u kyrtong ka UDP Krison Langstang u la jop da kaba tam 1885 votes.
U Secretary jong ka Hynniewtrep Achik National Movement Jaintia Hills u Damonmi Dkhar uba la iakhun na ka party UDP ula ioh 693 votes katba u MDC ka NPP u Thombor Shiwat u la jop biang bad tam ia u Damon da 2841 votes.
Ha Bataw Lakadong Constituency, ki la don arngut ki nongialam sengbhalang kata u President jong ka North East Indigenous People Federation u Marshall Biam u la iakhun kum u kyrtong shimet u la ioh tang 439 bad u kyrtong ka UDP u Dr. Sankey Shangpung u la tam ia u haduh 2338 votes bad u President jong ka Jaintia Coal Miners & Dealers Association u Balios Swer uba la iakhun kum u kyrtong shimet u la ioh tang 333 votes bad u Dr. Shangpung u la tam ia u haduh 2338 votes ban poi sha ka thong.
Kane ka jingrem jong ki hynniew ngut ki nongialam sengbhalang kiba radbah jong ka jaidbynriew bad ka jingioh vote duna jong ki kan pynpaw shai kdar ba ki paidbah jong ka Ri Lum Jaintia kim shaniah ia ki nongialam sengbhalang bad pdiang ia ki kum ki nongmihkhmat sha ka JHADC.
JOWAI: Ki Paidbah nongkyrshan jong ka United Democratic Party (UDP) kila shah thombor da kaba shah lun maw ki ïing ki sem bad shah pynjulor ki kali haka kynhun jong ki nongkyrshan ka National People’s Party (NPP) ha ka shnong Mowkaiaw, kiba la khie bitar halor ka jingshah rem u kyrtong ka NPP uba shong ba sah ha Mowkaiaw.
Ha kane ka jingjia haduh 13 tylli ki ïing kila shah pynjulor naka jingshah lun maw na ki jingkhang bad ki tnum ïing.
Nalor ki ïing la shah pynjulor lai tylli ki Kali maruti alto, car bad ka pickup bolero.
Ki pulit marsien jia kane ka jingjia kila hiar sha katei ka thaiñ ryngkat bad u Executive Magistrate u Bah F Basan.
Kham hadien la wan sha u Superintendent of Police West Jaiñtia Hills District Bah Lakador Syiem bad la bthah ïaki nongshong shnong ban tem ïaka jingkynad.
Ha ka result jong ka Mowkaiaw Constituency, u Ma Winning Garland Sungoh kyrtong UDP uba ïakhun para marwei bad u kyrtong NPP u Heirtami Suting ula jop da 576 vote.
U Winning ula ioh vote 4323, katba u Heirtami 3747.
Na Mowkaiaw u Winning ula ïoh vote 310 bad namar ka jingshah rem noh u kyrtong NPP ki nongshong shong ka Mowkaiaw kiba ju ioh MDC, hynrei ha kane ka kynti la ar samoi kila duh MDC kala pynlong ïaki katto katne ki runar ban shim ïaka aiñ halade.
U SP West Jaiñtia Lakador Syiem ula ong ba kila shimkhia ban buh pyrton pulit bad CRPF.
Ka jingtohkit halor kane ka jingjia kala iaid shakhmat.
JOWAI: Ka jingthep vote ha khappud Meghalaya Assam kala long kaba ïaid beit iaid ryntih bad kam don kano kano ka jingjia haduh bala thoh ïaka khubor.
Wat kala don ka jingshong syier ki paidbah naka jingkynnoh kyntur pud u Assam da kaba shna ïaka Battalion Outpost ha Rtiang Sanphaw hajan ka shnong Saitsama, hynrei kam don kano kano ka jingktah ïaka jingthep vote sha katei ka thain haduh ka shnong Khanduli.
Shuwa ban poi sha ki shnong khappud la rung bad sakhi ïaka jingthep vote ha Nartiang ha kawei ka jaka thep vote, ka Moodop A ki nongthep vote kila thep haduh 400 tam ka vote naka 600 Vote.
Ha kane ka jaka ki kynthei bad shynrang kila mih paidbah thep ïaka vote jong ki.
JOWAI: Ka Nongbareh Lyntiar Secondary School kan rakhe ia ka jingdap 32 snem jong ka jingiaid lynti ka skul ha ka 7 tarik Lber 2019 ha Madan skul Nongbareh Lyntiar Secondary School ha ka por 11:00Am mynstep.
Ha kane ka jingrakhe yn pynkup burom ia ki khynnah skul barim kiba wan sha khmat ha ka exam matrik (SSLC) jong ki bad ha kane ka sngi yn pynkup burom ruh ia ki Riew Rangbah jong ka shnong.
U Kongsan ha kane ka jingrakhe lyngkhuh snem ka skul Nongbareh Lyntiar u dei u MLA ka thaiñ uba long ruh u Myntri tnad Pule Puthi U Ma Lahkmen Rymbui.
Kumta ka SMC ryngkat ka Dorbar Shnong ka khot ka wer ia baroh ki khynnah skul barim ba kin sngewbha ban pyllait por khnang ban ia don ryngkat ha kane ka jingrakhe dap 32nd snem jong ka skul bad kumjuh ruh ngi kyrpad ia ki para jan shnong para jan thaw ba phin sngewbha ban ia poi lang ha kane ka sngi.
Ka Dorbar Shnong Nongbareh Lyntiar kan pynlong ia ka Educare Evening Musical Concert ha kane ka juh ka sngi (7th tarik Lber 2019) ha Madan Phutbol Nongbareh Lyntiar ha ka por 3pm shaneng.
Ha kane ka Concert yn wan pynshongshit da ki kynhun Nongtem (4tylli ki Band na ki 3District jong ka Jylla Meghalaya) ba pawnam jong ka Jylla Kine ki kynhun tem ki kynthup ïaka Saldorik S. Dio & The Abikhas (Tura), Adroit (Shillong), The Lynx (Jowai) & False Alarm (War Jaintia).
Kin don ruh ki jingialehkai ba bunjait bad ka lucky draw ki ban pynbyrngia ia ki nongwan.
Ka Kong Dolly Khonglah, Secretary Meghalaya Exporter and Importer Chamber of Commerce kanlong kum ka kongsan haka concert bad ka symbud kongsan ka dei ka Kong Dukane Tariang, Exporter.
Ia ki Entry Ticket phi lah ban ioh ha kine ki dukan harum hapoh ka 5th Lber 2019 na dukan M/s. Mukhim General Store, Amlarem, Mr. Missionroy Nyalang DTP Shop, Amlarem, Mrs. Susa Jungai, Amlarem.
Lane phi lah ban phone ha kine ki number (M) 8837486938/8837011322.
MOWTYRSHIAH: Palat 400 ngut ki nongthep vote kiba don ha u lain kiba thmu ban pyndep ïaka hok thep vote ban jied ïa u MDC na Mowkaiaw Constituency kila duh ban thep vote tang naka daw ba wan pynthud u kyrtong ka NPP, u Heirtami Suting shiteng kynta shuwa ban kut ka por thep vote ha Mowtyrshiah A haka jaka thep vote ha Community Hall ka shnong.
La kynnoh ba u Ma Heirta Suting uba long u kyrtong jong ka National People Party (NPP) na ka Mowkaiaw Konstituensi ula wan hiar ha katei ka jaka haka por kumba 3:30 PM bad pyrshang pynwai jubor ia ka jingthep vote, shiteng kynta shuwa ka por.
La kynnoh ba u Ma Suting u la rung sha poh ka jaka thep vote bad u la khang syndon ia ka jingkhang bad u la ong ia ki briew ka elekshon ba ki dei ban pynkut noh ia ka jingthep vote namar bala kut ka por, hynrei ki paidbah kiba don ha u lain kila khie bitar ïaka jingleh donbor jong u kila pyrta shla bad phah mih ïa u shabar bad la mih thma ktien kaba jur.
Hynrei da ka jingwan poi ki Pulit; u Heirtami Suting ula  mih na katei jaka thep vote bad u la pynthut ia ka jingïaid beit ka jingthep vote shiteng kynta eiei.
Hadien ba u la leit ka jingthep vote ka la sdang biang hynrei tang katto katne por bad palat 400 ngut ki briew ki khlem ioh thep vote shuh.
JOWAI: Haka jingshongshit politiks, la kynnoh ba u Waheh Shnong jong ka Shnong Musniang u Ma Nangtei Siangshai, Secretary Shnong Pynshaitlang Bareh bad ki nongshong shnong kiba kyrteng Elad Rymbai, Sambha Dkhar, Seisoh Dkhar, Kyrmen Siangshai bad Nangtrei Phawa ki la pyrshang ban thombor ia u kyrtong shimet jong ka Musniang Rangad u Ma Piwel Shylla hynrei u la lait thaw na ka shah ktah kti jong ki  namar ba u la ioh iaid shakhmat hynrei shah shoh kylla u nongkyrshan jong u.
Katei ka jingjia ka la jia ha Polling Station jong ka Musniang Rim & Musniang Thymmei haba u Ma Piwel u la wan sha katei ka jaka ban jurip ia ka jingthep vote bad u la ong ia u Waheh Chnong ba ki paidbah ki dei ban ioh thep vote da ka mon laitluid khlem kano kano ka jingpynbor bad ka la mih ka jingkawang ktieh kaba jur hapdeng jong ki.
U Ma Piwel u la iaid noh shakhmat na katei ka jaka bad u Waheh Chnong bad arngut ki nongshong shnong ki la ioh bat ia u Tyrsain Siangshai uba long u nongbud jong u Piwel bad ki la shoh ia u bad  ula mynsaw malu mala.
Hadien katei ka jingjia, u Ma Siangshai u la leit ai jingujor ha Lad Rymbai Outpost pyrshah ia utei u Waheh Chnong bad kitei ki ngut nongshong shnong bad u la kynnoh ba ki la shoh ia u bad knieh ia ka pisa 10 hajar tyngka na ka jaket jong u.
JOWAI: Ka jingwan mih ki nongthep vote ban jied MDC sha ki ar tylli ki konsil Jaintia Hills Autonomous District Council (JHADC) kala kot kumba 85 percent ha JHADC bad KHADC 76 percent katkum ka jingkhien kaba la ïohlum haduh ka por 9PM na ki Polling Station.
Ha JHADC ki shynrang 85.187 percent, kynthei 85.988 percent bad KHADC shynrang 74.436 percent bad kynthei 78.716 percent.
Ka jingdon ki nongthep vote ha ki ar konsil kala kot 9,84,477 ngut ki nongthep vote, ka KHADC 7,35,143 ngut ki nongthep vote (4.11 lakh ki kynthei bad 3.83 lakh ki shynrang).
Ka JHADC 2,49,334 ngut ki nongthep vote (1.28 lakh kynthei bad 1.20 lakh shynrang).
Katba ki kyrtong ki don haduh 232 candidates na 58 Constituency bad ka rai rem rai jop ïa baroh ki kyrtong kanlong ha u bnai Lber 2 tarik.
Kane ka jingkhein jong ka jingwan ki nongthep vote kam pat dei kaba pura namar ba dang hap ban ap kor EVM kiba wan na ki thaiñ ba jngai bad u Commissioner & Secretary in-charge District Council Affairs (DCA) Tining Dkhar ula ong ba jingwan ki nongthep vote ka lah ban kiew.
Lah ban pynkynmaw ba ha ka elekshon MDC 2014 ka jingwan ki nongthep vote ha JHADC ka dei 79 percent bad KHADC 72 percent.
Ha kane ka kynti ki don katto katne ki kor ba sniew Khasi Hills (7 EVMs) bad Jaintia Hills (6 EVMs) bad ïa kine ki machine la bujli mar mar.
JOWAI: Ka jingthep naka bynta ban jied ïaki nongthaw aiñ ba thymmai ha Jaiñtia Hills Autonomous District Council (JHADC) kala long kaba ïaid beit ïaid ryntih.
Haduh bala thoh ïaka khubor ha Rilum Jaiñtia kam pat don kano kano ka report ba ïohlum ban don ki jingkulmar ne ïakynad.
Haki jaka kiba kham ma la don ki bor pahara bad ka jingthep vote kala iaid beit.
U nongai khubor u Syllad na East Jaiñtia Hills u iathuh ba ka jingmih ki nongthep vote kalong kaba ryntih bad ha kiba bun ki jaka la lap ba bun ki longkmie kiba la mih paidbah ban pyndep ïaka hok ka jong ki ban jied ïa u nongthaw aiñ uba thymmai hala ki jong ki jong ki constituency jong ki.
Ha ka thaiñ Narpuh watla maham ka suin bneng bad kala don ka jinghap slap, hynrei u paidbah ula leh bym sailai bad mih paidbah ban pyndap ïaki jaka thep vote smam bad pyndep iaka hok thep vote.
Ha Jowai bad kiwei kiwei ki shnong ba marjan ka jingthep vote kalong kaba suki bad kylluid.
Wat ha ki jaka ba shongshit bha ka elekshon haka thaiñ Nartiang ka jingthep vote kalong kaba jai jai bad iaid beit.
Haduh bala thoh ïaka khubor ka jingwan jong ki nongthep vote kala kot 32 percent ha West Jaiñtia bad East Jaiñtia palar 39 percent, ki don ki jaka bym pat ioh report.
Kane ka long katkum ka report kaba iohlum na ki jaka thep vote (polling station) bapher bapher haduh ka por 9 am.
SHILLONG: Ka High Court jong ka Jylla Meghalaya ka la hukum ia ka tnat pulit ba kam dei ban khein ia u Nidamon Chulet kum u sakhi hynrei u dei ban iaineh kum uwei na kiba shah mudui ne u accused bad ka Iingbishar ka la buh ia ka tarik ban shim jingbishar hadien lai taiew.
Ia kane ka hukum la pynmih da ka Court haba  shim bishar ia ka mukotduma writ petition  (Civil) kaba 433 jong u snem 2018  bala ujor da ka Amita Sangma bad kiwei pyrshah ia ka Central Bureau of Investigation (CBI).
Kumba yn shu pynkynmaw, ka Kong Agnes Kharshiing kaba long ka President jong ka CSWO (A) ryngkat bad ka Amita Sangma ki la shah shoh ha ki snar khaii tuh dewiong ne ki coal mafia kiba pynkhein ia ka hukum ka NGT bad ka Supreme Court ha ka 8.11.2018 ha Tuber Shohshrieh hapoh Lad Rymbai Outpost haduh ba ka Kong Agnes ka la mynsaw jur bha.
Ki pulit jong ka East Jaintia Hills ki la ujor FIR pyrshah ia ki riew runar kiba la shoh ia ka Kong Agnes bad ka Amita.
Ka Amita Sangma na ka daw ka jingsngew artatien ia ka jingtohkit ka tnat pulit ka la dawa ia ka jingtohkit da ka CBI na ka Sorkar Jylla hynrei na ka daw ka jingbym sngap jong ka Sorkar, ka Amita ka ujor da ka mukotduma pyrshah ia ka CBI ban dawa ia ka jingtohkit  da ka CBI.
Katba ka Iingbishar ha East Jaiñtia Hills District ka dang pynlong ia ka jingshim bishar halor katei ka jingjia.
Shwa ba ka Iingbishar kan pynmih ia katei ka hukum, u Investigating Officer ne u ophisar ba tohkit ia kane ka case u la ai ka jingpynshai halor balei u la shim ia ka jingphla ne statement jong u Nidamon Chulet katkum ka Section 161  bad Section 164 Criminal Procedure Code (CrPC).
Shuh shuh u nongiasaid jong ka Sorkar Jylla ula iathuh ba ka tnat pulit ka la jan pyndep ia ka jingtohkit jong ka bad sa ai ia ka kaiphod kaba khatduh katkum ka Section 173 Cr.PC ha khmat ka Iingbishar ba dei khmih ia kane case hadien ba ka tnat pulit kan ioh pdiang ia ki kaiphod halor tower location bad ki call record bad ki kaiphod na ka tnat Forensic bad kine ki la ban shim por haduh lai taiew.
JOWAI: Na daw jong ka jingshah kynnoh sam pisa ia uwei na ki dkhot jong ka kur jong ki, U Bah Kamwamut Pala uba long U Secretary ka Seng Kur Pala, Ummulong Unit u la kyntait mardor ia ka jingkynnoh ba u kur jong ki u Bah Briwon Pohshna ula don bynta ban sam pisa na ka bynta ban thied vote.
“Kat kum ka khubor kaba la mih ha ka 25 tarik mynta u bnai, ha kaba iadei bad ka jingujor ia ki ar ngut ki Rangbah  (Briwon Pohshna bad  Welly Muksor ) kiba shah kynnoh sam pisa katkum ka jingujor FIR bala leit rah ha Ummulong Beat House haka 23 tarik mynta u Bnai da u Bah Klinsman Lamare uba long u Election Agent ka seng Congress na Ummulong Moodymmai Constituency.
U Secretary ka Seng Kur Pala u la pynrem jur ia kane ka jingkynnoh ka bym shong nongrim ia kine ki Rangbah khamtam eh ia u Bah Briwon Pohshna uba long ruh kum u Kpa ha ka kur.
Ula ong namar katkum ka jinglap jong ngi kum ka Seng kur um dei u briew uba sngewtynnad ban leh ia kino kino ki kam kiban pynthohbria ialade, ka kur ka jait bad kumjuh ia ka shnong ka thaw hi.
JOWAI: Na ka bynta ban iaid beit ka jingniew vote jong ka JHADC Election haka u bnai Lber 02 kan don lai bynta ka rukom pahara ha Office jong u Deputy Commissioner (Election), Jowai bad yn kerkut ïa baroh ki jaka rung sha Dc ophis ban khang lad ïaka jingtur u paidbah.
Kawei na ki jing pahara kadei shabar ka khyrdop ka D.C office Jowai (Gate I) hajan ATM HDFC, Gate II (DC point) bad Gate III (DSJ office), kaba ar shapoh ka phyllaw ka DC office bad balai haka jaka rung jaka mih ha DC office.
Tang ki Kandidate, Counting Agent bad 2 ngut kiwei pat kiba ioh pass kiba lah ban rung haka jaka niew vote.
La khang ban iaid kali na Wah Nongbah haduh DC’s office, na H.K Singh school haduh DC office, La khang ban iaid paidbah bad kali na SP office haduh DC office.
La khang pyrshah ban iaid kali bad paidbah na SP office lyngba ka surok na kyrpong ka ophis DC naduh 6 AM haduh bala dep ka jingniew vote.
JOWAI: U Superintendent of Police West Jaiñtia Hills District u Bah Lakador Syiem ula pynbna paidbah bala pynkylla ïaka rukom ïaid kali ha sngi thep vote naka bynta ban jied ïaki MDC sha ka Jaiَñtia Hills Autonomous District Council (JHADC).
Lashai ka sngi ka surok Wah Nangbah la khang ban ïaid kali (No Entry) hadien ka por 3 PM.
Ki kali kiba wan na Newhill bad Wah Nangbah la khang ban rung lyngba ka surok ban leit sha DC ophis bad yn pyllait tang ïaki kali kiba kit kor EVM bad ki briew ka elekshon kiba wan na ki jaka Pollling Station bapher ban rung sha jaka pynieng kali ka Nongbah.
Na H.K.Singh ruh la buh No Entry hadien ka 3PM ha kaba ki kali ba wan na Chutwakhu bad Mission Compound kim lah ban rung sha DC bad ki lah ban ïaid na  Jrisalein sha District Library, Jowai haduh jaka ieng kali War Jaintia bad tang ki kali kit kor bad briew elekshon kiba lah ban iaid.
Na DC office Bypass baroh ki kali kiba wan na War kin iaid lyngba ka surok nadien ka DC ophis ban mih sha Wah Nangbah.
Na Sein Raij Parking Lot la buh No Entry bad la shah tang ki kali ba kit briew elekshon.
Na Thomas Jones la shah ban iaid kali bad ba kin mih sha Dulong College Road.
Baroh ki  kali kit briew elekshon naduh Zonal bad Sector Officers kiba wan na Newhill kin ieng ha jaka ieng kali ka Nongbah bad hadien bala pynhiar ïaki kor EVM ki hap ban mih ban ieng ha Ummulong Stand/ War Stand/ Jrisalein.
Kiba wan na War Jaintia ki lah ban sangeh shajan JHADC bad hadien bala dep pynhir kor EVM ki kali ki dei ban leit sha Jrisalein Stand War lyngba ka suro Mynthong.
Ki kali jong ki Zonal and Sector Officers (Civil and Policela shah ban iaid lyngba ka Wah Nangbah haduh DC bad ïaki kali yn pynieng ha Nongbah Stand.
Kiwei kiwei ki kali la shah ban pynieng ha Stand War, Ummulong bad madan Jrisalein.
SHILLONG: Ka Khasi Student Union (KSU), Nongthymmai Circle haka sngi Nyngkong ka la leit ban iakynduh iaki heh jong ka tnad Sam bording PowerGrid halor ka jingioh jingujor ba katei ka tnad ba kala ot tulop iaki nongtrei kiba trei contract.
Katkum ka jingujor ba la ioh na ki nongtrei katei ka tnad la ong ba katei ka jingot tulop naka bynta ka shisngi iaki nongtrei katei ka Comapany kadei na ka daw ba kitei ki nongtrei ki khlem wan trei haka sngi ba khot pakhang shnong daka NESO kaba la long haka 8 tarik Kyllalyngkot 2019ha baroh kawei ka thain Shatei Lam Mihngi.
Ka KSU hapoh ka jingialam u samla Richard Mawkhiew General Secretary ka Seng, ki la leit ban hiar sha ophis treikam ka Power Grid kaba don ha Nongrah, Shillong ban dawa bad pynbor ïa katei ka Company ban siew noh kloi iaka tulop ki nongtrei kiba la shah ot hakatei ka sngi pakhang Shnong.
Nakaliang Ka Power Grid ruh hadien jingïakren sngewthuh kala mynjur bad kohnguh ban siew iakatei ka bainong ha u bnai ban wan ïaki 40 ngit ki nongtrei.
“Ka jingpep trei ka jong ngi ka dei naka daw ka jingdon ka pakhang shnong, kamdei naka daw shimet ka jong ngi, lada ngi ia leh pyrshah bad jia eiei pat ia ngi mano ba shim iaka jingbahkhlieh" la pynpaw ki nongtrei.
Naka liang u nongialam ka seng u samla Richard Mawkhiew ula ong ba kane ka jingot tulop kadei ka jingiuh roit bad ka jingbymkhein snep iaki trai ri ki trai Muluk.
“Ngi la rai ba nangne shakhmat ngi hap ban peitngor iakino kino ki Comapany, ki ophis sorkar pdeng kynthup ïaka jaka pule kiba hapoh ka jylla kimdei shim kabu iaki trai ri trai muluk", lala o u samla Richard Mawkhiew GS ka KSU Nongthymmai Circle.
JOWAI: Ka jingïalap elekshon MDC ha ki ar tylli ki District Council kala poi sha kaba kut da ka jingialang paidbah bad ki rally ha kylleng ki jaka.
Ha jingialang ba khatduh jong ki kyrtong bapher bapher kaba u syllad ula sakhi ha ka thain Shangpung, Raliang, Mowkaiaw kala long kaba shongshit.
Ha ka thain Mowkaiaw Raliang bad Shangpung kaba ka jingiakhun kalong tang hadpeng ka UDP bad NPP da ka jingpynibor bad ka jingpyni ïaka jingbun paid.
Ha Raliang ki paid nongkyrshan jong u kyrtong UDP u ma Bison Iano kila tuid sha ka jingialang paidbah ha ka shnong Raliang.
Shuwa ban sdang ka jingialang ruh la iaid paidbah sha surok ryngkat ka sur ban khring iaki nongthep vote bym pat ai rai ïano yn jied kumjuh haba kut ka jingïalang ruh la pynlong ka jingiaid paidbah da ka jingkynhoi risa.
Kane ka thain ka jingiakhun kalong hadpeng u ma Bison bad u MLA ka barim ka Mowkiaw naka NPP u ma Robinus Syngkon.
Ha Mowkaiaw ka jingïalang jong ki kyrtong NPP, u Heirtami Suting kalong ha Mowtyrshiah kaba la wan hiar Sniawbhalang Dhar haka sngi pynkut ban pan ka jingkyrshan u paidbah ban pynjop ïa u kyrtong NPP.
Katba ka jingialang u kyrtong UDP u Winning Garland Sungoh kala long ha Mukhap ha kaba la ïadonlang u MLA ka thain u Nujorki Sungoh bad kiwei kiwei ki nongialam party.
Ki paidbah ha kane ka thain da ki trok ki bike ki thuk kila leit sha ka jingialang.
Kiwei kiwei ki kyrtong na ki thain bapher kila lum ki jingialang ha kylleng ki ka bad ki don ruh ki bym shym la pynlong hynrei kila leit ha manla ki thliew ïing ban pan ïaka vote jong ki.
Ha kane ka kynti ki don haduh 232 candidate’s kiban iakhun MDC na ar tylli ki konsil ka JHADC bad KHADC, kaba ka jingthep vote kan long haka 27 tarik bad ka jingniew vote 2 tarik u Lber.
Ka Rilum Jaiñtia ka dei ka kaba kham ma kaba lah ban mih ki jingkulmar ha ki katto katne ki jaka bad la bthah ïaka tnad Pulit ka Jylla ban shimkhia ban peit iaka shongsuk shongsain bad ban iaid beit ka jingthep vote, ong u Commissioner Secretary in-charge District Council Affairs (DCA) Tining Dkhar.
JOWAI: Ka Jaintia Students Movement (JSM) Central Body ka la dawa ban pynsangeh mardor ia ka jingtei ia ka iing treikam jong ka Battalion Outpost jong ka ki pulit Assam ha Pom Dkhar kaba don ha Shnong Rtiang Sanphaw hajan Shnong Saitsama jong ka West Jaiñtia Hills District.
Ka JSM haka jingialam u President U Ma Leningstar Rymbai kala ai ia ka dorkhat sha u Deputy Commissioner West Jaiñtia Hills District Ma LSN Dykes Garod mynta ka sngi ban dawa ia ka jingtuklar jong u.
Katkum katei ka dorkhat, ka JSM ka ong ba ka Sorkar Assam ka ju mlien ban kyntur pud sha ka Jylla Meghalaya ha ka por elekshon ha ka por ba ki bor sorkar ka Meghalaya ki dang bunkam ban pynkhreh ia ka elekshon.
U Ma Rymbai ula ong ba katei ka jingshna ia ka iingtreikam jong ka ki pulit ka Battalion jong ka Assam ha Pom Dkhar ka long ka bym lah ban pdiang ha kano kano ka dur bad ka long ka khubor kaba pynher syrngiew ia ki nongshong shnong sha kitei ki thain.
“Ka jingshna ia ka Battalion Outpost ka long ka jingsdang jong ka kam trai jong ka Sorkar Assam hapoh u pud u sam jong ka Meghalaya bad lyngba katei ka Outpost ka Assam ka tehlakam ia kino kino ki jingpyrshah ia ki kam kyntur pud sha ka jylla jong ngi," ong u President ka JSM.
U la ong ba kaba lyngngoh pat ka long ba ka jingshna ia katei ka Battalion Outpost ka long tang kumba 20 kilometer na ka Saitsama Outpost hynrei imat kim tip kaei kaba jia hapoh u pud u sam jong ka.
U Bah Rymbai u la ong ba lada katei ka jingtei ia ka Battalion Outpost ka iai shakhmat te khlem pep kan sa poi ka por ba kan sa long ha Langpih bad ka jylla Meghalaya kan hap ban bah khlieh.
U la iathuh ba ka jingiakynduh jong ki bad u DC ka long kaba seisoh namar u DC u la kular ban shim khia halor ka katei ka kam bad ban phah tohkit shwa halor katei ka jingjia.
JOWAI: U Rikut N Parein u kyrtong jong ka Congress na Saphai ula ong ba da ki phew snem mynta ki MDC kiba shah jied ha u paidbah haka jaka ban shna ïa ki aiñ ki kyndon ban pynbha ïaka riti synshar, hynrei kim lap por ban shong dorbar ban iathir jngmut bad ban thaw aiñ.
Ka dorbar kaba slem eh ka jingshong dorbar ka dei ka dorbar mang tyngka bad lait na kane ka dorbar la shu pynlong tang kum ka rukom.
Une u nongialam barim ka JSU ula ther tyngeh ïa ki MDC kiba rim bad kiba mynta namar ba jingbym shimkhia jong ki ban shna ïaki aiñ ban tehsong ïaka jaidbynriew bad dei halor kane ka nongrim ba ula rai ban ieng ban mih aireng bad ïoh ïasam ïakli buit bad ban thaw ïaki aiñ ban ïada ia kane ka jaidbynriew rit paid.
U Ma Rikut haka sngi Saitjaiñ ula pynlong ka jingïalang paidbah haka shnong Iooksi Kyanmynsar bad ula kyrpad ïa u paidbah ban ai ia u ka lad ban ïoh ban shakri salonsar ïaka thain Saphai bad ban shna ïaki aiñ ban ïada iaka khyndew ka shyiap, ka riti ka dustur bad kiwei kiwei.
Kumban shu pynkynmaw ba une u nongialam ka JSU, ula sdang ïa kam trei sengbhalang jong u na Ka Kiang Nangbah Government College Student Union bad bun bah ki ishu ula shim kiba la wanrah ka jingmyntoi ïaki samla pule.
Hadien ula shimti ïaka kam nongialam ka JSU bad hannge ruh ryngkat ki nongialam kiba dang don mynta kila shim ki ishu ban pynbor ïaka sorkar ban wanrah ka Blood Bank, MPSC Cell, MBOSE Cell bad kiwei kiwei kiba myntoi ki samla pule.
Ula don bynta ruh ban maitphang na ka bynta ban pynbor ïaka konsil ban thaw ïaka Committee halor ban wanrah iaki dak thoh Pnar, kaba dang iais shait ka jingdawa mynta.
JOWAI: Ka jingïalang paidbah u kyrtong shimet na Ummulong Moodymmai, U Ma Charles Muksor kaba long ha shnong Ummulong haka sngi Saitjaiñ kala long kaba shongshit ha kaba ki paid nongkyrshan jong u kila wan na kylleng ki shnong kiba  hap ha katei ka thaiñ.
U Charles Muksor haba kren ula ong ba lada un haka jingjop un trei shitom ban pynpoi hok iaki kam pynroi sha u paidbah salonsar.
Kiwei kiwei ki nongkyrshan jong u Ma Muksor ha kren kila pynpaw ba u MDC ka thain ma Laitsing Shylla u dei u briew uba biang, hynrei namar ba ula noh ka rta ki la rai ban kyrshan ïa u ma Muksor uba dang samla ha kane ka kynti.
Kane ka thaiñ ka don saw ngut ki kyrtong kynthup ïa u ma Laitsing Shylla (Congress), Jesse Suiam (NPP) bad Jwatmot Pariat kyrtong shimet.
U Charles Muksor udei kyrtong uba dang samla na baroh ki kyrtong.
Udei uba la ïoh ka jingkyrshan naka shnong Ummulong bad kumjuh na ki nongkyrshan ba radbah u MLA ka Nartiang.
JOWAI: U CEM barim jong ka JHADC u ma Thombor Shiwat uba long u kyrtong ka NPP ula ong ba un wanrah ïaki aiñ ban pynbha ïaka Riti ka Dustur khnang ban lah ban tehsong ïaka jaidbynriew.
“Ka Jaidbynriew Pnar kalong kaba kyrpang na kiwei pat ki jaidbynriew khamtam ka thaiñ Nartiang Umladang kaba riewspah bha haka kolshor ha kaba donkam ïaki aiñ bad ban buh jingthoh ban im ka jaidbriew bad ka kolshor", la ong u ma Thombor haba kren haka jingïalang ïalap elekshon ha Nartiang.
Ha kane ka jingïalang ialap elekshon la wan da ki nongkyrshan ka NPP na kylleng ka thaiñ Nartiang Umladang.
U Ma Thombor haba kren ula kyrpad ïa u paidbah ban ai ka lad ïa u sa shisien ban un poi biang sha ka thong bad ba un ioh ban shakri khambha shuh shuh ïaka thaiñ baroh kawei.
“Lada nga shah jied biang kum u MDC ka thain ngan pyrshang ban pynbha shuh shuh ïaka aiñ pynkup bor ïaki nongïalam shnong", la ong u ma Thombor bad mynta ba ka Autonomous Council la pynkylla sha ka Territorial Council kum ki MDC kin ïoh shuh shuh ka lad ban theh ïaki kam pynroi hapoh u pud u ang ka konsil.
JOWAI: U Ma Madonbai Rymbai, Chief Executive Member jong ka Jaiñtia Hills Autonomous District Council (JHADC) ula ong ba un wanphai biang kum u CEM jong ka JHADC.
U Ma Madonbai Rymbai haba kren haka jingïalang kaba long haka shnong Khliehtyrshi haka sngi Saitjaiñ ula ong“Ki Kam jong nga kin kren bad nga sngewskhem ngan jop biang da palat 1000 vote ha kane ka kynti".
Ula ong ba kum u MDC ka thaiñ 4-Sohmynting Khliehtyrshi ula lah ban wanrah shibun ki kam pynroi ha ka thaiñ bad lada u wanphai biang haka bor un pynthikna ban pyndep ïaka jingtei Iawmusiang ba thymmai ba ki nongrep ka thaiñ jong u bad kiwei kin ïoh ïaka jaka shongdie jingdie ba paka ban kyntiew ïaka lad kamai kajih.
“Naduh u snem 2014 bala khang ïaka jingtih dewiong, bun kila shah ktah haka kami kajih, hynrei kum ki briew ngim dei ban duh jingkyrmen namar ba don bun kiwei pat ki lad kamai jakpoh kata ka rep ka riang ka kam thain, ka ri jingri bad kiwei kiwei.
U dewiong lada ïingbishar ba hakhliehduh ka ri kan ailad ban tih biang ruh, une u mar u lut tang hapoh 6 snem", la ong u Ma Madon Ula ong ba ka thong kaba hakhmat eh ka jong u mynta ka dei ban phai sha ka kam jngohkai bad ka konsil ka don ka jaka ba kyrpang bad kane ka dei ka Myrkeiñ Protect Forest.
Lyngba kane ka jaka yn shna ïaki jingtei ba ïadei ban kam jngoh kiba iadei bad ka mariang kan khring ïa ki nongwan kai suwari bad hadien ba kila wan kai na Krangshuri, Shnongpdeng bad kiwei kiwei ki jaka kin wan ban pynaram ha Myrkeiñ", la ong u ma Madonbai Rymbai.
JOWAI: Ha man ki Sengniam, Sengkur, Seng Hima Sima, ki Dorbar shnong, ne wat haka kynhun shipai ruh u don beit u Nongialam u ban ialam iaka kynhun laka long ha kano kano ka bynta kaba ia tyngkhuh.
Khlem u nongialam ngim juh poi shaei shaei ruh bad ngim lah leh eiei ruh khlem u nongialam.
Kumta ban lah ban  pyniaid beit iaka kam shakhmat ngi donkam ban jied ia u Nongialam.
Ha baroh kitei ki bynta, ngi donkam ban ioh ia ki nongialam kiba stad bad kiba shemphang ban pyniaid beit ia ka kam.
Ki nongialam ki dei ban long ki briew kiba don ka jinglah ym tang ha ka thoh ka tar hynrei ha ka kren ka khana bad ha ka kam kaba iadei bad ki paidbah, ne ki ophis ba iadonbynta lang.
Ka jingdon ka kyrdan pule kaba biang ka iarap shibun eh ban long ki nongialam hynrei ka sap kaba shong tynrai ha u ne ka ki long ki bynta ka jingkyrkhu U Blei.
Kito kiba la don lypa ia ka kyrdan pule kaba biang ki lah ban hikai da kaba suk ia ki jingdonkam bad ki kyndon kumno ban long ki nongialam.
Baroh ki don la ka jong ka jong ka sap bad kam dei eh tang ha ka kam trei paidbah hynrei wat ha la i jong i rympei iing ruh donkam ban don ki nongialam.
U Nongialam udei ban long uba lah ban pyniajan bad pyniadei bad u paidbah (Public Relation) khnang ba yn lah ban pyniaid beit iaka kam ka jam sha khmat.
U nongialam udei ba long pdeng (neutral) khlem da don ka mynsiem niew shilliang khmat ne sngewiapher Niam.
Udei ban long uba kloi ban pdiang iakino kino ki jingshah kren ne shah kynthoh namar haba long nongialam kin mih beit ki jingshah kynthoh.
Ban jop ia kano kano ka mat kaba iakhun U Nongialam udei ban long uba tbit  ban ialam iaka kynhun laka long directly ne indirectly.
U nongialam u dei ban don ka sap ban pyndonkam iaka buit, ne ka jabieng ban jop iaka issue.
U Nongialam u dei ruh ban don ka sap ban kren hakata ka rukom khnang ban lah ban pynhun, pynkohnguh ia ki nongbud bad ruh ban pynsngewthuh iaki ba ia tyngkhuh kam.
Kumta haba ngi jied ia u nongialam ngi dei ban long kiba stad ban jied.
Haba ong stad ban jied kam mut ba ngi hap ban pass iaki kyrdan ba heh, hynrei ngi dei ba peit ia u Nongialam u bastad uba shemphang bad u batbit.
Ngim dei ban jied ia u briew tang namar ba ngi lah ioh bai sha  na u , ngim dei ban jied ia u briew tang namar ba u Bun Spah Bun Phew, Ngim dei ban jied ia u briew tang namar ba u dei uba ia jan.
Shibun kiei kiei kiba donkam iangi ban bishar bniah bha bin pa bin hashwa ba ngin jied ia u nongialam.
Namar lada bakla ban jied ia u nongialam kan don ka jingeh kaba khraw tam hadien ha bud.
Kumta haba ngi jied ia u nongialam ngi dei ban pyrkhat janai bad puson bha ymdei ban shu jied mata madei kat ia uba lap ne kat ia uba kloi ban ai baisha namar ka ban long nongialam kamdei ka kam kaba suk.
Ka 5 snem kadei ka kaba kordor tam haka synshar paidbah.
Ban thaw iakino ki ki ain kiba iada ia ka jaitbynriew ngi donkam ia u nongialam uba stad bad u ba shem.
Kaba khadduh tam ka dei ban jied da ki Nongialam kiba lah tbit( experienced) namar kim donkam shuh ban dang hap batai ne hap pan jingiarap na kiwei pat haba ki mut leh eiei.
Hynrei ki shu leh hi ia ka ei kaba ki thmu ban leh namar ki lah don lypa ka jingshemphang na lade.
Da U Ma Nangai Sutnga.
JOWAI: U Ma Lahkmen Rymbui MLA ka thain War Jaiñtia bad u Myntri sorkar ula ong ba ym don MLA NPP kiba lah ban wanrah skim da ki klur tyngka ïaka Rilum Jaiñtia lait na ka UDP, kumta u khot u wer ïaki paidbah ban pynjop donburom ïa u kyrtong ka UDP Jowai South u Ma Moonlight Pariat ba kin ïoh ban treilang ban theh shuh shuh ki kam pynroi.
Haka sorkar MDA “ka shuki ka dei jong ka NPP, hynrei ka kjat kadei jong ka UDP", la ong u ma Lahkmen haka jingïalang ïalap ba khatduh jong u Ma Pariat kaba long ha Chyrmang haka sngi U Blei.
U MLA ka thaiñ ula kyrpad ïaki nongshong shnong ka Chyrmang ban pynjop donburom ïa u ma Moonlight, namar ba u dei u briew uba shemphang bad tbit haka kam politik bad um don jingartatien ba un poi thong.
“Naduh Muktapur haduh Chyrmang nga ioh duna eh ka vote na kane ka shnong Chyrmang, hynrei ki kam pynroi kiba nga la theh tang ha kine ki khyndiat bnai haka shnong Chyrmang kala kot T.5 klur ban kyntiew ïaka “law kyntang ka Chyrmang kum ka jaka jngohkai ba pawnam khlem ka jingpeit shilliang namar ba nga kwah ban kane ka shong ka kiew haka kamai ka kajih bad ka lad ïoh kam ioh jam", la ong u Rymbui bad ula ong ba nalor kane ka T.5 klur kiwei kiwei ki kam pynroi ba ula ai kadei sha ki 8 tylli shnong kaba la kot da ki phew lak.
Wat shah pynbiej haka jingphon jingpah ba shisngi shitaiew kiwei ki party, hynrei bishar bin pa bin ban jied ïa u nongmihkhmat ba lah ban trei na ka bynta ka miat ka bha ka shnong ka thaw.
Ka JHADC kan khie rasong lada phi ki paidbah phi jied ïaki nongmihkhmat kiba tbit bad shemphang ban khyrwait shabi ïaka synduk pisa jong ka sorkar pdeng.
Ka Sorkar pdeng dang shen kala mynjur ïaka jingpynkylla thymmai (Amendment) ïa ka Sixth Schedule bad kane kan iarap ïaka konsil ban khia ka pla tyngka, hynrei ka donkam pat ïaki nongmihkhmat kiba trei shitom kumnoi ban pynpoi ïaki kam pynroi sha u paidbah, la ong u Ma Moonlight Pariat.
Ula ong ïaki paidbah ba kim dei ban shah pynbieij haka tyngka pliah ka NPP, namar ba ki briew kiba don haka NPP kila kylla long kiba lalot bad ki ba khwan myntoi shimet.
“Wat khih paloh ki jingmut jingpyrkhat jong phi haka tyngka pliah ba shisngi namar ba kane ka pisa ka dei tang ban khring ïaka vote jong phi, marsien jop baroh ka pisa kan leit sha ka pla jong ki", ula ong u Ma Pariat.
Ula ong shuh shuh ba haki shi samoi ba ula long u MDC ka thaiñ Jowai South hadien ka jingphiah MDC constituency ula pyrshang ban theh ki kam pynroi ban pynbha ïaki skul ki lynti ïaid kjat bad kiwei, hynrei um pat hun bad u dang kwah ban wanrah shuh shuh ki kam pynroi ha Chyrmang, Iongnoh, Mupyut ter shaduh Thangbuli ba kin iaryngkat kyrdan ban ki shong kiba don ha sor Jowai bad ula pan ka jingkyrshan u paidbah ban pynpoi ïa u sha ka thong.
JOWAI: Ka Hynniewtrep National Liberation Council (HNLC) ka la pynrem jur ia Nongbishar ka High Court u Justice S R Sen bad u Lat ka jylla ki bym pynpaw ia ka jingsngewkhia halor ka jingshah thombor ki Khasi haki pulit Assam lehse ba kim dei na ka Niam Hindu bad kam don jingktah eiei ia ki Hindu ha Umwali ne ia ka jingiakajia khappud hapdeng ka Assam-Meghalaya.
Ha ka kyrwoh sha ki lad pathai khubor, u Sainkupr Nongtraw u General Secretary bathymmai jong ka Seng HNLC ula ong ba u Sen ula kynthoh halor ka CAB bad u Lat pat u pynpaw jingsngewkhia halor ka jingjia ha Pulmawa Kashmir, hynrei ngim iohi ba kine ki briew kin sngewkhia halor u pud u sam ka Meghalaya haba ki pulit Assam ki thombor iaki paradoh parasnam jongngi Halor ka jingpynrem da ka Ri India bad ki 40 tylli kiwei ki Ri haba iadei ba ka jingjia ha Pulmawa, Kashmir, u la ong ba kaba sngewsih ka long ba ym don ba kren eiei pat halor ki kam pyntriem jong ki Shipai India jan man la ka sngi pyrshah iaki Kashmiri kaba kynthup naduh ka jingpyniap pathar (genocide),  ka jingdon ki jingtep briew daki hajar (mass graves), bad da ki phew ngut ki jingshah leh beiijot ki kynthei (Mass rapes) kiba dang iaibteng.
U Bah Sainkupar u la pynkynmaw ia ka jingphla jong u Chief Minister barim ka Assam u Tarun Gogoi uba la kynnoh ba ka Sorkar India kaba pynbor iaka Sorkar Jylla ban shim iaka lynti jong ki jing pyniap ba jarjar (secret killings).
U General Secretary ka HNLC ula buh jingkylli balei ba na ka por sha ka por ka Sorkar jylla ka dan donkam ban buh kyndon ia ki ba ki dei ban wan pyndem shuwa ki tiar siat nangta sa iakren bad kane ka dei tang ka kam biej.
Ula ong ba ka Seng ka pdiang ia u General Secretary ka HNLC uba la shongthait kum Ksiang ban iakren ne kan thung da uno uno u briew uba ma ka ka ibit khnang ba kin iohi iaka jingshai jong ka sngi.
JOWAI: Ki kyrtong MDC jong ka Jowai South Constituency ki la pynpaw ïa ka jingmynjur jong ki halor ka jingduna nongialam ha Jaiñtia Hills Autonomous District Council (JHADC) bad ka jingma kaba ap ïa ka jaidbynriew lada ka la urlong ka Citizenship Amendment Bill (CAB), 2016.
Ki kyrtong ki la pynpaw ïa kane ka common platform bala pynlong da ka Dorbar Shnong Khimusniang mynta ka janmiet ha phyllaw jong ka inddor hall.
U MDC United Democratic Party (UDP) jong ka Jowai South u Ma Moonlight Pariat u la ong ba u la rai ban ïakhun biang ïa kane ka elekshon namar ba u dang angnud ban pyndep ïa ki kam kiba sah teng haduh mynta bad hadien ka jingmynjur jong ka Sorkar Kmie ban pynkylla ïa Sixth Schedule jong ka Constitution jong ka Ri India, ka jingkyrmen ka ap ïaka konsil ban wanrah ki kam pynroi.
U la buh ia ka jingkyrpad kaba rit jong u ha khmat ki paidbah jong ka shnong Khimmusiang bad Constituency ban ai lad biang ia u ban long u nongmihkhmat jong ki bad pyndep ïa ïaka iew thymmai jong ka konsil bad ban pynbha ïaka jingtreikam ka konsil ban wan ka roi ka par salonsar.
U Kyrtong jong ka NPP U Ma Saron Pasweth u la ïathuh ba lada kam dei na ka jingtreishitom jong u Conrad Sangma ka District Council ka la jan duh ha kane ka por ba pynmih ia ka ain Citizenship Amendment Bill (CAB) 2016 da ka sorkar BJP hynrei da ka jingshimkhia u Conrad ka BJP ka la pyndam noh ia ka CAB.
U la iathuh ruh ïa ki paidbah ba ka Sorkar Kmie ka la pynkylla kyrteng noh ia ka Autonomous District Council sha ka Territorial District Council bad u la kular ban pynkiew ia ka bhah jong ka district council na ka jinglum khajna marpoh khyndew.
U kyrtong shimet u Ma RK Ram Rymbai ula  ïathuh ba ka Sorkar BJP da ka jingthmu ban wanrah ia ki Hindu na Afghanistan, Bangladesh bad Pakistan sha Ri India lyngba ka ain CAB bad kane kan buh ia ka jingma kaba khraw ia ka jaidbynriew rit paid, hynrei donbok ba katei ka aiñ ka la ïap noh mynta.
U la ther tyngeh ia ki MDC jong ka JHADC kim bym shna aiñ ban iada ia ka jingshong khleh bad ia ka kam khaii pateng hynrei ki don por ban shna ain ban pynkiew tulop ialade wat haba ym don pisa ka Council bad kane ka pynpaw shai ia ka jingduna nongialam ne leadership ha JHADC.
U kyrtong shimet u Ma Pil Khyriem ula ther tyngeh eh halor ka jingai NOC pathar ia ki karkhana bad ia ka Toll Gate ha 7 Mer kaban sa wanrah ia ka jingeh ia ki nongshong shnong ka Ri Lum Jaintia namar kin hap siew khajna bad halor ka jingbun jong ki mynder ri ha Ri Lum kaba lah wanrah ia ka jingduh kam duh jam ia ki trai shnong.
U la bynniaw ruh halor ki jinglum pisa beain da kaba ong ka jingkhublei kti ha surok ka sdang naduh Khanapara bad kut shaduh Ratacherra.
U Kyrtong jong ka INC Bah Baitlang Pohsngap u la kop ba ka dei Congress party kaba la pynduh pyndam ïa ka CAB kaba la wanrah da ka sorkar BJP.
U la ong ba u ieng pyrshah ia ka jingpyndonkam pisa ha ka elekshon namar u thmu ban pynlong ia ka eleshon kaba khuid kaba suba.
U kyrtong shimet U Bah Dunno Nongpluh ula pynkynmaw halor ka jingnohsynniang jong u sha ka JHADC ha ka por ba long Executive Member bad u la kular ban pynbeit ïaka jingphiah constituency abd ka jingtreikam ka konsil.
JOWAI: Ki ba bun ki Dorbar Shnong ha rilum Jaiñtia kila dep shim rai lypa ïano ban vote haka elekshon bad kane ka pyndiaw ïa kiba bun ki samla ki ban thep ïaka vote kaba nyngkong ka jong ki haka MDC election.
Ka kynhun jong ki samla pule kila pynpaw ka jingsngewkhia halor ka jinglong jingman ha Ri Lum Jaiñtia namar ba ki Dorbar Shnong kila khleh politik.
Ki Dorbar Shnong jong ki katto katne ki shnong kila dep shim rai lypa ban jied ïa u kyrtong monlang uba la pynieng da ka shnong  bad ki nongshong shnong ruh kin kyrshan ïa uta u kyrtong ba ka kyrshan.
Haba kylli balei ba kim pyrshah ïaka rai jong ki Dorbar Shnong, ki katto katne ki samla pule (bym kwah pynpaw kyrteng) ki la ong ba katto katne ki nongïalam jong ka Dorbar Shnong hadien ba kila dep ïasyllok para ma ki bad ki shim rai ïa uno u nongshong shnong ne kyrtong ban jied kum u kyrtong monlang bad hadien kata kin sa pynlong ia ka Dorbar ba kumno re kumno ki pynrung ha ka khlieh ki nongshong shnong bad jied ia uta kum u kyrtong monlang.
Uwei na ki samla pule u la ong ba ka Constitution jong ka Ri India ka la pynkup bor ia ki nongshong shnong ïa ka hok ban kren laitluid bad pyrkhat ne leh laitluid ne kata ka freedom of speech and expression kaba mut u ne u ki don hok ban jied laitluid ïano ïano ha ka elekshon.
Hynrei kane ka jingjied kyrtong monlang da ka Dorbar Shnong kala iuhroit noh ïa ka hok jong ki nongshong shnong ban jied laitluid ïaki nongmihkhmat.
Kane ka rai jong ka Dorbar shnong kala wanrah ka jingbym sngewtynnad ïa kiba bun ki samla kiba dang shu ïoh vote thymmai bad lada ki mut ban leh pyrshah ruh ka wanrah ka jingshah tharai sniew na ki nongïalam shnong bad bun ki sheptieng ban ïaid pyrshah ïaka shnong namar ïoh jia ba shah kyntait haka imlang ka sahlang ne ka shah tait shnong.
Kine ki samla pule kila pynpaw ïaka jingbynniaw ba ka aiñ pynkup bor ïaki Waheh Shnong-Ka Jaintia Hills Autonomous District (Establishment of Elaka and Village and Election, Appointment, Powers, Functions and Sirdars of Dolloi/Sirdar and Waheh Shnong) Act 2015 namar ba kam shym la kdew shai ne khang ïa ki Dorbar Shnong khamtam u Waheh Shnong (katkum ka Sanad) ban ïasylla haki kam politik ne elekshon bad dei kane kaba ki pynmih ïaki rai kiba pyrshah ïaka hok jong u nongshong shnong.
“Ki don katto katne ki Dorbar Shnong kila dep rai jied nongmihkhmat bad la maham ruh ban pynduh ïaki jingiarap ia ki briew ba ialeh pyrshah ia ka rai ka Dorbar Shnong", la ong kawei ka longkmie kaba hapoh Jowai constituency.
Kaba phylla ba ka bor pynïaid elekshon haka Jylla ne ka District ki ialap ban pynlong ïaka jingthep vote kaba khuid kaba suba, hynrei kumba jia long ha Rilum Jaiñtia bun hi ki Dorbar Shnong ki ïasylla politik bad la dep pynbna sha ki lad pathai khubor ba rai kyrshan ïa u/ka kyrtong ha ki dorbar shnong bad ki bor pynïaid District ki leh kuman.
Mynta kine ki samla pule ki phai khmat tang sha ka ïing bishar High Court ban kan tuklar bad tehlakam ïaki Dorbar Shnong bad khang pyrshah ïaki shnong na ki kam elekshon bad ban jied kyrtong monlang.
JOWAI: Kawei ka longkmie kaba la tip kyrteng kum ka Tipshwa Suchiang 38 snem rta la suba ba ka la shah pyniap hala u jong u lok uba kyrteng u Adifine Law 37 snem rta ba na Umsalait, Iooksi.
Katei ka jingjia ka la jia haka 16 tarik haka ïing sah jong ki haka shnong Iooksi, West Jaiñtia Hills District.
Ki pulit marsien ïoh jingtip kila leit ban shimti ïaka metiap bad pynkit sha Jowai Civil Hospital, Ialong ban pyndep ïaka Post mortem, hynrei na kadaw jong ka bym don u SDM & HO ha Jowai la pyndep ïaka Post mortem haka sngi ba bud.
Ki pulit kila kem noh ïa u lok ka Tipshwa bad kila ïoh kurup ruh iaka wait ba bit snam na katei ka iing.
Ki Pulit kila dep register iaka case bad la pyngngat ïa u haka kyndon 302 IPC bad ka jingtohkit pyrshah ia u Adifine kala iaid shakhmat.
JOWAI: Ka Supreme Court mynta ka sngi ka la bthah ia ka Sorkar Kmie ban shim ia ka rai kaba khatduh hapoh shi bnai hato kan pyllait ne em ia ka Jylla Meghalaya na ka jingpyntreikam jong ka Mines and Mineral Development Act kumba la kyrpad da ka Sorkar Meghalaya.
Kane ka hukum kala mih hadien ka jingshong bishar ïa ka mukotduma DN No 3067 jong u snem 2018 bala ai pyrshah da u Ma Lber Laloo pyrshah ia ka All Dima Hasso Students Union.
Ha katei ka jingshim bishar, la iatai ba ka Coal Ministry jong ka Sorkar Kmie ka la dep ai ia ka jingmynjur ban pyllait ia ka Meghalaya na katei ka Act na ka bynta u dewiong bad ia u lignite bad ka la dep pyntip sha ka Home Ministry jong ka Sorkar Kmie ha ka 10-8-2015.
Shuh shuh ka Court ka la dep bthah ia ka Sorkar Kmie ha ka 7.5.2018 ban shim rai shwa ka 30-7-2018 halor kane ka ishu hynrei ka Sorkar Kmie kam pat shim rai haduh mynta.
U Additional Solicitor General uba mih khmat na ka bynta ka Sorkar Kmie u la iathuh ia ka Court ba ka Sorkar kmie ka la dep pan jingshai na ka sorkar Meghalaya ha u bnai December 2018 hynrei haduh mynta ka Sorkar Meghalaya kam pat ai jubab.
Halor ka jingdawa ban ailad ban shalan ia u dewiong, ka Court ka la ong ba ka dang ap ia ka kaiphod na ka technical committee bala thaw da ka Sorkar Meghalaya ban khmih halor ka jingdon jong u dewiong bala dep tih bad thew kumba la dawa da ki nongujor ha ka Court bad ka khmih lynti ia ka kaiphod hapoh saw taiew.
Halor ka jingdawa ban pynsangeh ia ka jingdie lilam jong u dewiong bala dep tih dep thew da ka sorkar da katto katne ki nongiasiad ain, ka Court ka ong lada ka Sorkar Kmie ka pdiang ia ka jingkyrpad jong ka Sorkar Jylla ban pyllait na katei ka MMD Act hapoh shi bnai te ka mut ka jingtih dewiong ka lah ban sdang biang bad ka jingdawa ban shalan dewiong bala dep tih bad thew kala kut.
Ka Court ka la bthah ia ka Sorkar Kmie ban pyndep noh ia ki kot ki sla kiba ia dei bad ka jingtih dewiong ha Meghalaya hapoh hynriew taiew bad ka court kan shong bishar biang ha ka 26.3.2019.
JOWAI: Baroh shi katta la ong ba ki thaiñ war ki dei ki jaka ba khuid, pynban kalong mar khongphong ha kaba la lap tyngkreiñ ba ka surok bah haka shnong Amlarem kala long ka jaka theh ñiut.
Naduh ka 18 tarik haduh mynta ka sngi ym don ba pynlang pynlum ïaki ñiut kiba mih na ki nongshong die jingdie ha Amlarem kaba la wanrah ka jingthud ka ïaid ka ieng u paidbah khamtam kali ba ki hap ban kiar ïaki ñiut bala lumthup shi jaka ha surok.
La ïathuh ba ka Amlarem kam don jaka bret ñiut bad ka jaka ba shait bret barabor ruh ki trai jaka kila thmu ban sdang tei jingtei bad la khang ban bret ïaki ñiut kiba mih na Amlarem.
Ka Sorkar India ka ialap ban pynlong ka ri kaba khuid lyngba ka program Swachh Bharat, kaba la sdang naduh u 2014 bad buh ka thong ban pynlong ïaka ri kaba khuid naduh ki surok, ki shynkiar ïing, ki jingtei ha sor bad nongkyndong ha ka sngi kha U Kpa ka Ri haduh u Risaw 2019.
Phewse kane ka thain kynthup ïaka Jowai, ka nongbah jong ka District West Jaiñtia Hills kata ka jingthmu ban wanrah ka khuid ka suba ka dang shimpor namar bym don kita ki bor ban pyrkhat kum ban pynlang ïaki ñiut ban kylla spah bad u paidbah ruh u iai bteng ban bret kat shaba lap ba shem.
JOWAI: Ka ding kaba klang kynsan kynsan kala bam duh ïaka kawei ka ïing ha Diengthare, Moodymmai hajan ka shnong Mookyndur, West Jaiñtia Hills hynne ka step sngi ba Ar.
Kane ka jingjia kala jia haka por kumba 10 baje mynstep bad ym lah ban tip na kaei ka daw ba jia kane ka pluh ïing.
Ka ding kaba klang jur kala bam duh ïa baroh kane ka ïing kaba don harud surok bah, kaba dei trai da I Kong Peaceful Phawa.
Ki paidbah kiba sakhi ïa kane ka jingjia kim lah leh eiei ban tem ïaka ding.
Ha kane ka jingjia ym don mano mano ba mynsaw.
SHILLONG: Shi sngi hadien ba u National President ka Bharatiya Janata Party (BJP), u Amit Shah u la ong ba ka seng kan sa pynkhie im biang ïa ka Citizenship Amendment Bill (CAB) 2016 lada ka wan biang ha ka bor, u Myntri ka tnad ki kam pohiing ka jylla, u James PK Sangma u la kren shai ba na ka liang ka National People’s Party kan ieng pyrshah beit CAB.
U Amit Shah u la ong ban pynkhie im biang ïaka CAB haka ka jingïalang  paidbah ba la pynlong da ka BJP ha Assam.
Une u heh nongialam ka BJP u la pyntikna ruh ba na ka liang u Myntri Rangbahduh ka Ri, u Narendra Modi un sa wanrah biang iaka CAB.
Kumban shu pynkynmaw, ka BJP kam shym la lah ban wanrah ïa CAB hapoh Rajya Sabha naka daw ka jingpyrshah jur ki party bapher bapher hapoh ka ïing dorbar.
“Ngi ieng skhem ha ka nongrim ba ka CAB ka buh jingma ym tang ïa ki nongshong shnong hynrei ia ka thaiñ Shatei Lammihngi hi baroh kawei," ong u Sangma haba iakren bad ki nongthoh khubor hynne ka sngi bad dei halor kane ngin ieng tylli lang kawei ban ïakhun pyrshah ïa ka CAB lada jia ba pynkhie im biang ïaka.
JOWAI: Ka Startup India Meghalaya Yatra kaba ïatreilang ka sorkar pdeng lyngba ka Ministry of DoNER bad ka Sorkar Jylla kala wan hiar sha nongbah Jowai bad kala pynlong ïaka prorkam ïamir jingmut bad ki samla pule ka tnad Commerce ha Kiang Nangbah Government College haka sngi Nyngkong.
U Aakarshan Sethi u Consultant jong ka Startup India, ula ïathuh ba ka jingthmu ba ka Startup India kala wan hiar sha kane ka thaiñ ka dei ban wan ïathir jingmut bad ki samla kiba kwah ban sengkam bad ba kin long ki nongai kam ym ki nongwad kam.
Naduh ba sdang ka Startup India da ki hajar ki samla ka ri kila myntoi na kane ka skhim bad shibun ki company kiba dang lai snem saw snem kila paw bha hapoh ka Ri bad kyntu ïaki samla ka thaiñ ban shimkabu na kane ka skim bad pynrung kyrteng ialade ban ieng hala ki jong ki kjat.
“Ka Startup India kadei ka shlem ban ai mynsiem, ban hikai kumno ba ki samla ki tynrong halade ïaka jingkitkhlieh ban seng kam da ki buit thymmai bad ban ai kam ïa kiwei kiwei ruh.
Phi ki samla phi dei ki lawei jong ka ri, phi dei ban long ki nongïalam bad nongaikam", la ong u Aakarshan.
U Aakarshan ula ong ba haba sdang ïa kano kano ka kam dei ban lah ruh ban weng ïaki jingeh jong ka kam ban poi sha ka thong bad ban kiew ka kamai ka kajih.
Ula ong ruh ba lyngba ka Startup India yn hikai ha baroh ki liang ïa ki lad kumno ban kyntiew ïa ki jait kam bapher bapher bad ka sorkar kan iarap ban pyniar iaka kam la haka koit ka khiah, ka pule ka puthi, ka kam seng kharkhana, company bad kiwei kiwei kyntiew ïaka lad iohkam iohjam.
JOWAI: Ki shipai Border Security Force (BSF) kila ïoh kurup 10 tylli ki masi kiba suba jur ba thmu ban shalan tuh sha Bangladesh.
Ki Shipai BSF kila ujor ka ejahar ha Muktapur Police Patrol Post bad la ïathuh ba ïa kine ki masi la kurup na Muktapur BOP haka 14 tarik une u bnai por 1:20 AM.
Na kaliang ki Pulit kyntu ïaki trai masi ba jah masi ban wan mih ha Muktapur Police Patrol Post ha ki sngi longtrei.
Kumban shu pynkynmaw ba ha kine ki khyndiat bnai da ki phew phew tylli ki masi dab ki shipai kila ioh kurup kiba la kot da ki phew phew lak tyngka na katei hi ka juh ka khappud.
JOWAI: U slap ha ryngkat ka lyer bad u phira ba nyngkong jong u snem kila wan hap ha ki katto katne ki shnong ha khappud Meghalaya-Assam bad Bangladesh ha Rilum Jaiñtia.
Ka khubor kaba ïohlum thikna ba u slap ula hap naduh hynnin ka miet Saitjaiñ ha ryngkat ka lyer kaba khamjur bad ula slap ula bteng ban hap haduh hynne ka Sngi U Blei ha kylleng ki jaka.
Ha ki thaiñ khappud Meghalaya-Assam bad Bangladesh kum ka shnong Umkiang, Umkiang Pahar, Ratacherra, Huroi la hap u phria bad ym la shym la neh slem haka por nohphaisngi jong ka Sngi U Blei.
Ka khubor ka ïathuh ba u phria ula pynjulor malu mala ïa u sla tympew, haki jaka rep jong ki nongshong shnong.
SHILLONG: U nongaiktien ka Congress ha Jylla, u Bah HM Shiangpliang u la pynpaw baka party Congress ka pdiang sngewbha bad ka donkam ïaki nongialam ba pawkhmat ka Jylla ban pynïasoh sha ka party.
Ha kajuh ka por ula ong ba lada u Bah Ardent Miller Basaiawmoit u rai ban pynïasoh bad ka Congress na ka liang ka party kan pdiang sngewbha ïa u sha ka party.
U Bah Ardent Miller Basaiawmoit u dei u nongialam rangbah barim ka seng Hills State Peoples Democratic Party (HSPDP) bad dang shen u la iehnoh ïa kane ka party, hynrei kala don ka jingai ksai ba u bah Ardent ulah ban pyniasoh sha ka Congress.
U Bah Shiangpliang u la ong, “Ngi donkam ia ki nongïalam kiba biang bad lada ki rai ban wan pynïasoh sha ka party, ngi pdiang sngewbha khamtam kum ïa u Bah Ardent sha ka Congress.
Ka jingkhang jong ka Congress ka plie iaki nongialam ba paw hapoh ka Jylla lada na ka liang ka party kaba ki don kim khein briew shuh ïa ki.
U Bah Ardent ym pat ai ka rai, hynrei shen yn sa pynbna, la ong u Bah Shangpliang.
JOWAI: Ka Jaintia Public Works Department Muster Roll Workers & Labour Union (JPWDMW&LU) kala mana ïa baroh ki nongtrei muster roll ba kim bit ban ieng rynsan ban ialap elekshon naka bynta uno uno u kyrtong.
Ka JPWDMW&LU kala pynbna ïa kane  haka jingïalang paidbah jong ka synjuk kaba long ha Enowell Hall, Amlarem haka sngi Nyngkong.
Ha kane ka sngi ka JPWDMW&LU kala thaw ruh ïaka tnad JPWDMW&LU, Amlarem Unit.
Ki nongkitkam ka JPWDMW &LU, Amlarem Unit ki kynthup ïa President u Ma Valiant Sing Pohkyrnu, Vice President u Ma Medinand Mukhim, General Secretary u Ma Manywell Tongper, Assistant General Secretary u Ma Owanli Tariang, Treasurer ka Kong Pynskhem Nongpluh ha ryngkat bad ki 7 ngut ki executive member.
U KL Pariat President JPWDMW&LU haba kren ula iathuh baka sorkar MDA kala mynjur ban pynkiew ïaka bai nongsngi kaba T.196/ shisngi sha ka T.300 shi sngi bad ka sorkar kan siew da kaba thymmai naduh u Risaw 2018.
Ha ka juh ka por ula ïathuh ba la pynjlan ïaka por shongthait ki Muster Roll naka 58 snem sha ka 60 snem bad ka sorkar kala mynjur ruh ïa kiwei kiwei ki jingdawa ka seng.
Kiwei kiwei kiba kren ki kynthup ïaka Kong D. Ïakai Vice President JPWDMW&LU kala ïathuh ïaka rukom ioh arrear bad kiwei kiwei ki jingsiew ba ki muster roll sha ka tnad Labour.
U Ma L Nartiang Branch Manager ka Meghalaya Apex Cooperative Bank Pvt. Ltd, Amlarem, ruh ula ïadonlang bad ula pysngew ïaki lad jingiarap ba ka bank ka lah ban ai sha ki nongtrei muster roll.
JOWAI: Ka Balang Katholik Kyndongtuber, Mooksiang Parish, West Jaiñtia Hill District kala pynhap pyrda ïaka jingrakhe lyngkhuh snem ba 100 snem ka jingïaid lynti ka balang haka sngi U Blei, ha Kyndongtuber.
La pynkut ïaka jingrakhe da ka jingïaid procession Iukharist ha kaba da ki hajar ngut ki riewngeit napoh ka Jyllaniam Jowai kila iashimbynta.
La wan sakhi da ki riew ngeit ka Balang Presbyterian, Church of North India, Niamtre bad kiwei kiwei kiba shah khot sngewbha.
Ha ka jingknia Mass bakhuid la lamkhmat da u Most. Rev. Victor Lyngdoh DD, Bishop ka Jyllaniam Jowai ha ryngkat ka jingsynran ki Lyngdohsohblei kiba wan na ki Parish bapher bapher jong ka Jyllaniam bad nabar.
U Bishop Victor haba sam ïaka ktien U Blei ula ong ba ngi dei ban shaniah ha u Blei haka jingim ba man la ka sngi.
U ba duk u dei ban sngewthuh ïaka jinglong duk bad shaniah ha u Blei.
Ka spah bunsien ka pynsarong ïa u briew bad u briew bunsien u shah tynjuh ha ki jingtynjuh ba har rukom kane ka pyrthei.
“Kum u briew ngi dei ban shaniah ha U Blei bad ngi dei ban long kiba sngewrit bad sngewthuh ïaka jingeh kiwei", la ong u Bishop ka Jylla niam Jowai.
La nangpynkhraw shuh shuh ia kane ka sngi da ki jingrwai na ka kynhun nongrwai Trinity na Shillong bad na ka kynhun nongrwai jong ka Balang Presbyterian Kyndongtuber.
Haka jingiaid Procession Iukharist hapoh ka shnong Kyndongtuber la lamkhmat da ka Savio Juniorate Band Shillong bad mar ia sdang ban iaid ia ka Procession sdang ka jinghap slap, hynrei ka jingïaid Procession kala iaid beit iaid ryntih da kaba shongkun.
SHILLONG: Ka samla Tanvi Raksam Marak (20) kala rah ïaka pansngiat bha briew – ‘Miss Meghalaya 2019’ ba la pynlong da ka Meghalaya Tourism Youth Development Society (MTYDS).
Ia kane ka pansngiat thei bhabriew ka jylla la pynlong da ka Meghalaya Tourism Youth Development Society (MTYDS) ha ryngkat ka jingiasnohkti lang bad ka ‘Glamanand Supermodel India’ ha ka 16 tarik une u bnai ha Bakur, Dawki bad la lah ban pynlong biang hadien 21 snem.
Ka Tanvi Raksam Marak ka la ioh ia ka nam lah duh ban deng ia ka pansngiat ryngkat bad ka khusnam pisa ba T.1 lak, bud sa ka Sanwaka Surong ha ka kyrdan 1st runner’s up bad ka Nazareen Kharubon ha ka kyrdan 2 nd runners’s up.
Ia kine ki thei bhabriew ka Meghalaya la wan ban bishar da 6 ngut ki ‘riew shemphang ha kane ka kam ba kynthup ia ka Miss India Earth, 2018, la Deepika Vaid bad u Amjad Khan Pathan uba dei u director ka Glamanand Supermodel India.
Na ka liang u Bah Daniel Khongsit uba dei Waheh shong ka Bakur bad kumjuh uwei na ki nongialam ka MTYDS u la ai khublei ia baroh ki nong iashim bynta bad khamtam ia ki hajar ngut paidbah kiba la ai ka jingkyrshan da kaba sakhi ia kane ka jingiakob kaba jop.
JOWAI: Ka National People’s Party (NPP) kala pynlong ka jingsngap ba jar jar kum ka dak ban pynpaw ka jingsnewlem halor ka jingjia shah pyntbhei bomb ki shipai CRPF haka kynhun lehnoh ha kaba 40 ngut ki shipai kila duh ei iaka mynsiem.
Kane ka jingjia shah pynbthei bomb kala jia haka 14 tarik haka District Pulwama, Jammu and Kashmir bad ka kynhun lehnoh na Pakistan kala kam ba donkti ban leh iaka jingpynbthei bomb ba shyrkhei.
Baroh kawei ka ri kala iam kthang halor kane ka jingjia bad pynpaw ka jingsngewlem.
Kumjuh ki seng sain hima sima ruh ba kynthup iaka BJP, Congress bad kiwei kiwei party kila shim iaka rai ban pynrem halor kane ka jingjia bad la shim iaka rai ban ieng tylli ban iakhun iaki kam pyntriem hapoh ka Ri.
Ïa kane ka jingsngap ba jar jar la pynlong haka jinghiar ialap elekshon MDC u Myntri Rangbah ka Jylla u Conrad K Sangma sha East Jaiñtia Hills District haka sngi Saitjaiñ.
La iadonlang  u Ma Sniawbhalang Dhar Myntri ka Sorkar Jylla  bad ki kyrtong NPP na Sutnga Narwan u Ma Seiborlang Shadap, Sutnga Nongkhlieh u Ma Silbinus Sukhlain, Sumer- u Ma Rolling Son Dkhar, Saipung u Ma Lalminga Ngamlai, Narpuh u Ma Mongol Sing Tyngkra, Bataw Lakadong u Ma Joinriwel Pyrtuh, Rymbai Khliehriat ka Kong Violet Lyngdoh, Musniang Rangad Phasmon Dkhar, Tuber u Kerbhame Dkhar bad kiwei kiwei ki nongialam ka party bad ki nongkyrshan na kylleng ka District.
SHILLONG: Ka kynhun jong ki sengbhalang na West Khasi Hills District kila pynher da ki lama iong bad ki jingthoh pyrshah ïaka sorkar MDA halor ka jingpheil jong ka ban pynbeit ïa u pud u sam ka Jylla Meghalaya bad ka Assam haka jingïalap elekshon ka NPP mynta ka sngi ha Nongstoin.
U Symbud Myntri Rangbah ka Jylla u Prestone Tynsong ula hiar sha Nongstoin, West Khasi Hills District naka bynta ban ialap elekshon haki ar tylli ki konsil ka ban long haka 27 tarik une u bnai.
Phewse ula shah rah da ki lama iong ha ka kynhun sengbhalang ba kynthup ïaka Hynniewtrep Youth Council (HYC), West Khasi Hills Students’ Union (WKHSU), Western Youth Federation (WYF), Hynñiewtrep Achik National Movement (HANM) kiba pynpaw ka pyrshah jur halor ka jingïakynad ki nongshong shnong bad ki pulit Assam ha shnong Umwali kaba don hajan ka Langpih, ka shnong khappud Meghalaya Assam ha ki khyndait sngi.
Ha kane ka jingjia bun ngut ki nongshong shnong kila mynsaw kynthup ïaki longkmie haka jingshah kawut lathi kulmar u pulit Assam.
U Bah Tynsong haka jingialap elekshon jong u; ula ong b aka NPP kan pynthikna ban mynjur ban pynlong aiñ ïaka  Village Administration Bill kaba la mynjur da ka Khasi Hills Autonomous District Council (KHADC).
Kane ka bill ka dei ban pynkup bor ïaki nongialam shnong, hynrei haduh mynta ka dang sahteng ban ïoh ka ijingmynjur u Lat ka Jylla.
Ula iaroh ïa u Myntri Rangbah ka Jylla Conrad K Sangma ba u shimkhia ban pynbor ïaki party bapher bapher ha sorkar pdeng ban pyrshah ïaka Citizenship Amendment Bill (CAB).
“Ngi donbok ban ïoh kum une (Conrad) u nongmihkhmat uba la lah ban wanrah ka jingïatylli ki jylla ha ka thaiñ shatei Lammihngi", la ong u Tyngsong bad kyrpad ïa u paidbah ban kyrshan ïaka NPP ha kane ka elekshon ban wan.
JOWAI: U Conrad K Sangma, National President jong ka National People’s Party (NPP) bad u Myntri Rangbah jong ka Jylla Meghalaya ula hiar sha East Jaiñtia Hills District haka sngi Saitjaiñ ban ïalap elekshon MDC ka ban long ha u Rymphang 27 bad pan ka jingkyrshan jong u paidbah ban pynjop ïaka NPP ha JHADC.
U Conrad ula hiar nyngkong ha Khliehriat bad hadien ula leit sha ka shnong Sutnga.
La synranlang ïa u da u Myntri ka Sorkar ka Jylla ba dei peit ïaka tnad C&RD bad Transport u Ma Sniawbhalang Dhar, u State President NPP Dr. WR Kharlukhi, u NPP West Jaiñtia Hills District President u Ma Octomewot Lamin haka jingiadonlang ki MLA barim ka thaiñ bad kiwei kiwei.
Ka East Jaiñtia ka don 9 tylli ki MDC Constituency jong ka Jaiñtia Hills Autonomous District Council.
Ha baroh kine ki constituency ka NPP kala pynieng kyrtong ba kynthup ïa kawei ka longkmie ka Kong Violet Lyngdoh, ka MDC ka Rymbai Khliehriat.
Kiwei kiwei ki kyrtong na ka Sutnga Narwan u MDC barim u Ma Seiborlang Shadap, Sutnga Nongkhlieh u Ma Silbinus Sukhlain, Sumer- u Ma Rolling Son Dkhar, Saipung u Ma Lalminga Ngamlai, Narpuh u Ma Mongol Sing Tyngkra, Bataw Lakadong u Ma Joinriwel Pyrtuh, Musniang Rangad Phasmon Dkhar, Tuber u Kerbhame Dkhar.
Baroh kine ki kyrtong MDC ki ïadonlang.
U Conrad Sangma ula ong ka sorkar MDA hapoh ka jingialam jong u kala pyrshang tyngeh ban ïakren bad ka sorkar pdeng halor ka jingkhang tih dewiong bad ka kam shallan dewiong bad la leh katkum ka jiingdonkam bad ki kyndon ha kaba iadei bad ka kam tih dewiong.
Ula ïathuh halor ka trei shitom ka sorkar jylla hapoh ka jingialam jong u ban ïakynduh ïaki seng sain hima sima bapher ban pynbor ïaki ban pyrshah ïaka CAB hapoh ka Rajya Sabha.
“Ka jingitylli bad ka jingmih ki paidbah ki kynhun sengbhalang bapher bapher, ka jingthmu ban pynlong aiñ iaka CAB kala pulom", ong u Conrad bad bynrap ba lada ka CAB ka long aiñ kan ktah iaka thaiñ shatei lammihngi baroh kawei.
Ula khot la wer ïaki paidbah ban kyrshan ïaka NPP khnang ban kan ioh ka jingjop ba kan lah ban trei khambha ban wanrah iaka roi ka par.
JOWAI: U Chief Executive Member (CEM) jong ka Jaiñtia Hills Autonomous District Council (JHADC), U Ma Madonbai Rymbai  ula shah kynnoh ba u thmu ban lehbor ïa kawei ka kynthei kumba lai bnai mynshwa ha Nongbah Delhi.
Kane ka kynthei haka 12 tarik une u bnai Rymphang kala mudui da ka jingujor ejahar ha Women Police Jowai Police Station pyrshah ïa U Ma Madonbai Rymbai  bad kynnoh ba u thmu ban batbor ïaka ha nongbah Delhi, hynrei tang hadien shi sngi la weng noh ïaka jingujor.
U Superintendent of Police West Jaiñtia Hills District, Bah Lakador Syiem ula ong ba ki la ïohpdiang ïaka jingujor ejahar haka 12 tarik une u bnai bad kila phah noh ïaka sha ki Pulit Delhi naka bynta ka jingtohkit.
Ula ong ba katkum ka ejahar, kane ka jingjia kala jia ha u bnai Naiwieng 2018 bad kynnoh pyrshah ïa u CEM JHADC.
Katkum ka ejahar kaba la ujor katei ka kynthei ha Women Police Station, Jowai ba u Ma Madonbai bad u paralok jong u ki la ïalam ïa ka sha Delhi bad haba poi sha Delhi ula thmu ban lehbor ïaka, hynrei kala lait da ka said.
Haba la wan phai ula phone bad pan map kumjuh ula kular ban aikam ïaka ha JHADC bad ula ong ba kam dei ban phla ïa kane ka jingpyrshang batbor jong u ïa ka.
Dei namar jingtieng kam shym la ujor ejahar pyrshah ïa u, hynrei hadien ba kala pyrkhat janai kala rai ban ujor ejahar.
Kaba phylla tang hadien shi sngi kane ka kynthei kala weng ïa ka jingujor bad kala ong ba kala ujor ejahar namar ka jingdom.
La pynpaw ba kala weng ïaka ejahar da ka mon laitluid bad ym don mano mano ba pynbor ne ai jngmut ïa ka.
U Ma Madonbai u la dep shim bail naka ïingbishar jong ka District 15 sngi.
U Ma Madonbai Rymbai, u la kyntait mardor ïa kane ka jingkynnoh kane ka kynthei bad ula ong ba “kadei tang ka jingpharep bad pynjah burom ïa nga.
Nga suba jur baka dei ka jingkynshoit jong no re jong no bad ki dei ki nongshun haka kam politik jong nga".
U MDC ka Khliehtyrchi-Sohmynting MDC ula ïathuh ba haka jingleit Delhi jong u ha bnai November, mynshem snem ula mih marwei bad  ïakynduh ïaki paralok MDC ka Musniang Rngad u Phasmon Dkhar, ka MDC jong ka Khliehriat Rymbai MDC ka Kong Violet Lyngdoh bad katei ka kynthei.
Haka por kaba u don sha Delhi u khlem rung ha ka kamra ha Hotel ba sah katei ka kynthei bala kynnoh pyrshah ia u.
U ma Madonbai u la ïathuh ba ka Kong Violet bad katei ka kynthei ki la rung tang shiphang ha ka kamra ba sah ma u bad u ma Phasmon u don ryngkat ha kata ka por.
U ma Madonbai U MDC Sohmynting Khliehtyrshi un ïakhun para marwei bad u kyrtong shimet u Ma Lakhon Dkhar ha kane ka elekshon MDC sha ka ïing dorbar thawaiñ ka JHADC, kaban long haka 27 Rymphang.
U ma Madon dangshen ula kynnoh ba u MLA ka Nartiang u ma Sniawbhalang Dhar u la shet kylla ïa u bad kyrshan ïa u Ma Lakhon Dkhar ha jaka ban kyrshan ïa u kum u kyrtong ka party.
JOWAI: U Waheh Shnong ka Nongtalang Misison u Ma HB Rymbui, ula ong baka shnong Nongtalang Misison ka angnud ban ïoh ka nam Digital Village.
“Ka shnong kan shong pyrkhat sani bha ban phah ïa ki khynnah samla ban shah hikai kor Computer ban kin ïoh myntoi na ki skhim ba bunjait jong ka sorkar kaba tip mynta kum ka Digital India.
U Waheh Shnong Nongtalang ula ong haba kren haka jinghikai kynshew pisa pilaiñ bad PMGDISHA kaba long haka shnong Nongtalang haka sngi Thohdieng.
Ïa kane ka jingai jinghikai la pynlong da  State Bank of India, Amlarem Branch bad ka CSC e-governance, Meghalaya halor ka skhim PMGDISHA badka   Financial Literacy Camp kaba bei pisa da ka NABARD.
U Joshua Lyngdoh uba long u nongpeit ïaki CSC ha kaba ïa dei bad ka e-governance, ka Digipay, ka Telelaw, ka Telemedicine bad ka PMGDISHA.
Ka e-governance ka dei ka jingïarap lyngba ki CSC ba ki paidbah ki lah ban ïoh jingïarap kum kaba applai Schedule Tribe Certificate bad kiwei kiwei, ka Digipay ka jingïarap ban siew ïa ki jingdonkam kum ki ban ïaleh entrance test bad kiwei kiwei, ka Telelaw ka jingïarap ha kaba ïa dei bad ki kam aiñ bad ki lad ïoh jingïarap naka bynta ka koit ka khiah.
Kine baroh lah ban ïoh da kaba rung ha ki CSC kiba don ha ki shnong ki thaw jong phi.
Ula ban jur ha kaba ïa dei bad ka PMGDISHA kaba long ka lad ba ki nongshong shnong kiba don ha ka rta naduh 18 haduh 60 snem kin ïohlad ban hikai ba kin nang ban leh computer.
U Jiayur Rahman uba long u Branch Manager jong ka State Bank of India Amlarem haba kren u pynshai shaphang ki loan bad ki rukom thep pisa babun jait ba don ha ki bank.
La ïoh ruh ïaka jingkren na u V.
Khonglah uba la kren halor ka mat ki social security ha ki Bank bad  ka Ka Ameecia Pariat iba long i District CSC e-governance West Jaiñtia Hills District.
U ma Thomlin Nongpoh uba long u nongpynïaid  jong ka Community Service Centre haka shnong Nongtalang ula batai shai shaphang bun ki lad jingïarap kiba ki paidbah ki lah ban ïoh lyngba kine ki CSC, kiba mynshuwa la tip ïa ki kum ki Rainbow service.
Ula ong ba mynta la lah ruh ban plie ïa ki bank account bad kumjuh ruh ban ïoh ïa ki jingshakri kiba dei ban ïoh na ki bank hala shnong hi lyngba ka CSC.
U HH Mohrmen uba long u riewshemphang uba la ai ïaka jingkren jong u halor ka jingdonkam ban kynshew pisa ha bank, ban nang ban pyndonkam ïa ki bank.
La maham ban long husiar na ki riewsniew bay m bit ban ai Pin number sha kiwei.
Ula ong ruh ba ym dei ban ngeit ïa ki e-mail ne ki SMS ba shait pan ki nongthok nongshukor ban ïoh tuh ïa ka pisa kaba ki paidbah ki don haka Bank.
JOWAI: Ki paidbah nongshong shnong ka thaiñ Raliang kila kynnoh ba ki nongtrei ka SBI Raliang Branch ki pan ïa u Aadhaar number ba kin plie ïaka account thymmai.
Ka Khasi Students’ Union (KSU) Laskeiñ Circle haka sngi Balang; hapoh ka jingialam u Balawan Suchiang President bad u Peter Ram Sutnga General Secretary kila leit ban ïakynduh ïaka Branch Manager ka Bank  ban pan jingpynshai ba balei ka bank ka pan aadhaar haba ki nongshong shnong ki thmu ban plie account, kaba ka iingbishar ba hakhlieh duh ka ri kala ong ba ym donkam aadhaar ha ki bank.
Na ka liang ka Branch Manager SBI, Raliang kala ong kam don kano kano ka jingbthah ïaki nongtrei ka bank ban pan ïa u Aadhaar nomber, hynrei kane baroh ka mih ka dei naka jingleh stad bad leh thurmur jong ki katto katne ki nongtrei ka bank ha kane ka branch.
RATACHERRA: Ki shipai iada khappud Border Security Force (BSF) jong ka 97 Battalion kaba don ha Ratacherra, East Jaiñtia Hills District kala ai jingiarap iaka skul Wellington Jungai Memorial Secondary School.
Kane ka jingiarap jong ka BSF, ka dei na ka skim iarap ïaki shnong khappud ban don ka jingiajan hapdeng ki paidbah bad ki shipai lyngba ka Civic Action Programme.
Ki BSF kila ai jingiarap sha katei ka skul da ka Solar Light, Computer bad la aiti ïaki haka sngi Palei sha Headmistress ka skul ka Kong C. Tympangmon Pohiing U Arvind Kumar, DC/QM jong ka 97 Bn BSF, u Waheh Shnong u Ma Khamsngurbha Pohiing, ki khynnah kila iadonlang bad kiwei kiwei.
JOWAI: Ka District Medical & Health Officer West Jaiñtia Hills District kala pynhap pyrda ïaka jingrakhe dap san snem ka jingpyntreikam ïaka skim Rashtriya Kishor Swasthya Karyakram (RKSK) da ka jingïakop ‘rang bad ‘thei bhabriew haka sngi Palei ha District Library Auditorium, Jowai.
Ïa kane ka ïakop bha briew la tip kum ka Miss & Mr Chrysalis.
Na ki ‘thei bhabriew; ka Rimaya Passah jop ïa kane ka jingïakop, ba ar ka Payadani Lhuid bad ka Sima Lamin kala ïoh ïaka nam lahduh balai.
Naki ‘rang la ïohrah da u C. Vivian Rymbai, ba ar u Jeremy Talang bad ka nam balai u Samuel Shylla Kum ka rukom la don ka jingpyni riam ‘Traditional Round, Casual Round’ bad ka ‘Question-Answer Round’ Ha kane ka jingïakop ïadonlang u Ma MC Rymbui, Waheh Shnong Lion Mission Compound, ka Dr. VJ Laloo District, Nodal Officer RKSK, Hameshaniah Suiam RKSK Brand Ambassador bad kiwei kiwei.
U Ma Rymbui haba kren kum u kongsan ula kyntu ïaki samla ban sumar syndong ïaka akor ka burom bad ban kiar na ki jingmmlien ba sniew, kiba ktah ïaka imlang ka sahlang.
Ka Daina Tongper na ka District Mental Hospital, Jowai kala kyntu ïaki samla ban peit sha kiba bha tam haka jingim bad ym dei ban duh jingkyrmen haka jingim nalor ban long kiba la kloi ban iarap ïaki briew kiba don jingpang haka bor pyrkhat bad ban ïasyllok bad ki ban kin ïoh jingsumar.
Ka RKSK ka dei ka skhim naka bynta ki khynnah bad kiba sdang samla kaba la mang kyrpang ban hikai ba kin bam ïaki jingbam kiba tei ïaka met ka phad, ban pynbha  haka kha ka pun nalor ban lait na ki jingmlien ba sniew bad kiwei kiwei bad kumjuh ban hikai iaki samla ban kilong ki myntoi ka imlang ka sahlang.
JOWAI: Shi bynta ka jingpynkhreh ïaka jingjied nongmihkhmat MDC bad MP; ka West Jaiñtia Hills District Executive Force ha ryngkat ka jingïatreilang bad ka ophis u Deputy Commissioner (Election), West Jaiñtia Hills District kila pynlong da ka jingniah thuk paidbah na sor Jowai sha Amlarem ban pynsaphriang ïaka khubor halor jingkordor ka ‘Vote’, ka hok jong u/ka bala dap 18 snem shaneng.
Ïa kane ka jingniah thuk thuk kaba don lang ryngkat bad ka kynhun niah thuk thuk Royal Enfield Riders jong ka Meghalaya Police la pynlong ha ka sngi Palei.
Kane ka rally niah thuk kaba tip kum ka ‘Love to Ride, Love to Vote’ kaba phang pdeng ka dei “Free, Fair and Peaceful Conduction of Election".
La sdang ïa kane ka jingniah thuk na ophis u Deputy Commissioner, Jowai naduh ka por 8 baje mynstep bad la kaweh ïaka lama da ka Additional Deputy Commissioner, kaba long ruh ka RO District Council Election ka Kong RS Manner.
Haba la poi ha Amlarem ka la don ka jingïalang kaba lyngkot ban pynsngewthuh ïa u paidbah halor ka jingkordor ka kawei pa kawei ka vote jong u nongshong shnong.
U Superintendent of Police West Jaiñtia Hills District u Bah Lakador Syiem, ka Kong JU Kharpuri, In-charge Sub-Divisional Officer (C) Amlarem Sub Division bad kiwei kiwei kila ai jingkren ban pynsngewthuh ïa u paidbah halor ka jingkordor ka vote ban jied ïaki nongmihkhmat.
“Kawei pa kawei ka vote kalong kaba kordor; kum ki nongthep vote phi dei ban puson bad pyrkhat janai bha shuwa ban jied ïa u nongmihkhmat khnang ba kan wanrah jingmyntoi ïaka Ri bad ka Jaidbynriew." la ong U Bah Lakador.
“Ki nongshong shnong kiba la ïoh ïaka hok thep vote, pyndonkam hok ïaka vote da ka mynsiem ba don ka jingsngewthuh bad ka jingkitkhlieh ban saiñdur ïala ka Ri".
JOWAI: Ka Dorbar shnong Pamrakmai Shnong kala pynbna paidbah ba kala mana bad maham ïa baroh ki nongkyrshan ne nongialam kiba nabar ka shnong ban khring vote da kaba pyndonkam tyngka pliah bad ban leh jakhlia haka jingialap elekshon hapoh shnong Pamrakmai.
Kane ka jingmana kan treikam ïa baroh ki kyrtong MDC na Muthlong Sohkymphor, lada lap ba uno uno u nongkyrshan ne nongialam jong u kyrtong ba ki leh pyrshah, u kyrtong uba ki kyrshan un hap ban kitkhlieh.
Ka Dorbar Shnong ka kyntu ïa baroh ban iatreilang bad ka shnong ban ïaid beit ïaid ryntih ka jingialap elekshon bad baka elekshon kan long kaba suk kaba saiñ haryngkat jinglehkhuid khlem da bret pathar iaki bitor ki plastic haka jaka ialap elekshon.
U Secretary Shnong Pamrakmai Tbn. IK Rymbai ula ong ba ïa kane ka rai la shim haka 14 tarik Rymphang ha ka jingialang jong ka dorbar shong ha ka jingïadei bad ka jingialap Election MDC sha ka ïing dorbar thawaiñ ka JHADC.
Ka Shnong Pamrakmai Shnong ka pdiang sngewbha ïa baroh ki kyrtong ban ialap elekshon hapoh shnong, hynrei la kyntu ba kin bud ryntih ïaki kyndon bala buh ka bor district bad ka bor pynïaid election.
SHILLONG: Ki dkhot ka Khasi Students Union (KSU) ha ryngkat ki sharak dongmusa bad ka jingpynbthei ïa ki bom pataka, kila pdiang burom ïa ki nongialam ka KSU bad ia u Chairman ka North East Students’ Organization (NESO) u Bah Samuel Jyrwa haka miet sngi Palei ha Jaiaw, Madan Weiking, Shillong halor ka jingjop ban pynpulom ïaka jingthmu wanrah ïaka CAB ha Rajya Sabha.
Une nongialam ka NESO bad kiwei kiwei kila her sha nongbah Delhi haka taiew bala dep ban kyrpad ïaki nongïalam ki seng saiñ hima bapher ban pyrshah ïaka CAB ha Rajya Sabha, kaba la pynpulom noh ka jingthmu wanrah ïaka CAB haka Rajya Sabha bad kala iap artad.
Ha kane jingpdiang burom la ïadonlang ki sengbhalang ba kynthup ia ka SSSS, FKJGP, TULBA, Shillong Assamese Social Cultural Student Association (SASCSA) bad kiwei kiwei.
Shuwa kane la pdiang burom ruh ïa u Bah Samuel Jyrwa Chairman ka NESO bad ki dkhot sengbhalang ha Guwahati airport da ki nongialam ka NESO.
U Bah Samuel Jyrwa ula ong ba “ka sorkar India ka thmu ban thombor ïa ngi la 50-60 snem mynshuwa bad mynta ka jingthmu ka long ban thombor sa da ki paidbah na Bangladesh ban pynkylla madan lut ia ka ri ka jong ngi bad ia ka thain Shatei Lammihngi hi baroh kawei."
U la khublei ruh ba da ka jingtrei shitom bad ka jingïatylli jong ki sengbhalang ha ka thain Shatei Lammihngi kaba la lah pynpulom iaka jingthmu pynlong aiñ ka CAB. Naduh 2016, ka NESO kala ieng pyrshah iaka CAB, hyrnei ka sorkar India kam patiaw bad ha kane ka kynti da ka jingmih u paidbah bad ki sengbhalang bapher naduh Khasi Students’ Union (KSU), ka All Assam Students’ Union (AASU), ka Naga Students Federation (NSF), ka Mizo Zirlai Pawl (MZP), ka Twipra Students’ Federation (TSF), ka All Manipur Students’ Union (AMSU), ka Garo Students’ Union (GSU) bad ka All Arunachal Pradesh Students’ Union (AAPSU) kala pynurlong ïaka jingdawa.
Ka NESO ka ai khublei iaka Sorkar Meghalaya ha ka jingialam u Conrad K Sangma bad ka Sorkar Mizoram ha ka jingialam jong u Zoramthanga bad ki sengbhalang bapher bapher, ki seng longkmie bad kiwei kiwei de kiba la ieng shlur ban pyrshah ia ka sorkar kmie.
Ka NESO ka ai khublei ia u Nitish Kumar Myntri Rangbah jong ka Bihar bad ia ka party jong u ka JDU kiba la rai ban pyrshah ia ka CAB ha ka National Executive Council bad ka Seng ka ai khublei ruh ia ki seng sain hima sima bapher bapher kum Shiv Sena, Congress (I), SP, BJD, TMC, DMK, SAD, NPP, AGP, TDP, BPF bad kiwei de kiba la pyrshah ia ka CAB.
“Wat la ka CAB kala iap, hynrei ki dang don sa lai tylli ki “Notification bad Order", kata ka dei; ka Foreigners Act 1946 ban ailad iaki nong Bangladesh ban wan sha kane ka ri, Long-term Visa ban sah bun bun bnai bad ka Passport Entry ban ailad ban rung sha kane ka ri bad ia kine ki Notification ruh hap ban pyndam syndon bad iada ïaka ri bad jaidbynriew"., la ong u Chairman ka NESO.
SHILLONG: U Lat jong ka Jylla Tathagata Roy haka sngi ba Ar ula aiti ïaka cheque T.3, 50,000/- sha ka Kong Elizabeth Mawkhlieng, Senior Youth Co- worker SOS Children’s Village, Umiam, Ri-Bhoi ban sumar ïa u khynnah 14 snem ka rta; u Heimon U-ru Mukhim ba un ïoh ban sumar ïaka jingshitom budlum jong u.
Kane ka jingïarap kaba u Lat ula synñiang kadei lyngba ka ‘Discretionary Grant’ jong u Lat ka Jylla.
U Lat Tathagata Roy un sa leit jngoh ïaka SOS Children’s Village, Umiam ha u bnai Jylliew haka SOS Day.
Ka jingsumar ïa u Heimon kan long ha NEIGRIHMS, Shillong.
U Lat ka jylla dalade ula aiti ïa katei ka pisa bad ula kitbok kitrwiang ïa u Heimon ba un ioh ka jingkoit jingkhiah kaba kloi.
JOWAI: Ka tnad ka koit ka khiah jong ka West Jaiñtia Hills District kum shibynta ban rakhe ïaka jingdap san snem ka jingtreikam ka RKSK (Rashtriya Kishor Swasthya Karyakam) hapoh ka District West Jaiñtia Hills District; ka ophis DMHO kala pynlong ïaka Screening Camp ïaki khynnah bad kiba sdang khie samla naduh 10-19 snem ka rta ha kaba ïadei bad ka jingpang bym iabit (Non-Communicable Disease).
La  pynsngewthuh paidbah ïa kine ki jait bym iabit kum ka jingpang stroke, cancer, klongsnam, ka shitom ring pynhiar mynsiem bad kiwei kiwei.
Ïa kane ka screening camp la pynlong ha Kiang Nangbah Stadium, Ladthadlaboh haka sngi Balang.
Ka phang pdeng ka dei “The Future is here, Act Now".
Ka RKSK ka dei ka skhim naka bynta ki khynnah bad kiba sdang samla kaba la mang kyrpang ban hikai ba kin bam ïaki jingbam kiba tei ïaka met ka phad bad bad ka kha ka pun bad kiwei kiwei.
Ïa kane ka skim RKSK ka Ministry of Health & Family Welfare kala sdang naduh u snem 2014.
Naduh u snem 2015 ka RKSK kala treikam ha Amlarem, Laskein and Thadlaskein C & RD Block ka don haduh haduh 644 Peer Educators, Counsellor bad Nodal Officer.
SHILLONG: U Samla Samuel Lyngdoh Kynshi; u samla ïalehkai football jong ka Shillong Lajong u la shah jied haka kynhun jong ka Indian Football team ba la pynbna da ka AIFF na ka bynta ka AFC U-23 Championship qualifier ka ba yn pynlong ha Uzbekistan naduh ka 22–26 Lber 2019.
U Samuel Lyngdoh Kynshi ba dang 18 snem ka rta u nongthep kol ba dang rit tam jong ka Jylla ha ka I-League 2019 un sa leit ïasoh bad ka kynhun jong ka ri na ka bynta ka jingpynkhreh ha Goa, kata 2-8 tarik bad 16-19 tarik u Lber ban lehkai paralok pyrshah ïaka Qatar U-23.
Une u samla u long uwei na ki player jong ka shlem ai jinghikai Football ka Shilong Lajong bad mynta u dang don bad ka Shillong Lajong I- League team bad u wan ba ar kum u snar  nongthep kol jong ka I-League haduh 4 kol.
SHILLONG: Baroh kawei ka thaiñ Shatei Lammihngi kala risa bad lehkmen halor ka jingpulom noh ka jingthmu ka sorkar BJP ban wanrah ïa ka Citizenship Amendment Bill (CAB) 2016 ha Rajya Sabha.
Ka North East Students Organization (NESO) kala maham ïa ka Sorkar Kmie ban nym shna ne pyntreikam ïa ki polsi kiba long pyrshah ia ka bha ka miat jong ki paidbah ka thain Shatei Lammihngi.
Ka NESO ka kynthup ia ka Khasi Students’ Union (KSU), ka All Assam Students’ Union (AASU), ka Naga Students Federation (NSF), ka Mizo Zirlai Pawl (MZP), ka Twipra Students’ Federation (TSF), ka All Manipur Students’ Union (AMSU), ka Garo Students’ Union (GSU) bad ka All Arunachal Pradesh Students’ Union (AAPSU).
“Lyngba ka jingiatylli bad jingshitrem jong ki sengbhalang, ka jingthmu jong ka Sorkar Kmie ban wanrah iaka CAB ha Rajya Sabha ka la pulom," ong ka NESO haba ai khublei ia ka paidbah jong ka thain Shatei Lammihngi bad ka la ong ruh ba kane ka dei ka jingjop jong ki kiba la ia long tylli.
Ka NESO kala ai jingiaroh ia ki seng baroh hapoh jong ka shatri jong ka NESO kiba la trei shitom bad len ialade na ka bynta ban pyrshah ia kane ka bill, ka NESO ka ai khublei ia ki sorkar jylla bapher bapher jong ki Jylla ha ka thain Shatei Lammihngi kiba la ieng shlur ban pyrshah ia ka sorkar kmie khamtam ia ka Sorkar Meghalaya ha ka jingialam u Conrad K Sangma bad ka Sorkar Mizoram ha ka jingialam jong u Zoramthanga bad ki sengbhalang bapher bapher, ki seng longkmie bad kiwei kiwei de.
Ka NESO ka ai khublei ia u Nitish Kumar Myntri Rangbah jong ka Bihar bad ia ka party jong u ka JDU kiba la rai ban pyrshah ia ka CAB ha ka National Executive Council bad ka Seng ka ai khublei ruh ia ki seng sain hima sima bapher bapher kum Shiv Sena, Congress (I), SP, BJD, TMC, DMK, SAD, NPP, AGP, TDP, BPF bad kiwei de kiba la pyrshah ia ka CAB.
Ka NESO ka kitbok kitrwiang ia ki briew kiba la mynsaw kum ha Tripura, Manipur bad Assam ba kin jem noh kloi bad ka ong ba ka jingshah shitom jong ki kam shym long lehnohei.
SHILLONG: Ka Khasi Students’ Union (KSU) haka sngi Balang kala mih paidbah sha surok sor Shillong ban shad kmen hadien bala pynwai noh ïaka dorbar (adjourned sine die) jong ka Rajya Sabha khlem wanrah ïaka Citizenship (Amendment) Bill, 2016 kaba la pynkhih win baroh kawei ka thaiñ Shatei Lammihngi.
Kane ka dei ka dorbar ba khatduh jong ka Rajya Sabha shuwa ban kut ka samoi jong ka Lok Sabha, kaba la poi biang ka elekshon MP.
Ka Dorbar Rajya Sabha kala wai da ka jinghuri hura bad ym shym la lah ban pynïaid beit ïaka dorbar namar ba jur ka jingpyrshah jong ki dkhot.
Da ka jingpynwai ïa kane ka dorbar la pheil ka jingthmu ban wanrah ïaka Citizenship (Amendment) Bill.
Kane kala ai mynsiem ïa ki seng saiñ hima bapher bapher bad ki kynhun sengbhalang ha baroh kawei ka thaiñ Shatei Lammihngi kiba pyrshah iaka CAB; bad kila hiar ruh sha nongbah Delhi ban ïakynduh ïaki nongialam ki seng sain hima bapher ban kyrpad ban pyrshah CAB kaban ai bor ban kdup ïaki bar ri na Bangladesh, Pakistan and Afghanistan.
Hadien ka jingpulom noh ka jingthmu ban wanrah ïaka CAB ha Rajya Sabha, ka KSU kala mih sha surok bad rah ïaki lama ka ka KSU da ki thuk thuk bad kali ban shadkmen bym lah mynjur ne pynlong aiñ ïa kane ka CAB.
U Myntri Rangbah ka Jylla Conrad K Sangma bad ka North East Students’ Organisation (NESO) kaba ialam da u Chairman Samuel B Jyrwa kila hiar sha ka Delhi ha kine ki sngi bala dep ban leit kyrpad ïa ki heh sain hima sima bad ka kynhun Myntri Sorkar Pdeng ban kyrpad ban pyrshah ïaka CAB.
SHILLONG: Ka kynhun ïalehkai jong ka Jylla Meghalaya kiba hapoh ka rta 17 snem kila rah ïaka nam lahduh haka National Level Roll Ball Championship kaba long ha nongbah Kothrud, Pune, Maharashtra.
Ka lympung ïalehkai la pynïaid da ka Ek Bharat Shrestha Bharat jong ka Sorkar pdeng ha naduh Rymphang 1 tarik haduh Rymphang 3, 2019.
Ka kynhun jong ka jylla hapoh ka shatri jong ka Meghalaya Roll Ball Association (MRBA) ki la leit ban aireng ha ka National Level hapoh ka jingïalam jong u Bah Suklang Dkhar General Secretary, Meghalaya Roll Ball Association.
U Bah Suklang Dkhar ula shah jied ruh ban long kum u official ha ka Asian Roll Ball Championship  ka ban long ha ka Rymphang 21-24, 2019 ha Balgavi, Karnataka.
Haka jingïakhun phainal; ka kynhun jong ka Meghalaya kala ïalehkai synroplang bad ka Uttar Pradesh bad kila jop phainal da 4-2 ïa ka kynhun  synroplang jong ka Assam bad Rajasthan.
Ki nongialehkai  ki kynthup ia u Riwan Bhoi, Kyrshanmi Byrloi, Spiriat Khonglah bad u Converson Majaw.
U Bah Suklang Dkhar, ula ïathuh ba watla kane ka jingïalehkai ka dei kaba dang thymmai hapoh ka jylla Meghalaya, hynrei ki khynnah kiba mihkhmat ïaka jylla kila lah ban ïalehkai da ka sur kaba itynnad.
Ka jingïalehkai Roll Ball ka ïa syriem bad ka Basketball lane Handball kaba hap ban phong da ka quads lane inline skates.
JOWAI: Ka Additional Deputy Commissioner & Returning Officer, District Council Election, West Jaiñtia Hills District, Jowai kala iathuh ba katkum ka hukum jong ka Sorkar ban lait na jingshah thok haka sngi thep vote, la kyrpad ïa ki nongthep vote ïa kiba lah ioh EPIC na la Election Commission jong ka Ri India, ba ki dei ban rah lang bad ki sha Polling Station ha ka sngi thep vote.
Ia kito ki nong thep vote ki bym pat ioh EPIC khnang ba yn lah ban ithuh ne pdiang ïa ki da u Presiding officer lane da uno uno u Polling Officer uba la ai bor da u Presiding officer na ka bynta ban thep vote ki lah ban rah bad pyni da kino kino ki photo identity kum ka passports ba dang trei kam, ki driving License ba dang trei kam, PAN card, ADHAAR card, Service Identity Card kiba don dur ba la ai ki ophis Sorkar Pdeng, Meghalaya bad ki Public Sector undertaking, Local Bodies lane Public Limited Companies ba dang trei kam, Bank Passbook ba don dur passport, College Id Card ba dang trei kam, freedom fighter Identity Card ba don dur, ki pension payment Order ba don dur, ki certificate kiba Anna ba la don dur ba la ai da ka Sorkar.
la ruh ban rah da Arms Licence ba don dur bad ba dang trei kam lane ki Job Cards ba don dur ba la ai da ka National Rural Employment Guarantee Scheme.
JOWAI: Mynta ka sngi ba Ar, kum ka dak ban pynpaw ka jingpyrshah kaba jur halor ka jingthmu ban pynlong aiñ ïaka Citizenship Amendment Bill (CAB) 2016, ka Jaiñtia Students Union, War Jaiñtia Circle kala thang ïaka tyngshop jong u Myntri Rangbah duh ka Ri, Narendra Modi ha Dawki, ka shnong kaba don ha khappud India Bangladesh.
Kane ka jingthang tyngshop ha Dawki, ka long ban phah khubor sha ki nong Bangladesh ka ri kaba jan tam bad ka Jylla Meghalaya.
U Treiborlang Suchen President ka JSU Shillong Circle bad u President JSU War Circle u Eddy Kery Pohtam kila kyntu ïaki trai muluk ban ieng tylli ban pyrshah ïaka CAB ban lait ka jaidbynriew naka jingshah tyllep ha ki bar jylla.
“Lada ka long aiñ ka CAB daki klur ki nong Bangladesh bad na kiwei kiwei ki ri kin wan rung kyrthep sha kane ka Jylla bad ka thaiñ shatei lam mihngi baroh kawei bad kan ktah ïaka jinglong trai ri jong ngi ki jaidbynriew rit paid", la ong ki nongialam ka JSU bad bynrap ba ki pyrshah jur ïaka jingthmu ban kdup ïaki bar ri na Bangladesh, Pakistan bad Afghanistan kiba dei na ka niam Hindu, Sikh, Parsis, Bhudhis bad Khristan.
Ha kane ka jingthang tyngshop la thang ryngkat ïaka dur u Modi bad ka jingpynrem jur ia u bad la dawa ban pyndam mardor ïaka CAB.
Ha kajuh ka por la dawa naka sorkar jylla ba kan pyntreikam noh ïaka ILP (Inner Line Permit) hapoh ka Jylla da kaba pyrta shla “NO ILP NO REST".
JOWAI: Ka jingpyrshah ïaka Citizenship Amendment Bill (CAB) 2016 kala pur sha War Jaiñtia ha kaba ka synjuk ki nongniah kali ka Chekri Diam Tourist Taxi bad ka Jaiñtia Students’ Union (JSU), War Circle kila lum jingïalang ha Amlarem ban pyrshah ïaka Bill.
Ïa kane ka jingïakhih pyrshah la pynlong ha jaka ieng kali ka thain Amlarem Sub-Division haka sngi ba Ar.
Ka Chekri Diam Tourist Taxi bad ka JSU ki pyrshah ia kane ka Citizenship Amendment Bill namar kane ka Bill kan wanrah ïa ka jingwan buhai shnong ki bar ri ha jylla Meghalaya bad kiwei ki jylla ha thain shatei lam mihngi.
U Lastborn Tongper, President bad u Secretary Lovely Swer ka Chekri Diam Tourist Association,kila ong ba ki ïasnohkti lang ban pyrshah ïaka CAB ka dei namar ba ka thain War kan shah ktah naka jingwan buhai shnong ki bar ri lada mynjur iaka Bill.
JOWAI: “Ki nongniah kali kamai ki dei ki nongrah ktien la ka dei kaba bha ne kaba sniew", la ong u Pastor HH Mohrmen.
Ula ong ba ki briew kiba wan na kiwei kiwei ki jylla bad kiba nabar ri, lada ki nongniah kali ki long kiba bha bad kiba lah ban ai jingshakri kaba pura ïaki nongwan nongleit khlem pep kin rah ka khubor sha ki shnong ki thaw jong ki ban pynsaphriang ïaka khubor ba bha.
U Pastor Mohrmen ula ong ki nongniah kali kamai ki dei ki nongai jingshakri ïa u paidbah bad ban pynpoi ïa u nongleit nongwan sha kaba jaka kaba thmu ban leit.
“Ki nongniah kali kamai, ka kam jong ki kadei ban ai jingshakri ïa u paidbah kum u Pulit, Doctor bad lada kim don ki nongniah kali kamai baroh ki nongshong kali kin sahkut ne neh ha juh", la ong u Pastor haba kren haka jingrakhe ïaka ‘4th Driver’s Day’ kaba la rakhe da ka West Jaiñtia Hills Taxi Owner’s and Driver’s Association (WJHTODA) kaba long ha Indoor Hall ka dong Chutwakhu, Jowai haka sngi Ba Ar.
Ha kane ka jingrakhe ka sngi kyrpang ki nongniah kali, la ïadonlang u Additional SP (Crime) u Bah P Syiem uba long kum u kongsan, u symbud kongsan u DTO ma Ricky Tariang, ki nongialam jong ka WJHTODA, East Khasi Hills Taxi Association, Local Taxi Association Nongstoin bad ki synjuk ki Indica bad Sumo.
U Kongsan bad Symbud Kongsan kila kyntu ïa nongniah kali ban bud ïaki aiñ niah kali bad long kiba phikir haba niah kali ban lait na kino kino ki jingma jingmynsaw.
Shuh Shuh u Pastor Mohrmen haba kren ula ong ka kam kamai kali ruh ka dei kawei na ki lad ban kamai ja kpoh bad ka kyntiew ruh ïaka ïoh ka kot ka Jylla bad ka ri.
Ka jingthmu bala rakhe ïa kane ka sngi kyrpang ki nongniah kali ka long ban wanrah ka jingïajan jong ki nongniah kali ha kylleng ka jylla bad ban iamir jingmut ïa ki kam ba iadei bad ka niah kali bad ba iadei bad ki aiñ naka bynta ban tei bad ban kyntiew shaphrang ïaki ki kam ki synjuk niah kali.
Ha kane ka jingrakhe ïa kane ka sngi kyrpang ki nongniah kali taxi kamai, kila sangeh kamai shipor kaba la pynlong ïaka iew Iawmusiang ban kylluid.
KHLIEHRIAT: Haba don ka mon don ka lynti bad kane ka long shisha mynta ka sngi na bynta ki dkhot jong ka Jaintia Students Movement (JSM), Central Body kiba la shah pynthud ha ki pulit haka sien nyngkong; hynrei ha kaba ar sien ki la pynurlong ïa la ka jingthmu jong ki ban pynpaw ïa ka jingpyrshah ïa ka Citizenship Amendment Bill 2016 da kaba thang ia ka tyngshop jong u Narendra Modi u Prime Minister ka Ri India.
Mynne ka janmiet, ki dkhot jong ka JSM kila ialang hajan u Mot U Woh Kiang Nangbah ha ka Khliehriat bad ki la pyrta pyrshah ïa u Modi bad ïa ka Citizenship Amendment Bill bad hadien kata ki la ia thang ia ka lyngshop jong u Modi.
Hynrei katei ka jingthmu jong ka JSM ka la dei ban dep ha ka por nohphai sngi haba ki ialum para ma ki ha Lad Block, Khliehriat bad ha ka por ba ki dang thmu ban thang noh ia ka tyngshop jong u Modi, kynsan la wan poi noh ki pulit bad ka la mih ka jingiakawang ktien bad ki pulit.
Hynrei ki pulit ki la khanglad ïa ki bad ki pulit la iaknieh ia ka tyngshop na ki dkhot jong ka JSM bad ki la phah ïa ki ban ïapra noh.
Katto katne ki riew paidbah kiba sakhi ia katei ka jingjia ki la buh da jingkylli hato ym don hok mo ban iakhih ha ka lynti ka jingjai jai bad hato ym long shu ban pyrshah ia kano kano ka aiñ jong ka sorkar bad hato ban pynlong kino kino ki jingialang pyrshah sorkar katkum ka rukom jong ka synshar paidbah hap ban pan jingbit beit na ka sorkar.
Ka JSM ka pyrshah ia kane ka Citizenship Amendment Bill namar kane ka Bill kan ai bor ia ki briew na Ri Pakistan, Afghanistan bad Bangladesh kiba dei na ki jait niam Hindu, Sikh, Khristan bad kiwei de ban kylla long ki nong India.
Kane kan wanrah ia ka jingwan buhai shnong ha jylla Meghalaya bad kiwei ki jylla ha thain shatei da kitei ki briew bad kin sa thyllep ia ki trai shnong.
JOWAI: Ka Centenary Celebration Committee jong ka Balang Katholik Kyndongtuber Parish Mooksiang-Phramer, West Jaiñtia Hills District kan pynkut ïa ka jingrakhe jingdap shispah snem ka jingwan ka Balang Katholik ha kane ka shnong kane ka 17 tarik Rymphang da ka jingïaid Procession Iukharist.
Ka jinglehniam da ka jingduwai bad jingrwai kan sdang naduh ka por 9:30 AM haka Sngi U Blei, bud sa ka jingknia Mass bakhuid da ki Lyngdoh Sohblei kum ka dak ka jingainguh bad sngewnguh ïa U Blei uba la kyrkhu kyrdoh ïa ki paidriewngeit jong ka Balang haka jingïaid lynti ïa u mawjam ba shispah snem.
Ka Balang Katholik Kyndongtuber ka khot ka wer ïa baroh ki paidriewngeit ka ka Jylla Niam Jowai ban ïawan shongshit ban ïa sakhilang ia kane ka sngi pynkut ia ka jingrakhe dap spah snem jong ka Balang bad ban ia shim bynta ha ka Possession Iukharist jong ka Parish St. Claret Mooksiang.
SHILLONG: Ka Khasi Students’ Union (KSU) Pynursla Unit kala lap ba dkoh ka jingtreikam jong ka CHC, Pynursla.
Ka KSU hadien ba kala ïoh ka jingujor na u paidbah ba phiel ka jiingshakri katei ka jaka sumar kala leit ban jurip dalade ïa katei ka CHC.
Ha kane ka jingleit jurip ka KSU haka taiew bala dep ïa katei ka jaka sumar la ïalam u Vorrozislov Sohkhlet, Vice President haka jingïadonlang kiwei kiwei ki dkhot.
Ka KSU kala kynnoh ba ym don doctor katei ka jaka sumar bad ka ‘Emergency Room’ ruh ka thylli.
“Ka Nurse kaba don duty ruh ka don marwei bad u chowkidar ruh ym don", la kynnoh ka KSU.
La kynnoh ba kane ka jaka sumar ka dkoh ha baroh kiliang naduh ka jingbym don doctor, nurse bad dawai dashin , ha kaba ki nongpang ba donkam jingïarap kyrkieh ki hap ban beh sha sor.
Nalor kata ki longkmie kiba armet kiba thmu ban kha khun ha Pynursla CHC ruh ki ïakynduh mawsiang namar ka jingbym biang doctor bad bunsien la lap tang ïa u doctor homeopathy haka por mynmiet.
SHILLONG: Ki samla pule NSS (National Service Scheme) Unit jong ka Lady Keane College, Shillong kila rakhe ïaka National Road Safety Week ne ka taiew ban rakhe ïaka jingshngain ban ïaid ban ieng ha surok.
Ki samla pule ka Lady Keane kila rah ban jingthoh placard ban pynsaphriang ïaka khubor phikir haba iaid ba ieng haka surok haka sngi Saitjain Khyndai Lad.
Kine ki samla pule ha ka jingïalam khmat u Dr DG Marbaniang, Program Officer NSS Unit, Lady Keane College, kila pynlong ka jingïalehkai skit kiba pyni kum kino ki jingma kiba lah ban wan ha ki surok bah lada u briew um long phikir ne don jingkitkhlieh.
Ki daw ba jia ka aksident kam dei tang na ka jingthumur ki nongñiah, hynrei ba buaid kyiad ha ka por ba niah kali, ka jingbym deng ïa u seat belt bad ka jingbymshngain ka surok ban ïaid ban ieng ha kiba bun ki bynta.
La kyntu ïaki nongniah kali ruh ki dei ban long iai shah haba niah bad dei ban peit ïaka jingshngain jong ki paidbah nongleit nongwan.
Ha kane ka sngi ki nongniah kali bad paidbah ki la ia shim bynta ha ka signature campaign kum ka kular ban don ïaka mynsiem kitkhlieh halade.
JOWAI: Ka Elekshon MDC 2019 sha ka ïing dorbar thawaiñ jong ka Jaiñtia Hills Autonomous District Council (JHADC) ka long kaba kham pjah haba nujor bad ki elekshon MDC kiba la dep kum ha u snem 2014 bad ha shuwa kine ki snem ha kaba ka iew Iawmusiang kala dap smam da ki paidbah nongkyrshan jong ki kyrtong bapher bapher.
Mynshuwa ha ki elekhson ki kyrtong ki ia rah paidbah ban ia pyntaw ïaka jingbun paid da ki sur jingrwai u kyrtong bad ba ki paidbah ki ia rah ki  lama ba bun rong ban shad kynhoi risa.
Ki don katto katne ki kyrtong kiba ïalam paidbah nongkyrshan mynta u snem, hynrei ban nujor ba ki snem kiba la leit ka duna bha khamtam ki kyrtong na sor Jowai bad ki khap sor.
Mynta ka kynti naduh ka sngi thep kyrteng ki duna bha ki paidbah ba wan synran kyrtong, hynrei ki don tang katto katne ki kyrtong ba ialam paid bad haba nujor bad ki snem bala leit ka iapher bak la bak.
Kane ka jingpjah jong ka elekshon kala mih ka jingkylli na u ba bun ba balang? Hato kadei ka jingktah ka kamai kajih u nongshong shnong ne ba ki kyrtong kila sdang ban pynduna ïaka jingpynlut.
Ki katto katne kyrtong kila jubab ba kam myntoi shuh kata ka jingrah paidbah ka shu ktah ei ïaka pla tyngka bad kawei ruh ba u paidbah mynta ula shai bad kim mih rong ne paidbah, hynrei iakynduh beit mar khmat ïa u kyrtong ba ki kyrshan.
SHILLONG: Ka sorkar jylla ka la rai ban thung noh ia ka Kong Claudia Lyngwa IPS kum ka Superintendent of Police (SP), East Khasi Hills District bad ka la bujli ruh ia ki SP jong ki san tylli kiwei pat ki district ha ka jylla.
Katkum ka tyllong khubor, ka Kong Lyngwa kaba long ka Commandant 1st MLP Battalion kan bujli noh ia u SP ba mynta Davis N R Marak, IPS.
U Marak u la shah bujli kum u SP (VIS), Shillong ha ka jaka jong u SP (VIS) ba mynta u Rithuraj Ravi IPS.
U Ravi yn leit shimti noh kum u SP jong South West Garo Hills  ha jaka jong u SP ba mynta Bobby S W Momin uba la shah thung noh kum u SP (SB-II).
U Debangshu D Sangma, IPS SP, Anti-Infiltration Directorate yn shimti noh ia ka  jaka ka Kong Lyngwa kum Commandant 1st MLP Battalion.
Shuh shuh u Bah Banshan J Laloo, MPS uba long u SP Traffic East Khasi Hills District mynta u la shah pynkynriah kam noh kum u SP West Khasi Hills District bad u Bikram D Marak, MPS, Deputy Commandant, 4th MLP yn shimti noh kum SP (Traffic), East Khasi Hills.
U Bah Maxwell B Syiem MPS, (SP, SB-II) yn leit noh kum u SP South West Khasi Hills ha ka jaka jong u Bah Herbert G Lyngdoh, MPS as SP South West Khasi Hills District, uban leit shimti ia ka shuki SP Economic Offences Wing under CID Shillong.
La shah pynkynriah kam noh ia U Bah M Kharkrang, IPS Special SP (SB-I) kum u Assistant Inspector General of Police (R) bad u Bah G D Kharwanlang MPS, SP West Khasi Hills yn leit ha ka jaka u Bah Kharkrang kum SSP (SB-1).
U Vivekannada Singh IPS, Commandant 4th MLP Battalion yn leit shimti ia ka khet SP East Jaintia Hills District na SP ba mynta U Bah S Nongtnger, MPS yn bat noh ia ka shuki SP, Anti-Infiltration Directorate, Shillong.
U Bah Spill Thamar, MPS SP Ri Bhoi District yn bat noh kum u Commandant 4th MLP Battalion  ha ka jaka u Singh katba u Bah Thamar u la shah bujli ha U Commandant 6th MLP Battalion u Bah C Syrti, MPS kum ka SP Ri Bhoi District.
Ka Mary G T Sangma MPS 2nd In Commandant MLP Battalion kan shimti ia ka shuki Commandant of 6th MLP Battalion na u Bah Syrti.
U Lethindra Sangma, MPS, additional SP East Jaintia Hills District un shimti noh ia ka kyrdan Deputy Commandant 3rdMLP Battalion, Sahbsein bad u Additional SP SF-10 ba mynta u Chauenali Sangma, MPS un shimti ia ka jaka jong u.
U Kamakhya Prasad, MPS, Deputy Commandant 4th MLP Battalion yn bat noh ia ka shuki 2nd in Command 1st MLP Battalion katba U T C Chakko, MPS, Additional SP SF-10 yn long noh u Deputy Commandant 3rd MLP Battalion.
U Bah Rangkitbok Tariang, MPS Assistant Commandant 4th MLP Battalion yn bujli jaka noh bad U bah Jason Myrom, MPS, SDPO Amlarem.
Ka sorkar ka la kyntiew kyrdan ia ka kong Restina Pathaw MPS, Assistant Commandant 1st MLP Battalion sha ka additional SP bad kan long noh ka Additional SP SF-10 ha jaka u Chack bad la kyntiew kyrdan ruh ia u D W Kharbuki, MPS, DSP (DSB) kum u Deputy Commandant bad un bat ia ka shuki Deputy Commandant 4th MLP Battalion ha jaka u Prasad.
SHILLONG: Wat hapdeng ka jingïaid ka jingpynkhreh elekshon MDC ha JHADC bad KHADC, ka sorkar jylla mynta ka sngi ka la rai ban pynkylla kyrteng noh ia san tylli ki surok ha Nongbah Shillong bad pynsah nam ia u Purno A Sangma da kaba ai kyrteng ia kawei surok bad stadium ha Nongbah Tura.
Haba ïakren bad ki nongthoh kot khubor hadien bala wai ka cabinet meeting, u Home Minister James K Sangma u la iathuh ba ka sorkar ka la rai ban pdiang ia ka jingai jingmut jong ka Meghalaya State Naming Authority Committee  ban pynkylla kyrteng katto katne ki surok, ki shnong bad kiwei kiwei de.
U la ïathuh ia ka surok Mawlai-Mawroh sha Madan-Mawkhar hapoh Mawlai konstituensi la kyrteng ia ka  kum St Mother Teresa Road katba ia ka surok Howel Road ha Laban yn tip noh ia ka kum ka Thrang Hok J Rangad Road  bad ka Zikzak Road kum ka  Arbendu Chaudhuri Road.
U Sangma u la ïathuh ba ka sorkar ka la ai nam ia ka surok ABP Road Batti Bazar ha Laban kum Roland Lyngdoh Road, Sylhetipara Road ha Laban kum Krepsing Swer Road bad Jackson Trace Road ha Lower Lumparing kum Melington Kharkongor Road.
Bad u la bynrap ba ia ka shnong Kynshiraishan yn ithuh biang ia ka kum ka shnong Kynshi.
Haba bud ia ka nuksa jong ka Congress party, U NPP National General Secretary u la iathuh ban pynsahnam ia u Purno A Sangma u MP barim ka Tura bad u nongseng ka NPP ka sorkar ka la rai ban jer kyrteng noh ia ka Dikkibandi Stadium kum ka Purno A Sangma Stadium bad ia ka lad ba leit sha AMPT road ha Tura kum ka PA Sangma Road.
JOWAI: Baroh 112 ngut ki kyrtong ban ïakhun ïaka MDC elekshon sha ka ïing dorbar thawaiñ ka JHADC kaban long haka 27 Rymphang ki biang ki kot ki sla.
Ka jingbishar ïaki kot ki sla kalong hadien ka 3PM ka por ba khatduh ban thep kyrteng ki kyrtong.
Na ki 20 tylli ki constituency kiba hap ha West Jaiñtia Hills District kynthup ïaka War Jaiñtia ka don 7 ngut ki kyrtong ba thep kyrteng na ki Lai Constituency(ka War East, War West bad ka War Central), baroh ki kyrtong ki don 72 ngut.
Na East Jaiñtia 9 Constituency, 40 ngut ki kyrtong.
Ha ka sngi ba khatduh jong ka jingthep kyrteng ki don sa hynriew ngut kiba thep kyrteng kiba kynthup ïa u Tnebha Phawa (Independent), Dabisharbha. H. Rymbai (Independent) na  Musniang-Rangad, Nangpoi Paslein (Independent), Krishna Dkhar (Independent) bad u Begin L S Paslein (NPP) na Sumer bad Nimos Pala (NPP) na Sutnga.
JOWAI: U kyrtong ba pura jong ka UDP Eleazer Christopher Dkhar na Mowkaiaw uba la kynran dien ban mih madan ban ïakhun elekshon wat hadien ka jingïaid lynti kaba la shi snem eiei, ula pan map na ki paidbah nongkyrshan jong u.
U Eleazer la lum da ka jingïalang ha ka shnong Mukhap haka miet Balang.
La ïadonlang u kyrtong ryngkang dieng kper u Winning Garland Sungoh uba pynïasoh sha ka UDP naka Congress marsien weng ïa u Eleazer Christopher Dkhar na ka jingïakhun elekshon na ka Mowkaiaw, U MLA ka Mowkaiaw bad ki paidbah nongkyrshan ka UDP.
“Kam don kano kano ka daw ba nga weng naka jingiakhun elekshon.
Nga sngewthuh ba phi (nongkyrshan) phylla ïaka jingkynran dien jong nga naka jingkhun elekshon, hynrei ka daw ka dei naka bynta ban wanrah ka jingiatylli ha ka thaiñ Le Mow (Mowkaiaw, Mukhap bad Mowtyrshiah), la ong u Eleazer Christopher Dkhar bad kop lada u iakhun ruh un poi sha ka thong, hynrei namar ba u kwah ban iatylli ka Le Mow ula randien noh.
“Nga Kyrmen kane ka rai jong nga, ka long kaba bha tam ïaka Party UDP bad nga khot iaphi baroh ki Nongkyrshan jong nga ban ïa kyrshan Winning Sungoh kum u kyrtong UDP", la ong u Eleazer Christopher Dkhar bad ula ong ruh “Haka Sorkar MDA ym lah ban len ba ka party UDP ka dei ka Rongser, khlem ka UDP ym lah ban thaw ïaka Sorkar MDA".
Bad ula ong shuh shuh baka UDP kan jop bun.
U MLA ka thain u bah Nujorki Sungoh, ula ai ka jingiaroh sha ïa Eleazer C Dkhar bad ula kyntu iaki paidbah ba kim dei ban sngew phylla ia kane ka rai jong u Eleazer Dkhar bad kynnoh kynta ia u, u dei u rishot ka party ha kane ka thaiñ.
U Winning ula ong ba un iatreilang bad ka party UDP badu MLA ban pynpoi iaki kam pynroi ha ka thain baroh kawei.
“Ngin iatreilang ban pynkhlain ïaka UDP ha Mowkiaw", la ong u Winning u kyrtong ryngkang dieng kper.
JOWAI: Ka sorkar jylla ka la thung ïa u acting Dolloi jong ka Elaka Shangpung kum u Marriage Officer ne u ophisar ba pynïathoh shongkurim hapdeng ki riewngeit jong ka Sein Raij Shangpung.
Katkum ka notification bala soi da u Bah H Marwein Additional Chief Secretary jong ka tnat of Excise, Registration, Taxation and Stamps Department kaba don u no. ERTS (R) 3/2011/166 katkum ka bor kaba la pynkup da ka Section 3 jong ka Special Marriage Act 1954 (Central Act 43 of 1954) la thung ïa u Ma Chanki Langbang uba long u acting Dolloi kum u Marriage Officer.
Nalor u Bah Langbang, ka Sorkar la thung ruh ïa Bah Raphoo Iakai,  uba long u President jong ka Sein Raij Shangpung  ula shah thung kum u Marriage officer ban pyniathoh shongkurom hapdeng ki riew ngeit jong ka Sein Raii Shangpung katkum kitei ki Act.
Ka elaka Shangpung ka long kawei na ki 19 elaka  ha rilum Jaintia Hills bad ka don haduh  22  tylli ki shnong bad kita ki long Shangpung Pohshnong, Shangpung Pohskur, Khliehrangnah, Thadmuthlong, Myngkrem, Rashai, Sohkymphor, Iurim Khlieh Shnong, Pammanik, Khlieh Umbuit, Mynktung, Khliehmushut, Moolibang, Mulieh Neinshnong, Mynska, Kyndong Tuber-S, Byrwai, Narwan, Tympiahkasu, Pasyih and Phramer, Sohkai-Jarain bad Rtiang-S.
JOWAI: Ka jingthep kyrteng ki kyrtong ban ïakhun MDC sha ka ïing dorbar thaw aiñ ka Jaiñtia Hills Autonomous District (JHADC) kila kot 50 ngut tam na ki 29 tylli ki constituency.
Ki CEM barim kynthup ïa u ma Moonlight Pariat (UDP) ban ïakhun na Jowai South bad Andrew Shullai (Congress) na Jowai Central kila dep thep kyrteng bad u ma MB Rymbai CEM JHADC u kyrtong NPP na Sohmynting Khliehtyrshi.
Arngut ki nongïalam barim ka BJP, u Teiborlang Hinge ula thep kyrteng na Jowai Central naka NPP kumjuh u Marki Mulieh UDP na Jowai North.
Kiwei kiwei ki kyrtong u ma Bison Roy Iano n aka UDP, U MLA barim Mowkaiaw u ma Robinus Syngkon jong ka NPP na Raliang.
U Wining Garland Sungoh ruh ula thep kyrteng na ka UDP na Mowkiaw.
U Kitboklang Nongtdu (UDP) na  Jowai Central kaba dei ka sien kaba ar ba un ïakhun, Kilometer Lytan kyrtong NPP na Shangpung.
U Jeweller Synrem kyrtong Congress Nartiang Constituency, U Lakhon Dkhar kyrtong shimet na Sohmynting Khliehtyrchi, u ban aireng para marwei ïa u CEM JHADC u ma MB Rymbai.
U Engineer barim ka PWD Lakhon Biam na Nongbah constituency naka  ticket UDP, u ma Laitsing Shylla ruh ula thep kyrteng naka Congress na Ummulong Moodymmai.
U Jesse Suiam NPP na Ummulong Moodymmai.
U President barim  MPUF u Dapoiwanmi Laloo PDF ula thep kyrteng ban ïakhun na Jowai Central, u Suklang Shylla kyrtong UDP ula thep kyrteng na Nongjngi, u ma Paia Dhar jong ka NPP na Mukhla-Wahiajer bad u Iarly Dhar kyrtong shimet naka juh ka constituency.
U kyrtong NPP u Skhembok Suchiang, u kyrtong shimet Comely Lyngdoh bad u kyrtong UDP (Standby candidate) Oren Lyngdoh na Muthlong Sohkymphor bad u kyrtong pura Lomris Lyngdoh.
U Habahun Dkhar na Saphai kyrtong NPP ula thep kyrteng, u kyrtong shimet Charles Wilson Muskor na Ummulong Moodymmai constituency.
U Ailad Bhoi na Mukhla Wahiajer kum u kyrtong shimet.
Na Mynsngat Khanduli u kyrtong NPP u Pheiñchwa Nangleiñ bad u kyrtong Congress Albinus Sympli kila thep kyrteng.
Na Mukroh Barato u kyrtong UDP u Shanbor Sumer, u Dunno Nongpluh kyrtong shimet na Jowai South bad u G Susngi na Nangbah kyrtong ba ar (Standby) kila thep kyrteng.
Na War Jaiñtia, u Ma Lamdibok Sumer UDP bad u Gilroy NPP kila thep kyrteng na War East, na War West u kyrtong NPP u Hed Pothmi bad War Central U hat Pohchen kila thep kyrteng.
Na Tuber u Lasky Rymbai UDP, Kerbhami Dkhar(NPP), Bhalang Bang(INC), Helping Phawa (PDF)  bad Wanthmu Phawa (Independent).
Sutnga Nongkhliew, u Silbinus Sukhlain (NPP), Shanbor Lamare(UDP), Bisharbha Pala (PDF) bad Michael Nongtdu (INC).
U Nongialam ka KSU Albinus Lamurong (PDF) na Sumer constituency, katba Anthony Sumer (Independent) na 28-Narpuh Constituency, u  Zosiama Thianglai(UDP) from 27-Saipung constituency bad Emlangki Lamare(UDP) from Narpuh constituency.
Ka longkmie ba marwei ha JHADC, Violet Lyngdoh NPP na  Rymbai Khliehriat constituency.
Dr. Sankey Shangpung (UDP) na 29-Bataw-Lakadong, u Seiborlang Shadap (NPP) na Sutnga constituency.
Piwell Shylla (Independent) bad Amos Dkhar (UDP) na Musniang Rangad Constituency.
JOWAI: Hadien ka Dorbar Shnong Panaliar Jowai kala pyrkhing ïaka rukom ïalap elekshon naduh ka MLA 2018 hapoh ka shnong ryngkat ki kyndon ïaki kyrtong ba iakhun elekshon; bun tylli ki shnong kila sdang ban bud ïaka kane ka nuksa kaba lah ban dei ka nuksa kaba bha kaba iarap ban khate iaka jinglut jingsep u/ka kyrtong.
Ki shnong kiba la bud ïa kane ka nuksa ka Panaliar Dorbar Shnong, ban khang ïa u kyrtong ban ialam nongkyrshan kiba nabar haka por ialap elekshon MDC, ka dei ka Sohmynting Nongkhroh bad mynta sa ka Chutwakhu Social Welfare Local Dorbar ruh kala buh kyndon ïaki kyrtong kiba wan ialap elekshon ha kane ka kyntoit ne dong.
Ka Chutwakhu ka ailad ïa u kyrtong MDC ba wan ialap elekshon ban ialam tang 10 ngut ki nongkyrshan jong u bad yn ailad tang lai ngut ban kren haka jingïalang.
Ka Chutwakhu kan khang pyrshah ïa ki nongkyrshan jong uno uno ne kano kano u/ka kyrtong kiba na bar ka shnong ban wan sha ka jingialang hapoh Chutwakhu bad iaka jingialang ialap paidbah dei ban pynkut hapoh 10 PM.
SHILLONG: U Bah Paul Lyngdoh u nongialam ba rangbah ka UDP ula thep kyrteng ban ïakhun ïaka elekshon MDC sha ka ïing dorbar thaw aiñ jong ka KHADC, kaban long haka 27 Rymphang.
U Bah Paul un ïakhun na Jaiaw MDC Constituency.
‘Nga la rai ban ïakhun MDC ba duna nongïalam ki konsil ha Jylla bad ban ïada ïaka burom bad ka bor jong ki konsil", ong u Bah Paul Lyngdoh uba long ruh u MLA barim ka West Shillong hadien ka jingthep kyrteng.
Ula ong ba donkam ban thaw ïaka EC kaba thymmai ha KHADC kaba ban ïatreilang bad ka sorkar jylla.
U Bah Paul la long MLA la lai samoi, bad ula rem haka MLA 2018 ha u MLA Congress Mohendro Rapsang.
Ka Congress kala pynieng da Auguster Jyrwa, General Secretary barim ka KSU ha katei ka constituency kaba MDC mynta u dei Adelbert Nongrum jong ka KHNAM uba la jop la ar samoi.
JOWAI: U President HNYF WJHD bad Secretary Central Body u Pynskhembor Dkhar  bad u kynum u Ma Sniawbhalang Mynrti Sorkar Jylla u Saron Paswet kila thep kyrteng ban ïakhun ïaka elekshon MDC ha JHADC.
U President HNYF kum u kyrtong shimet na Barato Mukhroh bad u Saron Paswet kyrtong jong ka NPP na Jowai South u ban ïakhun pyrshah ïa MDC ka UDP u ma Moonlight Pariat.
Kiwei kiwei kiba thep kyrteng u MDC barim Bhawan Chyrmang jong ka UDP ticket na Saphai Constituency, u Pyrkhat Pyrphet na Barato Mukroh Constituency kum u kyrtong shimet pyrshah ïa u NPP MDC Ri ioo Sten.
U riew thymmai u Manbha Lyngdoh PDF na Muthlong Sohkymphor.
Timing Lyngdoh jong ka PDF na Mynsngat Khanduli.
U Lom Nongrum jong ka PDF ula thep kyrteng na Mukhla Wahiajer.
Jwatmon Pariat u Independent candidate na Ummulong Moodymmai Constituency.
Katba na Mowkaiaw Constituency, Heirtami Suting jong NPP ula dep thep kyrteng.
SHILLONG: Ka School of Classical Guitar, hapoh ka jing kyrshan jong ka Music in Home ryngkat ka jingiatreilang jong ka Indian Guitar Federation bad ka Big FM 98.3 Shillong, kan pynlong ia ka Concert ha ki sur jong ka Guitar kaba lah ai kyrteng ia ka kum “Ka Janmiet Ha Ki Sur Jong Ka Classical Guitar".
Ha kane ka Concert kin don arngut ki nongtem guitar kiba bna nam jong ka pyrthei kata U Matt Bacon na USA bad U Padet Netpakdee na Thailand.
Khyndiat shaphang U Matt Bacon, ha jingiaid lynti jong U ha ka liang jong ka put ka tem, U Matt Bacon U la long teng U nongjop ha ka “Texas National Music Festival" “Classical Mind" ha kajuh ka por U long ruh U Nongthoh Jingrwai, U recording artists, bad U nonghikai ha kawei napdeng ki skul ha ka put ka tem jong U A. R. Rahman ka KM Conservatory of Music kaba don ha Chennai India.
U Matt Bacon U la iohpdiang ia ka Master degree na San Fancrisco Conservatory of Music ha U snem 2014 bad ia ka B.A na Peaboy Institute of John Hopkins University ha U snem 2010.
Ha baroh ar ki kyrdan U Matt u la wan shakhmat bad U la ioh ia ka merit scholarship, bad ka khusnam da ka Carrier Development Grants.
Halor U Padet, la kha ia U ha Chiang Mai, Thailand bad U la sdang ia ka put kam tem lyngba ki tiar put tiar tem tynrai jong ka Ri Thailand.
U la ioh ia ka Gold Medal Price haba U dang don tang 14 snem karta ha ka jingiakop tem guitar ha ka Thailand kaba la tip kim ka Thailand Youth Music Competition lyngba jong kane ka khusnam ka la pynlong ban shim ia ka rai ban pynlong ia ka put ka tem kum ka kam ha ka jingim ka jong U.
Kane ka long kum kaba sdang napdeng ki jingjop ki jong U ha ka put ka tem kaba kynthup ia ka 1st prize na la Thailand International Guitar Competition 2019.
U Padet U la ioh ia ka jinghikai ha ka guitar na ki nongtem Classical Guitar kiba paw jong ka Pyrthei kiba kynthup ia Leon Kaudelak, Sergio Asad bad David Tanenbaum.
Nalor ba U la long U nongtem Clasdical Guitar uba la ih bha, U ju pynlut por ruh ialade ban pynbeit sur na kiwei ki jait jingtem sha ka Guitar bad U ju thaw ruh ia ki sur ha ka Guitar bad kiwei de.
Da ka jingthmu ban pynsaphriang bad ban kyntiew ia ka jingtem ha ka Classical Guitar, La seng ia ka School of Classical Guitar ha U snem 2016.
Naduh ba la seng ia ka, kum ka Skul ka la pynlong ia shibun ki guitar concert bad ki guitar workshop nalor ka jing ai jinghikai sha ki khynnah ha ka theory bad ka practical ruh kumjuh kaba iadei bad ka western classical music bad ban ka skul ka pynialeh examin ruh ia ki khynnah ha ki grade exam na ki international music board kiba pher jong ka pyrthei.
Khnang ba kan long ka Concert kaba jop bad ka kaban pynhun bad pynkmen ia ki nongwan sngap ki nongpyniaid jong kane ka Concert ki la rai ban ym shim kano kano ka bairung bad ki lah ban siew “Katkum Ka Jingkwah Jong Nongwan Sngap" Kane ka Concert kan long ha Dorbar Hall Cum Indoor Stadium Mission Compound, Shillong haka 9 tarik une ubnai Rymphang.
Ia ki jingtip kiba bniah phi lah ban phone ha kine ki no : 8794190337, 9856902633, 9436716686.
JOWAI: Kumba ju long man la ka snem sa shisien ka Dorbar Shnong Mookyrdup kan pynlong biang ïa ka iew fete jong ka bad mynta ka janmiet ka shnong Mookyrdup, West Jaiñtia Hills kala pyllait paidbah ïaki tiket khalai nusib (Lucky Draw) jong ka na ka bynta ban pynkhalai ha ka sngi long fete ha ka 12/4/19.
Ha shwa ban pyllait ia kine ki tiket kala don ka jingialang ba lyngkot ha Community Hall ka shnong, ha ka jingiadonlang u Waheh Shnong ma Pyrkhat Shylla, u Secretary Fete ma A. Khonglah, ki rangbah bad longkmie jong ka shnong.
Ki prize ki kynthup ia ka T.50 hajar, T.20 hajar, T.10 hajar bad lai tylli ki consolation prize ba shongdor mar 2000/- kawei.
JOWAI: U Ma Lakhon Dkhar u ban aireng pyrshah para marwei ïa u ma Madonbai Rymbai, CEM JHADC na Sohmynting Khliehtyrshi ha kane ka elekhson MDC ha JHADC, ula lum jingïalang paidbah shuwa ban leit thep kyrteng.
U Lakhon Dkhar, ula ong haka jingialang kaba long ha iing jong u “Nga rai ban ïakhun biang ïaka elekshon MDC namar bym shai ka jingtreikam u CEM JHADC uba long u local MDC ka Sohmynting Khliehtyrshi u ma MB Rymbai".
Ula ong ruh ba tang hadien khyndiat por ba ula rai ban ïakhun ki paidbah ba ju kyrshan ïa u kila wan phai biang.
“Baroh ki kam ba u la leh u ma Madon ha ki 15 snem ki paidbah kila ïohi bad ai ba kin ka rai ïano kin jied", la ong u Ma Lakhon.
U MB Rymbai dang shen ula kynnoh ba u Lakhon Dkhar dei u kyrtong ba pynïeng u ma Sniawbhlang Dhar, Myntri Transport bad kiwei.
Ula ther tyngeh bad kynnoh ba u Sniawbhalang u kwah ban pynrem ïa u haba ka MLA elekshon u Ma Madon bad Lakhon ki kyrshan ïaka NPP bad pynjop ïa u kynum jong u, u Wailadmiki Shylla, MLA ka Jowai.
JOWAI: U Ma Moonlight Pariat u MDC ka Jowai South uba la artatien ban iakhun ia kane ka Election MDC u la rai ban mih madan biang bad mynta ka sngi u la wan thep iala ka nomination paper ha DC office Jowai.
U ma Moonlight ula thep nomination ha tiket jong ka United Democratic Party (UDP) bad u bat ruh ia ka shuki President UDP ha West Jaintia Hills District.
Hadien bala dep thep nomination, u CEM barim jong ka JHADC ma Moonlight Pariat, ula ong ba u la rai ban iakhun biang ia ka election namar ba u iohi baka sorkar kmie kan ai iaka jingmynjur ban pynthmmai (Amendment) iaka Sixth Schedule jong ka Constitution jong ka Ri India.
Ula ong ka sorkar kmie ha kane ka Budget kan mynjur jingpynkylla thymmai (Amendment) ïa ka Sixth Schedule bad pynrung haka Article 280 jong ka Riti Synshar ka Ri ban pynkhlain bor ïaki konsil.
U ma Pariat da ka jingpynkylla thymmai ïaka riti synshar kan don shibun ki jingkylla bad kyrmen ka jingtreikam ki konsil kin long kiba khuid kiba suba bad ba ki kam pynroi kin poi sha u paidbah.
“Ngam kwah kular eiei, ka por kan sa batai namar ba u paidbah ula ïohi iaka jingtreikam jong nga", ong u Ma Moonlight Pariat.
JOWAI: Ka samla Palmmela Zosina Sungoh kala rah ïaka nam ba bha briew tam ha baroh kawei ka Narpuh Elaka haka rynsan ïakop ‘thei bhabriew ba nyngkong eh ka thain Narpuh –Ka 1st Miss Narpuh kaba la pynlong da ka Sonapyrdi Tourism & Economic Development Society (STEDS).
Ïa kane ka jingïakop la pynlong haka tamasa wah Lukha ha Umpasu Sonapyrdi, East Jaiñtia Hills District haka taiew bala dep.
Ka Palmmela, ka dei ka nongshong shnong ka Umkiang.
Ka dang pule haka kyrdan BA (Hons) 2nd Semester ha St Mary’s College Shillong.
Ka thei bhabriew kaba wan ba ar haka kane ka rynsan ïakop ka dei ka Naphisha Pala kaba na ka Shnong Umkiang.
Kala pyndep ïaka kyrdan pule Graduate na Women’s College Shillong bad ka nam ba lai kala leit sha ka Mebarika Syih  na ka Shnong Sonapyrdi ba dang pule Bsc (Hons) 6th  Semester Ha Kiang Nangbah Government College, Jowai.
Ka  Sookini Sutnga kaba la ju rah ïaka nam  ‘Miss Cherry Blossom 2017’, Ka Simi Khongtiang, Ka nongshna phlim ha Jylla bad Ka Hundaka Lhuid kaba la leit shimbynta bad rah nam haki jingiakop bhabhriew ha jylla bad shabar ri kila long ki nongbishar.
U kaitor Goldenstar Suchiang ula long kum u nongpyniaid katei ka ïakop bhabriew.
La ïadonlang ryngkat u Chiborlang Wahlang, u nongialam East Jaiñtia  Hills Adventures Motor Sports Association (EJAMSA) ula long u kongsan bad pynshlur ‘ïaka STEDS ban pynlong shuh shuh ïa kum kine ki prorkam ban ai mynsiem ïaki samla ba don sap ha kum kine ki jingïakop.
SHILLONG: Ka Hynniewtrep National Liberation Council (HNLC) ka la kyntu kynpham ïa ki sengbhalang bapher bapher jong ka jaid bynriew Hynniewtrep ba kin ïeng tylli bad nym ai lad ban shah pynsaphriang satia.
“Ka KSU, FKJGP, RBYF, HNYF, HANM, HYC, JSU, JYF ki long ki rishot jong ka jaidbynriew Hynñiewtrep, ba ki dei ban ïasnoh kti lang bad ieh ia ki jingïapher jingmut shadien bad buh ia ka bha ka miat ka jaidbynriew ha khmat duh ong u general secretary bathymmai jong ka HNLC U Bah Sainkupar Nongtraw.
Ban shu ia rwai"Ri Khasi Ri Khasi, Nga ieid ïa pha"khlem ka jingïatylli ka long lehnohei katba ka ‘Jaidbynriew’ ka don ha thmier u riat, u la bynrap.
U Bah Nongtraw la ong shuh shuh ba ka shong ha ki paidbah mynta hato ki kwah ban ïohi ia ka jingkylla ne ki kwah ban shah teh shah khum bad ka la por ba ka la dei mynta ban iatreilang kum kawei sur na bynta ka bha ka miat jong ka lawei jong ka jaidbynriew Hynniewtrep.
U la ong ba ka Council kam long pyrshah ia kano kano ka jaidbynriew ne jait niam hynrei ban iada ia ka jaidbynriew Hynniewtrep na ki jingthmu basniew jong ka India te kumta banse kim hap ban kieng aktiar.
Ha kawei pat ka liang, ka HNLC ka la pynlong ia ka jingialang jong ka central executive committee ha 2 tarik u bnai Kyllalyngkot mynta u snem ha Krem Tirot haba ki la jied ia u Bah Bobby Marwein kum u Chairman cum Commander-in-Chief bad U Bah Nongtraw yn bat ïa ka shuki General Secretary bad kumjuh ruh kum u Publicity Secretary.
Kiwei pat ki nongialam ki long u Bah Khrawbok Jyrwa kum Vice Chairman, Alex Diengdoh kum Foreign Secretary, Wanshan Marwein kum Finance Secretary, Riewpyrkhat Sun kum Organising Secretary bad M Rynjah kum Socio Cultural Secretary.
JOWAI: Haduh ka sngi kaba lai jong ka jingthep jinglong kyrtong ne nomination na bynta ban ïakhun ïa ka elekshon sha ka ïing dorbar thawain jong ka Jaiñtia Hills Autonomous District Council (JHADC) tang shiphew ngut kiba dang thep kyrteng na bynta ki 29 tylli ki shuki ba thylli.
Katkum ka jingwad jingtip da u Syllad, na kitei ki shiphew ngut, u wei na ki dei uba la pyndep ia ka jingpule diploma in automobile katba ki khyndai ngut kiwei pat de kiba dang pyndep tang ia ka jingpule hapoh Klass-XII.
Haduh mynta lah ban ong ba ki samla bym don kam bym don jam kiba la pass ia ki kyrdan BA, B.Com, BSC ne ki Master degree kim wan shakhmat ban ïakhun ia ka elekshon.
Haba mih ki jingpynbna lait kam lait jam ha DSC ne MPSC tang na bynta kawei ka post kaba ioh tulop  hapoh 30000 ruh da ki spah ne hajar ngut ki samla ki wan shakhmat ban thep kam haba kin hap ban ialeh ia ki eskamin bapher bapher ban ioh ia ka kam.
Na bynta ban iakhun ia ka elekshon MDC, u kyrtong u hap ban thep security deposit kaba 5000 tyngka bad ka tulop kaba ap ïa ki lada ki jop ia ka elekshon ka long shi lak shiphew hajar lada ki long tang MDC katkum ka tulop kaba thymmai bala mynjur u Lat ka Jylla.
Lada ki long CEM ki ïoh haduh T.1,60 lakh katba lada ki long EM ne deputy Chairman kin ïoh kumba T.1.44 lakh bad lada long Chairman T 1,55 lak bad Deputy CEM pat 1,54 lak.
Ki nongpeit pyrman ïa ki kam sain hima sima ki ong ba ka jingbym rung jong ki samla bala nang la stad sha ka lympung politik ka long kaei kaei kaba duh jingkyrmen ia ka lawei jong ka Ri bad ka jaidbynriew bad ka daw ka lah ban long ba kim don pisa ban iakhun eleshon bad ban thied ia ki vote ban jop ia ka eleshon.
Ka jingthep  nomination kan kut ha ka 8 tarik mynta u Bnai te kyrmen ba ha kine ki lai sngi kin sa mih ki briew ne samla bala nang la stad ban ïakhun ïa ka eleshon MDC, bynrap ki nongpeit pyrman.
SHILLONG: Ban plie ïaki lad ki lynti ban kamai jakpoh ïaki samla bym donkam donjam, ka tnat Directorate of Food Processing ha ka jingïatreilang bad Meghalaya Institute of Entrepreneurship (MIE) bad ka Meghalaya Basin Management Agency (MBMA) ka la pynlong ïa ka workshop ne ka jingai jinghikai ba ar sngi lynter halor ka phang Food Processing Opportunities in Meghalaya ne ka ki lad ki kabu ha ka kam shna mar na ki soh ki pai ha State Convention Centre in Shillong.
Haba kren ha ka sngi plie ia kane ka workshop, u Chief Minister U Conrad Sangma u la kyntu ïa ki samla ban shim ia kane ka lad ka kabu ha phang food processing bad ula ong ba ki bam ki dih kiba la tylliat ki long tang 10 percent na ka baroh ka jingmih naka rep ka riang; te kumta donkam ban pynkhlain bad pyniar ïaka phang khnang kyntiew ïa ka ïoh ka kot ki nongrep bad kumjuh ïa ki briew kiba thaw ia ki karkhana ban tylliat ïa ki mar rep ne pynwandur ïa ki sha ka dur ki umsoh bad kiwei kiwei de.
U Conrad u la ïathuh ba ka jylla ka ïasam pud kaba 440 KM bad ka Bangladesh, kumta kan plie lad lynti ïaka jylla ban die ïa ki mar ki mata jong ka sha ki Ri ba marjan.
U  Agriculture Production Commissioner, U KN Kumar u la ïathuh ba katkum ka kaiphod jong ka Ministry of Food Processing Industries ka jingmih na ka karkhana Food Processing kan kot ïa ka T.3.45 Lakh Klur ha u snem 2020 te kumta donkam ban pynshlur ïa ki khun samla ban shim ïa ki skim bapher bapher na ka sorkar ban thaw ki karkhana food processing.
JOWAI: Khadwei ngut ki kyrtong ki ban ïakhun ïaka elekshon MDC sha ka ïing dorbar thawaiñ ka Jaiñtia Hills Autonomous District Council (JHADC) kila thep kyrteng haka sngi Ba Ar. Nyngkong eh u kyrtong ba thep kyrteng ban u dei u Baitlang Pohsngap u kyrtong ka Congress u ban aireng na ka Jowai South pyrshah ïa u Moonlight Pariat jong ka UDP, uba la jop la san samoi.
Bud sa u Hermon Phawa kyrtong ka Congress na  Mukhla Wahiajer, u Eveningstar Teron u kyrtong NPP na Nongjngi u ban ïakhun bad u MDC ba mynta u ma Suklang Shylla UDP.
U ma Thombor Shiwat Chief Executive Member barim jong ka JHADC kyrton jong ka NPP na Nartiang-Umladang, Na Barato Mukroh arngut ki kyrtong kila thep kyrteng kynthup u Ma Aiborlang Shadap kyrtong Congress, u Ma Ri-ioo Sten kyrtong na NPP.
U ma Rudaioo Tang kyrtong NPP na Shilliangmyntang Constituency, U Ma Brightstar Chyrmang kyrtong  NPP na Jowai North ban ïakhun pyrshah  ïa u MDC ba mynta u Marki Mulieh UDP.
U Ma Wisful Syiemlieh kyrtong shimet na-Jowai Central bad u Ma Dawan Lyngdoh kyrtong UDP na Mynsngat Khanduli.
Na East Jaiñtia Hills la thep kyrteng u Viceroy Nongtdu kyrtong ka Congress na Sutnga Narwan.
SHILLONG: Ka National People’s Party NPP kala kop ban ïoh thaw EC ha baroh ar tylli ki konsil, ka KHADC bad JHADC hadien ka elekshon kaban long ha ka 27 Rymphang.
“Ka NPP kan thaw ïaka EC ha baroh ar ki konsil", ong u Bah Prestone Tynsong uba long u Symbud Myntri Rangbah ka Jylla haka sngi Ba Ar haba kren bad ki nongthoh khubor haka jingsynran ïaki kyrtong NPP kiba thep kyrteng ban ïakhun elekshon sha ka ïing dorbar thawaiñ ka KHADC.
Kine ki kyrtong ki kynthup ïaki MDC ba mynta  u Bah Pyniaid Sing Syiem na Sohryngkham,  Jansing Tynsong na Lyngkyrdem-Laitkroh bad kiwei kiwei kiba thep kyrteng ha East Khasi Hills District.
U Bah Prestone ula ong ha KHADC ka NPP kala pynieng kyrtong 18 ngut bad ha JHADC 29.
JOWAI: Ka jinglehdonbor jong ki ophisar ka tand kam Khlaw ka sorkar Assam ha shnong Khanduli ka dang iai bteng bad la kynnoh ba kine ki ophisar kila ktah kti ruh ïaki paidbah haka sngi Nyngkong.
Kane kan dei ka sien kaba ar tang ha u bnai Kyllalyngkot bad Rymphang jong une u snem ba ki paidbah ka thaiñ khappud kin shah pyndik bad shah ktah kti ha kine ki briew sorkar bad kila rah ruh ïaki tiar kum ka wait ka kurat ot dieng jong ki nongshong shnong ha khappud.
Ka thymmei khubor kaba thikna ka ïathuh ba ki katto katne ki nongshong shnong ka Khanduli kila leit Thohdieng haka khlaw Iangmiih kaba ïasam pud bad ka Meghalaya bad West Karbi Anglong, Assam.
Hynrei kine ki briew sorkar kiba wan na Hamren, Umpawiang bad Mokoiram kilam kam trai ïa katei ka jaka bad maham ïaki nongshong shnong ba kim dei ban pom dieng na katei ka khlaw.
La ïathuh ba kila beh krad bad rah ïa ki tiar naduh ka wait ka kurat jong ki trai shnong ba ot dieng ha ka khlaw Iangmih, kaba ka shnong Khanduli kala ïoh jingbit na ka Jaiñtia Hills Autonomous District Council (JHADC) ban ot dieng thang ban pyndonkam ha ki ïing ki sem jong ki.
Ka Khanduli manla ka snem da ka jingbit na ka konsil (JHADC) kila leit ban thyllem dieng thang bad kam don kano kano ka jingpynwit na kino kino ki bor, hynrei mynta ki ophisar ka kam khlaw ka Assam kila wan leh trai khlieh bad kam trai ïa katei ka jaka kaba don marjan bad ka Mokoiram.
SHILLONG: U Executive Member jong ka KHADC bad u MDC jong ka Laitumkrah-Malki Constituency u Bah Neil Antonio War ula pynthikna ba u ïakhun biang ïaka elekshon MDC sha ka ïaing dorbar thawaiñ ka KHADC bad un ïakhun na ka party UDP.
“Ngan ïakhun biang ïaka elekshon MDC.
Ngan thep kyrteng haka sngi Palei", la ong u Bah Antonio haba kren bad ki nongthoh khubor ha ka sngi Nyngkong.
Une u MDC bala jop la lai samoi, ula kubur ba kiba haïing jong kila pynbor ba un sangeh ban ïakhun elekshon, hynrei ki nongkyrshan jong kila ong ba kin trei shitom ban pynpoi ïa u sha ka thong.
U bah Antonio War un ïakhun bad u lok ka Dr.Ampareen Lyngdoh MLA u Fantin Joseph Lakadong jong ka Congress.
U nongïalam ba rangbah ka UDP u Bah Bindo M Lanong ula ther tyngeh ïa ki briew kiba ïalam bakla ïa u paidbah bad ula ong ba u Bah Antonio u dei u kyrtong ba la mynjur ka UDP shen ka UDP kan pyllait ïaka elekshon ‘manifesto’ ne ka mat treikam ka party.
Ula ong ba kam dei kum ka Panchayati Raj System kaba phai tang ha ki kam pynroi, hynrei haka konsil pat kam dei tang ka kam pynroi hynrei ban pynnneh pynsah ïaka riti dustur u trai muluk.
Ka party kan pynbor ban pyntreikam ïaka aiñ kyntiap seng ban ïada ïaka jingkyntiap seng ki MDC bad ban khlain bor ka synshar ka khaddar.bad ban pynbha ïaka village court.
JOWAI: Ka tamasa ba ar sngi ha wah Lukha kaba la pynlong da ka Sonapyrdi Tourism & Economic Development Society (STEDS) kala poi sha kaba kut haka 2 tarik u Rymphang da ki prokram pynbyrngia bapher babher kaba la pynshongshit ïaki paidbah kiba wan sakhi.
Ïa kane ka tamasa la pynlong haka jingïatreilang bad ka Meghalaya Rural Tourism Forum (MRTF) ha wah Lukha Umpasu Sonapyrdi East Jaiñtia Hills District, Meghalaya.
U Kyrmen Shylla Myntri  Tnad Social Welfare,  Revenue Bad Disaster Management ula wan ban plie ïa kane ka tamasa ha ki jingiadonlang ki riew rangbah ka thaiñ.
U Kyrmen Shylla u kular ban shimkhia ban ïakren bad ka sorkar ban wad ki lad ki lynti ban kyntiew ïa katei ka jaka kum ka jaka shangkai pyrthei bad ban pyrshang ban ïoh ka bhah pisa na ka bynta ban kyntiew ïaka kam jngohkai.
U President Ka Sonapyrdi Tourism & Econnomic Development Society (STEDS) u Daipaherbha Lamare, ula ong ba la pynlong ïaka Lukha Festival ban kyntiew ïaka kam jngohkai pyrthei ha katei ka jaka kumjuh ban tyngkai ïaki jingai ka mariang ‘law Narpuh Wildlife Sanctuary.
Kane ka jaka ka lah ban khring ïaki nongshangkai na kylleng kum na Assam, Tripura , Mizoram Bad Manipur lada lah ban ai jingïada ïaki jingai ka mariang.
Ki jingïalehkai ha kane ka tamasa ki kynthup iakop jngi, ngam um, ka ïakop niah lieng kynda.
Nalor ka ‘Futsal Beach Competition’ Kala don ruh ka jingïai kjat shapoh ka ‘law Narpuh Wildlife Sanctuary haka jingïalam u Bah Alan West, Chairman Ka Meghalaya Rural Tourism Forum.
Kala don ruh ka ïakop ‘thei bha briew ‘Miss Narpuh 2019’ kaba dei ka sien kaba nyngkong bala pynlong ha katei ka thain bad ka jingpyni riam da ki Model Ba Pawnam ka jylla.
La pynhap pyrda ïaka Lukha Festival da u Ma Hopeful Bamon MLA barim ka thain uab long u Co-Chairman Ka Meghalaya State Planning Board bad la sam ïaki khusnam sha ki nongjop haki jingïakop bapher bapher.
JOWAI: Arngut ki kyrtong jong ka Kti (Indian National Congres) kila bujli noh ïaka sopti jong ki sha ka Bom (United Democratic Party).
Kine ki kyrtong ba pynmih ka kti ki kynthup ïa u Winning Garland Sungoh na 14-Mowkaiaw bad u Hopingstone Bareh na 24 Sutnga Narwan MDC Constituency.
U Winning Garland Sungoh, u MDC ka 14-Mowkaiaw Constituency, hadien ba u kyrtong ka UDP, u Eleazer Christopher Dkhar ula kynran dien ban ïakhun ïaka elekshon sha ka ïing dorbar  ka JHADC mar mar ula rung sha ka UDP.
Une u MDC ha ka juh ka por ula iehnoh ïaka jinglong dkhot naka Congress bad la pdiang burom ïa u da u President UDP West Jaiñtia Hills u Ma Moonlight Pariat, u kyrtong UDP na Jowai South, u General Secretary UDP u Kitbok Nongtdu u ban iakhun elekshon Jowai Central, U Marki Mulieh MDC Jowai North haka jingïadonlan u Eleazar Christopher Dkhar uba la rai ban kyrshan ïa u Winning.
Ki nongkyrshan ka UDP na Mowkaiaw bad u MLA ka thaiñ u ma Nujorki Sungoh kila pdiang ïa u Winning bad la ong ba kan nang pynkhlain ïaka party UDP.
“Nga shim ka kabu ban rung sha UDP ban ïoh ïatreilang bad u MLA naka bynta ka roi ka thaiñ, Mowkaiaw, Mukhap bad Mowtyrchiah (Le Mow)", la ong u Winning.
U Hoping Stone Bareh, MDC Congress na 24 Sutnga Narwan ula pynïasoh ïalade sha ka UDP haka taiew badep.
Lah ban pynkymaw ba ka elekshon sha ka ïing dorbar thawaiñ ka JHADC bad KHADC kan long ha u Rymphang 27 tarik, hynrei tang ka elekshon kam pat sdang ka sopti la dep bujli.
SHILLONG: Ka Kong Rebecca Kharmujai, kaba dei ka khun u MLA bad MDC barim ka Nongkrem Constituency u (L) Bah DR Nongkynrih (Bah Roblin) kala thep kyrteng ïalade ban ïakhun elekshon  MDC sha ka ïing dorbar thawaiñ jong ka Khasi Hills Autonomous District Council (KHADC) kaban sa long haka Rymphang 27 tarik haka sngi Nyngkong.
Nalor ka Kong Rebecca Kharmujai, U Bah Ostiwel Lyngdoh Nonglait ula thep kyrteng kum u kyrtong ka Congress na Laban-Mawprem.
Na Nongstoin: Saw ngut ki kyrtong MDC kynthup u MLA ka Mawshynrut  kila thep kyrteng West Khasi Hills.
Kine ki saw ngut ki kyrtong ki kynthup ïa u Bah Gabriel Wahlang kyrtong ka party Congress na Nongstoin , u Bah Srally Rashir kyrtong Congress na Mawshynrut, u Samla Bajop S. Pyngrop kyrtong ka party Congress na Rambrai Jyrngam constituency.
U MLA ka Mawshynrut  u Bah Gigur Marthong thep kyrteng na ka NPP na Mawshynrut Constituency.
Ha Rilum Jaiñtia: Ym pat don mano mano ba thep kyrteng bad kin don katto katne lashai ka sngi.
JOWAI: Haduh bala thoh ïaka khubor la bna ba kin don haduh saw ngut ki nongïalam sengbhalang ban aireng MDC elekshon sha ka ïing dorbar thaw aiñ ka Jaiñtia Hills Autonomous District Council (JHADC).
Kine ki kynthup ïa u samla rangbah u Ma Rikut N Parien naka party Congress un aireng na Saphai.
U Rikut u dei u nongialam jong ka JSU bad u dei uba maitphang ban wanrah ïaka ktien Jaiñtia hapoh pud u ang ka konsil (JHADC).
U Dapoiwanmi Laloo na ka PDF na Jowai Central pyrshah ïa u CEM barim JHADC u ma Andrew Shullai, u Brightstar Chyrmang (NPP) na Jowai North.
U Albinus Lamurong PDF na Sumer, uwei pat u dei u Philip James Bamon (Congress) u ban aireng na Khliehriat, East Jaiñtia Hills.
Uwei pat u nongïalam sengbhalang haba  ïakren bad u syllad.com ula ong ba u nym ïakhun shuh ïaka elekshon MDC.
Une u dei Eleazer Christopher Dkhar uba la mut ban aireng na Mowkaiaw.
JOWAI: U Moonlight Pariat MDC ka United Democratic Party (UDP) sa shisien u mih madan biang ban aireng ïaka elekshon MDC sha ka ïeng dorbar thawaiñ ka JHADC.
Kumjuh u Ma Madonbai Rymbai u Chief Executive Member jong ka Jaiñtia Hills Autonomous District Council (JHADC), uba dei u kyrtong jong ka National People’s Party (NPP).
Kine ki arngut kila sdang ka kam politik jong ki na ka Congress bad mynta ka uniform jong ki kala pher bad ka thong jong ki ruh kala pher.
U Ma Moonlight Pariat uba la jop la san samoi ban un ïakhun biang na 19 Jowai South bad u Ma Madonbai ula jop lai samoi un ïakhun na 4-Sohmynting Khliehtyrshi pyrshah ïaki riew thymmai haka politik.
Kiwei kiwei ki riew rim ki kynthup ïa u CEM Barim u ma Lamdibok Sumer na War East, u ma Joinriwell Pyrtuh na Bataw Lakadong kin iakhun pyrshah ïaki riew thymmai suda haka politik.
JOWAI: Ka United Democratic Party (UDP) kala sei khambun ki kyrtong kiba biang ka kyrdan pule ka puthi ban ïaka Indian National Congress (INC) bad ka National People’s Party (NPP) bad kiwei kiwei ki party kiba dang suh thied ha Rilum Jaiñtia.
Ka khubor kaba thikna ha kane ka elekshon MDC ha JHADC; ka UDP kala sei ki kyrtong kiba la pyndep ïaka LLB, Engineer, Doktor Kot, Pulit bad ki riew rim haka haka Politik kiba la jop MDC haduh san samoi.
Katba ka NPP ki don ki riew pawkhmat haka kam trei kontrak, nongkhaii.
Ka Congress pat bun ki riew rim kila phet bad kaba sah mynta ka sa u Holando Lamin na War Central.
Ka elekshon sha ka ïing dorbar jong ki ar tylli ki Autonomous District Council, JHADC bad KHADC kan long haka 27 tarik une u bnai bad baroh ki kyrtong kila pynkhreh ïaka jingthep kyrteng.
Ka UDP katkum ki kyrtong kiba kala pynbna ki dei kiba la ih ka rta bad kiba biang ka kyrdan pule.
Ar ngut ki kyrtong ka UDP kidei ki Muktiar (LLB) ki kynthup ïa u Krison Langstang na 26-Sumer bad u Marki Mulieh na Jowai North.
Uwei pat u Engineer u Ma Lakhon Biam na Nongbah bad uwei u doctorate na Bataw Lakadong u Dr. Chanky Shangpung bad u Pulit ma Suk Shylla (UDP) na Nongjngi.
SHILLONG: Ka People’s Democratic Front (PDF) kala pynbna ïaki kyrtong MDC ban aireng sha ka elekshon haka ïing Dorbar Thawaiñ jong ka KHADC bad JHADC ka ban long ha u Rymphang 27 tarik une u bnai.
Ka kurim u Bah Banteidor Lyngdoh, Myntri Sorkar Jylla ba dei peit ia ka tnad Sports and Youth Affairs, Agriculture) ka Kong Amanda Annette Pakyntein kan ïakhun na Mawkynrew Constituency.
Da ka jingïkhun ka kong Amanda Pakyntein na ka PDF, ka PDF ka la sei lai ngut ki longkmie ba kynthup ïaka Kong Macdalyn S Mawlong, ka hynmen u Bah Jason Mawlong, MLA ka PDF na Umsning Constituency bad ka Kong Teilinia S Thangkhiew, MDC ka Mylliem Constituency.
U Bah Patboone Syngkli yn ïakhun na Nongpoh Constituency.
Na Rilum Jaiñtia ki kyrtong kiba la pynbna ka PDF ki kynthup ïa u Timing Lyngdoh u ban ai reng na Mynsngat-Khanduli bad u Manbha Lyngdoh na Muthlong-Sohkymphor.
JOWAI: Ka Rotary Club Jowai kala ai Award ïa kawei na ki kynhun tem na Ammutong bad ïa uwei u samla rangbah na Jowai haka sngi Saitjaiñ.
Kane ka kynhun tem ka dei ka Youth Social & Music Club, Ammutong ka kynhun kaba tem haki jingkhawai ïathoh shongkurim bad kiwei kiwei ki prokram bad u Ma Saje Laloo, u nongseng kam lajong bad u don ka plantation ha Ri Bhoi.
Kumban shu pynkynmaw u Ma Saje Laloo, u nongshong shnong ka Panaliar, Jowai u dei u samla rangbah uba la pyrshang ban ai ka jingïada ïaka wah Myntdu bad ula mudui da ka mukotduma sha ka ïing bishar ba don burom ka National Green Tribunal (NGT) ba kan tuklar bad ban pynbor ïaka sorkar jylla ban shna ïaki nur bah ban lait ki jakhlia ban tuid sha ka wah.
Kane ka award ka dei ka ‘Vocational Award’ kaba ka Rotary Club ha kylleng ki jaka ka ai ban pynshlur bad ban ai mynsiem ïaki riew shimet, ki samla samhoi, ki kynhun ha ki jait kam bapher bapher bad ban long ki nuksa ïa kiwei.
Ïa kane ka award la aiti haka jinglehkmen “Charter Night" ka Rotary Club Jowai kaba long ha Orchid Inn, Thadlaskeiñ Mukhla, West Jaiñtia Hills District.
U Honourary Member of Rotary Club Jowai Garod LSN Dykes ula long u kongsan bad la ïadonlang u Rtn. B Shilla, Assistant Governor Zone-X, Rtn. SK Lato (MPHF), Vice President, Rtn. BP Najiar (PHF), President, Rtn. EF. Gatphoh (MPHF) Charter President, Rtn. A Susngi (RFSM) Secretary bad kiwei kiwei.
JOWAI: Ka Model Code of Conduct na ka bynta ki ar tylli ki elekshon district council, ka Jaiñtia Hills Autonomous District Council (JHADC) bad ka Khasi Hills Autonomous District Council (KHADC) kala sdang ban treikam naduh ka 2 tarik.
Ka election sha kine ki konsil kan long haka 27 Rymphang bad ka jingniew vote kanlong u bnai Lber 2 tarik.
Ki DC ki dei ki returning officer bad ka sorkar lyngba ka tnad DCA kala hukum ïaki ban pyntreikam hok iaka Model Code of Conduct ban khanglad ïaka jingrah pisa ki kyrtong ban khriing vote.
Ki kyrtong kim dei ban rah pisa palat ïaka T.50 hajar shaneng.
Lakhang pyrshah ban pyllait pisa na ka MLA, MP scheme bad la khang ruh ban ai work order na ki ADC fund, ban plie bad ban buh maw nongrim.
Katba ka jingkhot tender da ka sorkar kmie bad ka sorkar jylla la pyllait na ka Model Code of Conduct.
Ka sngi khatduh ban thep kyrteng kan long haka Rymphang 7.
Ka jingweng kyrteng 9 bad ka jingniew vote Lber 2.
Baroh ki MDC constituency kilong 58 Constituency 29 KHADC bad 29 JHADC.
Mynta ka kynti ka jingpynlut jong ki kyrtong MDC la kyntiew na ka T.2.5 lak sha ka T.5 Lak.
JOWAI: U Ma Lakhon Biam, u engineer uba la ïehnoh ïa kam bad uba shah rem haka elekshon MLA 2018 ula ong “Nga la rung sha jylli ka saiñ hima sima ba ngan ïoh shna aiñ bad ban shakri uba duk ba rangli namar ba bun ki jingmyntoi ba ki paidah ki dei ban ïoh ym shym la pynpoi hok sha u paidbah".
“Ka kam nongmihkhmat ka dei ka kam kaba khia bad u nongmihkhmat u dei ban long u briew uba ïohi jngai bad ban don ka mission kumjuh ban ïasaid ïaka ïap ka im u paidbah, hynrei kumba jia long u nongmihkhmat ba phi la jied na kane ka thain u shong khop hapoh ka ïing dorbar ka JHADC la 15 snem kynthih", la ong u Ma Lakhon Biam u kyrtong ka United Democratic Party (UDP) na Nongbah haba kren haka jingïalang ban pan jingkyrshan jong u paidbah haka sngi Thohdieng.
Une u kyrtong ka UDP un aireng para marwei pyrshah ïa u kyrtong ka National People’s Party (NPP) u Ma Shemhok Garod uba long u MDC ba mynta.
Haba kren shuh shuh u ma Lakhon ula ong ba ula rai ban ïakhun elekshon MDC hadien ka jingïasyllok bad ki riew rangbah ka thaiñ bad ki nongkyrshan ba radbah ka party UDP.
La pdiang burom ïa u ma Lakhon ha u Nohprah 18 bad la jied ruh ïa u ban long u President ka UDP Raliang LA Constituency.
“Lada phi jied ïa nga, ngan ïasaid naka bynta jong phi bad ban thaw ïaki aiñ kiban ïada ïaka riti ka dustur bad ka jaidbynriew katkum bala pynkup bor haka sixth schedule", la ong u ma Lakhon bad kynthoh ïaka jingai trading license pathar ka JHADC ïa u bar jylla wat ha ki kam ba u trai ri u lah ban trei.
Ha kane ka sngi la jied ruh ïaki nongkitkam ka UDP ha 7 Nongbah MDC Constituency.
U President u Eborlang Dhar, Vice President Conboyry Hinge, Secretary Comfort Thubru, Assistant Secretary Lakhon Phawa, Treasurer Phaimi Biam And 26 Executive Members.
Haka Women Wing la jied President ïaka Tipsngi Songwai, Vice President Loyal Sungoh, Secretary Momtis Thubru, Treasurer Jukimon Hinge bad 24 Members.
Iaka jingïalang la pynïaid da u ma Raplang Lamare.
JOWAI: U Myntri Rangbah ka Jylla u Conrad Kongkal Sangma ula wan ban plie ïaka website jong ka Krangshuri Adventure Tours haka sngi Palei.
Ha kane ka jingplie ïaka website ka Krangshuri la ïadonlang u Ma Lahkmen Rymbui MLA ka War Jaiñtia, u ma Sniawbhalang Dhar Myntri C&RD ka sorkar Jylla bad u DC, SP West Jaiñtia Hills District bad kiwei kiwei ki ophisar jong ka tnad treikam bapher bapher.
La ïadonlang ki nongïalam ka Raid Buam & Environmental Protection Association ba kynthup ïa u Donbok Buam, uba maitphang ban pynbha ïaka Krangshuri badn khring ïaki nongwan jngohkai na kylleng.
U Sangma haba kren kum u kongsan ula ong ba u kmen ban pynbna ba ka sorkar pdeng kala theh T.200 klur ban kyntiew ïaka kam jngohkai.
“T.22 klur tang ha West Jaiñtia Hills Disrtict ban kyntiew ïaka jingïalehkai hapoh um (water sports) ha Iooksi T.10.87, T.7.34 Klur ïaka’law kyntang ka Chyrmang ban ïada ïaki jingthaw ba im bad pynlong ïaka kum kawei na ki jaka shangkai pyrthei".
“Ban pynbha ïaka Kranshuri la mang T.3.19 Klur ban shna shurok, dukan dih sha bad kiwei kiwei", la ong u Conrad.
U MLA ka thaiñ ula ong “ban kyntiew ïaka kam jngohkai ngin dei ban pynneh pynsah ïaki khlaw ki btab kiba lah ban pynmih ïaka um ka wah bad lada ym don dieng ka mut ym don ki kshaid kiba noh rymphum.
Ban kyntiew ïaka kam jngohkai ngi dei ban tyngkai ïaka jingai ka mariang bad ban pynlong ïaki shnong ki thaw kiba khuid ba suba".
Ha kane ka sngi la pynkup burom ïa ki samla ïalehkai ban kiew shakhmat haka jingim ïalehkai footbal ka Lajong bad u Donbok Buam u seng kam lajong.
JOWAI: U Conrad Kongkal Sangma Myntri Rangbah ka Jylla ula kren kop ba ka heh ka ïarong pisa ban kyntiew ïaka kam jngohkai pyrthei haka Jylla.
U Conrad ula ong ba ka sorkar pdeng kala theh T.200 klur ban kyntiew bad ban pynbha ïaki kam jngohkai haka jylla baroh kawei.
“Tang ka West Jaiñtia Hills ban kyntiew ïaki jaka jngohkai jong ka ka sorkar jylla kala ai bhah T.22 klur ban pynbha ïaki jaka jngohkai", la ong u Conrad haba kren haka jingïalang plie ïaka jaka jngohkai ka shnong Kudengrim haka sngi Palei.
Ka Kudengrim, ka dei ka shong kaba jngai tang 25 KM na Amlarem bad 50 na Jowai ka don ka jingkieng jri ba ar mala bad ki shi mala kaba la shna pynbha da ki nongshong shnong, ka don ka kshaid kaba itynnad ha ka wah Amlamar, ki ïing skhen ban peit kai bad ki lynti ïaid kjat da ki skhen ban poi sha ka kshaid Amlamar.
Ka don ruh ki lynti ïaid kjat bala oh shrong da ki maw bad ki jinghkieng doi doi ki bad kiwei kiwei.
Ki samla shnong bad ki nongïalam shnong ka shong Kudengrim naduh mynshem snem ha u Naiwieng kila pynsaphriang ïaka khubor lyngba ki lad pathai khubor ‘social media’ halor ka jingitynnad ka jaka bad kala khring ïa kiba ba bun ban wan shangkai sha katei ka shnong; kaba nakaliang u Conrad ula ïaroh bad ula pynshlur ba kane ka dei ka buit ban saphriang ïaki jingdon ka jaka shangkai sha ka pyrthei.
Hadien bala thaw ïaka Kudengrim Tourism and Environmental Protection Society (KTEPS), ki samla bad rangbah kila sdang ban shna jingkieng jri bad ki lynti ban poi sha ka kshaid Amlamar da ki siej.
U Conrad Sangma ula ong ba ka sorkar MDA kala shimkhia bha ban kyntiew ïaka kam jngohkai pyrthei  bad ula ong “Shen ka shnong jong phi kan ïoh ka surok ban pynïasoh bad ka Sohkha, Dawki bad kiwei ki shnong ba marjan ban khring ïa ki nongwan shangkai".
“Phi dei ban lah ban khring ïa ki nongwan kai na ri thor na Bangladesh bad ban pynsah kham bun sngi sha kane ka jaka ba ngi pylut por haka dih ka bam kum ka kyiad, kaba ri Bangladesh ka dei ka ri tyrkhong Kyiad", la ong u Conrad.
“Ka kam jngohkai ka dei kawei na ki lad ban kamai jakpoh, phi dei ban trei shitom ban pynneh pynsah  ïaka jingitynnad ka mariang bad wat shna kino kino ki jintei ban pynjulor ïaka jingitynnad ", ong u Myntri Rangbah ka Jylla.
SHILLONG: Ki paidbah kiba wan sha ka jingialang bala pynlong da ka Khasi Students Union ki la risa jam ha ka por ba ai jingkren u MLA na Nongkrem Konstituensi u Bah Lambor Malngiang uba la ther tyngeh ia BJP Sorkar da kaba ong “Sala Sorkar BJP.
U la ong shuh shuh ha ka por ba ki leit iakynduh ia Home Minister jong ka Sorkar Kmie U Rajnath Singh ki khlem Namaste ne ai khublei ia u, hynrei ki la shu ong ia pyndam noh ia ka Citizenship Amendment Bill (CAB), 2016.
Kumban shu pynkynmaw hangne ba ia ka sorkar Meghalaya Democratic Alliance la thaw lang da ka NPP, ka BJP, ka UDP bad kiwei kiwei de ki parti bad MLA shimet.