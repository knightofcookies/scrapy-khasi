“Ngi ïohi ba ki ka pule puthi ha Meghalaya ka la kiew namar ka jingdon ki nongseng skul kiba kylluid mynsiem bad kiba don ka mynsiem ban kyntiew ïa ka imlang sahlang kum ki Niam, ki Balang, ki Hima, Raid, Shnong bad ki Riewshimet.
Haba pynshong nongrim janai ngi lap ba ka dei ka jinglen lade jong ki nonghikai pat kaba pynlong ïa kine ki skul Ad-hoc ba kin kiew bad kin roi.
Dei ki nonghikai kiba shah jynjar ban shim ka tulop ba rit khang ba kine ki skul Ad-hoc kin kiew ha ki liang baroh," ong u kyrwoh ba la phah da u President u Bah Robert June Kharjahrin.
“Ka jingkylli kaba ngi kwah ban kylli na ka Sorkar Meghalaya ka long, haduh katno kine ki nonghikai skul Ad-hoc ki hap ban shah shitom? Hato kam dei ka kamram ka Sorkar ban siew kylliang ïa ka jingshah shitom jong ki? Ka dor jong ki mar ki mata, ka bai wai ing, ka bai leit bai wan bad kiwei ki jingdonkam ki kiew jan manla u bnai, hato ym dei ban kyntiew ïa ka tulop ki nonghikai Ad-hoc ar ne lai sien ha ka san snem," la buh jingkylli ka Seng.
“Ka HYC ka kyrshan tylli tyllan ïa ka jingdawa ka Federation of All School Teachers of Meghalaya (FASTOM).
Ngi dawa na ka Sorkar ba ka dei ruh ban pyni da ka burom babha ïa ki nonghikai bad ki dei ban khot ïakren ïa ki nonghikai bad khamtam eh ka Sorkar ka dei ban sngap bad pynurlong ïa ki mat jingdawa kiba shongnia jong ki nonghikai skul Ad-hoc lyngba ka FASTOM," ong une nongïalam ka Seng.
Shillong, Jymmang 11 : Ka sorkar jylla haduh mynta kan ym pat lah ban weng noh ïa ka jingpynlip bording kaba shi kynta man ka sngi namar ka jingduna hap u slap.
“Lada biang ka jinghap slap lehse, khamtam kumba phi tip ha pung Umïam mynta ka jingdon ka um ka la duna shaba palat.
Kumta donkam ba ka um ha katei ka pung kan kiew sha u laiñ ba ka um kadei ban poi sa tang kata hi kaba ngi lah ban weng ïa ka jingpynlip bording," ong u Symbud Myntri Rangbah ba dei peit artad ïa ka tnad Bording, Bah Prestone Tynsong haba kren hadien ka jingïalang jong ka party.
Shwa kane, u Symbud Myntri Rangbah u la pyntip ruh ba la nang pynduna ïa ka jingpynlip bording bad mynta ki don sa tang katto katne tylli ki jaka ba dang ngat ha katei ka jingshah pynlip bording kata ruh tang shi kynta.
“Kumta, na ka liang jongngi ngin pyrshang ïa kaba bha tam ban pynduna bad wat ban weng noh syndon ïa ka jingpynlip bording," u la bynrap shuh shuh.
Tura, Jymmang, 11: Ka jingshna ïa ka Civil Hospital ba shispah jingthiah ha Resubelpara, North Garo Hills District ka la shu sahteng mynta la shi snem kynthih na ka daw ka jingbym pyllait pisa ka Sorkar sha u Kontraktor uba pyntrei ïa kane ka Hospital.
Ha ka dorkhas ba la phah sha u Myntri Rangbah ka Jylla u Conrad Sangma u MDC jong ka Rongrong Constituency u Rinaldo K.Sangma u la ong, “ha ka kyrteng jong ki nongshong shnong ka Resubelpara bad ka Rongrong nga pyntip sha phi halor ka jingsahdien jong ka koit ka khiah ha ka thaiñ.
"“Ngi don tang kawei ka Community Health Centre kaba ai jingshakri ïa baroh ki paidbah jong ka Resubelpara bad ïa ki shnong kiba marjan haba ki pang ki shitom.
Ka long kaei kaei kaba sngewpangnud ban pyntip ïa phi ba tang ki jingjia aksiden kiba rit baria bad ban pynkha khun ruh ym shym la lah satia ban sumar ha kane ka jaka ai jingsumar bad ha kiba bun ki khep la shu phah beit sha Tura lane sha Goalpara, Assam haba don kino kino ki jingjia na ka daw ka jingbym don ïa ki lad jingsumar kiba biang bad khamtam ïa ki doktor kiba tbit," ong ka dorkhas jong une u MDC sha u Conrad Sangma.
“Wat ki longkmie ba armet la bun sien ki hap ban leit sha Goalpara lane wat shaduh Guwahati tang ban leh test , kiba don jingpang ha ka por ba dang kha bun, kiba la dei ban kha khunlung bad ïa ki paidbah kiba shu pang malu mala na ka daw ka jingbym biang ki lad jingsumar," u la ong.
“La dei ban pyndep noh mardor ban shna ïa ka Hospital kaba 100 jingthiah jong ka Civil Hospital khnang ban weng ïa ka jingeh jong ki paidbah khamtam ïa ki paidbah kiba sah sha ki thaiñ nongkyndong kiba wan na ki longing kiba duk bad kiba duna ka ïoh ka kot," u la bynrap.
Katkum ka jingpyntip jong une u MDC, ka jingshna ïa kane ka Civil Hospital kaba 100 jingthiah ha Chidret, Resubelpara, ka la sahteng naduh u snem baladep.
Ka jingtrei ka la sdang naduh u Lber, 2019 ka la sahteng na ka daw ka jingbym pyllait pisa.
“Ynda haba la tohkit la lap ba ym pat shym pyllait pisa satia wat shi naïa ruh sha u Kontraktor kaba pynlong haduh u pud ba u Kontraktor un hap ban pynsangeh ïa ka jingtrei," ong une u MDC ka Rongrong.
“Na ka bynta ka bit ka biang jong ki paidbah nongshong shnong ka rilum Garo, nga kyrpang ïa phi ban pyllait noh kham kloi ïa ka pisa khnang ban ïoh sdang biang ïa ka jingtrei bad ba ka jingshna ïa ka hospital yn dup lah ban pyndep ha ka por kaba biang," la kyntu une u MDC ïa u Myntri Rangbah.
Shillong, Jymmang, 11: Uwei u rangbah bar jylla ïa uba la tip kyrteng kum u Shubankar Dev uba la 46 snem ka rta uba shong basah ha Rynjah, Shillong u la duhei ïa la ka jingim ha ka jingjia aksiden ha ka sngi Baar ha ka por 11:00baje mynmiet.
Kane ka la jia hadien ba kawei ka kali Bolero Pick-up kaba don ïa u number ML04 B 3857 ka la leit tynrah ïa kawei ka Scooty kaba don ïa u Number ML 05 S 0953 bad ha kane ka jingjia u nongniah jong ka Scooty u la khlad hashen bad ka pyrsa jong u ka Debolina Dev kaba pule ha Meghalaya Police Public School (MPPS) kaba shong lang ha kane ka Scooty ka la mynsaw jur.
Ïa ka Debolina Dev kaba la mynsaw jur la pynkit noh mar mar sha Shillong Civil Hospital ban ïoh ïa ka jingsumar.
Katkum ka khubor na ki Pulit, la ïathuh ba kane ka la jia na ka daw ba kane ka kali Bolero Pick-Up ka la wan ïaid na ka lynti ka bym dei ban ïaid na ki bynta jong ka Governor House bad ynda la poi ha ki bynta jong ka surok hakhmat ka ophis Main Secretariat u nongniah jong ka Bolero u la leit tynrah beit beit ïa ka Scooty kaba wan pyrshah.
Halor kane ka jingjia na ka liang jong ki Pulit ki dang pynlong ïa ka jingtohkit kaba bniah bad la ïathuh ruh ba u nongniah jong ka kali Bolero ruh u la mynsaw.
Shillong, Jymmang, 11: Ki nongïalam jong ka Federation of All School Teachers of Meghalaya (FASToM) ha ka sngi Balang ki la shim ïa ka rai ban pynlong da ka jingïakhih paidbah kham jur shuh shuh shuh hadien ba u Myntri Rangbah ka Jylla u Conrad Kongkal Sangma u la mynthi ban khot ïakren ïa ki nongïalam ban ïathir ïatai halor ka jingdawa kaba ki ladep pynsngew hakhmat ka Sorkar.
Ha ka Lah Sngi u Blei mynta ka taiew, ki nongïalam ka FASToM ki la ieng hakhmat ka khyrdop jong ka Main Secretariat ryngkat bad ka jingthoh, ‘Ngi kwah ban ïakynduh bad u Myntri Rangbah ka Jylla u Conrad Sangma.
"Haduh mynta ka FASToM ka la pynjur ïa ka jingïakhih ban dawa ïa ka Sorkar Meghalaya Democratic Alliance (MDA) ban kyntiew kyrdan Deficit System/Deficit Pattern hynrei na ka liang jong u Myntri ka tnat Pule Puthi ka Sorkar Jylla u Bah Lahkmen Rymbui u la ong ba ka Sorkar kan ym lah satia ban kyntiew kyrdan Deficit System/Deficit Pattern ïa ki nonghikai skul Adhoc namabar ka Sorkar ka don hapdeng ka jinghiran ka Pla Tyngka.
Dang shen ki nongïalam ka FASToM ha ka jingïakynduh ïa u Commissioner & Secretary ka tnat Pule Puthi ka Sorkar Jylla u Dr.BDR Tiwari ki la aiti ïa ka dorkhas ba la tyrwa ban kyntiew da ka tulop kaba T.18 hajar ïa ki nonghikai skul Adhoc haduh ka kyrdan Lower Primary haduh Higher Secondary bad ka jingpynkiew tulop kaba 5% manla u snem.
Dei halor kane ka nongrim ba ki nongïalam jong ka FASToM ki la phah ïa ka shithi sha ka Ophis jong u Myntri Rangbah ban panpor na ka bynta ban ïakynduh hynrei haduh kine ki sngi u Myntri Rangbah ka Jylla u Conrad Kongkal Sangma u la mynthi bad aidaw ba um lah satia ban ïakynduh ïa ki.
Kane ka jingkiar jong u Myntri Rangbah ka la pynbitar ïa ki nongïalam jong ka FASToM bad mynta ka sngi Balang ki la pynbna ban pynlong da ka jingïakhih paidbah ban leit tur sha Main Secretariat ha ka por 12:30 baje nohsngi.
“Wat lada ngi dei ban sahmiet ha surok ruh kam leilei hynrei ngin ap beit haduh ba u Myntri Rangbah ka Jylla un da khot ïakren ïa ngi khnang ban ïashai kaei ka rai kaba ka Sorkar kan shim ha kaba ïadei bad ka jingtyrwa kaba ngi ladep tyrwa sha ka Sorkar," ong u nongaitktien ka FASToM ha ka jingïakren bad ki lad pathai khubor ha ka sngi Balang.
“Kane ka jingïakhih jong ngi kan long kaba jaijai bad lada don mano mano ki riewshim kabu ngin kyntu beit ïa ki bor jong ka aiñ ban kem beit mardor," u la ong.
U Myntri Rangbah ka Jylla u Conrad Sangma ha ka sngi Baar ula ong ba ka Sorkar ka dang bishar ïa ki jingdawa jong ki nonghikai skul Adhoc bad ïathuh ruh ba un sa khot jingïalang ïa ka tnat Pla Tyngka ka Sorkar Jylla khnang ban ïathir ïatai sani halor kane ka jingdawa kaba lada ka Sorkar kan ai jingmynjur ban pynkiew tulop ïa ka tulop ka jinglut kan kot da ki spah klur.
Ka jingpynlut pisa haba siew tulop sha ki nonghikai skul Adhoc ha ka shi snem ka long T.145 klur hynrei lada kynthup lang ïa ka jingpynkiew tulop kaba T.18 hajar ka Sorkar Jylla kan hap ban bei ïa ka jingpynlut pisa sa kumba T.13 klur shi bnai bad T.156 klur shi snem.
Shillong, Jymmang 11 : U MLA jongka Mawlai Constituency u bah Process T Sawkmie ula kyrpad ïa ka sorkar ba kan khot ïakren noh ïa ki Nonghikai hapoh ka lama Federation of All School Teachers of Meghalaya (FASToM) namar dei tang ha ka miej jingïakren ba lah ban ïa pynbeit bad ïakren sngewthuh halor ki mat jingdawa jong ki Nonghikai.
Haba ïakren bad u nongthoh khubor na Delhi da ka phone u bah Process u la ong “ Nga da kyrpad jur ïa ka sorkar ba kan khot ïakren ïa ki nonghikai hapoh ka lama FASTOM namar dei tang hakhmat ka miej jingïakren ba lah ban ïa pynshai mar kylliang.
Hooid ka sorkar ka la pynpaw ba ka dang bishar bniah ïa ki jingdawa namar ka hap ban buria pisa da ki klur tyngka bad kam long kaba suk ban shu rai kyrkieh, hynrei lada khot ïakren ïa ki nonghikai bad pynshai ïa ki nga ngeit skhem ba kiei kiei baroh kin poi sha ka jingïasngewthuh jingmut bad ba ki nonghikai kin ym pynlong shuh ïa kino kino ki prokram jingïakhih jongki".
Nalor kane u la ong “ Nga ngeit skhem ba ki Nonghikai ruh kin ym pynpaw ka jingpyrshah lada ka sorkar ka pan por na ki ban bishar bniah ïa ki jingdawa jongki khamtam ban khot jingïalang naduh ki heh ka Planning bad Finance ban ïamir jingmut halor kine ki mat jingdawa jongki.
Namar lada ïakynduh bad iakren sngewthuh kan pher bak lybak ban ïa kaba kiar bad ban ym khot ïakren ïaki".
Ha ka jingshisha ka FASTOM ka la pan por na u Myntri Rangbah ban ïa kynduh naduh ka 1 tarik mynta u bnai hynrei haduh mynta ruh ka ophis u Myntri Rangbah kam pat ai jubab ïa ki kumta kim banse ban ïaid shakhmat da ki prokram jingïakhih kiba tyngeh da kaba kila rai ban thiah miet noh ha surok.
Na ka liang ka FASTOM ka la dawa ba ka sorkar kan siew tulop noh ïa ki da ka Deficit Pattern ne Deficit System, hynrei halor kane na ka liang u Myntri ka tnad pule puthi u ma Lahkmen Rymbui ula dep pynshai ba ka sorkar kam lah ban siew ïa ki kumba ki la dawa namar ka sorkar ka don hapdeng ka jinghiran pisa.
Hynrei na ka liang u Myntri Rangbah u la kular ban khot ïakren ïa ki tangba kan long tad hadien ba la dep ïakren shwa bad ki heh ka Planning bad Finance ban tip ïa ka jinglong jingman ka pla tyngka ka jylla.
Dei na kata ka daw ba u MLA jongka Mawlai u la kyntu ïa ka sorkar ban khot ïakren ban ïapoi sha ka jingïasngewthuh jingmut la ka long ha kano kano ka rukom ruh.
Shillong, Jymmang 11: U Symbud Myntri Rangbah ka Jylla Bah Prestone Tynsong hynne ka sngi balang ula ïathuh ba ka Sorkar Jylla ka dang ïai buddien bad ka Sorkar Pdeng halor ka jingdawa ban weng noh ïa ka jingtreikam jong ka Citizenship Amendment Act (CAA) ha Jylla bad kumjuh ban pyntreikam ïa ka Inner Line Permit (ILP).
Kat kum ka jingong jong u, ka Sorkar Pdeng kala pyllait tang ïa ki jaka jong ka Sixth Schedule na ka jingtreikam ka CAA ha Jylla da ka jingpynbor ka Sorkar hapoh ka jingïalam u Myntri Rangbah Conrad Kongkal Sangma lem bad kiwei kiwei ki Political Party ka thaiñ Shatei Lam Mihngi.
Haba kylli, u Bah Prestone ula ïathuh ba ka CAA ka la treikam tang ki 3 % ki jaka ka Jylla ïa kiba la tip kum ka European Ward.
U ïathuh ba ka jingiakren kala ïaid bad ka Sorkar Pdeng ban pyllait noh phar ïa ka Meghalaya na ka jingtreikam kane ka Aiñ kaba pdiang ïa ka jinglong nongshongshnong ïa ki pherwir Hindu, Khristan, Sikh, Jain, Buddhist na Afghanistan, Pakistan bad Bangladesh.
“Ngi la dep phah dorkhas halor kane ka kam kaba long kumjuh bad ki jingdawa jong ki kynhun bapher bapher kynthup ki Sengbhalang.
Ngim pat ïoh ktien satia na ka Sorkar Pdeng bad u Myntri Rangbah ka Jylla u dang ïai buddien ïa kane" ula ïathuh.
Haba kylli, u Bah Prestone ula pyntip ba ka CAA kala sdang treikam naduh u snem 2014 hashuwa ka Amendment hynrei haduh mynta, ym pat shym la don uwei ruh u briew u ban pan ïa ka jinglong nongshongshnong ka Jylla Meghalaya hadien ba pynlong aiñ ïa ka Citizenship Amendment Act.
Halor ka jingdawa ïa ka Inner Line Permit (ILP), u Bah Prestone u ïathuh ba ka Sorkar ka dang ïai buddien bad ka Sorkar India bad kam shym la ïohthiah lyngngai ïa kane ka ishu kynthup ruh ka jingpynrung ïa ka Ktien Khasi bad Garo ha ka Eight Schedule jong ka Riti Synshar ka Ri India.
Shillong, Jymmang 11: U Symbud Myntri Rangbah ka Jylla Bah Prestone Tynsong uba dei khmih ïa ka Tnad Power, ula kyntait ïa ka jingmih khubor ba wan khynra bad kurup ka Tnad Enforcement Directorate ïa ki kot ki sla jong ka Saubhagya Scheme hapoh ka Ophis Mehalaya Energy Corporation Limited (MeECL).
Hynrei u Symbud Myntri Rangbah ula kubur ba ka Tnad Enforcement Directorate jong ka Sorkar Pdeng, kala pan ïa ki jingtip na ka MeECL halor ka rukom pyntreikam ïa kane ka skhim sam bording sha ki shnong ki thaw ka Jylla naduh u snem 2021.
“Ka jingpynmih khubor (ha kawei ka kot khubor phareng) ba wan khynra ka ED ha MeECL ka dei kaba bakla, ka bym dei bad ka bym don nongrim satia haei haei ruh" ong u Symbud Myntri Rangbah haba ïakren bad ki lad pathai khubor haba bynrap “Ngim lah ban pdiang ïa kane ka khubor ka ba khlem da pynthikna bha".
U Bah Prestone u pyntip ba uwei u Nongthoh khubor jong kane ka kot khubor phareng ula ïoh ïakren ruh bad u Chairman-cum- Managing Director ka MeECL hynnin ka miet uba la pyntip ba kam shym don satia ka jingkhynra lane ka jingkurup ïa ki kot ki sla jong ka Saubhagya Scheme.
Haba kylli, u Bah Prestone u pyntip “Ha ka jingshisha, kala don ka jingphah shithi na ka ED ha u bnai Risaw-Naiwieng 2021 ba pan ïa ki jingpynshai, ïa ki jingtip bad ki kot ki sla na ka MeECL halor ka Saubhagya.
Ka MeECL kala dep ban aiti lut ïa baroh ki kot ki sla ba donkam kynthup ka kaiphod CAG".
“Dang mynshisngi, ka Tnad MeECL kala phah biang ïa ki katto katne ki kot ki sla ba pan da ka ED" ula bynrap.
Haba kylli ïa kum kiei kita ki jingpynshai ba don jingartatien da ka ED halor ka Saubhagya Scheme, u Symbud Myntri Rangbah ula ong “Ïa mynta hi ngam pat lah ban batai bniah hynrei ka Tnad MeECL kala ai lut ïa ki kot ki sla ba pan da ka ED la ka dei ka Tender Documents, Tender Agreement ne kano kano.
Ngam lah ban ong ïa mynta ba kaei kaba pynlong ïa ka ED ban pan ïa kine ki kot ki sla hynrei ngi la pyndep ïala ka jong ka kam bad ieh mynta ha ka ED".
“Ïa kaei kaba ki pan, ngi la dep ban ai lut bad mynta ka shong ha ki ban bishar ïa kine ki kot ki sla".
ong u Bah Prestone haba bynrap “Kino kino ki Agency haba ki ïohpdiang ïa ki jingujor, ki ju phah shithi sha ki Tnad ba dei khmih ban pan jingpynshai ba kin nang ngam jylliew ïa ka kam".
Halor ka jingtohkit jong ka Inquiry Commission ïa ki jingkynnoh bamsap hapoh MeECL kynthup ïa ka skhim Saubhagya, u Symbud Myntri Rangbah ula pyntip ba ka Commission kala dep aiti ïa ka kaiphod sha ka Sorkar Jylla lyngba ka Tnad Political bad kane ka Tnad ka dang shong bishar ïa ka kaiphod.
“Nga tharai ba shen ka Tnad Political kan sa phah noh ïa kane ka kaiphod jingtohkit sha ka Tnad Power" ula ong.
Shillong, Jymmang 11 : Ka ïing Bishar ba donburom jongka jylla ka Meghalaya High Court mynta ka sngi ka la pynwai noh ïa ka mukotduma PIL halor ka Roster System hadien ba ka sorkar ka la rai ban pyntreikam noh ia ka Roster System kat kum ka Reservation Policy, tangba ha kaba ïadei bad ka jingpynsangeh thungkam, kane kan dang bteng beit hapoh ka jylla.
Ha ka hukum ba la pynmih la ong “ Namar ba la rai ban pyntreikam noh ïa ka Roster System da ka sorkar kat kum ka Reservation Policy kumta la pynwai noh ïa kane ka mukotduma tangba ka jingpynsangeh ban thungkam kan dang bteng beit haka jylla Meghalaya".
Ka sorkar kam shym la pyntreikam ïa ka Roster System kat kum ka Reservation Policy naduh ba la ïoh ïa ka jylla ba pura kata 50 snem mynta lap ka ïing bishar lyngba ki nongbishar ka Division Bench u Chief Justice Sanjib Banerjee bad u Justice W.Diengdoh.
Ha ka jingbishar mynta ka sngi u Advocate General u la aiti ïa ka kopi jongka memorandum ba la rai da ka sorkar ha ka 10 tarik ban pyntreikam noh ïa ka Roster System hapoh ka jylla ha baroh ki jingthung kam jong ki tnad sorkar bapher bapher da kaba pynshong nongrim kat kum ka Reservation Policy.
Ka ïing bishar ka lap ruh ba dang don bun kiei kiei kiba hap ban pynbeit ha ka memorandum ha kaba dei ruh ban kynthup ne buh bhah kyrpang ïa kito ki briew kiba don jingduna dkhot met ruh.
Kane ka jingpynsangeh thung kam kan bteng tad haduh ban da dep pynbeit lut nadong shadong ha man la kawei pa kawei ka post kaba hap hapoh ka Reservation Policy bad dei hadien ba la dep pynbeit bad pynthikna ïa kiba la dep thung lypa ba sa lah ban bteng biang ïa ka jingthung kam ha ka jylla ha ki post kiba dang thylli ne dang lait.
Ka ïing bishar ka la pynshai ruh ba ka Gradition List kam hap ha ka Roster System namar ia kane la bishar kat kum ka jingtbit bad dei hok ban ïoh.
Shillong, Jymmang 12: Ka Nongrim Hills SC kala pynliem da 3-1 kol ïa ka Smit ha ka lympung ïalehkai First Division ka SSA ha ka jingïalehkai ha ka sngi Palei.
Ka Nongrim Hills mar ïa sdang ka jingïalehkai kaba dang ïaid ar minit kala ïoh shi kol ba la thep da u Bankit Nongrum shwa ba u Phibankhraw Nongkhlaw un thep ïa ka kol kaba ar ha ka minit ba 23.
Ha ka jingïalehkai jong ka kylla miet, ki rangïalehkai ka Smit SC kila ïakhun tyngeh bad ha ka minit ba 61 u Shankupar Kharbyngar u la thep shi kol kaba la ai mynsiem ïa ka kynhun.
Ki rangïalehkai ka Nongrim Hills SC ruh kila nang ïakhun tyngeh bad ha ka minit ba 73 u Banshemphang Kurbah u la thep ïa ka kol kaba lai kaba pynlong ïa ka kynhun ban khur jingjop syndon da 3-1.1) Ka jingbam ban tei (Nutrition): Ki jhur ki don shibun eh ki vitamins bad ki dawai ba tei ïa ka met jongngi.
Ka jingbam ïa ki jhur ka ai ka jingbang, pynbha ïa ka jingkoit jingkhiah bad pynïoh ruh ïa ki fiber kiba ïarap ban tylliat ïa ka jingbam bad ban ïada na ka jingdap kpoh (constipation).
Ki ïarap ruh ban neutralize ïa ki acids ba mih na ka jingtylliat ki snier ïa ka jingbam ba bun ka khleiñ (fat).
Ki katto katne ki jhur ki don shibun eh ka carbohydrates ki long kum u (phan karo, phan, piat, rynsun and methi) proteins (motor, Phrisbin, ki jhur jyrngam bad u rynsun) vitamin A (kajor, sohsaw, ki jhur jyrngam) Vitamin B (motor, rynsun bad sohsaw), Vitamin C (sohmynken, kubi, phulkubi, muli bad ki jhur jyrngam) minerals (ki jhur jyrngam).
Katkum ka jingbthah jong ka Indian Council of Medical Research, donkam ban bam 75 – 125 g ki jait jhur jyrngam, 85 g kiwei pat ki jhur bam-im bad 85 g ki jhur kum u phan, kajor, muli ryngkat bad kiwei pat ki jingbam.2) Ki donkam kum ka jingbam (Importance as Food): Ka jingpynmih bam ka nangkiew man ka sngi.
Lada donkam ban pynneh ïa ka jingkiew ka jingpynmih bam nalor ka jingbam ba man la ka sngi jong ki briew, lah ban pynbun da kaba pynmih bun ïa ki jhur kiba lah ban ïarap ban pynduh ïa ka jingduna bam namar ka jingmih na ki jhur ka long 4-10 shah ban ïa u kba, u kew.
Kumta ki jhur ki long kiba donkam bha ha ka koit ka khiah namar ba ki long ki jingbam ba tad dor ba lah ban shim ïa ka jaka jong u khaw, u kew (the main cereals) ha ka ri baroh kawei.3) Ka jingdonkam ïa u nongrep (Importance to a grower): Ka mei ramew (Nature) ka ai ïa ngi shibun jait ki jhur ban rep ha baroh shi snem.
Shibun jait ki jhur ki ai ïa ki sla, syntiew, soh bad ki shyieng ban bam.
U nongrep u lah ban thung shibun jait ki jhur ha baroh shisnem ban pynmih pisa na ka bynta ka jingdonkam jong u.
Ki don shibun ki jhur kiba donkam tang khyndiat ka jaka bad ka por, ïa kine lah ban thung hapdeng jong ki diengsoh (intercrop).
Ki don ruh ki jhur kiba pynbha ïa ka khyndew ha jaka ba thung ïa ki bad kumjuh ruh kiba lah ban long ka jingbam ïa ki mrad.
Kumta ki nongrep ki don ka lad ba ïar bha ban jied ïa ki jhur ban thung katkum ka por bad ka jaka jong ki.4) Industrial importance: Ki jhur ki sniew noh tang hadien katto katne sngi naduh ba kheit.
Ki dawa ka jingsumar ba bha naduh ka rukom kheit, jingkit, storage, processing, jingdie.
Kumta ka jingkiew jong ki vegetable industry ki shaniah ha kiwei ruh ki allied enterprises kum storage, processing, marketing and maintenance and service enterprises ban pynshlur ïa ka jingrep jhur.
Ïa ka dor jong ki jhur ha ka jingbam ba man ka sngi la ithuh bad tip da ki briew ha kylleng satlak ka pyrthei ha ki por ba dang shen.
Ngi ioh shibun ki dawai ba ka met jong ngi ka donkam ban heh ban san bad ban ïoh ïa ka met ba koit ba khiah.
Ki jhur ki ïarap na ka bynta ka jingbha:1.
Ki don shibun eh ki dawai kum ki minerals, vitamins bad kiwei pat ki jait dawai kiba ka met jong ngi ka donkam ban ïada na ki jingpang.2.
Ka jingioh na shibynta ka jaka kaba bun.3.
Ki dei ki lad ban kamai spah.4.
Ki lah ban pynitynnad ïa ka sawdong jong ngi.5.
Shibun ki jhur lah ban rep ha ka shisnem.6.
Ki ïarap ban pynbha ïa ka ïoh ka kot jong ki nongrep.6) Ki jhur ki long ki dawai (Importance of vegetables Production for medicinal properties):Shibun ki jhur ki long ki dawai ba lah ban pynkoit na ki jingpang.
Kum ka nuksa, u piat bad rynsun ki lah ban ïada na ki bacteria.
U sohsaw, u soh baingon, sohmynken, pathaw, u klong, sohkhia (solanaceous and cucurbitaceous vegetables) ki don ka Vitamin D.Kumta ka long kaba donkam eh ïa ngi ban bam shibun ki jhur man la ka sngi khnang ba ngin ïoh ïa kine ki jingmyntoi ba kongsan ka koit ka khiah.
Shillong, Jymmang 12: Ka lympung ïalehkai phutbol bala pynlong da ka KSU Nongpoh Circle bala ai kyrteng kum ka (L) Sabathani Lyngdoh Memorial Football Tournament 2022 kala poi noh sha kaba kut hadien ka jingïakhun phainal kaba la long mynta ka sngi hapdeng ka Umden Sport Club pyrshah ïa ka Rongmasek Sport Club ha madan ïalehkai ka shnong Saiden.
Ïa kane ka Tournament la pynlong da ka KSU Nongpoh Circle kum shi bynta ban kynmaw burom ïa une u Samla u ba lah synñiang sha ka Jaitbynriew ha ki por kiba lah leit ha kaba u la shakri ïa la ka Jaitbynriew lyngba jong ka seng KSU bad u dei ruh u dkhot ba pura jong ka KSU Nongpoh Circle u ba la khlad noh ha ka 8 Jynmang 2018.
Haba phai sha ka jingïakhun phainal ha katei ka sngi hapdeng ka Rongmesek pyrshah ïa ka Umden ka jingïakhun kala long kaba khluid bad shongshit bala wan ruh ban kyrshan da ki spah ngut ki paidbah nongpeitkai bad naduh ba sdang ka kylla step haduh ka kylla miet ym shym don ba ïoh thep satia namar ka jingtbit jong ki rangïalehkai baroh ar kynhun ha kaba na ka liang ki referee kila rai ban pynlong noh da ka jingïashut tie breaker.
Dei haka jingïashut tie breaker da ka jingtbit ki rangshut bol ka Rongmesek kala lah ban pynliem noh ïa ka Umden da 4-3 kol ban rah syndon ïa ka nam lahduh jong katei ka lympung.
Ha jingkren u Kongsan Samla Biangbor L.Paliar, u lah pynkynmaw ba u Samla Sabathani Lyngdoh u lah don bynta ha shibun ki issue ka seng naduh ka jingïakhieh ïa ka Inner Line Permit bad khamtam ban pynsangeh ïa ka lynti rel ha u snem 2017 ha u bnai Jymmang kaba lah pynlong ïa u bad bun ngut ki dkhot ka seng kin shah kem bad kiba hap shong along haduh saw bnai kynthieh.
Hynrei hadien kata ruh une u samla khlem da kynran dien u lah don bynta beit bad ki issue ka seng haduh ka sngi ba un khlad noh ha ka 8 tarik Jymmang 2018.
Ïa katei ka lympung la wan ban pynhap pyrda noh da u Samla Biangbor L.Paliar Vice President ka KSU Sengkmie bad Samla Ferdynald K.Kharkamni President ka KSU North Khasi District kum u symbud kongsan ha ka jingïadonlang Adviser ka Dorbar Shnong Saiden bad rangbah shnong barim Bah EK Lapang, ki nongïalam ka District, Nongpoh Circle bad ki bahaïing hasem jong u (L) Sabathani Lyngdoh, naduh i kmie, i lok, khun bad ki bahaïing bahasem.
Ki jingjia ïatakhuh kali ne ki aksiden, ym tang ba ki wanrah ïa ka jingjot jingpra ki kali ne ka jingduh ei ki kali.
Hynrei kaba kham tohmet eh ka long ka jingduh ei noh ki mynsiem briew.
Ka jingduh ei ki mynsiem briew kan kham pang nud lada jia ba kiba khlad, kidei ki kmie ki kpa, kaba mut tang ha ka shikhyllip mat, ki khun ki kylla khunswet noh.
Lane tang ha ka shikhyllip mat, ki khun ki duh noh ïa ki khun ki kti, lada jia ba ka aksiden ka jia ha ki khun.
Kumta ter ter ka bud ka rukom duh ïa ki mynsiem ba kordor.
Ha kine ki ki sngi, la ïohi ïa ki jingaksiden kiba jia la jan man ka sngi ha kylleng ki jaka.
La ka long ka jingïatakhuh para kali ne ka jingtur ka kali sha kynroh sha ki lum ki wah bad kumta ter ter.
Kali kam dei kaba shu ïaid hi kumto kum ka machine, hynrei kadei kaba la ñiah da u briew ne ka briew.
Ha kiba hi ki khep kine ki jingjia aksiden ki jia dei namar ka jingleh khlem akor hi u nongñiah.
Haba kren shaphang ka rukom ban ñiah ïa ki kali, ym lah ban khlem da buh ïa ka jingkylli, kiba bun na ki nongñiah ïa ki kali, nagno bad kumno sha ki la ioh ban bat haki ïa ka driving licence, namar wat hapdeng kiba la ïoh ban bat ïaka, hynrei ka rukom ñiah kali ka jong ki, kam kdew pat sha katta ka phang ba kidei kiba la ïoh hok shisha ïa ka licence ñiah kali ka jong ki.
Toi man la ka step don kiba bun ki briew ki bym pat ban nang ñiah ia ki kali, ki pynlut ïala ka por ka jong ki ban hikai, hynrei ngi tip ba kum kine ki briew kiba da ïaid da ka lynti ban shah hikai, suki pa suki ki nang bad ki kham tip ïa ki aiñ ki kanun ban ñiah iaka.
Hynrei, ha kiba bun ki aksiden, lehse don ruh ki nongñiah ba shu nang malum mala, pynban khlem jingtieng ne smiej ki shu kurup ruma la kum kiba nang eh, hynrei haba la bang lei lei sa ka rukom ban pynher sted, tang katta ki thung khohmoh ne ba kin thung bajli bad ki syllad shisha kat shaba shah, bad ha kaba kut, poi pat sha ka jingjia ba sngewsih wat haduh u pud sha ka lynti jong ka jingïap.
Kaba kham ima eh ïa ka rukom ñiah kali dei na ki khun samla kiba dang shu sdang ban khie, kaba haki, ka snam kumba ong ki riew tymmen ka dang khluit bha, katno tam lei lei haba ïoh ban rah ïa ki kali ba kham remdor, pynher jong ngi la kum ki bym lap lieng shuh, hynrei kaba kut, haba ym lah shuh ban teh lakam, poi beit beit sha ka aksiden.
Nalor ba pynher sted, trei ruh sa ka dih ka bam, ka leh shongshit tem pynheh bha ïa ki sur jingrwai, kaba da shisha ym tang ba ka wanrah ïa ka jingma ïa kiba shong ne ïa u nongñiah, hynrei wat ia ki briew kiba ïaid ha ki lynti ki syngkien, kaba teng teng shu shah syllad ei bad kylla dkoh ka kti ka kjat tang namar ka jingleh shongshit kaba shi khyllipmat ka wanrah pat ïa ka jynjar trah kaba shi rta ïa ki briew ba ïaid ba ïeng.
Hangne la donkam shisha ba ki bor ba dei khmih kin hap ban thaw noh ïa ki aiñ ki kanun, ba ka rukom ban ai ïa ka licence niah kali, kam dei shuh ban shu ai klumar ïaka, hynrei donkam shisha ban pyrkhing, ne haba ai ruh donkam ban da ïoh ïa ki kot ki sla naki skul ai jinghikai ñiah kali ba la ithuh daka bor ba dei khmih.
Pynban lada shu ai kumba ai ha kine ki sngi kumba ai mynta, da lei lei yn nym lah satia ban tem ïa ki jingjia aksiden kiba sngewsih, bad kaba kut ka shu sah khana ei pateng ïa kaei kaba la jia baroh.
Shi ban ki lad jingpyrkhing ba la shim khia da ka tnat Pulit ka la lah ba kan kham teh lakam bha ïa ki briew shoh khawiang kiba mlien ban shang kylleng sawdong ka sor man la ka miet.
Ka jinglah ban talasi bha ki bor pulit ryngkat bad ka kuna ba ki shaiñ, ka la teh bha ïa u lakam ïa kito ki riew shang miet ñiah kali pat ha ka por ba ki la shoh bha u khawiang, namar kiba bun na ki jingjia ha ki por mynmiet, lada wad bniah bha ïaka daw, dei namar ba ka jabieng kam treikam shuh, katba ka kali pat ka la her sted shaba palat u pud tad haduh bym lah shuh ban tehlakam ïaka, ha kaba kut, tynrah beit kat shaba poi.
Shuh shuh, ka aksiden ka kham jia ruh haba ïa beh ïa ka por, haba ong beh por, ka kynthup naduh ka beh kam beh jam, leit jingleit sha jngai, hangne ruh, kum ki briew, ban lait na ka jingma, kan kham bha ban mih kham kylluid ka por, khampher wat lada dei ban poi kham kloi, hynrei ha kaba kut, ka mynsiem ka ïoh ba kan shong palei bad ym don jingeh ban ïoh ban pyndep ïa ki kam ha ka por kaba la buh.
Kumta, ban lah ban kham tyngkan ïa ki aksiden kali, kaba nyngkong eh, donkam shwa ban ïa sdang nalade, da kaba long adkar bha ha ka rukom ban ñiah kali, kiar naka bam ka dih, kiar ruh na ka kren mobile bad kaba kham kongsan lei lei ka long ba wei haba la kiew ha ka kali haba thmu lei lei ban iah hi dalade, ka mynseim kan hap ban ïai long kaba palei, kaba pynleit jingmut shwa ban niah tikna ïaka tad haduh bña la poi ha ka jaka ba la dei ban ïeng, hadien kane la lah pat ha kaban phrang pat ïala ka jong ka bor jabieng sha ki kam kiba dei ban leh.
Ha kaba kut donkam ruh ban kohnguh, spel lyndet ruh ïa ki dak ki shin kiba juh kdew ha ka por ba ñiah ïa ki kali, namar teng teng kum ki briew, klet ïa kaei kaba la thoh ha shi lynter lynti, hynrei haba long adkar, kiei kiei kiba sñiew kham niar ba kin jia thala, toi kampher ba ha ka jinglong briew da shisha ym lah ban ïai biang, hynrei haba phikir, ki jingsñiew da lei lei kim juh kham wan thala ha ka jingim jong u briew.
Nongstoiñ, Jymmang 12: Ka jingdawa jong ki paitbah bad ki sengbhalang, ban kyntiew noh ïa ka Rambrai Primary Health Centre sha ka Community Health Centre, haduh mynta kam pat urlong satia wat la ïa ka jaka ban shna ïa katei ka CHC, la dep ïoh bad la pynbit pynbiang ruh ïa ka soskular hapdeng ka kong Kwintina Kharbai bad ka ïing ka sem naduh ka 27 tarik Kyllalyngkot 2016.
Ha katei ka soskular na ka bynta katei ka jaka, la ïasoi lang ruh da u Medical & Health Officer bad u pharmacist jong katei ka PHC bad la phah sha u Distric Medical & Health Officer jong ka West Khasi Hills ba un leh ïa kaba donkam, hynrei haduh kine ki sngi kam shym pat la urlong haduh mynta.
Dei ruh hadien ba katei ka jingïasoikam shym la treikam, ka kong Kharbani kum ka trai khyndew kam sngew tynnad satia.
Kumta ha ka 13 tarik jong u bnai Risaw 2021, ka la phah biang da ka jingthoh sha u District Medical & Health Officer West Khasi Hills, ba lada katei ka jingthmu ban shna ïa ka CHC ym lah ban pynurlong, u DM & HO bad ka ophis jong u kin sngewbha ban pynthikna, khnang ba ïa katei ka soskular kaba la suh lang ruh ïa ka map bad ka jingheh ka jaka kin ïoh ban ïapyndam noh.
Wat la ka kong Kharbani ka la phah da katei ka jingthoh, hynrei haduh mynta ka Ophis jong u Distric Medical & Health Officer, kam shym la ai jingtip la da ka ktien ne da ka jingthoh.
Kumta sa shisien pat ha ka 12 tarik jong u bnai Ïaïong mynta u snem, katei ka longkmie ka la phah biang da ka jingthoh sha u DM&HO ban pynkynmaw biang halor katei ka bynta, ha kaba la ai kopi ruh sha u bah Kimfa S Marbañiang MLA bad u bah Bajop Pyngrope MDC ka Rambrai Jyrngam ba kin peit lem bad leh ïa kaba donkam.
Halor ka jingbym lah ban pynurlong ban shna ïa katei ka CHC, katei ka longkmie kam sngew tynnad shuh namar ba la shu iehnoh shrah ïa katei ka jaka la phra snem kynthih.
Kumta kam banse ban pynkynmaw bad ban kyntu ba lada ka ophis jong u DM & HO bad ka sorkar kim kwah ban kyntiew kyrdan ïa katei ka PHC sha ka CHC, ki dei ban da pynshai khnang ba ka trai jaka kan pyndonkam noh ha kaba rep ba riang, ban trei ban ktah lane ban pyndonkam ha kiwei pat ki jingdonkam.
Nongstoiñ, Jymmang 12: Ki paidbah ka thaiñ Mawshynrut baroh kawei, ki la pynkynmaw biang bad dawa ruh na u MLA/MDC jong ka thaiñ u Bah Gigur Myrthong, ban pynurlong noh ïa ka Mawshynrut Civil Sub Division ba pura, kumba la ju angnud bad ap khmih lynti da ki paidbah nongshong shnong baroh shikatta.
Lah ban pynkynmaw hangne ba dang ha ki khyndiat snem ba la lah, ki nongïalam ka KSU Mawshynrut lyngba ka sur jong ki paidbah, ki la pynkynmaw hakhmat u nongmihkhmat ryngkat bad ka memorandum halor ka jingangnud jong ki paidbah ka thaiñ.
Ka mat ba hakhmat ka dei khamtam bad ka roi ka par bad ka kyrdan longrynieng jong ka thaiñ Mawshynrut, kaba watla ka la ïoh ïa ka Civil Sub Division la katto katne snem mynta, pynban ym pat don jingkylla ei ei wat tang khyndiat ruh hynrei ka dang ïaineh sah kumjuh.
Lah ban kdew ba ka seng lyngba ka jingthoh, ka la ïoh ban pynkynmaw ba lah dei ban pyntreikam noh pura ïa ka Civil Sub Division da kaba wanrah noh ïa ki tnad treikam bapher bapher, khnang ban kyntiew ïa ka ïoh ka kot bad ka roi ka par.
La donkam kyrkieh ruh ban pynkiew noh ïa ki jingthiah ki nongpang ha Riangdo CHC.Ban wanrah bad thung noh ïa u SDMO, nangta ban wanrah noh ïa ki Specialist ban sumar ïa ki khunlung bad longkmie (pediatric & gynecologist).
La donkam wanrah noh ïa ki tiar sumar nongpang kum ki X-Ray bad Ultrasound Machine, ban pynkiew ïa ki jingdon jong ki Nurse bad ki nongtrei ha ka jaka sumar, khnang ban lah ban ai ka jingshakri ka janai sha ki paidbah.
Namar ka Mawshynrut Civil Sub Division ka la long ka jaka ba kham ïar bad ka nang bun bad nang kiew ka jingbun ki paid nongshong shnong.
Nalor kine ki mat ba kham kongsan, ka seng ka la pynpaw ruh ïa kiwei kiwei ki mat kiba ïa dei bad ka bha ka miat bad ka roi ka par jong ki paidbah nongshong shnong ka thaiñ.
Ka seng ka da kyrmen skhem ba u Bah Gigur Myrthong kum u nongmihkhmat sha ïing dorbar thawaiñ ha ka liang synshar bad kum u nongmihkhmat sha District Council kum u Dy CEM, u don ha ka bor bad lah ban leh shibun kiei kiei na ka bynta ki paidbah ka thaiñ.
Lah ban pynkynmaw ba na ka liang u Bah Gigur Myrthong haba pdiang ïa ka jingdawa jong ka seng, u la kular ba un sa shimkhia bad ban pyni da ki kam halor ka mat kaba ïadei bad ka bha ka miat jong ki paidbah nongshong shnong.
Namarkata, na ka liang ki paidbah ki kwah ba un leh ei ei noh mynta shwa ka elekshon MLA 2023.
Shillong, ïaïong, 06: Namar ka jingshah pyndik shaba palat jong ki Khasi kiba shong basah ha ki shnong khappud ha ka thaiñ Block-II, ka Synjuk ki Rangbah Shnong Border Area (SRSBA), Raid Nongtung kaba hap hapoh ka Hima Khyrim ha ka sngi Balang ka la dawa ïa ka Sorkar Meghalaya Democratic Alliance (MDA) ban buh noh ïa ka Police Out Post ha ka shnong Ummat lane ha ka shnong Madan Umwang.
“Ka Sorkar Assam ka la buh ïa ka Border Police Out Post ha ka shnong Sabuda bad ki pulit Assam ki ju long ki nongpynthud ïa ki Khasi na ka por sha ka por khlem kiino kino ki daw.
Haduh mynta ngi im hapoh ka jingshah byrngem jong ki lehnoh Karbi kiba ju wan lute pisa jubor ïa ngi bad kiba ju byrngem byrsit," ong ka Synjuk ha ka dorkhas ba la aiti ha u Symbud Myntri Rangbah ka Jylla u Bah Prestone Tynsong ha ka sngi Balang.
“Ki don ruh ki khep ba ki Khasi ki ju shah thombor ha ki Nepali bad dang shen kumba la jia ha ka shnong Jatalong ha ka 1 tarik u bnai Ïaiong, 2022," ong ka Synjuk.
Ka Synjuk ka la pynpaw ruh ba ki trai shnong ki long kiba kloi ban ai ei wat ïa ka jaka sha ka Sorkar Meghalaya ban shna ïa ka Police Out Post.
Haba pyntip ba ki khasi ki hap ban siew ïa ka khajna na ki mar rep sha ka Karbi Anglong Autonomous Council (KAAC), ka Synjuk ka la ong, “ngi ki Khasi kiba im ha kine ki jaka ïakajia pud ngi hap ban siew ïa ka khajna kaba heh ba la lum da ka KAAC ha ki san tylli ki khyrdop khrong khajna, ha Mawsladiang, ha Sabuda, ha Pabang Jatalong, ha Umjaknieh bad Umsohphoh/Madan Umwang haba pynkit ïa u synsar bad ïa u sying ban leit die sha ki jaka iew.
"“Ha ka por ba la pynkit ïa u synshar, ngi hap ban siew khajna haduh T.12, 000 hajar na ka bynta kawei ka kali Mahindra Pick Up Truck, T.300 ka khajna sha ka Council bad T.200 sha ki nongtrei ka tnat Forest ka KAAC.Haba kit ïa u sying, ngi hap ban siew T.150 na ka bynta kawei ka kali Mahindra Pick Up Truck ha ki san tylli ki khyrdop khrong khajana jong ka KAAC," la ong ka Synjuk.
“Kane ka la ktah ïa ka ïoh ka kot bad ïa ka khih ka kamai jong ngi namarba u synsar bad u sying bad kiwei kiwei ki mar rep ngi shahniah kum ka lad kamai ban pyndap ïa ka ing ka sem," ong ka Synjuk.
Ka Synjuk ka la dawa ïa ka Sorkar Meghalaya ba ka dei ban pynsangeh noh mardor ïa kane ka jinglum khajna jong ka KAAC ban ban pynsangeh noh mardor ïa ka jingpyntreikam ïa ki skhim ha ki shnong Khasi da ka Sorkar Assam, ban weng noh mardor ïa ki Pulit Assam na ka shnong Umru bad Umlaper bad ban pynsangeh noh mardor ïa ka jingbuh Signboard jong ka Assam kaba ong, “Welcome to Karbi Anglong District.
".
Nongstoiñ, Jymmang 12: Ka Meghalaya New & Renewable Energy Development Agency (MNREDA) West Khasi Hills, hynne ka sngi ka la pynlong ïa ka jingialang ban sam ei ïa ki Solar Study Lamp sha ki khynnah skul jong ka District.
Ïa katei ka jingialang la pynlong hapoh Trysem Hall jong ka ophis DC, ha kaba u MLA ka Nongstoiñ Constituency u bah Macmillan Byrsat, u la long u kongsan ha ryngkat ka jingiadonlang u Deputy Commissioner ka District u P.D Sangma kum u symbud kongsan.
Ha kane ka sngi na ka liang jong ka MNREDA, ka la sam ïa kitei ki Study Lamp sha ki khynnah skul kiba pule naduh ka klas VIII haduh klas X, ha kaba ki 3 hajar ngut ki khynnah skul jong ki 15 tylli ki skul hapoh ka District ki la ioh pdiang ïa kitei ki Solar Study Lamp.
U MLA ka Nongstoiñ u bah Macmillan Byrsat haba ai jingkren kum u kongsan ha katei ka jingialang, u la pynkynmaw ïa ka juk kaba mynshwa ba ki khynnah skul ki hap ban pule kot da kaba pyndonkam da ka sharak, hynrei ha kane ka juk kaba mynta ka bording ilektrik ka la biang.
Shuh shuh u la ong ruh ba jingsam ïa kitei ki Solar Study Lamp, ka long kum shi bynta ban ïarap ïa ki khynnah skul, ba kin ioh ban pyndonkam ha ki por ba duh ka bording ilektrik, khnang ba ka jingpule jong ki kan nym thut bad dkoh.
U la pyntip ruh ba ka sor Jylla mynta ka la ïaleh ban phai khmat nyngkong sha ki skul sorkar, namar kiba bun hi ki skul sorkar ki dei kiba sniew kiba jot rathai bad kiba duna khynnah skul.
Kumta ka sorkar ka la shim rai ban phai khmat shwa ban pynbha ïa ki skul sorkar ha baroh kawei ka Jylla.
Ha kane ka sngi la ïadonlang ruh ka District Project Officer ka kong Elizabeth Kharjana, u bah G.A Lyngdoh, ki nonghikai ki khynnah skul bad kiwei kiwei.
Shillong, Jymmang 12 : Ka KSU ha ka sngi Palei ka la kynduh ïa u Myntri Rangbah ka Jylla ban kyrpad ba un tuklar lang halor ka jingshah klun noh ki jaka jong ki Khasi kiba sah ha Manipur.
Kane ka jingleit kynduh jong ka KSU, hapoh ka jingïalam jong u General Secretary ka Seng, Bah Donald V Thabah, kadei hadien khyndiat sngi ba ka Seng ka la hiar hi dalade sha katei ka jylla ban kynduh markhmat ïa u Myntri Rangbah ka jylla Manipur u Biren Singh kumjuh ïa ki nongshong shnong kiba ngat ha katei ka jingshah klun jaka ha ki poi-ei kaba hap ha Khedagar Khasi Punji ha Tamenglong.
Katkum ka kyrwoh, ka Seng ka ong ba na ka liang u Myntri Rangbah ka Jylla mar mar u la kular ba un sa kren bad thoh sha u Myntri Rangbah ka Manipur ban pynkloi noh ïa ka jingkyndang ïa kitei ki poi-ei kiba wan ban klun ïa ki jaka jong ki Khasi.
Shillong, Ïaiong 06 : U Lamphang ka Iing Dorbar Thawaiñ ka Jylla, Bah Metbah Lyngdoh ha ka sngi Balang u la lum ka jingïalang bad ki heh sorkar na ki tnad bapher bapher kiba don bynta ha ka jingpyntrei ïa ka Iing Dorbar ba thymmai ha Mawdiangdiang.
Ha katei ka jingïalang, u Lamphang u la ïatai sani ruh ïa baroh ki kam kiba dei naduh bad ka tnad Public Works Department, Meghalaya Power Distribution Corporation Limited, National Informatics Centre, Forests & Environment, nalor kiwei kiwei.
Hadien ka jingïalang, u Lamphang u la pynpaw ïa ka jingsngewhun haba ïadei bad ka jingïaid stet ka kam tangba u kdew pat ba dang donkam ban peit ba ïa katei ka projek dei ban pyndep ha ka por ba la buh.
Shuh shuh u ong ruh ba ki sngewkmen ba ka kor rah tiar (crane) kaba pyndonkam na ka bynta ban kyntiew ïa ka jingtei ba la pynwandur ban buh ha jrong jong katei ka Iing Dorbar ka la dep kumba 75 persen ka kam.
U ong ruh ba ka jingpyntrei na ka bynta ka minar, kaba dei ka bynta ba hakhlieh duh jong ka jingtei, kan sdang noh naduh ka taiew ban wan.
“Ngi kwah ban pyndep noh la kumno kumno ïa ka kam ha u Naitung bad ka jingsdang pyndonkam bad pyrshang yn pyndep hapoh shibnai la kumno ha shwa ban kut u Nailar," u la bynrap shuh shuh.
U Lamphang u la pynpaw ruh ba kadei ka jingthrang jong ka sorkar ban plie noh ïa katei ka jingtei ha u Nailur mynta u snem.
Haba ïadei pat bad pisa kaba wan na ka sorkar pdeng, u la ïathuh ba u la dep ban ïakren bad u Mynri Rangbahduh ka Ri, u Narendra Modi bad ruh bad ka tnad Platyngka jong ka sorkar pdeng.
“Nga lah ban ong ba ngin sa ïoh ïa ka jingkyrshan pisa na ka sorkar pdeng," u la bynrap shuh shuh.
Shillong, Ïaiong 06: U Myntri Rangbah ka Jylla Assam Himanta Biswa Sarma hynne ka sngi balang, ula pynbna ba ka bynta ba -ar jong ka jingïakren pynbeit pud hapdeng ka Assam-Meghalaya ha ki hynriew tylli ki jaka ba dang sah, kan sdang noh ha u bnai Jylliew-Naitung.
“Ngi khmih lynti ban sdang ïa ka jingïakren halor ki hynriew tylli ki jaka ïakajia ba dang sah, ba kan sdang ha u bnai Jylliew-Naitung" ong u Sarma haba ïakren bad ki nongthoh khubor.
U Himanta u pyntip ba mynta ka Survey of India kala sdang ban leit sorjamin ha ki hynriew tylli ki jaka bala dep ïapynbeit hapdeng ki artylli ki Jylla.
“Kat kum ka MoU bala iasoi, ka survey of India kan sa leit thung ïa u mawpud bad hadien kane yn sa pynskhem ïa ka soskular baroh kawei" ula ong.
Haba pynpaw ba ka bynta ba-ar jong ka jingïakren pynbeit pud kan long kaba eh bha, u Himanta ula ong “Ka bynta kaba ar kan dei kaba bun ki jyrwit jyrwat namar ki don bun ki jaka kiba jur ka jingïakam trai na baroh arliang kum ka Langpih, BlockI bad Block-II".
Hynrei ula pynpaw pat ïa ka jingkyrmen ba ki artylli ki Jylla kin sa lah ban pynbeit shisien ka sngi ïa ka jingïakajia ha kine ki hynriew tylli ki jaka ba dang sah.
“Mynta ki Sorkar Jylla bad ki Nongshongshnong ka Assam bad Meghalaya kim shym la ïakren shuh tang ha ka bynta jong ka jingïakajia hynrei kila ïakren ruh halor ki lynti ban pynbeit noh ïa kane ka jingïakajia" ula ong haba bynrap “Nga don ka jingngeit skhem ba shisien ka sngi ngin sa lah pynkut noh ïa ka jingïakajia sa ha ki hynriew tylli ki jaka ba dang sah.
Hynrei ngam pat lah pat ban batai lypa kumno bad lano ba kan kut".
Halor ka jingdawa jong ki Liang Pyrshah ban shong bishar biang ïa ka soskular pynbeit pud, une u Myntri Rang bah ka Assam ula ong ba ki artylli ki Jylla kim dei shuh ban nang khyllie trai biang ïa kane ka kam.
“Mynta ba la dep iasoi ïa ka soskular, kala don ruh ka jingdawa na ka Liang Pyrshah ha Assam ban shong bishar biang hynrei nga la jubab ha Ïingdorbar ba khatduh hi kine ki jaka baroh ki hap hapoh India bad kum ki shipara, ngi la iasoi ïa ka soskular bad ngi la pynkut noh ïa ka jingïakajia haba phai sha ki hynriew tylli ki jaka.
Namar kata ngim dei shuh ban nang khyllie trai biang" ula ong.
Haba kylli halor ka jingbym hun jong ki nongshongshnong ha khappud halor ka rai jong ki artylli ki Jylla, u Himanta ula ong “Phim lah ban shu ïoh beit tang ki jingkmen ha manla ki jingiateh soskular.
Kin don beit ki briew ki bym sngewhun hynrei kaba donkam eh ka long ba ka Ri ka dei ban kmen ïa kane bad kane ka dei ka motto jong ngi".
Halor ka jingkylli ka Liang Pyrshah ka pynkylla kam politics ïa kane ka kam, u Myntri Rangbah ka Assam ula kyntait ban kynthoh eiei ïa ki Liang Pyrshah ka Jylla Meghalaya bad ong “ Kane ka dei ka kamram jong u Myntri Rangbah ka Meghalaya ban khmih la ka dei ka jingai khublei ne ka jingshah kynthoh hynrei haba phai hi sha Assam, ngi lah dep jubab lut ïa baroh ki jingkynthoh ha Ïingdorbar bad ki paid Assam hi kila kyrshan ïa ka Sorkar".
Shillong, ïaïong, 06: Ki nongïalam jong ka Synjuk ki Rangbah Shnong Border Area (SRSBA), Raid Nongtung kaba hap hapoh ka Hima Khyrim ha ka sngi Balang ki la leit pynsngew hakhmat u Symbud Myntri Rangbah jong ka Sorkar Jylla u Bah Prestone Tynsong ba ka Sorkar Meghalaya ka dei ban tuklar noh mardor na ka bynta ban pynïoh biang ïa ki 18 tylli ki shnong kiba hap hapoh ka thaiñ Block-II shapoh u pud u sam jong ka Jylla Meghalaya ha ka jingïapynbeit pud ha ka kylla kaba ar lane ka Phase-II.Ka Block-II ka kynthup ïa ki 18 tylli ki shnong kiba don kumba phra hajar ngut ki nongshong shnong kiba dei ki Khasi.
Kine ki 18 tylli ki shnong ki long ka Jatalong, Sabuda, Madan Umwang, Khlieh Umwang, Umlaper, Umtlieh, Umsarang, Umru, Umjaktat, Laru, Pdengtliej, Itpatung, Ummat Umsder, Umsawlum Dorbar, Umtyrshing bad ka shnong Umsohlaper.
“Ka jingïakynduh ïa u Symbud Myntri Rangbah ka long tang ban wan pynkynmaw ïa ka Sorkar ba ka dei ban pynïoh biang ïa ki 18 tylli ki shnong kiba hap hapoh ka Block-II sha ka Jylla Meghalaya," ong u Chairman jong ka Synjuk u Bah Blikstar Sohtun ha ka jingïakren bad ki lad pathai khubor hadien ka jingïakynduh bad u Symbud Myntri Rangbah.
“U Symbud Myntri Rangbah u la kular ba un sa shimkhia ia kane ka jingpynsngew jong ngi da kaba iasyllok lang bad ki paidbah ynda ka Sorkar Assam bad ka Sorkar Meghalaya ki la iapynbeit ia u pud u sam ha ka kylla kaba ar (Phase-II," ong u Bah Sohtun.
Ha ka dorkhas ba ka Synjuk ka la aiti ha u Symbud Myntri Rangbah ka la pynkynmaw ba ha u snem 1951, u Lat barim jong ka Jylla Assam u la pynngat jubor ïa ka Block-I bad Block-II kaba hap hapoh ka Jowai Sub Division (Civil) sha ka Mikir Hills kaba kynthup ïa kiba bun tylli ki shnong Khasi Pnar.
Ïa mynta bun na kine ki shnong kiba hap hapoh ka BlockiII ki dei kiba la buhai shong da ki Karbi bad kiwei kiwei.
“Naduh hyndai hynthai kine ki shnong Khasi kiba hap hapoh ka Raid Nongung kim dei satia ki bynta jong ka Block-II hynrei dei na ka daw ka jingkyntur pud jong ka Assam, kine ki shnong jong ngi ki la shu shah pynngat jubor ha ka Block-II," la ong u Bah Sohtun.
Haba pyntip pyntip ba ka Sorkar Assam ka ju long mawjynthud ïa ki kam pynroi haba ka Sorkar Meghalaya ka pyntreikam ïa ki skhim jong ka Sorkar Jylla bad jong ka Sorkar Pdeng u la ong, “Ka Sorkar Assam ka phah pynpra ïa ka Building Eri Silk ha Madan Umwang ba la bei pisa da ka tnat Sericulture ka Sorkar Meghalaya.
Ïa ka ing shet-ja sngi (mid day meal scheme) ba la shna da ka tnat Pule Puthi ka Sorkar Jylla, ruh ka Sorkar Assam ka phah pynpra.
Ka Sorkar Assam ka la pynsangeh wat ïa ka jingpynpoi bording elektrik ha ka shnong Sabud da ka tnat Bording jong ka Meghalaya ha u bnai Jymmang, 2017.
"“Ha u bnai Jymmang, 2018 ki Pulit Assam ki la pynwit ban shna ïa ka ingskul jong ka Madan Umwang Lower Primary SSA School ba la bei pisa da ka SSA.Ha u bnai Nailar, 2018, ki Pulit Assamki la pynsangeh ban shna ïa ka ing skul jong ka Khlieh Umwang Lower Primary SSA School bad khot hajir ruh ïa u Rangabh Shnong jong ka Khlieh Umwang sha Ulukunji Out Post kaba hap hapoh ka Baithalangso Police Station, Assam," la ïathuh shuh shuh une u Chairman jong ka Synjuk.
“Ha u bnai Nailar, 2022, ka Sorkar Assam ka la buh ïa ka ktem Pulit ba shipor ha ka shnong Umlaper hynrei kaba dang treikam haduh mynta wat hapdeng ka jingpyrshah kaba jur jong ki Khasi bad ka Synjuk ki Rangbah Shnong Border Area," u la ong.
U la kynthoh ruh ba ka Sorkar Assam ka la leh arsap shaba palat da kaba wanrah ïa ki kam pynroi ha kine ki shnong katba mon khlem da burom shuh wat ïa ka Status Quo ba la ïasoi hapdeng ka Meghalaya bad ka Assam.
“Ha u bnai Ïaiong, 2018, ka Sorkar Assam ka la thmu ban buh ïa ka ktem Pulit ha ka shnong Umru bad sdang ban tei ïa ka Out Post bad dei da ka jingpyrshah jong ka Sorkar Meghalaya la pynsangeh ban shna ïa kane ka ktem sah ki Pulit hynrei haduh mynta ki Pulit ka Assam ki dang sah ha kane ka shnong haduh mynta," la ïathuh u Bah Sohtun.
“Ha u Naitung, 2018, ka Sorkar Assam ka la pynieng ïa ka Signboard, kaba thoh ‘Welcome to Karbi Anglong District’ ha ka shnong Sabuda ïa kaba la pynjulor noh da ka Khasi Students Union.
Ka Sorkar Assam ka la tei ïa ka Greater Chingthong Sports Complex ha Umlaper naduh u Rymphang, 2019 bad shna ruh ïa ka surok naduh Umlaper sha Pomprah," la pynpaw ka Synjuk ha ka dorkhas.
Halor kine ki jingpynibor bad ka jingkyntur pud jong ka Assam, ka Synjuk ka la dawa ïa ka Sorkar Meghalaya ban buh noh ïa ka Police Out Post ha ki shnong Khasi, ban buh ïa ka Police Outpost ha ka shnong Madan Umwang.
Ka Synjuk ka la pyntip ruh ba ka Election Department jong ka Sorkar Assam ka la buh palat 10 tylli ki Polling Station ha ki shnong Khasi watla kine ki shnong ki la shah pynhap ha ka jingïakajia pud.
“Ki shnong Khasi kiba hap hapoh ka Mawhati Constituency ki la shah pynngat hapoh ka Baithalangso Assembly Constituency ka Jylla Assam.
Ha ka elekshon Lok Sabha 2014 ki paidbah ki hap ban leit thep vote shaduh ka shnong Khyndewso lane Mawlasnai namarba ka Election Department jong ka Sorkar Meghalaya kam shym la buh wat tang kawei ruh ka Polling Station ha kine ki shnong Khasi," ong ka Synjuk.
“Ngi dawa, namarkata, ïa ka Sorkar Meghalaya ban buh ïa ka Polling Station ha ophis jong ka Ummat Area Employment Council, ha ha Sabuda Presbyterian LP SSA School, ha Umtlieh SSA LP School, ha Umshangktad SSA LP School," la dawa ka Synjuk.
Shillong, Ïaïong 07: Ka Umphyrnai SC kala wanphai da ka nam jop ha ka lympung ïalehkai First Division Football League ba pynïaid da ka Shillong Sports Association (SSA).
Ka Umphyrnai SC kaba rem noh ha ka jingïakhun ba lah dep kala lah ban pynliem noh ïa ka Smit SC da 3-0 kol ha ka jingïalehkai ha ka sngi Palei ha madan MFA, Polo, Shillong.
Haba phai sha ka jingïalehkai ha kane ka sngi, ka Umphyrnai SC kala ïakhun tyngeh naduh kaba sdang bad tang katto katne minit kala ïoh ban thep kol, kane kala wan lyngba u Damanglang Kharbyngar uba la thep ha ka minit ba 9.
Watla ka Umphyrnai SC kala ïoh ban thep shi kol hynrei ki rangïalehkai ka Smit ruh ki khlem ailad satia ha kaba kila ïakhun tyngeh bad pyrshang ban pynïakhaid hynrei haduh kaba kut jong ka kylla step ka Umphyrnai ka dang lamkhmat da 1-0.
Haba wanphai sha ka jingïalehkai jong ka kylla miet hadien ka jingïashongthait, ka jingïalehkai kala nang itynnad da ka jingïatrei shitom na baroh arliang ki kynhun.
Ka jingïalehkai ka long kaba mar ïabiang bor bha ha ki minit ba la sdang biang ka kylla miet, hynrei ka jingïapashat bol kaba itynnad bha u Armanki Kharkongor u la thep ïa ka kol kaba ar na bynta ka Umphyrnai ha ka minit ba 53.
Lyngba kine ki ar kol kala nang pynskhem ïa ka kynhun kaba khlem ailad satia ïa ki jingpyrshang thep kol ki rangïalehkai ka Smit.
Hapdeng ka jingïaid jong ki minit ka jingïapyni bor jong ki ar tylli ki team kala nang ïathnem bad kiba bun ki kabu kila pynlehnoh ei.
Watla ki rangïalehkai ka Smit kila pyrshang da ki buit bad ki sap ba ki don da ka thong ban pynphai kylla ïa kitei ki ar kol, pynban ki ar kol kala pynskhem ïa ki rangïalehkai ka Umphyrnai bad kim shym la hun tang da kine ki ar kol pynban kala ïoh ban pynkhih biang sa shisien ïa ka jar.
U Vicky Sharma u la ïoh ban thep ïa kol kaba lai na bynta ka Umphyrnai SC ha ka minit ba 67 ha kaba ka kynhun kala khur syndon ïa ka nam jop bad khur ïa ki lai point.
Lyngba kane ka nam jop ka Umphyrnai SC kala kamai saw point na ki laisien ïakhun da kaba jop shisien ïakhaid shisien bad rem shisien katba ka Smit haduh mynta kam pat khur jingjop shisien ruh na ki laisien mih madan.
Ka jingïalehkai mynta ka sngi Thohdieng (08-04-2022) kan long hapdeng ka Nongrim Hills SC pyrshah ïa ka Lawsohtun SC bad ka jingïakhun kan long ha ka por 3:30 baje janmiet ha madan MFA, Polo, Shillong.
Shillong, Ïaïong 07: “Ka pule puthi ka ïaid ryngkat ryngkat bad ka jingïalehkai, hynrei donkam ban trei shitom ban ïoh kheit ïa u soh jong ka jingjop," ong ka Kong Grace Mary Kharpuri MDC ka Nongshken Constituency.
Ïa kane ka Kong Grace Mary Kharpuri kala ong haba kren kum ka Kongsan ha ka jingpynhap pyrda ïa ka Annual Sports Meet jong ka Ïewrynghep Secondary School, Mylliem ha kane ka sngi Palei ha madan ïalehkai football jong ka shnong Ïewrynghep.
Ka Kong Grace Mary Kharpuri kaba dei ruh ka Executive Member jong ka KHADC, kala ong ruh ba ka jingim khynnah skul kam dei eh tang ban pule kot hynrei donkam ruh ban pynpyngad ïa ka jabieng da ki jingïalehkai.
" Hooid ka jingpule ka dei kaba kongsan tam hynrei ha kajuh ka por ruh phi donkam ban lehkmen, kumta ka jingpynlong ïa kane ka annual sports meet kan long ban pynkmen ïaphi ki khynnah skul bad lyngba kane phi lah ban kiew sha ki kyrdan ba kham shalor.
"“Ka jingïalehkai sports ka long kaba donkam kumjuh ruh ka jingpule bad khlem ki jingïalehkai ruh phin ym kiew sha ki kyrdan ba kham shalor," la ong ka Kong Grace.
“Ka jingïalehkai kala kiew bha ha satlak ka pyrthei, ha ka ri bad ha ka jylla jong ngi ruh kumjuh bad ngam artatien ba ha kawei ka sngi kin sa mih ki khlur ba tyngshaiñ na kane ka skul ruh kumjuh, bad kaba kongsan tam phi dei ban kynmaw ïa U Blei," ong ka Kong Grace Mary Kharpuri.
U Bah RV Lyngdoh haba kren kum u Kongsan u la ong ba ki khynnah bad ki samla pule kidei ka lawei jong ka ri bad ka jaidbynriew.
“Phi ki khynnah phi dei ka lawei jong ka ri bad ka jaidbynriew bad ka donkam ba phin trei shitom khnang ba phin long briew man briew lashai la shi sngi," ong u Bah RV Lyngdoh.
U la ong ruh ba dei tang ka jingnang jingstad kaba lah ban weng lut ïa baroh ki jingeh bad ki jingsahdien la ka long ïa ka jingduk lane kino kino ki jingeh dei tang ka jingnang jingstad kaba lah ban weng ïa kita.
U la kyntu ïa ki khynnah skul ba kin long kiba kohnguh sneng ïa ki nonghikai, kiba minot bad kyntu ruh ïa ki kmie ki kpa ba kin peit bad don bynta lem na bynta ki khun ha ka pule puthi ban pynthikna ba ki khun kin minot thop.
Ha kane ka sngi la donlang ruh ka Kong Marybamon Lyngwa kaba dei ka District School Education Officer kum ka special guest, u rangbah Shnong ka Ïewrynghep, ki nonghikai, ki nongshah khot sngewbha bad ki kmie ki kpa jong ki khynnah skul.
Ha kane ka annual Sports Meet ïa ka nam lahduh la ïoh rah da ka Blue House, ha ka march pass ha ka liang ki shynrang ïa ka nam ba nyngkong la jop da ka kynhun Mother Theresa (Green House) katba ha ka liang ki kynthei la jop da ka ka CV Rahman (Red House).
Kum ban pynkynmaw hangne ba ïa kane ka Annual Sports Meet la sdang naduh ka 25 tarik Lber bad la pynkut noh ha ka 7 tarik Ïaïong 2022 hapdeng ka jingiphuh iphieng.
Hadien ba ladep ïapynbeit bad ïasoi ïa ka jingpynbeit pud ha ki 6 tylli ki jaka, ka Meghalaya bad ka Assam mynta ki la phai khmat pat sha ka jingsdang ban ïakren ïapynbeit pat sa ha ki 6 tylli ki jaka ba dang sah kiba dang don hapdeng ka jingïakajia naduh ba la ïoh la ka jong ka jylla.
Lah ban kdew hangne ba u Myntri Rangbah ka Meghalaya u Conrad Sangma ryngkat ka jingïadon lang ki Myntri bad u Himanta Biswa Sarma ryngkat ka jingïadon lang ki Myntri, ki la ïa soi ïa ka Memorandum of Understanding (MoU) hakhmat u Myntri Korbar ri, u Amit Shah ban ïabeit noh ïa u pud u sam ha Hahim, Gizang, Tarabari, Boklapara, Khanapara-Pilingkata bad Ratacherra.
Hapdeng ka jingpdiang sngewbha kiba bun ïa kane ka jingïapynbeit pud kaba la jia long hadien sanphew snem, la ïohi pat ïa ka jingbymhun jong ki katto katne ki Shnong kiba na West Khasi Hills, ha kaba ka shnong jong ki, kaba ju don ha Meghalaya la pynhap noh sha Assam.
Sa ka jingkren u Bah KP Pangniang, ka la nang pynshit shuh shuh ïa kane ka jingkhynñiat jubor ïa ki katto katne ki Shnong sha Assam, haba u President ka HSPDP, u la ong ba ka sorkar kam shym la leh katkum ka jingai jingmut ka Regional Boundary Committee, ha kane ka Committee ka la ai jingmut ba ïa ki lai tylli ki Shnong kiba don ha khappud ne ïa kajia bad ka Assam kidei ban dpn beit ha Meghalaya.
Hynrei ha ka jingïasoi kaba khatduh hapdeng ka Meghalaya bad Assam la pynngat ïa ki sha Assam.
Wat hapdeng kine ki jingbymhun, u Himanta bad u Conrad ki la pynpaw ba kan nym don shuh ka jingpynkylla ïa kaba ladep ïasoi, hynrei kin ïaid noh shakhmat na ka bynta ka jingïakren pynbeit pud na ka bynta kaba ar lane na ka bynta ki hynriew tylli ki jaka ba dang sah.
Ka jingïakren pynbeit pud ha ka bynta kaba ar kan dei ka jingïakren kaba kham kyllaiñ bad kaba kham eh, namar kine ki hynriew tylli ki jaka ba dang sah ki kynthup ïa ki jaka kiba ki paidbah ka jylla ki la mad ïa ki jingeh bad kidei ki jaka kiba ki paidbah na kitei ki jaka ki la mad ïa ka jingduh ei ki mynsiem ba kordor.
Kine ki jaka ki dei ka Langpih bad ka Block I, Block.
Ha ka thaiñ Langpih ki don da ki phew tylli ki shnong ba shong ki Khasi.
Ka Block I, Block II lei lei ka la jan ïaryngkat bad ki Civil Sub Division, namar ka jingïar jong ka jaka.
Ka Langpih kadei kaba la don ka jingïaknieh naduh ka por ba dang synshar ki phareng, namar ki don ki rai bad ki map kiba pyni ba kadei ha Assam, hynrei ki don ki rai bad ki jingïakut kiba pynpaw ba kadei ha Meghalaya.
Lada ïaid katkum ki san tylli mat jingïakren ba la buh ha kane ka jingïakren pud, ka Langpih kan hap sha Meghalaya, lada shim na ka jingdon ki Hima Khasi.
Ka Block I bad Block II, ki shai ba naduh mynshuwa ki hap ha Khasi Jaiñtia Hills, hynrei la pynïasoh noh ne la rah sha Karbi Aanglong ha ka por ba yn pat kha ïa ka Meghalaya, lyngba kata kaba ki ong ka Administrative Convenient lane na ka bynta ka jingbit jingbiang ha ka synshar khadar, namar ba kine ki jaka ki jngai na ka nongbah Shillong.
Hynrei katba nang mih ki sngi, namar ka jingshah ban beiñ jong ki paid Khasi ha kitei ki artylli ki Block, la mih ka jingdawa badei ban pynphai noh sha Meghalaya, haba ka la ïoh la ka jong ka jylla.
Ha ka snem 2001, ha ka por ba long Myntri Rangbah, u (L) Bah EK Mawlong bad u Prafulla Mahanta,ki la rai ban pynphai noh ïa ka Block I bad Block II sha Meghalaya.
Hynrei kine ki arngut ki nongïalam, ki la rem noh ha ki elekshon kiba long hadien katei ka rai bad kane ka kam ka la shu sahkut sah mynta.
Mynta ka shong sa ha u Conrad Sangma bad u Himanta Biswa kaei kaba kin rai halor kine ki jaka kiba kham kyllaiñ ban ïakren bad ïapynbeit bad kiba tang la bakla tiak ka rai ruh ka la ban mih ka jingpyrshah kaba jur na ki baroh arliang ki paidbah ki jylla.
Shuwa ban ai CPR, peit ïa ka jinglong jingman jong u nongpang.
Nangta pyndonkam da ka AVPU Code.
A – Ba peitmat bad tip briew (Alert)V – Lah ban kren (Verbal)P – Sngewthuh ia ka jingpang (Pain)U – Kiba ym lah ban iohsngew lane tip briew (Unconscious/Unresponsive)Kiba pang bad kiba ym tip briew shuh ki donkam ka CPR.Ka CPR ka dei ka jingsumar ban bat ïa ka jingim haba ym lah shuh ban ring mynsiem bad ba ym don shuh ïa ka jingtied jong u klong snam.
Ka jingpang Klongsnam – Ki kyndon ki bym lah ban pynkylla :Ka jinghiar patengKa jinglong kynthei/shynrangKa jinglong jait met jong u briewKa rtaKi jingma ba lah ban pynkylla :Sangeh dih sikret, dumaTeh lakam ïa ka High Blood PressurePynduna ka bam khleinKilan metKi daw kiba lah ban pynjur ïa ka jingpang kyndeh klong snam :Ka jingsngaidJingpang shiniJingkhuslai jingmut jingpyrkhatKi buit ai jingsumar ban ring mynsiemJingbatai lyngkot na ka bynta ka CPR ïa kiba la heh la san:Ka jingjylliew jong kata ka jingkhem ka dei ban long tang hapdeng 4-5 cmKa jingkhem ka dei ban long 60 sien shi minitKa jingmih lyer ka dei ban long 1.5-2 sekhonKa 1-rescuer cycle ka dei ban long 15 sien khem bad ka dei ban don arsien ka jingpyrsad mynsiemShuwa ban leh ïa ka CPR dei ban bud ia kine ki kyndon:Dei ban pyntikna ba u nongpang um tip briew shuh Phone ïa ka EMS (Emergency Medical Services) System.
Nuksa kum ka 108Peit bniah ïa ka jingsumar ABCKa jingïaid jong ka lyer (A-Airway)Ring mynsiem (B-Breathing)Jingïaid jong ka snam (C-Circulation)Pynthiah bha ïa u nongpangPlied ïa ka sopti khnang ban ïohi ïa ka shademShong bha bad pynkhreh ïaladeWad ïa ka shlip nuid (xiphoid process) Peit hangno dei ban shonBuh beit buh ryngtih ia ki kti jong phiPynbeit ia ki tyrpengSdang ban leh ïa ka jingkhem/jingshon na ka shadem (compression)Ka CPR ka trei kam bha lada :Ki pyllew khmat ki khihKa sniehdoh ka sdang ban shaiKa jingtied jong u thied snam na ryndang ha man ba don ka jingkhemKa don pat ka jingtied biang jong u klongsnamKa jingkhih ki kjat, ka jingkhih jong ki ktiSdang ban nguidWan phai ka jingtip briewWan phai ka jingring mynsiemKa CPR kam trei kam bha na ka daw :Lada ym shym buh bha ia ka khliehKa jingbym ang bha ka shynturKa jingbym kbum bha ka shynturYm shym la set bha ïa ki thliew khmutKa jingbym pynthiah ia u nongpang ha ka jaka kaba ehKa jingbuh ba kla ïa ka kti u nongai jingïarapKa jingieh slem palat ia ka jingkhem na shademKa jingbym biang ha ka jingkhemKa jingkhem ka lah ban long kaba sted palat lane suki palatKa jingwanphai ka shadem ha ka por ba khem ka dei ban long 50:50Ka jingbuh ïa u nongpang hadien ba u la peit mat :Kane ka jingbuh ka ïarap ia u nongpang uba tip briew malu mala bad ïa u bym tip briew shuh ban ring mynsiem da kaba ailad ïa ka kynja um ban tuid na ka khmut bad ryndang, kaba pynlong ïa ka jingset ban ring mynsiem.
Pynthiah ïa u ha kata ka rukom katba dang ap ïa ka jingai jingsumar.
Mawkyrwat, Ïaïong, 07: Ki nongïalam jong ka Federation of Khasi Jaiñtia & Garo People (FKJGP) ki la phah da ka shithi ha ki nongïalam ba hakhmat jong ka FKJGP Mawkyrwat Circle ba ki la dep ban ieh-noh ban long ki dkhot ba pura jong ka seng.
Ha ka kyrwoh khubor ba la phah, la ong ba ka jingieh noh kam kum ki nongïalam ka dei na u Stortonbin K.Kharai uba bat kum u Assistant Organising Secretary jong ka FKJGP, South West Khasi Hills District bad kumjuh ruh na ka liang u President bad Secretary jong ka FKJGP Mawkyrwat Unit, bad kumjuh ruh u President ka FKJGP Pyndensakwang Unit.
Katkum ka jingïathuh jong ki ka long ba ka jingiehnoh ban long ki nongïalam jong ka FKJGP ka dei ba tlot palat ki nongïalam ba ha khmat jong ka FKJGP, South West Khasi Hills District bad ka don ka jingbym ïa sngewthuh hapdeng jong ki dkhot la ha kino kino ki kam.
“La kham slem nga don ha ka seng, naduh ka por ba dang don ka Dong Ri War Circle bad kaba hap ha West Khasi Hills District kata naduh snem 2002-‘03", ong u bah Stortonbin K.Kharai hynrei u la ong ruh um banse ban shim noh ïa ka rai ban weng noh ïa lade na ka FKJGP, namar ki nongïalam ki khlem suit ñiew ïa ki jingïakren ïa ki kam jong ki unit, lane kino kino ki mat jingdawa bad kane bunsien ka shu kut beit tang ha ka rai khlem trei kam.
Mawkyrwat, Ïaïong, 07: Ka Pyndendiwah R.C.Secondary School, Pyndendiwah ka la ïoh ban plie ïa lympung ïalehkai jong ki khynnah ka ‘AnnualSchool Sports Meet 2022’ ha madan jong ka Shnong Pyndendiwah, South West KhasiHills District, ha kaba u SDO jong ka Ranikor Civil Sub Division (ba la shongthait), bah H.Staline Diengdoh, MCS, u la long kum u kongsan.
Ha kane ka ‘Annual School Sports Meet 2022’ ki don baroh saw tylli ki kynhun kata ka Red House, ka Blue House, ka Green House bad ka Yellow House ha kaba ki khynnah skul ki la ïa shimbynta shitrhem bha.
Ha kaba sdang eh, ki khynnah skul ki la ïoh ban pyni bad pyndep ïa ka March Past bad March Drill ba la shim salute da u kongsan ha ryngkat ka jingsynranglang jong ki nonghikai.
U bah H.Staline Diengdoh, haba kren kum u kongsan ha ka jingplie pyrda ïa ka Annual School Sports Meet 2022 jong katei ka skul, u la ong ba ka jingïashimbynta shitrhem jong ki khynnah skul ka pynkynmaw ruh ïa ki 40 snem ba mynshwa ha ka por ba u dang leit skul kum ma ki bad ha ka liang ka kam ïalehkai hapoh skul u ju sngewtynnad eh tang ha ka March Past bad March Drill.
Haba kren ai mynsiem na ka bynta ki khynnah skul ha kaba ïa dei bad ka pule puthi, u la ong ba kum ki khynnah skul ki dei ban long kiba minot, treishitom bad don ka mynsiem jong ka jingïakhun ha kiba bun ki bynta khnang ba ka thong bad ka lawei jong ki kan long kaba phyrnai namar ki im ha kine ki sngi jong ka jingïakop la ha kano kano ka bynta ne kajingïaleh.
U la pynkynmaw ruh ba kum ki khynnah skul ki dei ban shim ïa ki nonghikai ba ki dei ki kmie ki kpa kiba ar ha ka jingim, namar ki ju ïa kynduh ïa ki jan manla ka sngi ha ki jakapule jong ki.
Ha kaba ïadei bad ka kam ïalehkai, u la pynkynmaw ba ka jingïalehkai ka dei kawei na ki bynta ba kongsan ha ka jingim namar ka ai ha ki ïa ka met kaba koit ba khiah, ka ai ki jingmut jingpyrkhat bad ka jabieng kaba khlaiñ, namar haba ïalehkai ka met ka phad ka khih ka ksar, ki thied ki jaw, ki dohksah ruh ki shait ki khlaiñ.
Haba kren ha kaba ïa dei bad ka jinglong jingman ha kine ki sngi, u la ong ba haba pyrkhat ïa ka jingpule ka la long kaei kaei kaba sngewsynei bad pyndiaw mynsiem, khamtam eh haba phai sha ki nonghikai kiba long ki nongprad lynti ïa ka jingim jong ki khynnah lyngba kiba bun ki jaid jinghikai ha ki jaka pule namar ban ïa nujor bad kiwei de ki jaid kam kum ka kam sorkar ha kaba lah ban ong shi kyntien ba ki nongtreikam sorkar ki bit ki biang ka jingsiew, katba ka jingsiew ïa ki nonghikai ka duna bad ki dei ruh ki nongtrei kiba shah jynjar tam ha kane ka Jylla Meghalaya.
Hynrei wat hapdeng kita kiei kiei baroh ki jingeh ba ki ki ïa kynduh, kum ki nonghikai ki long da shisha kita ki nongtrei kiba la aiti met bad mynsiem na ka bynta ki hep kiba rit bad ki samla pule ba kin long ka lawei jong ka ri bad ka jaidbynriew.
Lah ban kdew ruh ba ka jingdon bun jong ki skul ha kine ki sngi, ka lah ban long ka jingeh na ka bynta ki nonghikai ha kaba kim da ïoh shuh ïa ka jingsiew kaba biang, ka jingbym ïoh biang por jong ka jingsiew hynrei hapdeng kine ki jingeh watla kita kiba shim ïa ka jingkitkhlieh (kum ki nongmihkhmat ne ki myntri sorkar) kiba don ha ka bor ban peit ruh ki long kiba duna, hynrei kum ki nonghikai kim shym la kynran dien ban ai ka jinghikai kaba bha ïa ki khynnah skul.
U la pynkynmaw ruh ba ka jingbun jong ki khynnah pule kam don dor ei ei lada ka jingai jinghikai kam long kaba bha.
Namarkata, u don ka jingkyrmen ba napdeng jong kine ki khynnah pule kin sa mih shibun ki ‘riew khraw ha ki sngi ki ban sa wan lyngba ka jingïatreilang jong ki nonghikai, ki kmie ki kpa bad kumjuh ruh jong ki khynnah skul.
U babu H.Jyrwa, uba dei u Headmaster jong ka Pyndendiwah R.C.Secondary School, Pyndendiwah, u la pynkynmaw ïa ka jingsdang jong ka skul naduh Upper Primary ha u snem 1992 katba ïa ka Secondary pat dang sdang ha u snem 2004 ha kaba kum ka skul mynta ka la dap kum 18 snem ei ei, hynrei na ka liang ka skul haduh mynta ka dang sah ieh shadien ha ki liang baroh.
U la ïathuh ba ka naduh u snem 1992 haduh mynta kane ka skul ka dang don shibun bah ki jingdonkam bad ki jingpynbha namar kane ka skul kam pat ïoh jingïarap ei ei na ki nongmihkhmat lait noh tang na kawei ka skhim ba la ai da u MLA ba la khlad noh jong ka Laban Constituency na Shillong.
Namarkata, wat hapdeng kita ki jingeh hynrei kum ki nonghikai kim shym la ran dien bad ki ïai kyntu na ka bynta ki khynnah skul ba wat ai ba ki kam jong ki kin kut noh tang ha kane ka madan lyngba ki kam ïalehkai hynrei ba kin kiew ruh ha kiwei ki bynta kum ha ka trei ka ktah, ka rwai ka shad, ka put ka tem, ha ki kot ki sla bad ha ka pule dangle.
Ïa kane ka sngi la pynphuh pynphieng daka jingrwai pdiang na i khynnah skul ka Pyndendiwah R.C.Secondary School, ka jingshad na ki khynnah skul jong ka Pyndendiwah R.C.English Medium School.
Ïa ka jingïalang la pynïaid da ka B.Jyrwa kaba dei ka nonghikai jong ka Pyndendiwah R.C.Secondary School bad ka jingkren lyngkot na u Myntri Shnong jong ka Pyndendiwah, bah S.Jyrwa bad kajingkren khublei na ka kong P.Jyrwa.
Nongstoiñ, Ïaïong 07: Namar ka jingkhynñait jubor jong ka sorkar ïa ki bun tylli ki shnong ha ka thaiñ Malangkona, kiba dang hapoh u pud u sam jong ka hima Nonglang Sirdarship sha ka jylla Assam, ki paitbah bad ki nongsynshar shnong ki la pynpaw ïa ka jingbitar kaba jur, da kaba ong ba katei ka jingleh jong ka sorkar, ka lah ban wanrah shibun ki jingeh bad ka lah ban wan rah ruh ïa ka jingsngew ïapher jaitbynriew hapdeng ki Rabha bad ki Garo kiba shong ha katei ka thaiñ.
U bah Sarkhar Riangtem uwei na ki riew rangbah na ka shnong Joypur kaba dang hap ha ka Malangkona area, u la ong ba katto katne sngi hadien ba ki ar ngut ki Myntri Rangbah kata u Conrad Kongal Sangma bad u Himanta Biswa Sarma, ki la dep ban ïasoi ïa ka soskular pynbeit pud ha Delhi, ki dak ki shin ki la sdang ban paw namar ba ki pulit ka Assam bad ki briew jong ka tnad khlaw, kim shah shuh ïa ki paitbah nongshong shnong ka thaiñ Malangkona ban khat shyiap na kawei ka wah kaba don ha pdeng shnong.
Nalor kata u la ong ruh ba ka jingïaleit ïa wan na ki shnong kiba hap hapoh Merghalaya bad ki ba hap ha Assam, kam long shuh kumba ju long hynrei ka la don ka jingshah pyndik ba bun rukom.
Ha kajuh ka por u la ong ba ka leit ka wan kam shngaiñ shuh khamtam ha ka por mynmiet bad wat tang ban leit siew leit tda na ïew Joypur kaba ki khot mynta ka ïew gamarimura, kam long shuh kumba ju long ha ki por ba la dep.
U bah Riangtem u la ong ruh ba ka sorkar kam tip satia hangno ka don ka shnong Joypur, namar kam shym la twad jingmut bniah na ki nongsynshar hima bad ki nongsynshar shnong.
U la ong ruh ba ka shnong Joypur ka don ar kyntoit kaba shaphang Assam ka dei kaba la shong la sah da ki jaitbynriew Rabha, katba kaba shaphang West Khasi Hills pat ka dei kaba la shong la sah da ki Jaitbynriew Garo la da ki spah snem.
U la ong ba lada bishar bniah katkum ki kot ki sla bad ki dulir kiba naduh ka por ba ka sorkar phareng ka la aiti ïa ka jingsynshar ha ki hima, ka ïew Joypur ruh ka dang hap ha Meghalaya.
Ha kajuh ka por u la ong ba watla katta ruh na ka bynta ban wanrah ïa ka shong suk shong saiñ hapdeng ki Rabha bad ki Garo, ki nongsynshar ka hima Nonglang Sirdarship ryngkat ki nongsynshar jong katei ka thaiñ, kim kwah ban klun ïa ki jaka ba la shong la sah da ki Jaitbynriew Rabha, ha kaba ki la ïa pynbeit ba ka bynta jong ka shnong Joypur kaba la shong la sah da ki Rabha kan leit noh sha ka Assam.
Katba ka bynta ba la shong la sah da ki Jaitbynriew pat kan sah beit ha Meghalaya bad u pud u sam u dei beit na ka Culvert kaba don ha khmat ka ïew Joypur sha phang Malangkona.
U la ong ruh ba utei u pud u sam ba ka hima Nonglang Sirdarship kam kwah ban khynñiat sha Assam, ka long na katei ka culvert shaphang mihngi ter ter haduh Upper Gizang Reserve Forest.
Katba ïa ka Lower Gizang pat yn khynñiat noh sha Assam.
U la ong ba lada ka sorkar kam kohnguh ïa katei ka jingkwah jong ki paitbah, kim banse ban leit ujor da ka mokotduma shaduh Supreme Court.
Mawkyrwat, Ïaïong, 07: Ka Khasi Students’ Union (KSU) jong ka Mawkyllut Unit ha ka janmiet jong ka 5 tarik u Ïaïong, 2022 ka la ïoh ban leit ai mynsiem ryngkat ka jingpynkup burom ïa ka samla Ridondor Lyngdoh na ka shnong Mawkyrwat, South West Khasi Hills District namar ki kam ba shlur ba ka ka la leh.
Katkum ka jingïathuh la ong ba ka kam shlur ba kane ka khynnah samla ka la leh ka long ka la ïoh ban pylliat im ïa uwei u khynnah uba kyrteng u Didimos Shylla na ka shnong Phlangkynshi haba une u khynnah u la jan ngam jyllop ha ka por ba u dang jngi ha kawei ka wah ka Photumnew ha ka 26 tarik u Lber, 2022 bad kane ka jingjia ka dei ha ka por kum 12 baje ei ei shiteng sngi.
Kane ka khynnah samla mar sien ïohi ba utei u khynnah u la sdang ban ngam, wut wut khlem da ‘tieng bad khlem da kheiñ ïa ka ma lade ka la leit ban jngi bad ban ïarap khnang ban ïoh ban sei ïa u napoh um bad da ka jingïoh ban ïarap ba kyrkih, une u khynnah u la lait im noh.
Lah ban pynpaw ruh ba kane ka samla Ridondor Lyngdoh ka dei kaba shong ha ka klass IX ha ka Jingïaseng Kynthei Mawkyrwat Presbytery Higher Secondary School, Mawkyrwat, South West Khasi Hills District.
Ha kaba ïa dei bad kane ka kam, na ka liang ka KSU Mawkyllut Unit ha ka jingleit ban ïa kynduh markhmat bad kane ka samla Ridondor Lyngdoh, la lap ba kane ka samla ka wan na ka longïing ba suk.
Hynrei kaba pynkmen ïa ki dkhot ka seng ka long ba wat hapdeng jong ka jingduk, kane ka khynnah samla ka don shisha ïa ka mynsiem ban ïarap lem ïa kiwei ki para mynsiem la ka long ha kano kano ka bynta.
Ka seng namarkata, ka ai khublei kitbok kitrwiang ïa ka, ba kan nang ïoh ka met ba koit ba khiah bad ka mynsiem ba shlur jong kane kan ïai don ha manla ka jingim.
Khliehriat Iaiong 7: Ka Khasi Students Union Sonapyrdi Unit mynta ka sngi ka la pynlong ïa ka jingialehkai sport ka ‘Annual Sport Meet 2022 ha kaba lai tylli ki skul kiba don hapoh shnong ki la ïa wan ban ïa shim bynta ha kane ka sngi bad u Finanace Secretary jong ka KSU East Jaiñtia Hills District Unit u bah Shaniahskhem Dkhar, u la long kum u kongsan bad u Secretary Shnong Sonapyrdi, u bah Daiapherbha Lamare kum u Symbud Kongsan.
Ha kaba kut ka jingialehkai, la sam ïa ki trophy, ki meadal sha kiba jop ha ka jingiamreh thong kaba 100 mitar, kumjuh ruh kiba jop ha ka Long Jump bad kumjuh ruh la.
sam trophy after medal sha ki lai tylli ki House, ka Green House, ka Yellow House bad ka Red House kiba jop ha ka match pass.
Ki skul kiba la wan ban shim bynta ki kynthup ka skul Government L.P.School, ka Namchiang Upper Primary School bad ka Little Flower L.P.School.
Haba kren ha ka jingialang, u bah Shaniahskhem Dkhar, u la ai mynsiem ïa ki khynnah ba ki dei ban pynmlien ialade ban ialehkai sport bad kane kan iarap ban tei ïa ka met bad kumjuh ruh ïa ka jingmut jingpyrkhat, u la ai ruh ka jingkitbok kitrwiang ïa baroh ki khynnah kiba la ïa shim bynta ha kajingialehkai sport, u la ai khublei ruh ïa ka KSU Sonapyrdi Unit kaba la shim ïa kane ka synjam ban pynlong ïa kane ka lympung Annual Sport Meet bad la khmih lynti ba kum kane ka lympung yn sa naong ioh ban pynlong man ka por.
Kiba la ai jingkren ki kynthup ruh u Symbud Kongsan, u bah Daiapherbha Lamare bad kiba la ïa don ryngkat lang ki kynthup u Organsing Secretary KSU- EJHDU, u samla Deiniwan Lyngdoh, kumjuh ruh ki riew rangbah kiba na shnong Sonapyrdi bad na kiwei kiwei ki shnong.
La pyniad ia ka prokram da u President KSU Narpuh Circle, uba dei ruh u General Secretary KSU-EJHDU, u bah KS Suchiang, kane ka long katkum u kyrwoh ba la phah lyngba u Sport Secretary KSU Sonapyrdi Unit, u bah C.Dong.
Jowai, Ïaïong 07: Ka kynhun ïalehkai jong ka Ehrngiew FC kala long kum ka lahduh ha ka lympung ïalehkai phutbol ba la tip kum ka ‘6th Invitation Wahiajer Football Tournament 2022’ ba la pynïaid da ka Wahiajer Sport Club.
Ka kynhun Ehrngiew FC kala ïoh rah ïa kane ka nam lahduh mynta u snem hadien ba kala lah ban pynliem ïaka da 3-0 kol ïa ka YBSC Shella haka jingïakhun phainal kaba la long hynnin ka sngi 6 tarik u Ïaïong, ïa kitei ki lai (3) kol na ka Ehrngiew FC la ïoh ban thep tang marwei da u rangïalehkai jong ka u Robert khongjoh ba phong Jersey Number 10, uba la theh haka minute ba 23,60 bad ka minit ba 66, ha kaba u la khur shi shisyndon ïaka nam man of the Match.
Ïa kane ka lynpung la wan ban pynhap pyra da u MLA ka thaiñ uba dei ruh u myntri ka sorkar jylla u ma Sniawbhalang Dhar uba long kum u kongsan, ha ryngkat ka jingdonlang u MLA ma Wailadmiki Shylla kum u symbud, ki MDC ka JHADC naduh u ma Jesse Suiam, ma Lakhon Dkhar, ma Ailad Bhoi, ma Evening Tron, u DSO ka West Jaiñtia Hills District ma Khrobok Pasah, Hony.General Secretary WJDSA ma Lammatoo Laloo bad kiwei dei ki riew Rangbah kiba najan bad na jngai.
Ïa ka nam Best Player lah ïoh da u Henry Myrboh na ka Ehrngiew FC, best Goalkeeper la ïoh da u Eric Nongkhlaw na ka Ehrngiew FC bad ïaka nam Top Scorer jong kane ka Tournament la ïoh rah da u Samson Nongrum naka Azariah FC.Lyngba kane ka nam jop jong ka Ehrngiew FC kala ïoh rah syndon da ka song pisa ba 2 lak tyngka lem bad ka trophy, katba ka kynhun YBSC Shella ka la ïoh shi (1) lak tyngka bad ka trophy.
Jowai, Ïaïong 07: Ka West Jaiñtia District Sports Association (WJDSA) ka la pynbna ba kan pynlong ka jingjied ïa ki khynnah ïalehkai phutbol ne ka ‘Trail’, shi bynta ba kin ïoh ban leit ïa shim bynta sha ka Meghalaya Games ka ban sa long ha u bnai Jymmang (May) naduh ka 2 tariak haduh ka 7 tarik.
Na ka bynta ka jingjied player (Trial) kan long ha ka kyrdan Under-21 jong ki shynrang bad kumjuh ha ka kyrdan Senior jong ki kynthei (women).
La pyntip baroh ki Affiliated Club hapoh ka WJDSA lada ki don ïa kitei ki player ki lah ban phah ïa ki kyrteng jong ki sha kane ka Trial.
Ka tarik ban pynlong ïa ka trail kan long ha ka 9 tarik bnai April (Saturday) ha ka por 8:30 am mynstep, ha madan Kiang Nangbah Stadium.
La kyrpad ïa kiba wan sah ka Trial ba kin rah lang ïa ki ‘Birth Certificate’ ha ryngkat ki tiar ïalehkai.
Ïa ki jingtip ba kham bniah lah ban kynduh ïa ki nongkitkam ka WJDSA.Khliehriat Iaiong 7: Ka Hynñiewtrep Achik National Movement Jaiñtia Zone, lyngba u kyrwoh ka pynpaw ka jingsngew khia halor ka jingdheng kali kaba naduh Shillong, Umiam, Diengpasoh ter ter shaduh Mawryngkneng kaba ju jia man la ka por ha kaba bunsien ki kali ki ju sakhut ha ka dheng kali, kaba ju wanrah ka jingthut ha ka leit ka wan jong ki paidbah, kumta kum ka jing ai jingmut ka seng ka kyrpad jur ïa ka sorkar ba kan sngewbha ban pyrkhat ban shna noh da ka surok Four-Lane na kane ka By Pass.
“ Ka por ruh kala dei hi ïa ka sorkar ba kan leh noh daka kam ban pyn heh ïa kane ka surok, ym ban shuh heh nia tang ha ki khubor bad ngi la iohi ruh ba imat ka sorkar kam don satia ka jingthmu ban thaw ïa ki lad ki lynti naka bynta ban lait na kane ka jingjur palat ka dheng kali khamtam ha sor Shillong, kumta ngi kum ka seng ngim banse ban shim ïa kane ka kabu kum ka jing ai jingmut ïa ka sorkar ban pyn heh noh da ki surok ha sor shillong ruh, kane kan long ruh kum shi bynta kum ka jingpynkhreh lypa na ka bynta ka New Shillong khnang ban lait naki jingshah kut kali " ong u kyrwoh na u President ka HANM-Jaintia Zone, u bah Shaniahlang Suchen.
Shuh shuh ruh ka seng ka ong ba kam myntoi ïa ka sorkar ba kan shuh pynlut pisa tang ban thied ïa ki ki bus ban kamai ha sor Shillong namar ka jingdheng kali kan sa nang jur shuh shuh bad ngi sngew ban dawa ba ha ka jaka ban thied bus kan bha shibun ban shna noh da ka surok Four Lane, pynkut u kyrwoh.
Nongpoh, Ïaiong 07: Shibynta ban hikai ïaki khynnah skul bad ban pynrung ïaka mynsiem ieid mariang bad ban thung jingthung, ka skul Umeit Secondary School ha Ri-Bhoi mynta ka sngi kala pynlong da ka prokram ai jinghikai shibynta ka jingrakhe ïaka World Health Day lyngba ka School Nursery Yojana bad ka Kitchen Garden ïaki khynnah skul.
Ïa katei ka prokram ba kyrpang la pynlong ha kper bad phyllaw jong katei ka skul ha kaba u Bah R Kharbuki MDC ka Umroi u la shim bynta kum u kongsan haka jingdonlang u Bah S Mawlong Ranger ka tnad Forest Nongsder Range kum u symbud kongsan, u Bah Dapsuk Kharkrang kum u Resource Person, D Kharbani Principal ka Umeit Secondary School, ki ophisar naka tnad Forest, ki nongïalam shnong lem bad ki nonghikai bad khynnah skul jong katei ka skul.
Naka liang u Bah D Kharkrang kum u nongkren ha katei ka sngi u la pynpaw ka jingsngewkmen kaba khraw ba katei ka skul kala shim ïaka sienjam ban pynlong kum katei ka jait prokram naka bynta ban ai jinghikai ïaki khynnah skul nalor ka kot pule jong ki haki kamra klas ba kidei ruh ban tip ban pynneh pynsah bad ban ïeid ïaka mei mariang bad ruh ban ieid ban thung ban tep ban sumar ïaka mei mariang kumba bun naki briew kila pynjot bad pynduh ïaka spah jong ka mei mairiang da kaba pom pathar ïaki dieng ki siej bad pyniap pathar ïaki jait mrad bad ki jingthaw ba im kiba u Blei u la thaw ha kane ka sla pyrthei.
U la ong ruh ba ngi don ka jingkyrmen kaba skhem ba ha kine ki snem ban wan, ngin ioh ruh ki jhur ba khlem dawai da kaba ngin pyrshang ban thung ïaki jait jhur haki phyllaw bad ki rud iing ban ioh ban bam ban lait pat ban thied naki jhur na iew kiba pyndonkam dawai da kaba pynshlur ruh ïaki man la ki skul ba kin don ki kynja kper ban thung ïaki jait jingthung khamtam ki jhur.
Katei ka prokram ka long ruh kaba ai jingmyntoi ïaki khynnah bad lyngba kum katei ka jait prokram kan pynjan ïaki khynnah haka jingïadei bad ka mariang bad kane hi kan long pat ka jinghikai ban pynneh pynsah ïaka mariang ha kaba ha katei ka sngi la pynlong ruh ka jingthung ïa jait jhur ha phyllaw jong ka skul bala tip kum ka Kitchen Garden ban ioh ki jhur ba khlem dawai.
Naka liang u Bah S Mawlong Ranger ka tnad Forest u la ong ba katei ka skul kan ioh kumba 1000 tylli ki symbai dieng ban thung haki sawdong jong katei ka skul naka bynta ba pynjyrngam bad ban ioh ka mariang kaba khuid bala shim bynta ruh da ki khynnah skul jong katei ka skul.
Shillong, Ïaiong 07 : U MLA ka Mawkynrew, Bah Banteidor Lyngdoh ba dei ruh u Myntri ka tnad Kamrep, ha ka sngi Palei u la sam haduh palat 100 tylli M-Tabs sha ki samla pule na katei ka thaiñ ha ka jingïalang kaba long ha Holy Cross Higher Secondary, Mawkynrew ha ryngkat ka jingdonlang u Principal ka skul, u Fr.Anthony nangta ki nonghikai bad ki samla pule.
Haba kren ha kane ka jingïalang, u MLA u la kyntu ïa ki samla pule ba kim dei satia ban pyndonkam bakla ïa kitei ki tablet hynrei ba kin pyndonkam hok na ka bynta ka jingmyntoi jong ki hi.
“Lyngba kine ki Tablet nga ngeit ba phin lah ban leh bha ha ki jingpule jong phi khnang ba phin lah pat ban pass bha ha ki eksam," la bynrap shuh shuh u MLA.Ha kane ka sngi, u MLA u la sakhi lang ruh ïa ka prokram kaba kham kyrpang kaba ym ju kham don ha ki skul ba don shabar sor ba la tip kum ka Investiture Ceremony.
Nongpoh, ïaïong 07: Na ka bynta ban pynsuk ïa ki jaka ai jingsumar hapoh ka jylla ba kin lah ban ai ka jingshakri kaba paka ha kaba ïa dei ban kyntiew ïa ka koit ka khiah ki paidbah, u Myntri Rangbah ka jylla, u Conrad K.Sangma mynta ka sngi u la wan ban plie ïa ka Solar Power Energy ha Umsawnongkharai Health and Welness Centre khnang ba katei ka jaka ai jingsumar kan nym shah ktah ka jingshakri ïa ki paidbah ha ka pang ka shitom na ka daw ka jingthud jong ka bording ilektrik.
Kum ban pynpaw paidbah, kane ka Solar Power Energy Lane kata ka ‘sustainable energy solution’ la wan ban buh ha Umsawnongkharai Health and Wellness Centre, ka dei ka jingïatrei lang ka sorkar jylla bad kawei ka Kompani ba la tip kum ka SELCO Foundation na ka jylla Assam.
Kumba la pynpaw ha kane ka sngi, ka jingthmu hi ban buh ïa kine ki ‘Sustainable Energy Solution’ ha katei ka jaka ai jingsumar ka long ban pynsuk ïa ki nongtrei ka tnad ka koit ka khiah ba kin nym shah ktah na ka jingthud ka bording bad khamtam kano kano ka jaka ai jingsumar ka donkam ban don beit ka bording ba bun ki dawai la hap ban buh ha kita ki jaka ba hap ban pyndaithah ïa ki dawai ba la tip kum kita ki Vaccine Storage kaba donkam beit ïa ka bording ilektrik.
Haba wan plie ruh ïa kane ka Solar Power Energy ha katei ka jaka ai jingsumar, nalor u Myntri Rangbah ka jylla, u Conrad K.Sangma uba la long u kongsan bad la sakhi ruh ha kane ka sngi da ka jingdon lang u MLA ka Umsning, u Bah Jason S.Mawlong, u Deputy Commissioner ka Ri Bhoi, u Arpit Upadhyaya, u R.Kumar, Mission Director ka National Health Mission, D.Ditismita Chowbay, CEO ka AIC SELCO Foundation, ka Dr.M.Syiemlieh, District Medical & Health Officer ka Ri Bhoi, bad la ai mynsiem ruh da ka jingdon lang ki nongtrei ka tnad ka koit ka khiah, ki nongtrei ASHA bad ki paidbah katei ka thaiñ.
Haba kren ha kane ka sngi kum u kongsan, u Myntri Rangbah ka jylla, u Conrad K.Sangma u la pynpaw ka jingkmen ban ioh ban plie ïa kane ka Solar Power Energy ha kane ka jaka ai jingsumar bad ha kajuh ka por u ai khublei kyrpang naduh ki nongtrei ka tnad ka koit ka khiah bad kumjuh ruh ïa ka SELCO Foundation ba dei da ka jingïatrei ryngkat la lah ban buh ïa kane ka Soler Power Energy ban ai ka jingmyntoi ïa ki nongtrei ka tnad ka koit ka khiah ba kin nym shah ktah na ka jingthud ka bording ilektrik kaba la ju jia khah khah khamtam ha ki shnong Nongkyndong.
U la ong ruh ba ka sorkar ka pynpaw ruh ka jingsngewkmen ba da ka jingïatrei lang ka SELCO Foundation kan sa buh ruh sha 100 tylli ki Power Energy ha ki jaka ai jingsumar ha ka jylla kiba dei ha ki bynta jong ki shnong nongkyndong bad ka daw hi ka long ban ïarap ïa ki nongtrei ka tnad ka koit ka khiah ba kin nym shah ktah ha ka jingshakri ne ka jingtrei kaba ha ki jaka ai jingsumar ka bording ilektrik ka long kaba donkam khamtam ban buh ïa ki dawai ha kita ki Vaccine Storage.
“Ka sorkar jylla ruh ka kham phai khmat sha ka tnad ka koit ka khiah hapoh ka jylla bad na ka liang ka sorkar ka la mang bun bha ka pisa na ka bynta ban kyntiew ïa ka koit ka khiah ki paidbah ba ka jingthmu hi ka long ban kyntiew ïa ka koit ka khiah ki paidbah khamtam ha ki shnong nongkyndong ka jylla" ong u Conrad K.Sangma, Myntri rangbah ka jylla Meghalaya, bad bynrap ruh da kaba ong ba ka sorkar ka pynpaw ruh ka jingsngewnguh ïa ki nongtrei ka tnad ka koit ka khiah bad kynthup ruh ki nongtrei ASHA ba wat la ki ioh ka jingsiew ka barit bad ha kine ki snem ba la leit noh ba ngi ïa khun ïa ka khlam COVID-19 ngi la jop ïa kane ka khlam kaba dei na ka daw ka jingïatrei lang na baroh ki liang" u la bynrap.
Shuh shuh, kumba mynta ka sngi la rakhe ïa kata ka World Health Day, u Myntri Rangbah ka jylla u la buh ruh ka jingkyrpad sha baroh ki nongtrei ka tnad ka koit ka khiah bad kumjuh ruh ïa ki paidbah ban gin dang don kata ka mynsiem jong ka jingïatrei lang na ka bynta ban kyntiew shuh shuh ïa ka koit ka khiah ki paidbah bad lyngba ka jingïatrei lang na baroh ki liang ngin dang lah shuh shuh ban ai ka jingshakri kabab ha tam na ka bynta kiba pang ba shitom bad ruh ban rad dyngkhong ïa ka jingpang jingshitom hapoh ka jylla, u la bynrap shuh shuh.
Shillong, Ïaiong 07: Ka jingpynslem jong ka Sorkar Jylla ban pynshitom ïa u Executive Engineer (EE) ka Tnad Public Works Department (Building) ba kyrsum ha ki kam saiñ pyrthei, kala pynkha mynta ïa ki jingkynnoh ba ka Sorkar ka leh shiliang khmat bad pyndonkam bakla ïa ka bor.
Ki Nongïalam jong ki seng saiñ pyrthei bapher bapher kila buh dak jingkylli halor ka jingsngap jar jar jong ka Sorkar ban pynshitom ïa une u Ophisar ka Sorkar Jylla.
“Ka Sorkar Jylla ka hap ban leh eiei halor kane ka kam.
Hynrei balei ka sngap jar jar bad balei ba ka pynslem?.
Hato ka dei tang namar ba uwei u Engineer ka Tnad PWD un aireng na ka ticket jong ka NPP" ong uwei u Nongïalam saiñ pyrthei na North Shillong uba la kyrpad ban buhrieh kyrteng.
Uwei pat u Nongïalam saiñ pyrthei ula kdew ba une u Executive Engineer u dang ïai bteng ban trei kum u shakri sorkar bad pyntrei ruh ïa ki kam bapher bapher ka Sorkar watla ka NPP kala dep ban pynbna ïa u kum u kyrtong ha ka elekshon MLA 2023.
“Kane ka jingleh ka Sorkar ka pyni ïa ka jingleh shiliang bad pyndonkam bakla ïaka bor" kila ong.
Haba kylli, u Symbud Myntri Rangbah ka Jylla ba khmih ïa ka Tnad PWD Bah Prestone Tynsong ula pyntip ba une u Executive Engineer ka Tnad PWD (Building) Bah Ransom Sutnga ula ai jubab dang shen ïa ka showcause notice ba pan ïa ka jingpynshai halor ka jingiadon bynta jong u ha ka kam saiñ pyrthei.
U Bah Prestone u pyntip ba ka Sorkar kan sa leh ïa kaei kaba donkam kat kum ka service rule.
Ha ka Dorbar Mang tyngka ba kut dang shen, u MLA ka AITC na Rangsakona Zenith Sangma ula wanrah ïa ka Zero Hour Notice ba dawa ïa ka Sorkar ban pynshitom ïa u Bah Ransom namar ka jingpynkheiñ ïa ka Meghalaya Service Conduct Rules, 2019.
Haba sot ïa ka kot khubor, u Zenith ula ong ba u Bah Ransom uba dei u Executive Engineer ka PWD (Building) bad Dr WR Kharkukhi uba dei u MP ka Rajya Sabha bad President ka NPP, kila pynlong dang shen ïa ka jingïalang jong ka party ha North Shillong Constituency.
Nongpoh, Ïaiong 07: U Myntri Rangbah barim ka Jylla Dr Mukul Sangma ula kynnoh ba ka Sorkar Meghalaya Democratic Alliance (MDA) ba ïalam da ka National Peoples Party (NPP) kala shu pynbeit jubor ïa ka jingiakajia pud khlem da pynshisha ïa ki jaka puta kat kum ki dulir.
Kane ka jingkynnoh kala mih hadien ka jingleit jurip ïa ki shnong khappud ha Maikhuli, Ri-Bhoi District hynnin ka sngi balang ban iakynduh ïa ki nongshongshnong bad ban tip ïa ka jinglong jingman jong ki paidbah hadien ba ka Sorkar Jylla Assam bad Meghalaya, kila dep ban soi ïa ka MoU.U Dr Mukul Sangma uba dei u Nongïalam ka All India Trinamool Congress (AITC) ula hiar sha ka Shnong Mawiong bad Maikhuli hadien ka jingmih ka jingpyrshah jong ki paidbah ïa ka soskular khamtam ïa ka jingaiti ïa ki 9 tylli ki Shnong ka Jylla Meghalaya sha Assam ba kynthup ïa ki shnong ki bym don hapdeng ka jingiakajia pud.
Naka liang u Dr.Mukul Sangma u la ïakynduh ïaki paidbah naduh ki nongïalam shnong ban ïa thir ïa tai bad ban tip ïaka jingshisha naduh tynrai halor ka huri hura bad ka kynrum kynram kaba la mih naka jingpynbeit pud bad bun naki paidbah bad ki nongïalam shnong kim hun satia ïaka rai jong ka sorkar da kaba kynnoh ruh ba ka dei tang ka rai kyrkieh jong ka sorkar bala shu pynbeit jubor ïa u pud u sam ka jylla khlem da kheiñ ïaka jingsngew jong ki paidbah bad khlem da pynshisha ïaki kot ki sla jong ki It ki Hima bad ki dulir kumba kitei ki shnong kiba la shah pynngat haka Assam ki dei kiba hap haka Hima Mylliem.
Ha katei ka sngi la sakhi ruh da ka jingdonlang u Bah R Kharbihkhiew Aadditional Deputy Commissioner ka Ri-Bhoi District, ki nongïalam shnong, ki nongïalam jong ka Garo Student Union, Ri Bhoi Regional Unit, All Garo Mahila bad kiwei kiwei.
Haba kren sha ki nongthoh khubor mynta ka sngi hadien ka jingkynduh bad ki nongïalam shnong bad ki paidbah U Dr Mukul Sangma u la pynpaw ka jingsngewkhia halor ka kynrum ka kynram kaba la mih hadien ka jingsoi ïaka MoU hapdeng ki ar jylla bad ka daw kaba la pynlong ïa u ban leit sha ki shnong khappud mynta ka sngi ka long ban tip ïaka jingshisha halor ka jingtreikam jong ka Regional Committee kiba la thung da ka sorkar ban pynbeit noh ïa u pud u sam bad kumba la tip shai ba kitei ki shnong bad ki jaka ki hap hapoh ka jingsynshar jong ka Hima Mylliem kaba sngew lyngngoh pat kumno ki tei ki shnong la pynngat sha Assam bad mano bala aibor ïaka sorkar ban aiti ïaka khyndew ka shyïap sha Assam khlem ka jingmynjur jong ka Hima namar ka sorkar kam don jaka ha kitei ki thaiñ bad kim dei ki jaka sorkar.
U la ong ruh ba haka por ka jingsynshar jong u ba u la shimti kum u Myntri Rangbah ka jylla kim shym la kyrkieh ban pynbeit ïa u pud u sam namar ki dang lum thup ïa baroh ki kot ki sla bad ki jingpynshisha naduh ka por ka jingïoh ïaka jylla ba pura bad la dep ruh ban aiti ïaki kot ki sla sha ka sorkar ha u snem 2011 ba ngim dei ban duh ïaki jaka bad ki shnong kiba dei ban long trai da ka jylla.
“Ka long kaba sngew thamula ban tip ba ka jingpynbeit pud hapdeng ka jylla Meghalaya bad Assam ka long mar 50-50 ha kaba ka jaka ka don kumba 36 square km haki 6 jaka ki jaka bala pynbeit haka sien kaba nyngkong, hynrei haba peit ïaka MoU bala ïasoi hapdeng ka jylla Meghalaya bad Assam ka jingïasam jaka ka long mar 18 square km ka jaka, da kaba buh jingkylli ruh hato kane ka dei ka rukom pynbeit pud? Bad la tip shai ruh ba na katei ka jingpynbeit pud ka Assam ka dei kaba myntoi bad ka kmen namar u Myntri Rangbah ka jylla Meghalaya u dei u ñiangkohnguh jong ka Assam, namar kata ki kyrkieh bad pynbeit jubor ïa u pud u sam khlem da pynshisha ïaki jaka puta" la ong u Dr Mukul.
Naka liang u Dr Mukul Sangma u la ong ruh ba kam dei ka kamram ban pynsngewbha ïano ïano halor ka jingpynbeit ïa u pud u sam hynrei ba ki paidbah kin ïoh ïaka hok da kaba pynthikna ruh ba kitei ki jaka ki dei hapoh ka jingpeit jingkhmih jong ka Hima bad donkam ban ïasyllok bad ban pynshisha ïaki kot ki sla kumba la lap ruh ba wat ki shnong ki bym don kano kano ka jingkajia pud la shu pynngat noh sha Assam kaba la buh pat ïaki paidbah hapdeng ka jingdum kaba khraw bad naka liang jong u, u la dep ruh ban buh jingkylli sha ka sorkar ba kane ka rukom pynbeit pud ka dei kaba bakla, u la bynrap.
Shillong, ïaïong, 07: Ka jingphah notic lum khajna da ka Tura Municipal Board (TMB) sha ka Garo Hills Autonomous District Council (GHADC), ha kane ka dorbar mang tyngka ba dang shu kut shen, ka la pynlong ïa u MDC ka Tura u Bernard Marak ban wad ïa ki lad ki lynti ban weng noh ïa ka Municipal napoh ka sor Tura.
Une u MDC jong ka BJP u la dawa ba dei ban pynthymmai biang ïa ki Town Committee kiba ju peit ïa ka roi ka par jong kane ka sor.
“Ngi kyndit haduh katta katta ba ka Municipal ka la phah da ka sha ka GHADC ïa ka notis lum khajna (Property Tax Notice) haba ka Municipal hi dalade ka dang dei ka nongshongwai jong ka GHADC.Ka Municipal, kaba treikam hapoh ka Sixth Schedule Area, ka la phah da ka notis sha ka GHADC ban dawa ïa ka khajna, ka long kaei kaei kaba pynkyndit," ong u Bernard haba buh jingkylli ruh ba kumno u nongshongwai (TMB) ka lah ban pan khajna na u trai jaka (GHADC).
Une u MDC jong ka BJP u la pynpaw ba kane ka jingleh jong ka Municipla ka long kum ka jingpyrshang ban knieh ïa ka itkiar jong ka GHADC ha ki jaka sor bad ong ruh ba kane ka kam dei satia ka rukom ba ka Municipal kan lum khajna na ki trai mulum kiba shong basah ha ka Sixth Schedule Area.
“Kane ka long pyrshah ïa ka Article 243, ka bym ailad ïa ka Municipal ban treikam hapoh u pud u sam jong ka Sixth Schedule Area.
Kim don hok ban dawa khajna na ka GHADC.Nga sngew ba ka ladei ka por ban weng noh ïa ka Municipal bad ban pynim biang ïa ki Town Committee," u la bynrap.
U Bernard u la ong ba un sa mudui sha ka Ingbishar Meghalaya High Court ban pynjlan ïa ka jingthaw ïa ki Town Committee hapoh ka KHADC ha nongbah Shillong, bad ha ki jaka Municipal jong ka Garo Hills ruh kumjuh.
“Ka High Court ka la pynmih ïa ka hukum ban thaw ïa ki Town Committees ha Shillong bad ngi kwah ba ïa kane ka hukum yn pyntreikam ruh sha Tura.
Ki paidbah ki la ïakynduh jingeh ban siew khajna ar tylli, kata sha ka TMB bad sha ka GHADC.Haba ngi don ïa ka Patta khyndew ba la ai da ka GHADC balei pat ngi dang hap ban siew ïa ka khajna sha ka TMB? Nalor kata ïa ki Trade License la ai da ka Council ym da ka TMB," ong shuh shuh une u MDC jong ka BJP.Shilong, Ïaïong, 07: Ka jingïalang jong 2nd Joint Working Group kaba la long hapdeng ka North Eastern Council bad ka National AIDS Control Organisation ïa kaba la pynlong da ka Meghalaya AIDS Control Society, Shillong ha ka sngi Balang ha NEC Secretariat, Shillong ka la ïathir ïatai sani halor ka jingkiew ki briew kiba ngat ha u khniang jingpang HIV ha ka ri India bad ha ki jyllla jong kane ka thaiñ Shatei Lammihngi ka ri India.
Ka jingthmu haba pynlong ïa kane ka jingïalang ka long ban wad ïa ki lad ki lynti kumno ban pynsngewthuh sha ki paidbah nongshong shnong jong ka ri India bad ha kane ka thaiñ Shatei Lammihngi ban ïakhun thma pyrshah ïa ka jingsaphriang jong une u khñiang jingpang, ban weng ïa u sohkhliang uba ki briew kiba ngat ha une u khniang jingpang ki la mad ïa ki jingshah ibeiñ ha ka imlang ka sahlang bad bad ïarap ïa ki briew kiba don ïa u khñiang jingpang HIV bad AIDS.Ha kane ka jingïalang ba la pynïaid da u Secretary jong ka NEC la ïashim bynta lang da ka Director jong ka NACO New Delhi ka Ms.Nidhi Kesarwani, ki Ophisar jong ka NEC, NACO bad ki Project Directors jong ki State AIDS Control Society jong 8 tylli ki jylla ka thain Shatei Lammihngi bad kiwei kiwei.
Covid-19:Sah 18 ki active case ha JyllaShillong, Ïaiong 07: Ka Jylla Meghalaya kala sah satang 18 ngut ki briew kiba dang pang Covid-19 ne ki active case.
Haduh san tylli ki District kila lait na kane ka jingpang bad kine ki dei ka Ri-Bhoi District, South West Khasi Hills, East Garo Hills, South Garo Hills bad ka South West Garo Hills.
Kat kum ka jingpyntip ka Tnad ka Koit ka Khiah, ki briew ba dang ïabit thymmai ïa ka jingpang kila don satang iwei mynta ka sngi katba iwei i nongpang ila ïoh pat ïa ka jingkoit.
Shillong, Ïaiong 07 : Ka National People’s Youth Front (NPYF) kaba dei ka seng ki samla NPP ha ka sngi Palei ka la ong ba ki sngew sarong haduh katta katta ba ki don ïa u Myntri Rangbah ka jylla uba nud ban ïaid shakhmat ban pynbeit noh ïa u pud u sam hadien 50 tylli ki snem ba la shu ieh kumto.
Haba kren bad ki lad pathai khubor, u President ka NPYF, Bah Kitborlang Nongrem u la ong, “Ngi ïohi jingkynthoh jong u Dr.Mukul Sangma pyrshah ïa u Myntri Rangbah jongngi (Conrad Sangma),ba u dei uba shu kohnguh beit ïa kino kino ki kam.
Hynrei ngi sniewbok pat mynshwa ba ngi don ïa u Myntri Rangbah uba shu ong em lut ïa baroh ki jaitkam naduh ka ILP haduh ka jingpynbeit pud pynbeit sam bad dei na kane ka daw kam shym don kano kano ka jingseisoh.
"Shuh shuh u la ong ruh ba ha kiwei ki sorkar ba la dep ym pat ju don satia ki Myntri Rangbah kiba nud ban shimkhia ban ïakren ïa ka ishu pynbeit pud wat tang para Myntri Rangbah.
“Ha ka por ba synshar ka Congress, ha Assam ruh synshar kajuh ka party bad ha Delhi ruh synshar ka Congress (UPA).
Jingshisha naduh kato ka por la dei ban pynbeit hynrei kim don mon.
Hynrei mynta pat ngi ïohi ba ka jingïasoi kam dei shuh ka jingïasoi tang hapdeng para Myntri Rangbah jong ki ar tylli ki jylla hynrei ka la dei ka jingïasoi haduh sorkar India ha ryngkat ka jingdonlang u Myntri Kampohïing ka Ri, u Amit Shah," la bynrap biang u Bah Nongrem.
U ong ruh ba dei tang u Conrad Sangma uba la lah ban pynkohnguh ym tang ïa u Myntri Rangbah ka Assam hynrei haduh u Myntri ka tnad Kampohïing ka Ri.
Ha kajuh ka por, na ka liang ka NPYF ka pynpaw ruh ka jingkyrmen ba ka jingïakren bad ka jingpynbeit noh na ka bynta ki hynriew tylli kiwei pat ki jaka ba don jingiakajia hapdeng ka Meghalaya – Assam ruh yn dup lah ban pynbeit noh mardor.
Ka NPYF ka pynpaw ruh ia ka jinglyngoh halor ka jingshimkhia jong utei u nongialam ka Trinamool Congress ia ka ishu khappud hadien ba um don shuh ha ka bor.
Shillong, Ïaiong 07: Ka Sorkar Jylla kala kurup ïa palat 50000 metric ton u dewiong na East Jaiñtia Hills ha kine ki lai taiew bala lah namar ka jingshem ba u dei uba tih be-aiñ.
Napdeng une u dewiong, haduh 45000 metric ton la shem ba u dei uba be-aiñ katba 5000 metric ton u dei u dew iong bala dep pynbna (declared), pyntip ki tyllong khubor.
Na ka liang ki bor District kila phah ïa ka kaiphod sha ka District Court halor une u dewiong na ka bynta ban die lilam noh ïa u.
Ha ka 22 tarik Lber, ki bor District ka East Jaiñtia Hills kila maham ïa kano kano ka kam ba ïadei bad ka jingtih dewiong, pyllang be-aiñ, ban leit theh ïa u dewiong ha kino kino ki bynta jong ka District.
Kala khang ruh ïa ka jing shalan ïa u dewiong na ka District sha kiwei kiwei ki jaka hapoh ka District ne shabar.
Kane ka hukum kala mih hadien ka jingkynnoh ba ka dang don ka jingtih be-aiñ ïa u dewiong bad jingkhaii ha kylleng ki jaka hapoh ka District.
Kano kano ka jingtih dewiong lane jingkhaii khlem da ïoh jingbit ïa u dewiong ka dei kaba la kheiñ be-aiñ da ka hukum jong ka Ïingkashari Supreme Court ka Ri India bad ka National Green Tribunal (NGT).
Ki bor District kila sdang ïa ka jingtohkit ban pynthikna ïa u dewiong bala theh ha kylleng ki jaka hapoh ka District la u dei uba be-aiñ ne em bad kila kurup ruh ïa uba be-aiñ hadien ba ka Ïingkashari Meghalaya High Court kala sei madan ïa ka jingjur ka jingtih be-aiñ ïa u dewiong hapoh ka District.
Ha ka hukum ba pynmih ha ka 7 tarik Lber, ka Full Bench jong ka Ïingkashari Meghalaya High Court kala ong ba kam lah long ba kum kane ka kam kan jia khlem ka jingiadon bynta lang jong ki bor pynïaid ka District.
Ka Ïingkashari kala sei madan ïa ka jingjur ka jingtih be-aiñ ïa u dewiong hadien ka jinghiar jurip jong u Chief Justice Sanjib Barnerjee, Justice HS Thangkhiew bad Justice W Diengdoh sha Khliehriat bad kiwei kiwei ki jaka ha u bnai bala lah.
“Kala paw shai wat haba ïaid lynti naka Highway ïa ka jingdon u dewiong ba dang shu tih thymmai, bala pyllang ha baroh arliang jong ka surok ha ka jingjngai ba da ki phew kilometer.
Lada peit hi ikop ba u dewiong u dei uba dang shu tih thymmai bad u dang iong phyrnai bha" ong ka Ïingkashari.
Shillong, Ïaïong 07: “Ngi kloi ban rah wait rah stieh bad ban long Gang na ka bynta ka ri bad jaidbynriew", la ong u Bah Donbok Dkhar, President ka Hynñiewtrep Intergrated Territorial Organisation (HITA) ha ka jingrakhe dap shi snem ka Seng, kaba la long ha ka sngi Balang ha ïingdorbar Hall jong ka Jaiaw Shyiap Lum Pyllon.
U Bah Donbok u la kdew ïa ki nongrim ba la seng ïa ka HITO bad kawei na ki nongrim ka long ban pynim bad pynkhlaiñ biang ïa ka jingsynshar trai ri trai muluk, khnang ban lah ban ïaleh pyrshah ïa ka jingthombor ki bor kiba nabar.
U la ong ruh ba ki dkot jong ka Seng kidei kiba la kloi ban aiti ïalade ban ïaleh pyrshah ïa kino kino ki jingthombor da ki bor kiba na shabar.
U la ong ka kyrteng jong ka Seng ka long ruh ban lum ban lang ïa ki para Samla bad ïa ki para ri ban ïa long lang kawei bad ïatylli ban ïaleh pyrshah ïa ki mynder ri, nangta ïa ka jingthombor ki bor sorkar, ban ïaleh pyrshah ïa ki jingdih ba sniew bad kiwei kiwei.
U Kongsan ha kane ka jingrakhe dap snem, udei u Acting Syiem ka Hima Mylliem, u Pa’iem Ainam Syiem.
U Myntri ka Hima, u Bah Shanbor Sohtun, u la long u Symbud Kongsan bad u Bah Powell Sohkhlet, General Secretary ka Shillong Press Club, u la long u Kongsan Kyrpang.
U Bah Shanbor ha ka jingkren jong u, u la ïaroh ïa ka seng HITO kaba tang hapoh shi snem ka la trei bun ki kam na ka bynta ka ri bad ka jaidbynriew.
U la ong ruh ba ki don ki kam ba kane ka Seng ka la trei kiba la kham palat ïa ka jingtrei kiwei pat ki Seng kiba la don slem.
U la pynpaw pat ka jingsngewkhia ba ki don ki jait Seng kiba la seng tang da ki saw ne san ngut ki dkhot tang ban ïph leit dawa pisa.
U Bah Powell ha ka jingkren jong u, u la ong ba ka jingmih ki Sengbhalang ka pyni ba ka don kaei kaei ka jingbym ïaid beit ha synshar ka khadar bad ka jingbymshngaiñ ha ka imlang sahlang bad ka jingma ïa ka ri bad jaidbynriew.
U la ong ruh ba ka jingmih bun ki Seng kam dei kaba bakla, hynrei ka jingdon bun ki seng, ki lama bad ki mat treikam kam dei pat ban pynïapait ïa ka ri bad ka jaidbynriew.
Ha kane ka jingrakhe ka pynshongkhia da ki jingrwai bad jingshad tynrai.
Ka jingpynkup burom ïa ki nongseng jong ka Seng, ki dkhot ka Seng kiba la wanrah nam rah burom bad kumjuh ruh ka jingot cake kum ka dak ban leh kmen ha kane ka sngi.
Ha kane ka jingrakhe la ïadon lang ruh u Bah David Laitphlang, President ka Shillong Press Club.
Shillong, ïaïong, 07: Ka Chairperson jong ka Meghalaya State Commission for Women ka Dr.Phidalia Toi lem bad ki dkhot jong kane ka kynhun ha ka sngi Balang ki la hiar jurip ïa ki ophis treikam jong ka 181 Women Helpline kaba don ha Lachumiere, bad ka ïohlynti One Stop Centre kaba ha Ganesh Das Maternal and Child Health Hospital, Shillong.
Ka Chairperson bad lem bad ki Secretary, ki dkhot jong ka Commission bad ka Coordinator ki la ïakynduh ïa ki nongtrei jong kine ki ophis treikam khnang ban ïoh ïamir jingmut bad ki nongtrei halor kumno ban pynkhlaiñ shuh shuh ïa kine ki shnat treikam nabynta ban ïoh jingïada bad jingïarap ki kynthei kiba ngat ha kti ki nongthom bor.
Ïa ka kaiphod ha kine ki jingleit jurip yn phah pat sha ka Sorkar Jylla ba kan khmih halor ki jingai jingmut na ka Commission bad ban nang pynkhlaiñ shuh shuh ïa kine ki shlem ai jingïarap khamtam ba ha ki ne ki snem ki jingjia shah thombor jong ki kynthei bad ki khynnah ki la nang jur.
Shillong, ïaïong 07: Ka jylla mynta ka sngi, ka la duh noh ïa uwei riew ieit ri ha ka por ba dang Samla bad une udei u Bah Robert Kharshiing.
U Bah Robert u la khlad noh ha Nazareth Hospital hadien ba la ban biang ka jingshitom ïa u katto katne por.
U Bah Robert Kharshiing, udei u khun jong u (L) Martin N.Majaw, u MLA bad Myntri barim ka jylla, uba la long u nongsaiñ dur jong ka Land Transfer Act.
U Bah Robert, udei shipara bad u Bah John F.Kharshiing, Bah Francis Kharshiing bad Kong Agnes Kharshiing.
U Bah Robert, 63 snem ka rta, u la long teng u MLA ka Laitumkhrah naduh ka snem 1990 haduh 1993, hadien ba u (L) Peter G.Marbañiang u la jop kum u MP sh aLok Sabha.
U la long ruh u MP ka Rajya Sabha naduh ka snem 2002 haduh 2008.
Ha ka por ba u long MP, u la long ruh u dkhot jong ki Committee bapher bapher ka Parliament.
Dei ha ka por jong u ruh ba ïa ka MP Scheme, u la sam ban pynkhlaiñ ïa ki Dorbar Hima bad ki Dorbar Shnong da kaba pynbha ïa ki ïingdorbar Shnong, ki ophis jong ki Hima bad kiwei kiwei.
Ha ka por jong u ruh la pynlong ïa ka People’s Dorbar ha Smit, Mawphlang bad kiwei kiwei de ki jaka, ha kaba kane ka dorbar ka ïakren ïa ki kam pynroi ha ki shnong ki thaw bad shna ruh wat ïa ka mang tyngka ne ka budget da ka jingïarap ka TATA Consultancy.
Hynrei ynda la ai sha ka sorkar jylla kam shy pdiang satia.
Ha ka por ba u dang Samla, u la long uwei na ki nongïalam jong ki Samla ha kaba u la long ruh u President ka KSU naduh ka snem 1981 haduh 1984.
Ha ki snem kiba hadien,haba um don shuh bad ka KSU bad u la ong thaw ïa kawei ka kynhun kaba la tip kum ka Democratic Hills Movement ban ïaleh na ka bynta ka hok ki samla bad ki trai ri trai muluk.
Ïa une u rangbah la rah sha ïing jong u kaba don hajan Stephen Hall, Bomfyle Road, Lachumiere.
Na ka liang u Shnongknor ka ïingdorbar Thawaiñ, u Bah Metbah Lyngdoh, u la phah ka khubor sngewlem halor kane ka jingkhlad noh u MLA barim na Laitumkhrah.
Shillong, Ïaiong 07: Ka Ïingkashari Meghalaya High Court hynne ka sngi palei, kala bthah ïa ka Sorkar Jylla ban wan rah ïa ki lad ki lynti kumno ban khanglad noh ïa ka jingpynjaboh ïa ki Wah bad ban pynkhuid pat ïa ki kumba long ha ka mynnor.
Haba shongbishar ïa ka Public Interest Litigation (PIL), ka Ïingkashari bala khlieh da u Chief Justice Sanjib Banerjee kala ong ba bun ki Wah khamtam kito kiba ïaid lyngba ka Nongbah Shillong lane kiba ïaid na ki sorbah kum ka Nongstoiñ ki dei kiba la donkam ban hap pynkhuid noh.
“Ka um ka dei ban tuid kumba ka long ha ka mynnor kat kum ki jingai jingmut na ki stad saiañ.
Ka long kaba don kam ban pynlong ïa ki awareness campaign ban lah pynlong ïa kine ki wah kiba lah ban pyndonkam bad ruh ban khang noh ïa kino ki jait kam kiba ktah ïa ka wah" ong ka Ïingkashari.
“Donkam ban shim noh ïa ki lad ki lynti ban pynneh pynsah, iada bad pynkhie im biang ïa ki jingthung bad ki mrad ba im ha kine ki wah.
Dei ban shim noh ïa ki sienjam ba shipor bad ba shirta bad ban pyntreikam thikna ïa ki" kala ong.
Ka Kashari kala bthah ruh ïa ka Jylla ban pynmih ïa ki kyndon halor kane, kaba nyngkong ka long ban tehlakam noh ïa ka jingpynjaboh ïa ki wah, hadien ka jingpynneh pynsah bad khatduh ban pynkhuid ne pynkhie im biang ïa ki.
Haba kyrshan ïa ka jingai jingmut jong u Amicus Curiae, ka Kashari ka ong ba ha ki jaka jngoh kai pyrthei ba khring bha bha, dei ban buh ïa ki sign board kaba batai ïa kaei kaba dei ban leh bad kaei ka bym dei ban leh nalor ban buh ruh ïa ki trai shnong ki ban pynthikna ïa ka jingkohnguh ïa ki kyndon bad ban buh ruh ïa ki helpline lada don kino kino ki jingujor.
“Kan bha shibun lada ki trai shnong ki iadon bynta lang ha kane ka sienjam namar kan pynlong ïa ki ban ieid ïa ka mariang bad ban iada ïa ka sawdong sawkun.
Kala bthah ruh ïa ka Jylla ban mynjur ïa ki jingai sngewbha kum ka honorarium ne reward ïa ki briew kiba khmih ïa ka jingkhuid jong kine ki jaka".
Namar ka jingnang bun ka jingwan rung ki nongshangkai pyrthei hapoh ka Jylla, ka kashari kala bthah ïa ka Jylla ban buh ïa ki jingthoh ‘Do’s’ and ‘Don’ts’ (ba shah bym bad shah), u pud ïa kaba ki nongshangkai kim lah ban ïaid palat, u pud ba kin leit shajan jong ki wah bad ruh ban pyrrkhing ïa ki ka jingbtret ïa ki katto katne ki mar kum ki plastic bad kiwei kiwei.
Ha kajuh ka por, ka Ïingkashari kala bthah ïa ka Sorkar Jylla ban shim ïa ka sienjam ha kaban khang noh ïa ka jaka bret niut ha Marten.
“Ïa ka mynta, dei ban shim noh ïa ki sienjam ba dei ban shim ha kaban khang noh ïa ka jaka bret niut ha marten, lada kala poi sha u pud ba ym don jaka shuh ban bret niut, haidne ba la dei ithuh ïa kawei pat ka jaka ban pynlong jaka theh niut" kala ong.
Ka Kashari kala buh ban shong bishar biang ïa kane ka kam ha ka 3 tarik u Jylliew.
Shillong, Ïaïong 07: Ka Meghalaya Public Service Commission (MPSC) kaba long ka bor ba ha khlieh duh jong ki eksam bad ki interview thungkam ha ka jylla, ka la pynsangeh noh shuwa ïa baroh ki eksamin bad ki interview thungkam ha ka jylla, hadien ka hukum ba la pynmih da ka ïingbishar High Court of Meghalaya.
Ïa kane ka jingpynbna ban pynsangeg ïa ki interview, la pynmih da u Chairman ka MPSC mynta ka sngi.
Lah ban kdew hangne ba ka High Court of Meghalaya ha ka 5 tarik mynta u bnai, ka la hukum ïa ka sorkar jylla ban pynsangeh noh shuwa ïa baroh ki eksam bad ki interview thungkam thungkam, namar ba jingbym don ka Roster System ha ka State Reservation Policy.
Kane ka rai jong ka ïingbishar, kaba lah ban ktah jur shipor ïa ka jingthungkam ha ka jylla, ka ong ba ka Reservation Policy jong ka jylla kam don satia ïa ka Roster System.
(Roster System kadei ka jingtreikam, ne jingbuh jingkheiñ kaba shai kaba da pyni shai lada khot aplikeshon, katno ngut la mang na ka bynta ki jaidbynriew kiba la buh da ka Reservation Policy).
Haba shim bishar ïa ka mukotduma ba la ujor da ka Zanera R.Marak bad kiwei ba la mihkhmat da arngut ki nongsaid aiñ, u AS Siddiqui bad u AG Momin, ka ïingbishar ka la pynpaw ka jinglyngngoh ba kumno ka jylla ka pyntreikam ïa ka Polisi bhah thungkam mynta la sanphew snem khlem ka Roster System.
“Kane ka pynpaw ïa ka jingbieit bad ka jingbym ler treikam ki ophisar IAS, kibym shym la peit ne ïohi ïa ka jingdonkam kane ka System shuwa ban pyntreikam ïa ka Policy", la ong ka ïingbishar ba kynthup ïa u Chief Justice, u Sanjib Banerjee bad u Nongbishar W.Diengdoh.
Da kaba pynpaw ba kane ka buh ka jingma kaba khraw namar kane, ka ïingbishar ka ong ba kane ka lah ban lam sha ka jingleh shiliang khmat bad ka jingleh donbor ha ka thungkam thungjam.
“Nakata ka daw, ngi la idei ban pynsangeh lut ïa baroh ki jingthungkam ha ka jylla katba kam pat don kane ka System", la ong kine ki arngut ki Nongbishar badonburom ha ka hukum ba la pynmih mynta ka sngi.
Ka ïingbishar ka la ban ruh ba kane ka jingsangeh thungkam kan treikam ha baroh kawei ka jylla, kynthup ruh ïa ki karkhana bad kiwei kiwei de ki bor bad treikam kiba pyntreikam ïa ka Reservation Policy.
Shuh shuh ka ïingbishar kala bthah ruh ba kan shim jingbishar biang ha ka 20 tarik mynta u bnai, bad la bthah ruh ba kane ka hukum kadei ban poi sha ka Chief Secretary ka jylla bad ha kine ki artaïew, kan hap ban jubab kiei ki ki lynti ba ka sorkar ka la shim.
Ka ïingbishar kam shym la map ruh wat ïa ka jingthungkam ha High Court ruh, ha kaba ka la pynpaw ka jingbymhun halor ka jingthungkam ha kane ka ïingbishar ha ki shiphew snem ba la leit, namar ym shym la batai shai balei ba kiba leh kham bha kim shym la ïoh ïa ka kam, tang ka daw ka jingpyntreikam ïa ka Reservation Policy.
U Advocate General jong ka jylla uba don lang ha kane ka jingbishar ruh u la pynpaw ba ka long kaba eh ban pyntreikam ïa ka Reservation Policy, khlem ka Roster System.
Nongstoiñ, Ïaïong, 07: Ka jingïasoi ïa ka soskular ïa pynbeit pud hapdeng ka Meghalaya bad ka Assam, khlem da bishar bniah ïa ki jingai jingmut jong ki Regional Committee on Border Dispute bad ka jingleh kyrkieh jong ka sorkar, ka dei ka bym lah ban pdiang satia, ong u Dr Mukul Sangma Myntri Rangbah barim ka jylla, ha ka jingïalang kaba la long ha ka sngi balang jong kane ka taïew ha madan jong ka Malangkona Higher Secondary School kaba don ha Siminaguri.
Ka jingwan pynlong jingïalang jong u Dr.Mukul Sangma ha katei ka sngi, ka dei halor ka nongrim ban pynshai sha ki paitbah halor ka jingkhynñiat jubor ïa ki shnong ha ka thaiñ Malangkona, kiba dei ki shnong kiba hap hapoh ka Hima Nonglang Sirdarship, kum ka Namtarabari, Balsrek, Garojan, Rangsakona, Huwapara, Salbari, Joypur Amagaon bad kiwei kiwei ki shnong sha ka Assam, khlem da peit ne bishar bniah ïa ka jingkwah ki paitbah.
Ha katei ka jingïalang la ïoh ïa ka jingkren na ki riew rangbah kiba la ai jingkren ki long u bah Enos G.Momon President ka Malang Area Developmemt Organisation bad kiwei kiwei.
U bah Momin haba kren ha katei ka jingïalang, u la ong ba ha shuwa ba ki ar ngut ki Myntri Rangbah, kata u Conrad Kongal Sangma bad u Himanta Biswa Sarma, kin leit ban ïasoi ïa ka soskular pynbeit pud sha Delhi, ki la leit ban ïakynduh ïa u Conrad Kongal Sangma, ban pynsngew ha u ba u dei ban peit bad bishar bniah ïa ki mat kiba la ai jingmut da ki Regional Committee, namar ba ki Chairman jong kitei ki Committte ki la wan jurip bad ban twad jingmut na ki paitbah.
Nalor kata u la ong ruh ba kat kum ka kaiphod ba kitei ki Committee ki la phah sha u Myntri Rangbah, la ong ba ïa ka jingpynbeit ïa u pud u sam yn pynshong nongrim katkum ka jinglong ki jaka, ka riti ka dustur, ka rukom bat khyndew bat shyiap, ka shongkha shongman bad ka kiwei kiwei.
U la ong ruh ba kaba pynsngewsih ïa kitei ki rangbah, ka long ba hadien ba ki la aiti ïa ka jingthoh kaba la ïasoi bad mynjur lang da ki paitbah shnong bad ki nongsynshar ba kim kwah ban leit sha Assam hynrei kin sah ha Megalaya u Myntri Rangbah u la pdiang.
Hynrei kaba sngewsih ka long ba lyndet jong katei ka jingthoh u la dro map bad pyni ha ki ba ka jingpynbeit pud ka dei ban long kumba u la dro.
U bah Momin u la ong ruh ba u Myntri Rangbah um shym la pule satia ïa ka jingthoh jong ki, hynrei u la kylla lyndet bad u la dro pynban da u laiñ bad kdew da kaba ong artad ba ka jingpynbeit ïa u pud kan long kum ba u la dro ha katei ka kot sada.
Ha kajuh ka por u bah Momin u la ong ba katei ka jingleh jong u Myntri Rangbah, ka pyni shai kdar ba um shym la kheiñ snep satia ïa ki bad ïa ki paidbah jong kitei ki shnong ba u la khynñiat jubor sha Assam wat haba ki paitbah kim kwah ruh.
U bah Momin u la buh jingkylli ruh ïa u Dr Mukul Sangma da kaba ong ba katkum ka jingtip jong u, ka jingïasoi ïa ka soskular pynbeit pud ka long katkum ka map kaba la dro ha u snem 2011 ha ka por ba u Dr.Mukul Sangma u dang long u Myntri Rangbah, ha kaba kitei ki shnong ki dei kiba don habar jong u laiñ jong katei ka map.
Hadien ka jingkren jong u bah Momin la ïoh ïa ka jingkren na u Dr.Mukul Sangma, ha kaba u la pynshai ba ka sorkar kam shym la don jingtip ei ei ha kaba ïadei bad ka map kaba la dro ha u snem 2011.
Dei halor kata ka nongrim ba ka jingïapynbeit ïa u pud u sam ha ka por ba u dang long kum u Myntri Rangbah ka jylla ka la sah teng, namar ki hap ban da bishar bniah ha shuwa ban ïapynbeit.
Nalor kata u Dr Mukul Sangma u la ong ruh ba ka jingïasoi jong ki ar ngut ki Myntri Rangbah ban ïa ka soskular pynbeit pud ka dei kaba la shu leh kyrkieh khlem da bishar bniah.
Ha kajuh ka por u la kynthoh jur ïa u Myntri Rangbah ka jylla u Conrad Kongal Sangma, da kaba ong ba u Conrad u la shu kohnguh beit katba ong u Himata Biswa Sarma, namar dalade um tip ei ei ruh em wat tang khyndiat ruh ha kaba ïadei bad u pud u sam.
Nalor kata u la ong ba u Conrad Sangma kum u Myntri Rangbah u la dei ban sngewthuh ba ka sorkar kam dei satia ka trai khyndew, namar kam don khyndew wat tang khyndiat ruh na lade, hynrei ka khyndew ka shyiap ka dei ka jong ki hima bad ki paitbah nong shong shnong kiba long trai ïa ki.
U la pyni nuksa ruh ba ha ka jingïadie ïa thied ïa ki jaka ha ki dulir, ki trai khyndew ki dei ban soi kata ruh hap ban soi lang da u lok bad ka lok bad lada ai bynta ïa ki khun ruh ha ki dulir u kpa bad ka kmie ki hap ban ïa soi lang.
Hynrei kaba lyngngoh ka long ba shuwa ban leit ïasoi ïa ka soskular pynbeit pud, ka sorkar kam shym la khot ïa ki Syiem bad nongsynshar shnong ba kin pynshisha da kaba ïa soi da ki jingthoh kiba biang.
Katei ka jingleh ka sorkar ka long ka jingthom bor im im peit peit ïa ka hok jong ki paitbah nongshong shnong bad ki nongsynshar hima.
Jowai, Ïaïong 08: Ka lympung ïalehkai phutbol ba la tip kum ka ‘2nd U Adelbert Laloo Memorial Trophy’ jong ka kyrdan 3rd Division Football Tournament 2022 ba la pynïaid da ka West Jaiñtia District Sports Association (WJDSA) kaba la long mynta ka sngi 8 tarik u Ïaïong ha madan Kiang Nangbha Stadium Jowai.
Ha ka jingïakhun ba nyngkong mynta ka sngi ka kynhun ïalehkai jong ka Iong-i dahi FC kala jop da 4-1 kol pyrshah ïa ka Nangbah Khliopano bad ïa katei ki kol la thep na ka Ïong-i la thep da u Atal Shylla ha ka minit ba 32, u Kerot Phawa ar kol ha ka minit ba 38, 66 bad u Denies Lyngdoh ha ka minit ba 80+1.
Ïa ka shikol na ka Nangbah Khloopano la thep da u Teibor Lamare ha ka minit ba 47.
Ha ka jingïakhun ba ar la wan ban aireng hapdeng ka Samaro pyrshah ïa ka Khliehmyntdu Neiñchnong, ha ka jingïakhun ka Samaro kala jop da 3-0 kol, ka kynhun Samaro ka la thep kol ha ka minit na 33 bad 63 lyngba u Forward Pdang, u Reformer Bareh ha ka minit ba 61.
Katba ha ka jingïakhun kaba lai pat kaba la long hapdeng Riatsaliya Mihmyntdu pyrshah ïa ka Saiñdur Mihmyntdu ha kane jingïakhun kala long kaba mar ïa biang bor bha bad haba kut ka jingïakhun ka Riatsaliya kala jol da 3-2 kol, na ka Riatsaliya Mihmyntdu kiba la thep kol ki long u Soki Dkhar ha ka minit ba 20 u Marlang Chyrmang ha ka minit ba 45 bad u Nehlang Dkhar ha ka minit 79.
Katba ïa ki ar kol na ka Saiñdur Mihmyntdu la thep da u Haowanki Lamin ha ka minit ba 10 bad u Lamjingshai Thawmuid ha ka minit ba 12.
Shillong, Ïaïong 08: Ka jingïakhun First Division hapdeng ka Nongrim Hills SC bad Lawsohtun SC ha ka sngi Thohdieng ha madan MFA, Polo, Shilllong kala kut noh da kaba ïasam mar shi point.
Kine ki ar tylli ki team kila hap ban ïasam mar shi point hadien ba kila ïakhaid noh da kaba thep mar shi kol.
Haba phai sha ka jingïakhun hapdeng kine ki ar tylli ki team ka jingïalehkai ka long kaba mar ïabiang bor bha ha kaba ha ka kylla step ka jingïakhun kala kut tang ha ki jingpyrshang khlem da don ba lah ban thep kol.
Ha ka jingïalehkai jong ka kylla miet, baroh arliang kila ïakhun tyngeh ban thep kol bad dei ka Nongrim Hills SC kaba la plie pyrda nyngkong lyngba u Phibankhraw Nongkhlaw uba la thep ha ka minit ba 66.
Pynban ka Lawsohtun SC kala ïoh ban pynphai kylla ha ka minit ba 71 ba la thep da u Kampher Khongnoh.
Ka jingïalehkai mynta ka sngi Saitjaiñ kan long hapdeng ka Nongthymmai SC pyrshah ïa ka Sawmer SC ha ka por 3:30 baje janmiet.
Nongpoh, Ïaiong 08: Ka seng Samla jong ka shnong Nongpoh Proper mynta ka sngi haka sien kaba 2 kala sdang ban pynlong biang ïaka Berchem Cup 2022 ka lympung ïalehkai basketball ki samla ha madan ïalehkai basketball ka dong Sajer Nongpoh.
Ïa katei ka lympung ïalehkai basketball la wan ban plie pyrda da u Bah Bipul Thangkhiew President ba rangbah ka RBYF kum u kongsan haka jingdonlang u Bah Bah Sylvester Mynsong, Rangbah Shnong, Bah Michael Kharhunai Secretary, u Samla Anthony Suchiang, President ka Seng Samla, samla Ronald Rani, Organizing Secretary nalor kiwei kiwei ki riew rangbah ka thaiñ Nongpoh.
Haba phai sha ki jingïakhun ha ka sngi plie ïa kane ka lympung la sakhi ïa ka jingïakhun kaba itynnad bad kaba pynshongshit shikatdei ïa ki paidbah kaba la ïa khun da ki kynthei kata hapdeng ka Shillong Labet pyrshah ïa ka SYM, ha kaba ka kynhun jong ka Shillong Labet ki la ïoh ban khur ïa ka namjop da kaba pynliem ïa ka SYM da 43 la 14 basket.
Ha ka jingïakhun kaba ar kaba la ïakhun da ki shynrang, ka jingïakhun kaba itynnad bad kaba ïakhaid bormet bha ka la long hapdeng ka kynhun jong ka Seng Samla Nongpoh pyrshah ïa ka kynhun Monarchs, bad hapdeng ka jingïakhun kaba jur ka Monarchs kala lah ban pynliem noh ïaka seng Samla Nongpoh da 61-50 basket.
Haba kren ha katei ka sngi naka liang u Bah Bipul Thangkhiew kum u kongsan u la ai ka jingïaroh ïaka Seng Samla Nongpoh kaba la shim biang ïaka sienjam ban pynlong ïa kum ka katei ka lympung ïalehkai ki khun samla naka bynta ban lum ban lang bad ban long ruh ka rynsan ïaki khun samla ka thaiñ kumba ka Basketball ka dei kawei naki jait jinglehkai kaba la sdang ban paw haka jylla bad bun naki khun samla ki ieid ïaka.
U la kyntu ruh ïaki khun samla ba kin pyndonkam hok ïaka sap ïalehkai kaba ki don lyngba katei ka lympung bad khmih lynti ruh ba ki khlur ïalehkai kin sa kiew na kawei ka rynsan sha kawei pat khamtam ban kiar naki kam sniew bad ki jingdih buaid.
Ha katei ka lympung naka liang ka Seng Samla kala pynshlur ruh da ka khunsnam kaba 50 hajar naka bynta ki lahduh haka liang ki shynrang bad 25 hajar naka bynta ka kynhun lahduh haka liang ki kynthei nalor kiwei kiwei ki khusnam.
Nongpoh, Ïaiong 08: U Mohammad Azharuddin uwei naki rangïalehkai kriket bad tbit bad u kapten ba rim jong ka kynhun ka ïalehkai ka ri India mynta ka sngi u la wan poi ha ka jylla, ban sakhi kum u kongsan haka jingïakhun phainal ka Challengers Cup 2022 bala pynlong da ka Meghalaya Cricket Association ka ban long lashai ka sngi ha madan Polo.
Naka liang ki nongïalam ka MCA hapoh ka jingïalam jong u bah Dipul Ryntathiang Vice President ka MCA ryngkat u Bah Mac Sawian President SCA, Aaron G Diengdoh General Secretary ka East Khasi Hills District Associations mynta ka sngi kila leit ruh ban pdiang sngewbha ïa u naduh kad liengsuiñ ha nongbah Guwahati bad kumjuh ruh da ki nongïalam ka RBDCA bad ki player kriket ka Ri-Bhoi ha Circuit House Nongpoh.
Kum ban shu pynpaw ba ka jingïakhun phainal lashai ka sngi kan long hapdeng ka Nokrek Tiger pyrshah ïaka Myntdu Lion kaba dei ka kynhun jong ki Senior Men naduh ka por 9 baje mynstep ha madan Polo.
Shillong, Ïaïong 07: Ka Nokrek Tigers bad ka Myntdu Lions mynta ka sngi Saitjaiñ kin mih madan ban ïaknieh ïa ka nam lahduh jong ka lympung ïalehkai Senior men Challengers Cup 2022 ba pynïaid da ka Meghalaya Cricket Association (MCA).
Kine ki ar tylli ki team kin ïaknieh nam lahduh ïa kaba yn sa sakhi lang da u Mohammad Azharuddin, uba dei u kapten barim ka kynhun ïalehkai cricket ka ri India bad uba bat ruh kum u President jong ka Hyderabad Cricket Association uban long kum u Kongsan ha kane ka jingïakhun final.
Kiwei pat kiban don lang ha kane ka sngi ki kynthup ïa u Bah DP Wahlang IAS uba dei u Additional Chief Secretary, Bah HWT Syiem IAS, Chief Secretary ba la shongthait bad ruh u Secretary bad President barim ka North Eastern Council bad Shillong Cricket Association bad u Naba Bhattacharjee, u Honorary Secretary barim ka MCA bad Coordinator jong ka BCCI Task Force bad Advisor sha u Honourable Chief Minister.
Baroh ar kine ki kynhun (Tigers bad Lions) kila pyndep kila pyndep ïa ka jingïalehkai round robin ba 10 sngi bad khur mar 10 point hynrei ka Nokrek ka don ha ka kyrdan ba nyngkong na ka jingïapher ha ka run rate, katba ka Umiam Eagles, Simsang Sharks bad ka Symper Panthers ki khlem poi sha ka thup ki ar kynhun (top two), watla kila lah ban ïalehkai bha ha kane ka tournament.
Watla kala don ka jingshah pynhut ha ki bor ka mariang ha Nongbah Shillong ha kine ki ar taïew ba lah dep, ka sah satang kawei ka jingïalehkai kaba ym pat shym la lah ban pyndep kata ka long hapdeng ka Lions bad ka Tigers kaban long ha ka 28 tarik Ïaïong, hynrei ym pat lah ban batai kano ka kynhun kaban wan ha ka kyrdan kaba nyngkong.
Ha ka liang ka tied, ka Nokrek ka don saw ngut ki rangtied kiba kamai shiteng spah ron (half-century), kine ki kynthup ïa u Anish Charak u ïoh arsien, u Sylvester Mylliempdah (kapten), u Krishna Thapa bad u Rajesh Tati.
Katba ka Myntdu ka don u rangkawang bol ba kynsai tam u Aryan Bora uba la khur 13 wicket.
Ka jingïakhun final hapdeng kine ki ar tylli ki team kan long kaba itynnad bha khamtam ba kin hap ban ïalehkai bad pyni ïa ka sap hakhmat u Azharuddin bad kumjuh ruh ba ka MCA shen kan sa sdang ban jied rangïalehkai na bynta ka samoi ïalehkai kaban wan.
Ka jingïalehkai kan sdang ha ka por 9 baje mynstep bad na ka liang ka MCA ka khot sngewbha ïa baroh kiba kwah ban wan peit ïa kane ka jingïakhun final.
Ka jingheh jong ka jinging ding ka kham kongsan ban ïa ka jingjylliew jong ka jingpang.
Lada ka jinging ding ka kham heh kum ka kti ba kham, donkam ban rah marmar sha ka hospital.
Ki khyndai kyndon:Jingsumar:C Pynlip ïa ka dingC Pynduna ïa ka jingpang bad jingadC Pynduna ïa ka jingsaphriang ki khñiang jingpangKumno ban leh :C DRABC (Danger, Response, Airway, Breathing and Circulation)- Jingma, jingai jingïarap ka lynti ïaid ka lyer ba ring mynsiem, jingring mynsiem bad jingïaid jong ka snam.
C Sait ïa ki jaka ba mynsaw da ka umpjah kumba 10 minit eieiC Loit noh ïa ki sati, ki baje lada don ka jingmynsaw ha kita ki byntaC Lada shem ba don ka jingdambit ha ki bynta ba mynsaw, lah ban pynkhuid/ot ïa ki, tangba ym dei ban weng jubor ïa ki.
C Pynthiah ïa u nongpang bad ai jingsumar.
C Sop ïa ka jingmong da ki jaiñ ba ni bad khuid lane pla plasticC Nangta rah ïa u nongpang sha hospitalJingmaham:C Wat pyndonkam ïa ki jaiñsop kiba mih pui puiC Wat pynpait ïa ki bynta bapdung bad lang snamC Wat tah da kino kino ki jingtah kiba long khleinC Wat ktah ïa ki bynta ba mynsawJingsumar shah kynthat bording electrik :C Pyllip noh ïa ka ding electric lane weng ïa uba mynsaw na kato ka bynta/jakaC Lada shem ba u nongshah kynthat ding electric um tip briew shuh, ïarap ïa u ban ring mynsiem (CPR)C Ai jingsumar ïa ki bynta ba lah ing.
C Rah noh ïa u ba pang sha hospitalKA JINGSOP JINGSPAIN IA KI BYNTA BA MYNSAWKa jingsop jingspaiñ ka ïada ïa ka:˜ Jingsaphriang jingpang˜ Kjit ‘a ka jingmih snam˜ Pynduna ïa ka jingmih snam˜ Iada ban pynheh ïa ka jingmynsawC Ki jingsop jingspaiñ babha ki dei ban long kiba khuidC Ym dei ban pyndonkam da ki jingsop kiba mih pui pui ha ki jingmong ne jingmynsawKi jingsop jingspaiñ kiba ngi lah ban ïoh nalade ki dei ki rumal, jaiñ sala bad kiwei kiweiKumno ban sop ban spaiñ:C Sait bha ïa ki ktiC Kiar bad wat ktah ïa ki bynta ba mongC Wat synriah lane jawdut hajan ki bynta ba mynsawC Pyndonkam da u kynphad bad sop da ki jaiñ ba lait lyer ïa ki bynta ba mong bad pynskhem da ki jingspaiñC Wat ym weng ia kine ki jingsop ia ka jingmongJingpyndonkam :C Ban ïaleh ban pynduna ïa ka jingphlei snamC Ban pynneh pynsah ïa ki jingsop bad jingtehC Ban ïada katba lah ban ym don kano kano ka jingadC Ai jingkyrshan ïa ki kjat bad ki kti kiba mynsawC Ai jingïarap ha kaba rah ïa kiba mynsawKi jait jingsop :C Ki jingsop laidong (Triangular bandage).
Pynbynta ïa ka jaiñsop kaba 100 cm ha ki ar bynta da pyngkiangC Pyndonkam ïa ki kum ki jingsop kiba rit, ki jingsop kiba pdeng ka jingheh bad ka jingsop kaba hehC Pyndonkam ïa ki jaiñsop ba kin long kum ki jingspaiñ bad jingkyrshan ïa ki bynta ba kdiahC Syrdoh da u Reef KnotKA JINGSOP JINGSPAIñ IA KI BYNTA BA MYNSAWKi jingteh (Sling): Pyndonkam banC Kyrshan ïa ki kti ba mynsawC Ban ïada ha ka jingtan da ka kti haba mong sha ka shadem, tyrpeng bad ryndangKi jait jingteh:C Jingteh kti, jingteh ryndang, ki jingteh laidong ne jingteh ba la ai kyrteng kum ka St.John’s sling.
Ka kam jngoh kai pyrthei kadei kawei na ki kam ba ka sorkar ka ju ïai pynbna na ka por sha ka por ba kan shim khia ban pynkylla ïa ka kum ka kam karkhana ban pynïoh kam ïoh jam ïa ki samla hapoh ka jylla ba kin nym shaniah tang ha ki kam sorkar hynrei ba kin lah ban ïeng ha la ki jong ki kjat da katei ka kam.
Hooid ym lah ban len ki la don bun shisha kiba ïoh jingmyntoi na kane ka kam hynrei kaei kaba donkam ka long ba ka sorkar jylla lyngba ka tnad kam jngohkai pyrthei (Tourism) ka dang donkam shuh shuh ban dang pynbha bad pynjanai ïa kane ka kam bad jaka jngohkai kiba don ha kane ka jylla.
Ka jingpynbha ïa ki jaka jngohkai kam dei eh ban leh tang shisien leh la biang hynrei ban peit bad maramot bad pynbit pynbiang ïa ki kat kum ki jingdonkam bad dawa jongka por.
Ban kyntiew ïa kane ka kam ka donkam ka jingiatrei lang ruh jong kiwei kiwei ki tnad jong ka sorkar bad ka tnad kam jngohkai.
Kata kum ka tnad PWD, PHE, Power, Industries and Commerce , Art and Culture bad kiwei kiwei de ki tnad.
Balei ba donkam ka jingiatrei lang namar ban leit sha ki jaka jngohkai donkam ban don ki surok bad ki lynti ki syngkieng kiba bha.
Ha kito ki jaka ba don ki dam ring um dih kum ha Mawphlang lada pyni tynnad shuh shuh kan long kum kawei na ki jaka jngoh kai ba ithiang tam.
Nalor kata kum ha Umiam, ka Nehru Park, lada don ka jingiatrei lang ka tnad pynmih bor ding bad ka tnad kam jngohkai lah ban shna ïa ki jingpyni tynnad shuh shuh ïa katei ka park da kaba buh sa ïa ki light bapher bapher ki ban khring ïa ki nongwan jngohkai.
Nalor kane kum ka tnad kam karkhana ki don bun ki tnad shna jingshna kiba don hapoh jongka kiba lah ban die sha ki nongwan jngohkai kumjuh ruh ka tnad art anc culture ka don ka bynta kaba khraw namar ym tang ban pyni ïa ka kolshor sha kiwei hynrei lah ruh ban leh shibun ki kam ban kyntiew ïa ka tynrai jong ngi.
Ka sorkar ka dei ban shim khia bha halor kane namar ka donkam ban don noh da ka kynja committee kaba heh ka ban khmih ka jingiatrei lang jong baroh ki tnad sorkar ban kyntiew ïa ka kam jngoh kai hapoh ka jylla.
Ym lah ban len lada la lah da shisha ban kyntiew ïa kane ka kam kan long ka jingmyntoi kaba khraw ïa ka jylla namar ka jingïoh lum khajna ruh kan long da ki klur bad phew klur ha ka shisnem tang na kane ka kam.
Nalor kata lada shim khia hi ka sorkar ban kyntiew ïa ki briew jong ngi ka pisa kan neh hapoh ka jylla bad kan ym tuid satia shawei namar ym lah ban len kat haduh mynta ka pisa ka dang tuid beit shabar ka jylla.
Lada ai nuksa wat tang ki kali kiba wan kit ïa ki nongwan jngohkai sha kane ka jylla ruh kiba bun ki dei beit na Assam.
Nalor kata ki don ki nongwan jngohkai ki bym don ki jaka sah kiba biang kumta ki hap ban leit phai bad sah sha Assam ne sha Guwahati.
Kumta tang na kine ruh ka jylla ka dang duh nong bun bah ha ka shisnem shisnem.
Kumta kaba kongsan hi ïa ka sorkar ka long ban shim khia bha ban bishar bad jurip kumno ban kyntiew da shisha ïa kane k kam kaba dei ka kam ba riewspah tam ha ka jylla namar lada kane ka kam ka kiew ki khun samla kim donkam shuh ban phai sha ki kam sorkar namar ki la ïoh ïa ki kam bapher bapher na kane ka kam jngohkai pyrthei.
Lada ka sorkar ka shim khia da shisha ïa kane ka tnad ka la dei ban pynlong kum kawei na ki tnad ba heh hapoh ka sorkar khnang ba ki myntri ne ki ophisar kiba dei peit ïa kane ka tnad ruh kin shim khia bha namar kumba long mynta kam pat da don kata ka jignshim khia kaba haduh katta katta ban kyntiew da shisha ïa kane ka kam jngohkai ha ka jylla.
ñiuma mynta ha kine ki arsnem ba la pynwit ka jingpang khlam, ka kam jngohkai pyrthei ka la hiar.
Hynrei ynda la hiar ne jah noh kane ka jingpang, kyrmen ba ka kam jngohkai pyrthei kan kiew biang bad kan long ka jingkyrkhu kaba khraw ïa ka jylla.
Shillong, Ïaïong 08: U samla Donbor Rumnong un sa leit ban mihkhmat ïa ka Jylla ban shim bynta ha ka Mr Universe India ka rynsan pyni dohksah kaban sdang naduh ka 15 haduh ka 17 tarik Ïaïong 2022 ha Pune.
Kum ka jingai mynsiem, na ka liang ka Hynñiewtrep National Youth Front (HNYF) East Khasi Hills ha ka sngi Thohdieng kala pynkup burom bad kitbok kitrwiang ïa u samla Donbor Rumnong ha Shillong Press Club.
Nalor u samla Donbor, ka HNYF kala pynkup burom ruh ïa ka samla Badalin Kharbyngar kaba ju long ka lahduh ha ka Asia Arm Wrestling bad kaba la jop lahduh ha ka NorthEast Level Shillong Arm Fight 2022 kaba la long ha ka 12 tarik u Lber ha Nongbah Shillong.
Haba kren sha ki lad pathai khubor u samla Donbor Rumnong u la ai khublei ïa ka HNYF kaba la kynmaw bad ai mynsiem na bynta jong u ha ka jingleit shim bynta jong u ha katei ka rynsan bah bad ïathuh ruh ba un sa mih na la ka jong ka Jylla ha ka 14 tarik mynta hi u bnai.
Ha katei ka jingïakop pyni dohksah ki don haduh 1500 ngut ki nongïashim bynta na ki 100 tylli ki ri bad u samla Donbor udei tang ma u marwei na ka jylla ban leit ïashim bynta ha katei ka jingïakop ha ka kyrdan Men’s Physique Fitness Model bala pynlong da ka Indian Bodybuilding and Fitness Federation (IBBFF) lyngba ka International Federation of Bodybuilding and Fitness (IFBB).
U samla Donbor u la ïathuh ba u la dep ban pynkhreh bha ïalade mynta la hynñiew bnai na bynta ban leit aireng ha katei ka rynsan.
“Kane ka jait jingïalehkai ka pher na kiwei pat kaba hap ban pynkhreh hynriew haduh hynñiew bnai eiei bad ban sumar bha ruh ïa ka met da kaba bam ïa ki jingbam ba long tyrkhong," ong u samla Donbor.
U la ïathuh ruh ba ha kane ka jingïakop ka jingjop ka shong ha ka jinglong jingman jong ka met, ka jingheh bad jingpait ki dohksah bad ruh ka jingjrong.
Katba na ka liang u Bah Marbud Dkhar bad u Bah Bless Dkhar ki la ai mynsiem bad kitbok kitrwiang ïa u samla Donbor Rumnong ba un ïoh kheit ïa u soh ba thiang ha katei ka rynsan pyni dohksah ban wanrah ïa ka nam bad burom ïala ka jong ka jylla.
Kum ban pynkynmaw hangne u samla Donbor Rumnong u la jop teng ruh ïa ka Mr India 2019.
Shillong, ïaïong, 08: Ka Ambassador ka Thailand sha India ka Pattarat Hongtong ha ryngkat ka jingsynranlang jong u First Secretary u Kritnarong Sereeswad bad ka Second Secretary na ka Royal Thai Embassy, New Delhi ka Thanchanok Uthaiwan ha ka sngi Palei ki la leit jngoh ïa ka skulbah North-Eastern Hill University, Shillong.
Ïa ka Ambassador bad kine ki arngut ki nongmihkhmat jong ka Ri Thailand la pdiang burom da u Vice Chancellor jong ka skulbah North-Eastern Hill University u Prof.Prabha Shankar Shukla.
“Kumba ngi tip, ka ri India bad ka Thailand ki don ïa ka jingïadei kaba jan ha ka kolshor bad bad ka jingngeit jong ka niam Buddhist bad Hindu.
Da ki hajar ngut ki nong India bad ki Thai ki ju leit riewblei sha ki jaka kyntang kiba don hapoh ka ri India bad ha ka ri Thailand ban pynim ïa ki jingngeit bad ka jingïadei kaba jan hapdeng kine ki ar tylli ki ri," u la ong.
“Ka jingwan jngoh jong phi ïa ka North-Eastern Hill University kan long kum ka jingïaid lynti ban ïasam ïa ka jingtip jingnang ha kane ka juk," u la bynrap.
“Ha ka jylli jong ka Science and Technology, ka India ka la noh synñiang shikatdei eh ha kiba bun ki liang kum ha ka Space, Bioinformatics, Data Sciences, Medicine bad ha ka Sports.
Ka NEHU bad u Syiem jong ka Thailand ki la don ka jingïadei kaba jan khamtam ha ka ASEAN bad ka jingïadei bad ki skulbah,:" u la bynrap.
“Ha kane ka samoi treikam jong nga, ngin sa ïaid shakhmat ban ïatreilang khnang ban wnarah ïa ka bynta kaba dei khnang ban kyntiew ïa ka jingïadei bad hapdeng ka Thailand bad ka India," ong u VC.Shillong, Ïaiong, 08: Ka tnad Platyngka jongka sorkar pdeng ka la ailad ïa ka sorkar Meghalaya ban shim ram haduh 192 klur tyngka na ka bynta ban wanrah jingkylla ha ka tnad bording.
Ka Meghalaya kadei kawei na ki 10 tylli ki jylla kiba ïoh ïa ka jingmynjur ban shim ram biang.
Ka kyrwoh na ka sorkar ha ka sngi Palei ka ong ruh ba ka Expenditure depart-ment jong ka Ministry of Finance ka la mynjur ban ailad shim ram biang haduh 28,204 klur sha ki 10 tylli ki jylla na ka bynta ban wanrah jingkylla ha tnad bording ha kane ka samoi treikam jong u 2021-2022.
La ong ruh ba ka tnat pla tyngka, katkum ki jingai jingmut jong ka Fifteenth Finance Commission ka la rai ban shah ïa ki jylla ba kin shim ram shuh shuh haduh 0.5% jong ka Gross State Domestic Product (GSDP) sha man ki jylla man u snem naduh u 2021-22 haduh u 2024-25 bad ïa kane la buh nongrim ha ki jingpynkylla ba ki jylla ki wanrah ha ki kam bording.
Ïa kane la pynbna da ka Myntri jong ka tnat kam pla tyngka ha ka jingai jingkren shaphang ka mang tyngka ïa u snem 2021-22.
Ka thong jong kane ka jingai jingbit ban shim ram shuh shuh ban wanrah ïa ki jingpynkylla ha ki kam bording ka dei ban kyntiew ïa ka rukom pyntreikam bad ka jingïohnong ha ki kam bording bad ka jingkyntiew ïa ka jingpyndonkam ïa ka bording kaba la siew.
Ki kyndon bad ki jingdonkam ïa kane la pyllait da ka tnat Expenditure ha ka 9 tarik u Jylliew 2021.
Khnang ban ïoh jingbit ban shim shuh shuh ïa kane ka ram, ka sorkar jylla ka hap ban sdang ban wanrah ïa katto katne ki jingpynkylla kiba la kdew shai bad ki dei ban lah ban pyntreikam katkum ki kyndon.
Ki jingpynkylla ba ki jylla ki hap ban wanrah ki long – Ka jingshimti ka sorkar jylla ïa ki jingduhnong da ki public sector power distribution company (DISCOM).
Ka jingshai ha ka rukom ai jingtip shaphang ki kam pisa ha ki kam bording kiba kynthup ïa ka jingsiew ïa ki subsidy bad ka jingbuh jingtip shaphang ki ram ki shah jong ki sorkar sha ki DISCOM bad ki ram ki shah jong ki DISCOM sha kiwei, ka jingai biang por ïa ki jingkhein jingdiah bad ki audit, ka jingbud ïa ki kyndon bad ki hukum.
La ong ruh ba shisien ba ka jylla ka la sdang ïa kine ki kam, la peit ïa ka jinglah ka jylla ban pyntreikam ïa kine khnang ban sngewthuh ki ïoh ne em ban shim shuh shuh ïa ka ram na ka bynta u snem 2021-22.
Ka percentage jong ka bording ba pyndonkam kaba lah ban thew lyngba ki meter ha ryngkat baroh ka bording kaba pyndonkam kaba kynthup ruh ïa ki connection na ka bynta ki kam rep, ka jingsiew subsidy sha ki briew lyngba ka Direct Benefit Transfer (DBT), ka jingsiew bai bording da ki tnat sorkar bad ki bor shnong, ka jingbuh ïa ki prepaid meter ha ki ophis sorkar, ka jingpyndonkam ïa ki jingsaindur thymmai bad ka teknoloji.
Shuh shuh la ong ba ki jylla ki lah ban ïoh ïa ki bonus mark haba ki lah ban pynkylla ïa ka jingpynïaid ïa ki kam ai bording sha ki kynhun shimet.
La ong ruh ba ha u snem mang tyngka 2022-23, ki jylla ki lah ban ïoh shim ram shuh shuh haba ïadei bad ki kam kiba ïasoh bad ki jingpynkylla ha ki kam bording.
La ong ba kan don haduh 1,22,551 klur kum ka jingpynshlur ïa ki jylla ba kin wanrah ïa kine ki jingpynkylla ha u snem 2022-23.
Ki jylla ki bym shym la lah ban pyndep ïa kine ki jingpynkylla ha u snem 2021-22 ki lah ban ïoh jingmyntoi na ka jingïoh shim ram shuh shuh kaba la buh kyrpang na ka bynta u snem 2022-23, lada ki lah ban wanrah ïa kine ki jingpynkylla ha une u snem mang tyngka.
Nongstoiñ, Ïaïong 8: Ka WKSU seng kmie ka dawa na ka sorkar jylla lyngba ka Department of Arts & Culture, ba kan pynïoh noh la ka jong ka building ba pura na ka ban pynlong ïa ka District Library ba pura ha Nongstoiñ.
Ka sorkar ka dei ban pynbiang pura ïa baroh ki jingdonkam ha katei ka tnad, kum ki jingbuh jingtsad ha kaba ïa dei bad ki kot pule.
Ban pynkhlaiñ ha ka rukom pynbiang bad pyndap ïa ki kot pule ha katei ka tnad sam jingnang jingtip, lyngba ki thup jong ki kot pule, kiba long katkum ka jingsam jingtip kaba long kat kum ka juk mynta.
Ym tang ha ki kot pule ha katei ka tnad, ka sorkar lyngba ka Department jong ka Arts & Culture, ka dei ban pyntreikam noh da ki kor ki bor Internet ka juk mynta hapoh District Library Nongstoiñ, na ka bynta ban ïoh jingtip khambun shuh na ka bynta kino kino ki jingsam jingtip ba kham phylla sha ki samla pule jong ka thaiñ.
Dei ban buh da ki kyndon aiñ ïa ka jingpyndonkam ïa ka internet, khnang ba ki samla pule kin ym pyndonkam bakla ïa kino kino ki jingsam jingtip lyngba ki kor ki bor ka juk stad mynta.
Ka seng ka dawa na ka sorkar jylla lyngba u Myntri ba dei peit ïa ka tnad Arts & Culture u Bah Sanbor Shullai, ba nalor ka jingdawa ban don noh la ka jong ka building ba pura bad ruh ban pynlong noh kum ka District Library ba pura ha Nongstoiñ, ka West Khasi Hills ka la don kam kyrkieh ïa ka District Auditorium.
“Lada ka sorkar ka shimkhia shisha ban pynïoh ïa kine ki ar tylli ki mat jingdawa, ka thaiñ West Khasi Hills kan sa kiew sted ha ka pule puthi bad kin mih bun ki riew stad riew shemphang ha kane ka thaiñ.
Ym tang kata wat na ka liang ka sorkar ruh kan sah ïoh shibun ka khajna lada ka kloi ban leh bad ka kyrshan ïa ki kitei ki mat jingdawa khamtam na ka bynta ki samla pule kumjuh u ba bun balang" ong u D.Sun President jong ka seng.
U la ong ruh, “Ka West Khasi Hills ka la don 78.83 percent ka literacy rate katkum ka cencus ha u 2011.
Te kan eh aiu ïa ka West Khasi Hills ban nang kham kiew shuh shuh ha ka jingdon kiba nang ban pule bad ban thoh ban tar, lada ka sorkar kan nang theh shuh shuh ki jingnoh jingïarap kiba long kat kum kitei ki mat jingdawa na ka bynta u paidbah".
Shillong, ïaïong, 08: Ka Global Alliance for Vaccines and Immunisation kaba dei ka kynhun kaba ju peit bad khmih ban pynïoh ïa ka injek tika na ka bynta ki khunlung ha ki ri kiba kham duna ka ïoh ka kot ka la pynlong ïa ka jingïathir ïatai ha nongbah Shillong.
Ka GAVI ka dei ka kynhun kaba ju bei jingïarap ban pynpoi ïa ki tika ha ki ri kiba kham duna ha ka ïoh ka kot ha kylleng ka pyrthei.
Ïa kane ka jingïathir nia kaba la long ha Shillong Club, Shillong ïa kaba la pynlong da ka National Health Mission, Meghalaya ha ryngkat ka jingïatreilang bad ka UNDP Meghalaya, ka UNICEF, ka WHO, ka JSI bad ka JHPIEGO la ïashim bynta da ki nongmihkhmat na ki saw tylli ki jylla kiba kynthup ïa ka jylla Meghalaya, ka jylla Mizoram, ka jylla Arunachal Pradesh bad ka jylla Nagaland.
La plie paidbah ïa kane ka jingïalang da u Mission Director ka National Health Mission, Meghalaya u Ram Singh.
Ha kane ka jingïalang la ïathir sani bha halor ki thong kiba ka GAVI Alliance ka la pun jingkieng ban pynpoi ïa ki injek tika sha ki ri bapher bapher bad kumjuh ha ki jylla jong kane ka thaiñ Shatei Lammihngi ha kaba bun na ki kmie ki kpa kim pat leit rah satia ïa la ki khun ki kti ban pynïoh ïa ka injek tika na ka bynta ban ïada na ki jingpang balaiphewjait.
Kane ka jingïathir nia ka la ïarap ruh ïa ki kynhun bapher bapher ban bishar bad ban tih bniah ïa ki jingeh kiba mih hakhmat na ka bynta ban pynpoi ïa ka injek tika.
Ka thong jong ka GAVI ha kane ka kynti ka long ban wad ïa ki shnong bapher bapher kiba don ha kine ki saw tylli ki jylla ban pynïoh ïa ka injek tika sha ki khunlung da ka jingïatreilang bad ki shnong ki thaw bad ki kynhun trei mon sngewbha.
Kane ka jingïalang ka la buh ruh hakhmat ïa ka thong ban pynïoh ïa ka injek tika sha ki khunlung bad ïa ki khynnah rit kiba sah ha ki shnong ki thaw bym pat ju ïoh wat tang shisien ruh ka injek tika.
Ka GAVI kan jingkyrshan ïa kine ki jylkla ba kin kynjoh sha kane ka thong hapoh san snem, kata, naduh u snem 2022 haduh u snem 2026.
Shillong, Ïaiong 08:Ka Tnad Meghalaya Police kala pynkhlaiñ mynta ïa ka jingpahara ha baroh ki jaka pule ka Nong bah Shillong hadien ka jingmih ka jingbyrngem pynbthei bomb da ka kynhun ba tip kum ka Lawei ba Phyrnai lyngba ka email.
Ka Special Director General of Police Kong Idashisha Nongrang hynne ka sngi thohdieng kala pyntip ba ka jing tohkit kala ïaid shakhmat ban ïohkem ïa ki briew kiba donkti ban phah ïa ka email.
Ha ka shithi bala phah lyngba ka email sha u Myntri Rangbah ka Jylla Conrad Kongkal Sangma dang shen, ka “Lawei ba Phyrnai", kaba kam ïalade kum ka kynhun kiengatiar, bala seng da ki 37 ngut ki briew bala nang la stad ba ba khlem kam, kala byrngem ba ka jingpynbthei bomb kan jia manla ka taiew naduh ka 1 tarik Jymmang 2022.
Ha kajuh ka por, u Deputy Inspector General of Police (Eastern Range) Davis R Marak ula pyntip ba ka Tnad Pulit kala register ïa kane ka case hapoh ka Cyber Wing bad Crime Branch Police Station, kiba la pynlong ïa ka jing tohkit mynta.
“Ngi ju shimkhia beit haba don ki jingbyrngem bad ngi ju shimkhia ban tohkit bniah ïa kine ki kam" ong u Marak.
Haba kylli la kane ka kyndon ka iadon bynta bad ka HNLC, u DIG ula ong “Ngam lah ban ong bad shu antad ïa mynta.
Ngin sa lah ban pyntip mano ba donkti ha kane ka kam hadien ba ngi la tohkit".
Halor ka jingpahara ïa ki jaka pule, u Marak ula ong ba ki jingbthah kila leit sha ki Superintendent of Police ba kin shim ïa ki sienjam ba lah ban tehlakam bad ban iada.
Kine ki Heh Pulit kila kyntait pat ban ai jingtip shuh shuh da kaba ong “Ngam lah ban batai ïa phi ïa kaei kaba ngi tohkit bad kumno ngi pynïaid ïa ka jingtohkit hynrei nga shu ïathuh ba ngi la tohkit ïa kane ka kam".
Kat kum kane ka email, ka Lawei ba Phyrnai kala byrngem ban pynbthei bomb nyngkong eh ha ka MBoSE Building, bud sa ka St.Anthony’s School bad College bad ka North Eastern Hill University (NEHU).
“Ngin ïai bteng ban buh bomb tad haduh ba ka Sorkar ka thaw ïa ki lad ki lynti ban aikam ïa man ki nong Meghalaya" ong ka email.
Nongstoiñ, Ïaiong 7: Ka seng WKSU Nongstion pyllun lyngba ka hok wad jingtip, ka la lap ba ka jingpyntrei ïa ka surok Nongstoiñ Sohpian, ym shym la pyntrei lut ïa ki jingtrei, kata kumba la mang palat 8 klur tyngka.
Ka WKSU ka la lap shibun ki jingduna lane ki jingïapher katkum ka Detail Project Report, kaba thmu ban shna ïa kane ka surok.
Ka seng ka buh jingkylli ruh na u Contractor ha kaba ïa dei ban ki traffic sign, pavement markings bad ka footpath kumba la buh ha ka mang tyngka.
Ka seng ka buh jingkylli ka long ba hato la shna ne bad lano yn shna ïa kine.
Na ka liang ka seng ka kyntu ïa u Contractor ba un pyntrei noh ïa ka footpath, pavement markings bad ka traffic sign, khnang ba kan pynsuk ïa ki khynnah skul jong ki 7 shnong kiba ïaid lynti lyngba katei ka surok.
Ha kajuh ka por ka ai jingkyrshan ïa rangbah shnong jong ki 7 tylli ki shnong ba ki lah mih madan ban pynpaw ïa ka jingbym hun halor ka jingpyntrei ïa katei ka surok National Highway.
Halor ka jingbym don bor ban mang pisa jong ka National Highway, na ka liang ka seng ka ai jingmut ïa ka sorkar ba kan ai N.O.C noh sha ka tnat PWD jong ka jylla lane sah u E.E Nongstoiñ Division, khnang ba kan lah ban pynbha bad pynheh ruh ïa katei ka surok.
Nongpoh, Ïaïong 08: Kum ka jingpynkhreh ne ka jinghikai ba ki paidbah kin dup tip kumno ban shim ïa ki lad jingïada lada khie jumai ne shah ktah ha u jumai, ka tnad State Dis-aster Management Autho-rity, Meghalaya ryngkat ka jingïatrei lang bad ka District Disaster Manage-ment Authority, ka ophis u Deputy Commissioner bad ka Umling C&RD Block mynta ka sngi ki la pynlong syndon da ka lad jinghikai ban pyni syndon da ki kam ba kin paidbah kin dup tip ban shim ïa ki lad jingïada lada khie jumai ne shah ktah ha ka jingpluh ding.
Ïa kane ka lad jinghikai ba la tip ruh ha ka ktien nongwei (Mock Drill) la pynlong ha Balawan College ha Umsning, ha kaba kane ka jinghikai ban shim ïa kita ki lad jingïada lane ban ïarap ïa kiba shah ktah ka dei halor ka jingktah jong u Jumai uba la kot sha kata ka 6.5 magnitude Richter Scale bad la shim bynta shitrhem ruh da kita ki kynhun ba hap ban ai jingïarap (Response Team) ha kaba lada peit ha ki khmat briew ka la long shisha thik kumba khie u jumai.
Ki kynhun bapher bapher (Response Team) naduh ka tnad ka koit ka khïah, ki pulit, ki kali pynlip ding, ki paidbah bad khamtam kito ki kynhun ba la pyntbid ha kane ka kam ban ai jinghikai na ka tnad Disaster Management ki la shim bynta ha ki kamram bapher bapher kumno ban ïarap lane leh lada don ki paidbah kiba shah ktah ne mynsaw haba khie u jumai.
Ha kane ka jinghikai ban tip ïa kita ki lad jingïada na ka jingshah ktah ha ka jingkhia u jumai la ïalam da u Incident Commander (IC), uba dei u BDO ka Umsning, u Raja Brahma, bad la bud ryntih ruh thik katkum kata ka Incident Response System (IRS) bad kane ka jingai jinghikai ka la long kaba jop ka dei da ka jingshim bynta lang ki nongtrei sorkar bad ki ophsiar na ki tnad bapher bapher ba kynthup na PHE, PWD, DPRO, Health, Veterinary, Police, Fire & Emergency Services, SDRF, NDRF, Dorbar shnong of Lum Roman village, bad ki samla pule ka Balawan College na Umsning.
Hadien ba la pyni paidbah ne hikai kumno ban ïarap ïa kiba shah ktah ha ka por ba khie jumai ne shah ktah ha ka ding, la pynlong sa ka prokram ban ai jinghikai pat sha ki paidnbah, ha kaba la shim bynta da u Additional Deputy Commissioner ka Ri Bhoi, u Bah M.B Tongper uba la kren bad kyrpad jur ïa ki paidbah ba ki dei ban pyndonkam ho kine ki lad ai jinghikai khnang ba kan long shisha ka jingmyntoi lada wan lynshop u jumai ne ka ding ha kano kano ka por ba ngi la tip ïa kita ki rukom ban ïada ïa lade bad ruh ban ïarap ïa kiwie kiba shah ktah.
La sakhi lang ruh ha kane ka sngi da ka jingdon lang u Dr.J.I Rapthap, Asst.Professor, Department of Adult & Continuing Education, NEHU, u Bah P.H Shylla, Divisional Commandant ka Home Guards, Dr.Graham Bell, Mabaniang na Civil Hospital Nongpoh, u S.Bordoloi, Senior Consultant, SDMA bad ruh u Bah J.P Lakiang, Executive Director SDMA, ka Kong M.Momin, MCS,EAC, ka Kong K.Wanniang DDMA bad kiwei kiwei de.
Baroh ki kiba la don bynta ha kane ka prokram ai jinghikai ki la shim bynta shitrhem bad dei lyngba ka jingdon jongki la pynlong ïa kane ka sngi kaba jop ba kumno ngin lah ban ïada ïa lade ne ban ïarap ïa kiwei lada don ka jingshah ktah ha ka jingkhie u jumai na ka jingshah ktah ha ka ding bad kiwei kiwei kiba ktah na ka bor mariang.
Mawkyrwat, Ïaïong 08: Ka Khasi Students’ Union (KSU) Nobosohphoh Area Unit bad ka Hill Farmers Union, Rangblang ha ryngkat ka jingsynrang ka KSU Mawkyrwat Circle mynta ka sngi ki la leit ban ai ka jingujor ha ka Deputy Commissioner, South West Khasi Hills District Mawkyrwat halor ka jingpyntuid khyndew sha ki pynthor kba jong ka kompany shna surok Nongstoiñ sha Wahkaji.
Namarkata, ka seng ka dap da ka jingsngewkhia hadien ba ka la ïoh sngew ïa ka jingud jingnam jong ki paidbah nongrep naduh ha Shnong Sasniang tet ter shaduh ka Shnong Pombriew-Ladjynrai-Sohsynñiang bad Nongbah Rangblang halor ka jingpyntrei torti ïa ka surok Nongstoiñ sha Wahkaji ha kaba da ka jingpyntuid khyndew sha ki lyngkha kba ka la long ka jingduh kaba khraw na ka bynta ki nongrep jong katei ka dong ka thaiñ baroh kawei.
Hooid! da ka jingwan ki kam pynroi kum ka seng ka dap da ka jingsngewkmen, hynrei sngewsih pat ba lada kum kine ki kam pynroi ki pynjot kylla ïa kiwei pat ki bynta jong ki paidbah khamtam eh ki jaka jong ki nongrep bad ïa kata kum ka seng kam lah da lei lei ban pdiang, namar kine baroh ki dei da ka jingleh bym suid ñiew jong ki nongtrei.
U President ka KSU Nobosohphoh Area Unit, u bah Ferdinand Khardewsaw haba kren ha ki lad pathai khubor u la ong ba ka jingthmu jong ka seng ban leit ïa kynduh ïa ka Deputy Commissioner, South West Khasi Hills District, kong C.Kharkongngor, IAS, ka long na ka daw ba ka kompany shna surok ka la trei bad khlong ïa ka khyndew khlem da kheiñ ïa ki pynthor kba jong ki nongrep ka dong ka thaiñ lyngba ka jingpyntuid khyndew katba mon.
“Ka jingshna ïa ka surok ka dei kaba sdang na Shnong Sasniang tet ter shaduh ka Shnong Pombriew-Ladjynrai-Sohsynñiang bad ha Nongbah Rangblang bad lyngba kane kan long ka jingmyntoi jong ki paidbah nongshong shnong", u la ong bad hynrei haba pyntrei dei ban da leh ha kata ka rukom ba kan nym ktah ïa kiwei de kum ki jaka rep.
U la bynrap ruh ba halor kane ka jingleit ban ïa kynduh ïa ka Deputy Commissioner, la ong ba ki la dep ban ïa kren mar khmat bad pynsngew ïa kita ki jingeh baroh ba ha kaba na ka liang jong ka ka dei ban tuklar lem halor ka jingleh torti jong kane ka kompany.
“Halor kata ka bynta, ka DC ruh ka la kular ba kan sa shimkhia bad leh ïa kaba bha tam ba kan sa ïa kren bad ka tnad PWD (Roads)", u la ïathuh.
Na ka liang ki Hill Farmers Union, Rangblang Area, ki la pynpaw ba da ka jingdon jong ka surok ka lah ban pynsuk ha ka kit ka bah jong ki nongrep na ka bynta ban pynpoi ïa ki mar ki mata sha ki jaka ba dei ban pynroi, hynrei sngewsih pat lyngba ka jingud jingman jong ki paidbah ba ka rukom pyntrei ïa ka surok ka long kaba torti bad ïa ka khyndew ki la shu theh katba mon bad da ka jingwan jong u slap u ba jur ka khyndew ka la tuid sha ki lyngkha kba jong ki.
Ymtang kata, da ka jingtuid jong ka khyndew ka la buh jingeh na ka bynta ki nongrep ban khlong ïa ka namar mynta ka la dei sa ka por ban lur bad thung ïa u kba.
Namarkata, ka union ka buh ka jingkyrpad ba la long kaba lah, kane ka kompany shna surok ka dei ban pyntrei ha ka rukom kaba dei ym ban shu leh torti namar lada trei torti kan buh jingeh ïa u paidbah ba bun balang.
Ha kane ka sngi don lang ruh u bah Rambul Thongni, General Secretary jong ka KSU Nobosohphoh Area Unit ryngkat ki dkhot jong ka Hills Farmer Union, Rangblang.
Khliehriat Iaiong 8: Ka Mahila Congress Com-mittee East Jaiñtia Hills District kaba hapoh ka jingialam ka President ka kong Jhanika Siangshai ryngkat bad ka Khliehriat Block Congress Com-mittee, mynta ka sngi ki la pynlong ïa ka jingialang ba kyrpang ha Wapung Shnong ha kaba ki la rah ruh ïa ki placard kiba pynpaw ïa ka jingsngew khia halor ka jingkiew dor ki mar bam bad ka jingkiew dor palat ka petrol bad kiwei kiwei ki mar.
Ki nongkren kiba la kren ki dawa bad kyntu jur ïa ka sorkar pdeng bad kumjuh ka sorkar jylla ba kin pyrkat lem halor kane ka jingkiew dor.
U President jong ka Khliehriat Block Congress Committee, u ma Thunda Sana, u la ong ba kane ka jingkiew dor ki mar bam ka ktah ïa ki paidbah khamtam kito kiba duk, ki kup shiliang, ki sem shiliang, khamtam ha East Jaiñtia Hills District, ki paidbah ki la shah ktah ha ka kamai kajih naduh ba khang ka National Green Tribunal ban tih bad ban shalan dewiong kumta u la kyrpad ïa ka sorkar ba kan pyrkhat lem ban pyn hiar ïa ka dor jong ki mar bam.
Ka President jong ka Congress Wapungskur Unit, ka kong Darisha Ryngkhlem ka la ong ba ki padibah ki dei ban ieng ban iatylli ban pyrshah ruh ïa ka jingkiew dor ka L.P.G Gas bad ka Diesel, ym tang katta ka ktah ruh ïa ka pule puthi jong ki khynnah, ka la kyrpad ïa ka sorkar ban pynhiar ïa ki dor ymban shu kynnoh ïa ka thma kaba jia ha kiwei pat ki ri.
Ka kong Jhanika siangshai, ka kren halor ka jing shim khajna palat ïa ki dawai ka la ong ruh ba “Ngam sngew iahap ba naduh ka 1 tarik u iaiong la pynkiew dor ïa ki dawai, kane ka ktah namar ba baroh ngim lah ban iaidlait na ka jingdih dawai, ka sorkar ka kam don shuh ka jingsngew lem ka la shu shim khajna lut na baroh.
shuh shuh naduh ka 1 tarik iaong hap ban link ïa u adhar bad ka pancard ruh lym kumta hap ban siew khajna T500 tyngka, ha kawei ka liang, ka East Jaiñtia Hills ka ba ngi ju ioh ïa ka jingkyrshan na ka jingkhaïi dewiong naduh ki nong jied maw sleit bad ki nongkhaiï bad baroh ngi tip ba ka jingkhang ïa ka jing tih dewiong ka wanrah ïa ka jingkyrduh ka ba shyr khei, kumta nga kyrpad ïa ki paidbah to ngin ïa kyndit bynriew ngin ïa ieng pyrshah ïa ka jingkiewdor jong ki mar bam,ki LPG gas, dawai, petrol bad ki wei wei de, nga kyrpad ïa ka sorkar ba kan shah shkor lem ïa kane ka jingdawa ka ba long na ka bynta ka jing bit jingbiang ki paidbah".
Khliehriat Iaiong 8: Ka seng Meghalaya People;s United Front- East Jaintia Hills District, kala dawa ia u District transport Officer (DTO) ka District Bah T Lamin ban wanrah ia ki Motor Vehicle Inspector (MVI) hapoh ka Ophis jong ka District ka ban pynsuk ia ki paidbah ha kiba bun ki jingdonkam.
Ka seng hapoh ka jing ialam jong u bah Kyrshan Blah, lem bad ki dkhot mynta ka sngi ki la leit ban ïakynduh ïa u District Transport Officer jong ka East Jaintia Hills District, u bah T.Lamin bad ki la iakren bad u halor ka jing bym don MVI shuh mynta la bun bnai ha katei ka ophis.
La ong ba na ka liang u DTO East Jaiñtia Hills, u la ong ba na ka liang jong ka ophis jong u ka la dep phah ïa ka jingthoh sha ki bor ba ha lor bad pyntip ba ym don MVI ha katei ka ophis.
Halor kane ka seng ka buh ka jingkyrpad bad kyntu ïa u Commissioner jong ka tnat Transport ba un sngew bha ban shim khia lem halor kane ka kam bad ka seng kan nym shong kli kti bad kan sa leit ban buh da ka jingthoh ha khmat u Commissioner jong ka tnat Transport.
Ka jingbym don jong ki Motor Vehicle Inspector (MVI) hapoh ka District ka la wanrah ia ka jingdkoh treikam jong kane ka Ophis Sorkar kaba dei ban peit ia ki kam kali, ban pynbiang ia ki kot ki sla jong ki kali, bad kiwei kiwei.
Jowai, Ïaïong 08: Uwei na ki samla na ka thaiñ War Jaiñtia u Riki Mukhim mynta ka sngi 8 tarik ula phah daka jingthoh sha u Deputy Chief Minister ba dei peit ïa ka tnad bording, kumjuh sha chairman cum-Managing Director of Meghalaya Energy Corporation Limited (MeECL) bad sha Sub-Divisional Officer Amlarem Civil Sub Division, halor ka jingkynduh jingeh ki paidbah nongshong shnong na ka jingduh bording ha kylleng ki shnong ka thaiñ War Jaiñtia.
Kine ki Shnong ki kynthup ia ka shnong Nongtalang, Nongtalang shnong thymmai, Darrang, Shnong pdeng, Dawki, Bakur, Lamin, Sohkha, Sohkha Model, Sohkha Shnong, Pamtadong, Padu bad kiwei kiwei.
La pynsngew ba ki paidbah nongshong shnong ki mat ïaka jingeh ba khraw ha kine sngi naka jingshong dum khlem don bording namar ka jingshah pynthut ka bording ha u slap bad ka lyer naduh ka 25 tarik u Lber, 2022 tad haduh kine ki sngi.
Kane ka jingthut ka bording ka long ka jingduh kaba khraw shibun eh ïa ki paidbah ka thaiñ, khamtam ïa ki khynnah bad samla pule kiba dang don hapdeng ka jingïakhun ïaka Examination Matric (SSLC) bad class 12 (HSSLC).
Ka jingïai pyndik bad jingthut palat ka bording ha kine ki sngi, ki khynnah bad samla pule kiba la pynkhreh bha haka examination jong ki kim ïoh lad bha ban revised ïala ki lynnong kot jong ki hashwa ba kin leit thoh ïaka Examination sha ki centre jong ki.
Kane ka jingthut ka bording kala pynkhuslai jingmut bad buh jingeh ruh wat ïa ki samla pule Semester kiba dang ïai pynkhreh ïala ki jingpule, na ka bynta ki Examination bapher bapher jong ki, ki ban sa long haki sngi ban sa wan.
Bunsien la ju ïohsngew ïaki kyntien kaba ong ba ki khynnah bad samla pule ki dei ka lawei jong ka ri bad ka jaidbynriew baroh kawei, hynrei lada ka ïai long kumne na ka jingthut ka bording naka por sha ka por, shaei ka lawei jong ki khynnah bad samla pule jongngi kin poi? La buh jingkylli utei u samla.
Halor kane ka phang kum uwei na ki samla pule bala ju mad teng ïa kane ka soh sat, kumta daka mynsiem sngewsynei bad sngewlem ïala ki para khynnah bad samla pule, khnang ba yn lah ban weng ïa kane ka jingeh, kumta ula ai jingmut ïa ki bor ba dei peit ba nangne shakhmat lada long kaba lah ba kin phah ïaki briew ka tnad bording ba kin leit jurip manla ka por da kaba leit pynkhuid tista ïaki post light kiba don hakhlaw ha btap khnang baki diengbah kin nym ïoh ban kyllon bad ban pynjot ïaki postlight bad wire light.
Kumba long mynta tang mar ïahap u slap bad beh ka lyer bun naki shnong ha War Jaiñtia ki hap ban shongdum naka jingshah pynjulor ki post lightbad wire light haki diengbah.
Sa kawei ruh u kyntu jur la kumno kumno ka dei ban don ïa ka jingpeitngor manla u snem ïaki post light bad lynti ïaid ki wire light khnang ba ki post light kin nym ïoh lad ban bam sarang bad shu kyllon ei kumto tang mar ïa wan ka aiom u slap bad ka lyer.
Haka por ba jurip ruh, lada lap ba don ki post light kiba la bam sarang dei ban kylliang ïaki haka por kaba biang bad kumjuh ruh dei ban pynkhuid bha bad pom ruh ïaki dieng kiba don jingma ïaka lynti ïaid jong ka bording bad ym dei ban ap haduh ba u slap ka lyer kin ïoh ban pynkyllon suk ïaki.
Sa kawei ka khubor na ka Dorbar Shnong Nongtalang lyngba u ma Du Myrchiang la ïathuh ki katto katne tylli ki shnong kiba don hapoh ka Sub-Division Amlarem, ki la mad ïa ka jingeh la ar taiew kynthih mynta namar ba ki hap ban shong dum khlem don bording electric.
Ka jingduh bording jong kitei ki shnong ka long dei namar ba ha kine ki khyndiat sngi ba la dep ba jur slap palat bad ki post light kiba don harud surok bah Amlarem-Dawki ki la khyllem dei namar ka jingtwa khyndew bad shlei um.
Na ka liang ki Line men ka MeECl kiba dei peit ïa kitei ki thaiñ ki ïaleh shitom katba lah na ka bynta ban pynbiang bording ïa ki paitbah hynrei kim lah ban leh eiei namar ki tiar ba ki ïoh ban pyndonkam ki dei ki tiar kiba la dep pyndonkam lypa kane ka wanrah ïa ka jingeh namar tang shu hap slap malu mala ka bording ka la duh.
Kiba mad ïa ka jingeh ki dei khamtam ki khynnah skul bad kiba duk ba rangli, nalor ba hap ban siew bill light man u bnai lada ym ïoh pyndonkam ruh mynta pat hap thied da ki bombati ban shai, kumta la kyrpat bad kyntu ïa ka Tnad MeECl ba peit ïa ka thaiñ Amlarem ba kan shimkhia mardor.
Jowai, Ïaïong 08: Mynta ka sngi kaba dei ruh ka sngi ïew ‘Musiang’ ki kynhun jong ki nongthied nongpet kila ïamih sha ïawmusiang da kaba rah lang da ki pla ïew ba la suh kyrpang, ki khoh, ki shang bad ki Tiffin la jong na ka bynta ban leit thied ïa ki jingdonkam na ïew.
Kine ki kynhun ki kynthup ïa ki dkhot ka All Jaiñtia Muster Roll Workers Labour Union, Jowai Unit, ha ryngkat ki nongïalam ka Khooid Ya Ka Wah Myntdu, ki nongtrei Mid Day Meal bad ki ASHA kiba la don ka jingkitkhieh ban long kum ki nuksa ïa kiwei ban bym pyndonkam pla plastic shuh ha ka jingïatheid ïapet hapdeng ki nongdie bad ki nongthied.
Na ka liang katei ka kynhun kala pynsngew ba kane ka long shi bynta ban ïada na ka jingmih jong ki ñiut ha kylleng ki bynta jong ka sor Jowai namar kumba long mynta ki ñiut ha Jowai katba dang mih ki sngi ki dang bun shuh shuh na ka jinglumthup ba shi jaka.
La sakhi ba ka rukom leit ïew khlem pyndonkam pla platic kala pynkmen ruh shi katdei ïa ki nongdie jingdie ba kim donkam shuh ban sei ïa ki pla Plastic, ha ka juh ka por ka long ruh kum ka lad ban ïada ïa ki shnong ki thaw bad ki talawiar jong ka Wah Myntdu kaba dei ka nongbsa umbam ïa ka sor Jowai.
U President ka Khooid Ya Ka Wah Myntdu ma Khroo L Pariat haba ai jingkren sha ki lad pathai khubor ula pynpaw ka jingsngewnguh ïa baroh kiba la wan ban ïadonlang ha kane ka sngi bad ban ai jingpynshai sha kiwei de halor ka jingkhuid jingsuba.
“kala dei ka por ïa ki nong shong shnong ban don ka jingkit khleih halade khnang ban teh lakam ïa ka jingpyndonkam pla plastic bad ki klom um plastic kiba lah ban ktah ïa ka jingkoit jingkhiah", ula ong ruh lada don makna ka pisa khlem ka koit ka khiah ka long pat ka jingma ha ka jingim.
U ma Pariat ula kynthoh jur ïa ka sorkar bad ïa ki nongmih khmat da kaba ong ba ka por kam donkam shuh ban shañiah ha ki namar ïa ki hukum (order) bala pynmih na ka por sha por da ki bor District hynrei ki kam pat kim ïadei satia.
Kumta u kyrmen lyngba kane ka sngi ki nongshong shnong jong ka Ri-Lum Jaiñtia ki sangeh noh ka jingpyndonkam ïa ki pla plastic.
Ka kong ong Dayoo Ïakai, President All Jaiñtia Muster Roll Workers & Labour Union (Central Executive Committee) Jowai kala buh ka jingkyrpad ïa ki nongshong shnong ba kin ïasnoh kti lang bad kane ka jingthmu ban nym pyndonkam pla Plastic shuh nangne shakhmat, na ka bynta ka jingshngaiñ jong ka mei mariang.
Lala ong ruh ka jingsah kut ki ñiut ha Iawmusiang Jowai kala pynlehraiñ shisha ïa ka Ri-lum Jaiñtia hi baroh ka wei namar ïa ka sor Jowai la tip ïa ka kum ka ïit khmih kaba lah ban ïohi da baroh kiba wan shapoh ka Ri-Lum Jaiñtia.
Shillong, ïaïong: U MLA ka Mawlai u Bah PT Sawkmie ha ka sngi Palei ba la lah u la pyntip ba shen yn sa sdang ban shna noh ïa ka surok na shnong Umphrew sha Nongkohlew bad ba ka sorkar ka la dep mang pisa na ka bynta kane ka jingthmu.
U MLA u la pynpaw ïa kane ha ka jingïalang bad ki 10 tylli ki Self Help Group (SHG) kiba don hapoh ka shnong Umphrew ha ka jingdon ryngkat u rangbah shnong bah D.Sohshang, rangbah shnong barim bah E.Langstieh, ki nongïalam jong ki Village Organization bad kiwei kiwei ba la pynlong ha Umphrew LP School.
Nalor kata ha kane ka sngi u Bah PT Sawkmie u pyntip ruh ba un sa pynshna ïa ka ophis treikam jong ki SHG, kumba ki la ud la nam ha u bad un ai jingïarap ruh mar 5000 tyngka sha kine ki 10 tylli ki SHG.Hashuwa kane u MLA u la leit ban jurip ïa ka skul Rosario Secondary School, Mawsiatkhnam na ka bynta ban pynkha kamra klas ïa kane ka skul bad kumjuh ruh ïa ka Mawsiatkhnam Presbyterian LP School na ka bynta ban maramot ïa ka.
Ha Rosario u MLA u la kular sha ki sister ba un mang na ka MLA skhim na ka bynta ban pynkha kamra klass bad kumjuh ruh u la ong na ka bynta ka Mawsiatkhnam Presbyterian ba kin pynmaramot ïa ka skul bad ban pynai rong ai rup ruh ïa ka, ïa kaba un mang naka skhim jong u.
Shuh shuh ha kane ka juh ka sngi u MLA Mawlai u la leit ruh ban ïa shim bynta kum u kongsan ha ka skul sports ba shisien shi snem jong ka Don Bosco Secondary School, Nongkohlew ha ka jing don ryngkat phadar T.Nonglang bad kiwei kiwei.
Shillong, ïaïong: Ka ophis jong ka State Tuberculosis Officer, Meghalaya ha kane ka sngi Palei ba la lah ka la pynlong da ka prokram pynshai paidbah hapdeng ki khynnah skul ha ka ba ïadei bad ka jingpang Tuberculosis (TB) shi bynta ka jingrakhe ïa ka “World Health Day," ha ka jingïalang ba la pynlong hapoh BrooksideHigher Secondary School, Shillong.
La sdang ïa kane ka prokram da ka jingkren na I Bornali Nongrum, State Nikshya Operator ha ka ba ïadei bad ka jingrakhe ïa ka “World Health Day.
" Na ka liang I Dr.
