U James u la ong biang, “Ngi kwah ban ioh ia ka jingtip kaba bniah, naduh ba sdang ka kam khang dewiong ha kane ka jylla kaba long naduh u snem 2014.
Ia ka jingjia, dei ban peit na baroh ki liang".
Wat la um pat pynthikna ia ka por ban pyndep ia ka jingtohkit, hynrei u James u la ong, “Kumba ju long ia ka Independent Inquiry, yn khlieh da u nongbishar ba la thongthait".
U la ong ba ka sorkar ka kwah ban tohkit kham jylliew ia kane ka kam namar ba ka jingtohkit jong ki majistret ka long beit tang ia ka jingjia ia ka kong Agnes bad ka Amita.
U la ong ba ka jinglut ia ka jingsumar ia ka kong Agnes bad ka Amita, yn sa leh da ka sorkar.
U myntri kam pohiing u la ong ba ia ki jnit bad ki kyndon ka jingtohkit yn sa shna da ka tnad Political Affairs ban sa pynbna ryngkat ka jingiatreilang bad ka tnad kam Ain.
“Ia ka por, ia ki kyndon ban iaid ha ka jingtohkit, ka tnad Political Affairs kan sdang ban pynkhreh noh ia kane ka kam naduh lashai hi", u la ong.
Halor ka jingkylli, ia ka jingdonkti ki nongialam ka NPP ban hiar thma ia ka kong Agnes, u James u la ong, uno uno kampher lada u dei na kano kano ka party, uba donkti beain, ka ain kan leh beit la ka kamram.
Ki pulit ki dang leh ia kaba donkam bha halor kane ka kam.
“Na ka liang ka NPP kan sa leh ia kaba donkam halor ka jingkynnoh donkti ia u nongialam ka party", u la ong.
La pule ia ka Kitab ba la thoh da u Rev.GP Lamin Gadew, ia kaba la ai kyrteng “Ka Shibidi, ka Iawbei Tynrai ka Kur Lamin, Diengdoh bad Laloo".
Ia kaba la pyllait ha ka 7.11.2018 ha iing i Kong Hospitality Lamin, Malki Shillong da u Prof.Henry Lamin, Pro – Vice Chancellor, North Eastern Hills University, Shillong.
U nongthoh u iathuh ba katkum ki khanatang, ka Shibidi ka dei ka Iawbei Tynrai kaba la pynkha ia ka Pohlynjar, ka Pohsnem, ka Pohduna bad ka Pochen kiba long ki Iawbei Tymmen.
Kine ki Iawbei Tymmen ki la pynkha ia ki Iawbei Khynraw ka Iang, ka Shnga, ka Dew, ka Sah, ka Mohrmen, ka Diengdoh, ka Lalu bad kiwei.
Na kine ki Iawbei Khynraw la mih ki kpoh Amdep, Diang, Diat, Jat, Mesni, Nai, Nui, Dep, Romiah, Nongrum, Tai, Put, Dumai, Nonglamin, Diengdohbah, Diengdohkhylla, Diengdohshngainlang, Diengdoh Laitma, Diengdoh Pariong, Diengdoh Marngar, Diengdoh Syngngai, Pyrbot, Hek, Iongkjam, Nartiang, Larom, Doom, War bad kiwei kiwei ki kpoh bad ki long-iing.
Ha kane ka Kitab la kdew ia ka map kaba pyni ia ka jingiaid lynti jong a Shibidi naduh Cambodia, Laos, Vietnam, (Bit-Nam?), Myanmar (Burma).
Ka don ruh ka map kaba kdew ia ki lynti ba ki pateng, meiteng ka Shibidi ki la iaid kylleng ka Ri ki Hynniewtrep.
Nalor ka jingkynpham lem (Forward) ba la thoh da u Prof.Henry Lamin, ki don 8 tylli ki Lynnong ha kane ka Kitab.
Lynnong – I ka Thymmei ki Hynniewtrep.
Lynnong 2 – ka Samla Nongwei ha Laremshyiap, War Jaintia.
Lynnong 3 – Ka samla Nongwei ha Iew Jaintiapur.
Lynnong 4 – ka Shibidi Lamin ha Nongtalang.
Lynnong 5 – ka Iawbei Tymmen ka Kur Lamin, Diengdoh bad Laloo.
Lynnong 5.1 – ka kur Lamin ha Mynso, Baroto bad kiwei kiwei.
Lynnong 5.2 – ka kur Lamin bad ka Kur Nongrum.
Lynnong 6 – ka Iawbei Khynraw bad ki kpoh Kur Diengdoh.
Lynnong 6.1 – ka Kpoh Diengdoh, Diengdohkhylla, Diengdohshngainlang.
Lynnong 6.2 – ka Kur Diengdoh bad ka Kur Syndai.
Lynnong 6.3 – ka kur Diengdoh bad ka kpoh Pariong.
Lynnong 6.4 – ka kur Diengdoh bad ka kpoh Marngar.
Lynnong 7 – ka Iawbei Khynraw bad ki kpoh ka Kur Laloo.
Lynnong 8 – ka Jingpynkut.
U nongthoh u pyni ruh ia kane ka Kitab ba ka kyntien Jaintia ka dei ka kyntien War – Jaintia, kaba mut ka jaka kaba khapngih briew ne ka jaka Iong – Iew longhat.
Ka ktien Pnar pat ka dei ka ktien Bangali ‘Apnar’.
Haba ki phareng ki kylli ia u Syiem Sutnga, kitei ki lum ki dei ka hima jongno? U Syiem Sutnga u jubab “Apnar" kaba mut ka jong nga, ki phareng ki thoh ‘Pnar’ ha ka jaka ka apnar.
Shikyntien lah ban ong, ia ka Kitab ka long kaba rit, pynban ka kynthup ia ki symboh jingtip kiba khraw ia ka long – kur long – jait ha ka Bri u Hynniewtrep.
Kumta kiba pule ia kane ka Kitab kin ioh ia ki jingtip kiba kordor ia ka Kur Lamin, Diengdoh, Laloo, Pariong, Marngar, kumjuh ruh ki kpoh bad ki long-iing ha kane ka Ri baieit jong ngi.
La khmih lynti ba u nongthoh un nang pyniar ia kane ka Kitab da kaba kynthup ruh ia kiwei ki bynta kiba dang dei ban paw pyrthei kiba iasnoh bad ka jingim jong ka Iaw – Shibidi.
Mr. Poislem Lamin.
Shillong: Ka sorkar jong ka Lakshadweep, ka la pynmih hukum ha ka 20tarik Naiwieng 2018 sha baroh ki skul ha katei ka Jylla rit.
Katei ka hukum, ka sot ia kaba la pynmih da ka Ministry of Human Resource Development, kaba ha U Risaw, kaba la bthah sha baroh ki skul ha ki Jylla jong ka Ri India bad katei ka hukum ka kren shai ba ym ju dei ban ai home work, ia kito kiba dang pule ha ka kyrdan Class I & II.Nangta ki skul, kim dei ban ai lynnong ia kiwei pat ki subjek lait noh ka Mathematics bad ka ktien thoh (language), na bynta ki Class I & II, nangta sa ka EVS bad ka Mathematics ia ki Class III & IV, kumba la bthah da ka NCERT.Ym bit ruh ban phah ia ki khynnah ba kin kit tam ia kino kino ki tiar hapoh skul ban shu pynkhia ia ki pla jongki  bad ia ki khynnah Class I-II, ka jingkhia, kam dei ban palat 1.5 kilo, Class III & IV 2-3 kilo, Class VI – VII 4 kilo, Class VIII haduh Class IX 4.5 kilo bad Klass X 5Kilo.
Ha ka dur, la iohi ia katei ka hukum, kaba la soi da U A Hamza, Secretary Education, ha ka 20tarik Naiwieng 2018,  jong ka Jylla rit ha Lakshadweep bad kaba pyni ia ka hukum jong ka sorkar India, kaba la mih naduh ka 5tarik Risaw 2018.
Shillong:Ka Association of Meghalaya Traders and Transporters ( AMTT) ka la ujor sha u Deputy Commissioner bad u Superitendent of Police East Jaintia Hills pyrshah ia ka jingkhaïi dewiong be-aiñ hapoh kaba jai ha katei ka District.
Ha ka jingujor ba la soi da u bah Enrico D Pasi President bad u bah Dalangki Suiam General Secretary ka AMTT ka la ong ba ka jingkhang dewiong, kam shym la treikam satia ha East bad West Jaintia ha kaba man ki sngi ki trok kit dewiong ki iaid beit ban shalan dewiong ha ki bynta jong ka jylla bad sha Assam.
Katei ka seng ka la ong ba ki nongkhaïi dewiong be-aiñ ki dei kiba haing hasem bad ki briew kiba iajan bha bad ki briew kiba khlaiñ bor ha ka jylla.
Ka la dawa ba dei ban pynsangeh shisyndon ia ka jingkhaïi dewiong be-aiñ khlem da kheiñ ia u ba heh ne barit, hynrei ban iaid katkum ki kyndon ka aiñ bad ban pynshitom ia kiba donkti.
Nongpoh: Ki pulit ka Ri-Bhoi kila ioh ban kem ia 4 tylli ki trok dewiong kiba pynkhein ia ka hukum ka NGT bad kitei ki trok kiba la iohkem na ki Umsning ki dei kiba don ia u number ML-10-C 1284, ML-10-C 2484, AS-01-EC 0865 bad AS-01-FC 4665.
Hadien ba la ioh ban kem ia kitei ki trok kit dewiong, ki bor pulit ki la kem ruh ia ki nongniah jong kitei ki trok bad don ruh kiba lait phet bad ki pulit ki dang pynlong ia ka jingtohkit na ka bynta ban lap ia ki trok kit dewiong.
Mawphanlur: Ka West Khasi Hills ka dei sa kawei pat ka thaiñ kaba la sdang ban kiew sted ha ki kam jngohkai pyrthei.
Kham mynshuwa ka West Khasi Hills ka paw na ka jingdon ka Ranikor, ka Umshit ha Jakrem bad ka jingdon jong ka dew lynnong Nongkhnum.
Hynrei mynta ka Mawphanlur ka dei sa kawei pat ka jaka jngohkai kaba itynnad kaba khring bha ia ki briew na kylleng ka pyrthei.
Ka Mawphanlur kaba don ha Rambrai konstitwensi ka dei ka jaka jngohkai kaba jngai kumba 75 Kilomitar eiei na sor Shillong, shuwa ban poi sha Mawphanlur hap ban iaid lyngba ka surok rong kaba jngai kumba 5 Kilomitar eiei na ïew Markasa.
Ka Mawphanlur ka dei ka jaka jngohkai kaba kham phylla naba ka don hajrong Lum jong ka shnong Markasa hynrei ha jrong jong utei u lum pat ki don ki lynghuh wah ne ki nan, ki don sa ki lum kiba lyngkhuit bad nangtei lah ban iohi ia kiba bun ki shnong.
Nalor ki lum ki wah kiba itynnad kiba don hangtei la pynitynnad shuh shuh bad pynphuh pynphieng ia katei ka jaka da ki trai jaka kiba la nang pynwandur shuh shuh ba kan lah ban khring ia ki briew na kylleng ki jaka.
Ki nongleit jngohkai kiba leit sha Mawphanlur ki ioh ban pynbyrngia ialade da kaba shonglieng, ki don ki jingkieng siej ban kam na shiliang sha shiliang jong ka nan, ki don ki jaka bam khana kiba pyng ngad kiba don ha jrong lum, nangta ki don sa ki ïng basa kiba la pynkhreh na ka bynta kiba kwah ban sahmiet.
Ha ka saitjaiñ jong ka taiew, ka kynhun ki nongthohkhubor ka la ioh ban ia kynduh ia ki trai jong katei ka jaka jngohkai kaba don ha Mawphanlur bad la iathuh ba katba nangmih ki sngi ki nongjngohkai ki la nang tuid sha katei ka jaka bad katba nangmih ki sngi la lah ban nang pynbha shuh shuh bad la nanglah ban pynbit pynbiang ia ka jingdonkam hangtei lyngba ka jingiarap jong ka tnad Tourism ka sorkar jylla.
Ha ka jingiakren bad u trai jong katei ka jaka u bah Boni Lyngkhoi u la ong ba kumba ka long mynta ki briew ki la kham tip ia ka Mawphanlur bad ki la sdang ban wan tuid katba nangmih ki sngi bad ki briew ki ju wan poi da ki phew kali man ka sngi bad ki kham bun ha ki sngi shuti.
U la ong ba na ka jingdon jong katei ka jaka jngohkai la lah ruh ban ai kam kumba 10 ngut eiei ki trai shnong kiba iarap ban peit ia katei ka jaka, nangta ki don sa kiwei pat kiba ioh jingmyntoi da kaba buh dukan.
U la kyrpad ia ka sorkar ba kan ai ki lad jingiarap khnang ba yn nang lah ban pynbit pynbiang ia ka jingdonkam jong ki nongwan jngohkai bad ban lah ruh ban ai kam kham bun ia ki trai shnong.
U trai jong katei ka jaka u la pynpaw ka jingsngewdiaw namar ka jingleh khlem akor jong ki briew kiba na ki shnong kiba marjan da kaba pom ia ki dieng ki siej kiba don sawdong ia katei ka jaka bad ka jingthang khlaw ha ki aiom tlang.
U la ong ba ka bor shnong jong ka Mawphanlur, ka la mana ban pomdieng ne thang khlaw khnang ban pynneh pynsah ia ka jingitynnad jong katei ka jaka hynrei ki don pat ki briew kiba nabar shnong ki bym sngewthuh bad u kyrpad ba ki dei ban burom ia ka mariang ioh ba ka jingitynnad jong katei ka jaka kan duh noh.
Nongstoiñ: Ka Party People’s Democratic Front Nongstoiñ Zonal Committee, ha ka sngi Saitjain jong ka taiew ba la lah, ka la ioh ban lum ia ka jingialang na ka bynta ban pynthymmai noh ia baroh ki nongkitkam naduh ka Parent Body, ka Youth Front bad kumjuh ka Women Wings bad ia katei ka jingialang la ioh ban pynlong hapoh ka Rikhasi Free Morning School ha Nongstoiñ.
Ha katei ka jingialang pynthymmai nongkitkam la iadonlang ruh ki ar ngut ki Myntri sorkar ka Jylla kiba kynthup ia u bah Hamletson Dohling Myntri ka kam pynroi sor, u bah Banteidor Lyngdoh Myntri ka tnad Sport bad ka rep ka riang, u bah Ivanlumlang Marbaniang President ka PDF na Central, u bah Auspicious Lyngdoh Mawphlang General Secretary ka PDF Central, u bah Aibor Lyngdoh Nonglait Finance Secretary ka PDF Central u bala pyniaid ruh ia katei ka jingialang.
Ka PDF ka dei ka Recognise Registered Party hapoh ka Jylla Meghalaya, ki don ki Party kiba la don da ki phew phew snem hynrei ka Election Commission kam pat ithuh hynrei ia ka PDF tang shi snem la ithuh da baroh ka Ri India bad kumjuh ia u symbol ruh la ithuh kyrpang da ka Election Commission bad kaba phylla shuh shuh ia ka PDF ka long ba mar ia sdang ialeh ia ka ilekshon ialeh 27 ngut bad la jop ruh saw ngut ha kaba ar ngut kila ioh ban long ruh kum ki Myntri sorkar.
Na ka liang jong u bah Hamletson Dohling, haba ai jingkren ha katei ka jingialang u la ong ba Party PDF ha Nongstoiñ ka don ia ka jingkyrmen ban pynim biang sa shisien namar ka PDF ka mih halor ki nongrim kiba khlain bad ka sei ruh ia ki nongialam kiba ieid ia ka Ri bad ka Jaitbynriew bad u la ong ruh ba “Ban shakri ia ka Jaitbynriew donkam ia kiba bun ki nongiashim bynta naduh ki sengbhalang bad kiwei kiwei hynrei ban pynurlong pat ia ki jingeh ba ka jaitbynriew ka ia kynduh dei tang ki Seng sain pyrthei lyngba ki nongmih khmat namar hap ban thaw ain hapoh Iing Dorbar bad kumjuh ha Secretariat".
Shuh shuh u bah Dohling u la ai khublei kyrpang ia ki nongkyrshan jong ka party na Nongstoiñ khamtam ia ki nongkitkam kiba la dep jied thymmai na ka Nongstoiñ Zonal Committeei bad kumjuh ruh ia baroh ki nongkyrshan kiba la ia wan haduh kumba 200 ngut ei ei watla ka Nongstoiñ kam shymla don ia u nongmih khmat na ka party la ka long ha KHADC ne ha Assembly bad u la kyntu ruh ia ki paidbah nongkyrshan ba kin ai ka jingiatreilang bad ka Party la ha kino kino ki bynta khang ba ka party kan nangkiew.
Ha kaba iadei pat bad ka kam kyrtong na katei ka Party u bah Hamletson Dohling u la ong ba ki la don kiba la iakren bad u kumjuh ruh bad ki nongialam jong ka Party ba ki kwah ia ka tiket na Nongstoiñ na ka bynta ban ioh iakhun ia ka ilekshon MDC 2019, hynrei u la ong ruh ba na ka liang jong ki kum ki MALA bad ki nongialam jong ka party ki la kyntait namar ba ki ong ba ia katei ka kam, yn nym lah ban ai rai tang ma ki hynrei kan shong beit hapoh ka jingpynbeit jong ka Nongstoiñ Zonal Committee ba kan shong bad pyrkhat na ka bynta katei ka kam tiket bad lada ka Nongstoiñ Zonal Committee kala hun bad ioh ia ki kyrtong na ka liang jong ki nongialam ka party kim don jingeh ei ei ruh em.
Katba na ka liang jong u bah Banteidor Lyngdoh haba ai jingkren u la ong ba ki la don ki katto katne ki kynrum kynram hapoh ka Party ha ki bnai kiba la leit noh, hynrei u la ong pat ba kum ka Party ka ieng skhem bad ia tylli bad u la ong shuh shuh ba haduh kat kito ki kynrum kynram kiba la paw lyngba ki lad pathai khubor halor kiba bun ki jingshah kynthoh bad ruh ka jingphet noh ki MDC, hynrei na ka liang jong ka Party kam shymla pynphai wat tang shisien ruh bad ka jingsngap jar jong ka Party ka wanrah ia u soh u ba thiang namar ba ka PDF kadei ka party kaba dang khuid bad ka bym pat don ka jingthoh bria.
“Kynmaw ba ka District Council Election ka dei ka jong ngi ka dei jong ki regional party kam dei jong ki national party namar kane ka dei ka sobjek ka jong ngi bad ngim dei ban ai lad rah sha Delhi ka dei ka sobjek ha ka ri kaba ieit ka jong ngi ym dei ban bakla dei ban ailad ia ki regional party bad mynta ka ei ka party kaba ha khmat kaba trei kaba iaid ban pynsngewthuh sha ki paidbah ka party UDP , HSPDP aiu ki la leh ia kane ka jaka habaroh shi katta hynrei mynta ailad bad pynjop noh ia ka party PDF" ong u bah Banteidor.
Ki nongkitkam kiba thymmai jong ka Parent Body ki kynthup ia u bah Marbiangbor Nongsiej President, bah Border Sunn Vice President lem bad lai ngut kiwei pat, bah Syndarson Kharbani kum u General Secretary, bah Khlainbor Thongni Joint Secretary lem bad kiwei kiwei, katba ha ka Youth Front pat ia ka kyrdan President la thung ia u Kwirinus Marngar, Vice President Donbor Sohlang, Davisgolfield Wanniang General Secretary bad kiwei kiwei de.
Shillong: Da kaba kyntait ban kynthoh eiei halor ka jingbyrngem ka BJP ban pynieng kyrtong MP na Meghalaya, u President ka NPP Meghalaya, u Dr.WR Kharlukhi u la ong ba ka BJP ka dei ka Seng heh ne ka national party bad ka don la jong ka polisi.
“Ka BJP ka dei ka seng heh, ka don la kajong ka polisi", la ong u Dr Kharlukhi, halor ka jingkylli kaei ka jingsngew jongu haba ka la byrthen ban sei kyrtong MP, wat la ka don lang ha kane ka sorkar Meghalaya Democratic Alliance (MDA).
U nongialam ka BJP u Bah AL Hek uba long ruh u myntri sorkar, u la ong ba ka BJP ka dei ban sei kyrtong ha kane ka MP elekshon ban wan lada ka seng kmie na Delhi, ka mynjur.
U Dr Kharlukhi u la ong ba ka NPP kam lah ban ong eiei lada ki seng ki tyrwa ia la ujong u kyrtong hynrei u kyrmen ki paralok ba don ha ka MDA, kin sa poi beit sha ka jingiasngewthuh jingmut.
Haduh mynta, ka UDP bad ka HSPDP ki la dep tyrwa ia la u briew ban long u kyrtong monlang ka MDA, bad kiba khlem pat sei ki long sa ka NPP bad ka PDF kiba don lang ha kane ka sorkar.
Ka UDP ka la tyrwa ia u Dr Jemino Mawthoh katba ka HSPDP ka la tyrwa ia u bah Renikton L Tongkhar.
“Wat la ka don ka jingiathain hynrei nga kyrmen ba ha kaba kut, ngin lah ban jied ia u kyrtong monlang ka Meghalaya Democratic Alliance shen", la ong u Dr Kharlukhi.
Ha kajuh ka por, u la kam ba ka MDA kan neh beit haduh ba kut ka samoi san snem watla kan don ka jingkylla ha ka sorkar ha Delhi.
Shillong:Ka Association of Meghalaya Traders and Transporters (AMTT), ka la thoh sha U Conrad K Sangma, myntri rangbah ka Jylla, ha kaba iadei bad ka jingbuh ia ki jingkieng thew kali ha ka Jylla.
Ha ka jingthoh ba la soi da U Enrico D Pasi, uba dei U President jong katei ka seng, ula pynsngew ba ka sorkar, ka la shna da ka ain ha u snem 2010, ha kaba iadei bad ki jingkieng thew kali bad katei ka dei ka jingthmu ban khang noh ia ka jinglum pisa jubor ha ka Jylla baroh kawei.
Halor katei ka phang, ka Kashari, ka la mynjur, na ka bynta ban pyntrei kam ia katei ka ain bad ka la khang ruh ban pynthymmai ia kitei ki jingkieng thew kali jong ki briew shimet.
Ka jinglute da ki kynhun bapher, kam dei shuh kaba dang thymmai ha Meghalaya, la ong shuh katei ka seng bad ki don shibun ki mukotduma, ba la dep ujor ha Gauhati High Court bad kaba lyngngoh ka long ba ka sorkar Jylla, ka dang wan rah biang pat ia ka ain kaba thymmai lane kaba la tip kum ka Meghalaya State Policy for Weighbridges, 2018 kaba long pyrshah ia ka hukum jong ka Kashari bad kaba thmu pynban, ban nang ailad ban pynmih ia ki kam khrong pisa jubor, lyngba kitei ki khyrdop ha kiba bun bah ki jaka.
Kumta katei ka seng, ka dawa ba dei ban pynduh noh ia katei ka ain, hynrei ban ailad ia ki khyndiat tylli ki jaka thew bad ba ka sorkar, ka dei hi ruh ban buh ha ka jaka jongka hi, lane da kaba ka shu shimti na ki riew shimet bad ba kam dei satia ban ai ba ia ki jingkieng thew kali, ban shimti da ki riew shimet.
La dawa ba dei ban don ka jingpynkhreh pynkhrum kaba biang, ha kitei ki jaka thew kali bad kitei ki kynthup naduh ki jaka sah, ki CCTV bad nangta ba ia ki trok ba shah bat, dei ban buh ha ka jaka kaba dei bad wat ia ki mar kiba la sei noh na ki kali, ban nym pynhap satia ha ki surok bah bad la dawa jur, ba dei ban sdang noh mardor ia kitei ki jingkieng thew kali bad ba ym dei ban shu aidaw, ba ka sorkar Jylla, kam don briew satia ban pyniaid dalade hi.
Nongstoiñ: U Myntri ka kam pynroi sor u bah Hamletson Dohling u la kular ba un pyrshang ban pynheh noh ia ka song pisa na ka bynta kiba bun ki kam pynroi hapoh jong ka sor Nongstoiñ khnang ba ka sor Nongstoiñ kan long kaba bit ba biang bad u la buh jingmut ruh ban pynpra noh ia ka super market kaba rim kaba long thik kum ka Iing buh phan khnang ban ioh tei noh da kaba thymmai bad kaba paka.
Ia katei ka jingkular u bah Hamletson Dohling u la wan ban kular ha ka jingialang pynthymmai nongkitkam jong ka Party PDF Nongstoiñ Zonal Committee, da kaba u la ong ruh ba haba u peit ia ka jingmang pisa na ka sorkar ba rim ha kaba iadei bad ki kam pynroi ia ka sor Nongstoiñ ka long kaba tlot bha kumta u la buh jingmut ban pynheh noh ia ka song pisa khnang ba kan long ka jingmyntoi ia ki paidbah nongshong shnong hapoh ka sor Nongstoiñ.
“Naduh ba nga la jop bad ba nga la don hapoh ka sorkar nga la wan khru shi khru shapoh Nongstoiñ bad dang shen nga la wan ruh ban iaid kjat hapoh ka sor Nongstoiñ ban jurip ia ka jinglong jingman jong ka sor Nongstoiñ bad nga la sakhi ruh dala ki jong ki khmat ba ka sor Nongstoiñ ka donkam ia shibun ki kam pynroi" ong u bah Hamlet.
Shuh shuh u la ong ruh ba donbok ba mynta u ioh ban bat ia katei ka tnad bad u la kular ruh ba un ialeh katba lah ban noh jingiarap na ka bynta ban pynbha bad ban pynitynnad ia ka sor Nongstoiñ bad ha kajuh kapor u pan ka jingiatreilang jong ki paidbah khnang ba kitei ki jingthmu ba bha kin ur long.
Shillong: Ki Sordar Shnong jong ka Krang Pyllun ki la pynrem jur ia u bah Lembarkut Step War uba la kam ialade kum u President jong ka Synjuk ki Sordar.
Ka kyrwoh khubor na ki 6 Sordar na ka shnong Krang kaba la tip kum ka Krang Nongrngi, Umsier Dewlieh, Krang nongshilliang Lumkynton, Krang Nonglum, Umsier Lumthang blang bad Nongrum Centre ki la ong ba ka jingleit tur jong u bah Lembarkut bad ka kynhun sha District Council ban dawa pynhap khet ia u Lyngdoh ka dei ka jingpynjah burom ia ka Hima Sohiong baroh kawei.
Ha katei ka kyrwoh khubor ki 6 Sordar ki la ong ba kim don bynta eiei bad ka Synjuk naduh ka 29 tarik u naitung, 2017 bad ki la weng noh ia ka jingiatreilang namarba u la bah Lembarkur u la leh donbor da kaba iad lait ia ka riti treikam.
Ki la ong ba ka jingleit dawa pynhiar khet ia u Lyngdoh ka dei namarba ki kam pud kam sam ba u la pynbeit ba u ba Lembarkut bad ki katto katne ngut kim hun.
Ki la ong ba ka jingbym hun ka dei namarba ha ka jingpynbeit pud jong u Lyngdoh ka ing jong u bah Lembarkut ka hap ha ka jingpeit jong uwei pat u Sordar uba kim mon.
Nongpoh: Ka ophis u Syiem ka Raid Marwet ha Ri Bhoi, ka la pynshai paidbah halor ka jingshah kynnoh ba ki la donkti ha kaba ai No Objection Certificate (NOC), da kaba ong ba ka ophis hi haduh mynta kam pat shem la ai kano kano NOC ne jingbit ia kata ka jingthmu shim jaka ki shipai ha ki thain Umtyrnga ka thain khappud ka Meghalaya-Assam.
Haba pynshai bniah halor katei ka jingshah kynnoh ai NOC, u Pa’iem Ken Syiem, u Syiem ka Raid Marwet, u la ong ba ka ophis hi kam lah khlem da pynpaw ia ka jingsngewkhia, halor katei ka jingshah kynnoh bad ha kajuh ruh ka por ka pynrem jur ruh ia kitei ki briew kiba la kynnoh khlem da don nongrim bad khlem ki jingpynshisha.
Haba iadei bad katei ka jingshah kynnoh bad kaba la pynjah burom ruh ia ka ophis u Syiem, na ka liang ka ophis u Syiem ka Raid Marwet, ka la dawa ia kitei ki briew ba ki dei ban pyni ia ki jingshisha katkum ki jingkynnoh bad lada kim lah, ka ophis hi kam banse ban iaid shakhmat ne wat ban dawa ia ka bai mynrain khmat.
Shillong:Ka Nongdawah ka la jop suk ia ka Iaiminot da 2-0 ha ka jingialehkai kaba la long hynnin ka sngi saitjain ha Mawryngkneng Stadium ha MGFL ha ka por 3 baje janmiet bad ia kitei ki kol baroh ar tylli la ioh ban thep da u Dibinroy Nongspung ha ka Minit ba 25 bad 56.
Haba phai pat sha ka jingialehkai ha pdeng ka Mission Sc pyrshah ia ka Thrangjingshai Fc ha ka por 1pm ka Mission ka la jop da 2-0 bad ia ka kol ba nyngkong la thep da u H.Dkhar ha ka minit ba 50 bad ia ka kol ba ar la thep da u Kynsai Lhuid ha ka minit ba 59 bad ha ka por 11baje mynstep ka jingialehkai jong ka Second Division ha pdeng ka Sohlngei Sc pyrshah ia ka Nongrim Sc ka la kut ha ka jingiakhaid.
Shillong: Ki don baroh 89 ngut ki nongiashim bynta ha ka jingiakop pynmareh kali ha surok khlaw kaba pynlong da ka Endurance kaba kut ha kane ka sngi Saitjain ha Iewshyllong, Umgtyngar.
Ha kane ka jingiakop la wan iashim bynta ruh 2 ngut ki kynthei ba kynthup ia ka Abigail K Kamni bad ka Phileta Syiem.
Napdeng kine ki nongiakop, ia ka nam lahduh ha ka 2 STROKE NOVICE la rah 1st Prize Batista Marbaniang (Rs 20,000), 2nd Prize Riphinstar Sohtun (Rs 10,000) bad 3rd Prize – Banjoplang Umbah (Rs 7000).
Ha 2 STROKE EXPERT la rah da 1st Anthony Lyngdoh, 2nd Prize Jaki Trang (Rs 15,000), 3rd Prize – Hansraj Saikia (Rs 10,000).
Ha ka Cycle la rah 1st Prize – Elhannan Jason Syiem (Rs 15,000), 2nd Prize – Jakgra N Marak (Rs 10,000) bad 3rd Prize – Ronan Bazeley (Rs 7000).
Ha ka NON-GEAR SCOOTY lah rah da 1st Prize – Deepak Sah (Rs 15,000, 2nd Prize Bikash Boro (Rs 10,000), 3rd Prize – Batiplang Kharjana (Rs 7000.
Ha ka 4 STROKE NOVICE la rah da 1st Bakmenlang Dkhar (Rs 20,000), 2nd Prize Amit Baidya (Rs 10,000), 3rd Prize – Manas Pratim Rajbongshi (Rs 7,000).
Ha ka 4 STROKE EXPERT lah rah da u 1st Paominthanga R Vaiphei (Rs 25,000), 2nd Prize Ajit Sharma (Rs 15,000) bad 3rd Prize – Anthony Lyngdoh (Rs 10,000).
Ha ka 4X4 STOCK lah rah da 1st Eugene Nianti (Driver) & Balajied Japang (Navigator) (Rs 25,000), 2nd Prize Donly Ford Thangkhiew (Driver) & Edward Dkhar (Navigator) (Rs 20,000), bad 3rd Prize – Balajied Dorphang (Driver) Heisar Kyndiah (Navigator) (Rs 10,000).
Bad ha ka 4X4 MODIFIED la rah da 1st Protik Malniang (Driver) & Biru Dkhar (Navigator) (Rs 1,00,000), 2nd Prize Shanker Swer (Driver) & Alanwest Jana (Navigator) (Rs 50,000), bad 3rd Prize – Madilost Nongbri (Driver) & Keywellnass YK Bodnam (Navigator) (Rs 30,000).
