Ha kawei ka jingjia, ki dkhot jong ka Garo National Liberation Army (GNLA) ki la wan ban pyndem dang shen ha ki pulit ha Dainadubi out post.
Une u dkhot ka GNLA la tip kyrteng kum u Harison M Sangma uba ju khot sin kum u Ranja bad Rabal.
U Sangma u dei na shnong Dokasaram kaba hap ha Mendipathar ha East Garo Hills district  u la wan ban pyndem ha ki pulit ha ka sngi Nyngkong.
La aiti lang ia ka pistol 9mm bad ki kuli, ka mobile, la ong ki pulit.
Ha kajuh ka por u lehnoh ka GNLA u Lethri T Sangma ba khot sin u Harara na Samanda Megapgre  u la shah kem ha ki pulit ka Mendipathar na Salpara ha ka sngi Hatmajai.
Shillong, 3lber:Lai tylli ki kam kiba kham heh ka ARPA ka kynhun synrop ki lai seng ka la dep ban pynbna , ka kam CEM sha u bah Ardent Basaiawmoit ka HSPDP, chairman ka kong Teilinia Thangkhiew ka HSPDP bad ka kam De puty chairman uwei na ki MDC ka  KHNAM, ym pat shym iohi ba ka UDP kan don ha khmat.
Hadien ba la wai ka jingialang jong ki lai seng mynta ka sngi, u Rupang u la ioh ban ia kren bad u Bah Teinwell Dkhar u MDC ba la rangbah bha ka UDP ha  KHADC haba khein na baroh ki MDC ka UDP ha kane ka sien kaba mynta.
Ha ka jingiakren la kylli na u bah Teinwell ba hadien ba la iohi ba ka UDP kam pat ioh bhah ha ki kyrdan ba kham ha khmat wat hadien ki lai tylli ki kyrdan ba ka ARPA ka la pynbna, ka don ne-em ka jingsngew rem kaba lah ban pynmih ka jingiapra hapdeng kitei ki lai seng namarba haba phai sha ka jingbun paid ka UDP ka wan ha ka kyrdan kaba ar napdeng ki seng riewlum bad ka la ioh 6 ngut ki MDC hadien ka HSPDP kaba don 7 ngut, u bah Teinwell  u la ong ba ka UDP kan iaineh kumba la ia kren sngewthuh ha ka ba  sdang.
Ha ka juh ka por, u la ong ba ka seng ka don ia ka bhah ban ioh 4 ngut ki EM kumba la ia kren pynbeit ha kaba kam banse ban pynduh EM noh ia 2 ngut ki MDC jong ka.
U bah Tein u la ong ruh ba ka HSPDP ruh ka don ia ka juh ka bhah ban don 4 ngut ki EM bad ka KHNAM pat 3 ngut ki EM ha kaba ka ruh kam banse ban pynshong noh sharud ia uwei na ki MDC jong ka.
“Ngin iaineh kumba la iakren sngewthuh, ngi don ruh ia ka bhah 4 ngut ban long EM" kren pynkut u bah Teinwell Dkhar.
Kum ban shu pynkynmaw ba ka UDP ka dei ka seng riewlum kaba la ia trei synrop lang bad ka seng Congress ha kitei ki san snem ba la dep naduh ba sdang  u snem haduh ban da kut ka samoi ki MDC, bad ha katei ka jingiatreilang ka UDP ka la ioh bat ia ka kam Deputy CEM kaba la bat da u bah Remington Pyngrope MDC barim ka Mawkynrew katba ki lai tylli pat ki kam ba kynthup ia u Chairman, Deputy Chairman bad u CEM la bat da ka seng Congress.
Lah ban kdew nalor ki lai tylli ki kam kiba ka ARPA ka la bhah kam lypa ka kam Chairman, CEM, Deputy chairman, ka dang don pat sa ka kam Deputy CEM kaba haduh mynta ym pat shym la pynshai shano katei ka kam kan leit, hynrei la sngewthuh shai ba ka UDP ka don ka khmih lynti ban bat ia katei ka kam.
Shillong,3 Lber:Ka KSU Nongkrem Unit ka phah ka jingkit kit rwiang sha baroh ki samla pule ka shnong Nongkrem pyllun bad ki thain ba marjan jong ka ki ban ia khun ia ki eksamin bapher bapher jong ki mynta u snem.
Ka seng ka kyntu ru ia baroh ki samla pule ba xkin minot thop khnang ba kin ioh kheit ia u soh ka jingjop bad da ka jinglah jon gki ban leh bha kan  wanrah burom ym tang ia ki hynrei ia ka iing ka sem jong ki hi kham tam lei ia ki kmie ki kpa kiba la trei shitom bad kyrshan ia ki met bad  mynsiem bad kumjuh ruh ia ka jaidbynriew hi baroh kawei.
Katkum ka kyrwoh ba la pyllait paidbah da u Education Secretary Bah Syrpai Dkhar.
Shillong, 3 Lber:Ka CSWO ka la pyr shah jur ia ka jingkhot hajir ia u wei u rangbah na shnong Thieddieng namar ba u la kren pyrshah ia ka jingwan thombor ka NEEPCO ia ki jaka ki puta ban tei ia ka  Mawphu Hydel Project khlem ka jingmynjur jong ki paidbah bad ki trai khyndew.
U Bah J Sohtun uba kham mih shakhmat ban kren ia kane ka jingwan thombor ka NEEPCO khlem ka jingmynjur jong ki paidbah katei ka shnong, u la shah khot hajir pynban ha ki pulit ka Maw synram.
Ka CSSWO ka la ong ba ka jingwan ka NEEPCP ban shna katei ka projek ka ktah jur ia ki paid bah nongshong shnong ka Thieddieng bad ka long kumba beh shnong namar ka jingshah pynjot ia ki jaka jongki namar ka jingwan klun jaka ka NEEPCO kaba pyntrei kam ia katei ka projek.
Ha ka jingpynlait khubor hynne ka sngi, ka CSWO ka la ong ba Bah Sohtun uwei na ki rangbah ba pynsngew pyrshah ia katei ka jingwan thombor ka NEEPCO ia ki jaka puta jong ki briew, u la shah khot hajir pynban ha ki pulit ka Mawsynram.
Kane ka jingleh jong ki pulit, ka long ka jingpyndik ia ki trai jaka trai muluk kiba ieng ban iada ia ka khyndew ka shyiap, la ong ka seng.
Ka seng ka la ong ba ka jingheh jong katei ka Mawphu H E Project-Stage II ka long 110 Hectare.
Ha ka liang ka Mawphu ka jingheh ka jaka ka long 3.10 hectar bad ha kawei ka lian jong ka wah jong ka shnong Thieddieng ka jingheh ka long 93.90 hectar.
Ka CSWO ka la ong ba ka NEEPCP la iaid lait ia ki trai jaka ki paidbah ka shnong Thieddieng, bad lyngba u D S Rai, ula  leh sopsop bad u rangbah shnong ban ioh ia ka NOC na ka bynta ka Mawphu ban leh surbe bad mynta la ar snem ki la dep surbe bad ksam ia ki jaka ha ka thain Thieddieng da kaba wanrah ia ki bar jylla na ka thain Gurgaon.
Ki la rah ei ia ki maw da ki ton bad ki ton na katei ka jaka khlem ka jingmynjur jong ki trai jaka bad ki nongshong shnong.
Kine ki maw ki long kiba rem dor bha.
Ka CSWO ka la ong ba kane ka dei ka kamram jong ka KHADC ba kan ieng pyrshah ia kane ka jingleh ka NEEPCO kaba thombor ia ki briew ki trai jaka da ka jingiarap jong ki pulit ha katei ka thain, kiba shu pynlong ia ka dorbar shnong tang ka niangkohnguh katba leh ka NEEPCO.Ka seng ka la ong ba ki paidbah ki pulit ki la ong ba ka shnong kan ioh surok bad kiwei ki kam pynroi hynrei haduh mynta ka surok kaba la sdang tih la slem bah 30 snem mynshwa khlem poi haduh mynta.
Kane ka jingwan ban tei ia katei ka Mawphu projek kan long tang ka jingknieh bad pynjot ia ki jaka jong ki paidbah ha ka kyrteng ka roi ka par kaba tang ha rngai, la ong ka CSWO.“ki paidbah ki jied ia ka sorkar ban iada ia ki hynrei ka long da khongpong ha kaba ka ailad pynban ia ki riew klun spah ban pyniap ia ki paidbah", la ong shuh shuh ka CSWO.Ka CSWO ka kyrmen ba ka jingthaw ki seng trai ri ia ka Executive Committee ha KHADC, kan sngap bad iarap lem ia ki paidbah katei ka shnong na ka jingwan thombor ka NEEPCO bad ki khwan myntoi shimet.
Shillong,3 Lber:Ka jingkhyllem noh ki 2 ngut ki MLA ka UDP ha kane ka elekshon MDC ba la dep ka la pynlyng ngoh bad pynkyndit thret  ia ka jylla baroh kawei.
Lah ban ong ba u bah Remingtone Pyngrope u MLA ka UDP na Maw kynrew  uba long ruh u Deputy CEM  ha kine ki san snem kiba la dep  bad u bah Titos W Chyne u MLA ka Sohra uba long ruh ha ka juh ka por u MDC barim ki dei ki 2 ngut ki radbah ka UDP, kiba la khyllem noh  ha kane ka elekshon MDC ba dang shu dep.
Ha kawei pat ka liang ka long ruh ka kam ba radbah bad ka kam ba phylla tam ia  ka seng Congress kaba la lah ban trei borbah  haduh ba kan da lah ban pynkhyllem kat ia kitei ki 2 ngut ki radbah kiba lehse ma ki ruh kim shym la phohsniew eiei ba kin ioh mad  ia ka nam rem.
Ban twad jingmut ia ka daw jong ka jingshah rem jong ki u Rupang u la ioh ban ia kren bad u bah Titos W Chyne u MLA ka Sohra uba la shah pynliem ha u kyrtong ka Congress na Sohra u bah Donevan Kharwanlang.
Haba ia kren bad u bah Titos W Chyne la sngewthuh shai ba  na ka liang jong u ruh u don ha ka umdum  halor ka jingshah rem kaba um shym la khmih lynti eiei ba un shah rem, hynrei ha ka jingiakren la sngewthuh shai ba u bah Titos u la suba ba ka daw bah jong ka jingshah rem jong u ka dei ka jingtrei borbah ka pisa Congress ha Sohra khyndiat sngi shuwa  ka sngi thep vote.
Khlem da kynnoh tang ia kiwei , u Bah Titos Chyne u la kdew ruh ba nalor ka  jingtrei borbah ka pisa, ka jingleh sting bad ka jingkhein sting jong u ruh ka lah ban dei kawei na ki dawbah ba ka Congress ka la ioh ban shim kabu ha kane ka elekshon ba dang shu dep, ym lah ban sngewthuh ia kita ki jingkhein sting ka lah ban dei ka jingkhein sting ban tur sha ki paidbah ne ka jingkhein sting ban leit ialap sha kylleng ki dong bad ki jaka ka konstitwensi ne kiwei pat.
Haba pynkut ia ka jingiakren u la ong ba ka rai baroh khoit ka dei ka jongu paidbah bad lehse ka jingshah rem jong u ka dei ruh ba ki paidbah kim kwah ban tynrong ia ar tylli ki kam ha u.
U la ong ba ha kine ki saw snem ba dang sah kum u MLA un shakri kham bha shuh shuh ia ki paidbah ka thain Sohra.
Haba phai sha Mawkynrew,  la iohi ba u Deputy CEM barim ym tang ba u la shah rem hynrei u la poi pynban ha ka kyrdan kaba lai, bad ha katei ka konstitwensi ruh u kyrtong ka Congress u bah Banteidor Lyngdoh (paidang) u la pynliem ia u bah Remington.
Lah ban pynkynmaw ba kham ha shuwa ia kane na ka liang u wei na ki nongialam ka UDP u Bah bindo M Lanong u la pynpaw ha ki khubor ba ka daw ka jingshah rem jong ka UDP ha kane ka kynti ka dei ruh na ka daw jong ka jingther pisa ka Congress.
Shillong,3 Lber:Tang ar sngi hadien ba u la wan ban pyniasoh ialade bad ka kynhun synrop ki seng riewlum , u MDC ka Mawhati u bah James Sylliang uba la jop kum u kyrtong shimet , u la mih noh na katei ka kynhun da kaba pynpaw ba ki paidbah ki kwah ia u ban leit ai jingkyrshan ia ka seng Congress.
UBah Ardent Basaiawmoit u nongialam ka  HSPDP ka seng kaba bun paid tam napdeng ki seng riewlum ha KHADC u la ong ba u bah James Sylliang u la wan dalade hi ban tyrwa ban ai ka jingkyrshan ia ki seng riewlum bad  ym shym la ioh jingtip eiei halor ka jingmih noh jong u na ka ARPA hynrei la shu ioh jingtip lyngba ki kot khubor.
Haba la kylli na u bah Ardent hato ka jingmih noh jong u bah James kan ktah ne-em ia ka ARPA , u bah Ardent u la ong “Kam don jingktah eiei ia ka Alliance".
Ki la her ki khubor hamsaia ba ka jingmih noh u bah James ka dei na ka daw ba um don ka jingsngew tikna ban ioh long EM, halor katei ka hamsaia u bah Ardent u la ong ba u bah James u la wan tyrwa ban kyrshan ia ka Alliance bad la pdiang sngewbha ia u khlem kano kano ka jingteh kyndon ne ka jingiakular shuki EM, “Ngim lah ban kular EM iano iano hynrei lehse lah ban ai bynta lem ha kino kino ki bynta jong ka  jingshakri ha KHADC"  pynkut u bah Ardent uba la shim ruh ba kitei ki ktien ki long ruh kum ka jingpynsngew ia u bah James lada u kwah ban kyrshan ia ka kynhun ki seng riewlum kaba  mut lehse ba wat lada yn ym donlad ban ioh long EM hynrei ki don pat ki kam kiba lehse ka kynhun kan ai sha u.
Shillong,3 Lber:Ka All Regional Parties Alliance (ARPA), ka kynhun  jong ki seng riew lum ba kynthup ia ka United Democratic Party,(UDP)  ka Hills State People Democratic party, (HSPDP) bad ka Khun Hynniewtrep National Awakening Move ment(KHNAM) kaba la ioh ia ka jingbun paid na ka bynta ban synshar hapoh Khasi Hils Autonomous District Council (KHADC), hadien ba ki la pynlong ka jingkynduh lang mynta ka sngi ki la shim ia ka rai ban pynieng ia ka kong Teilinia  Thangkhiew , ka MDC na  ka seng  HSDPDP na Mylliem Konstitwensi kum ka Chairman  ka ban pyniaid ia ka ing dorbar ha KHADC.Haba ai jingkren hadien ba la wai ka jingialang jong kitei ki lai seng, u bah Ardent Basaiawmoit, MDC Nongkrem (HSPDP) u ban sa long ruh u CEM ba thymmai ka KHADC u la ong ba ka jingpynieng ka ARPA ia ka kong Teilinia ka dei hadien ka jingiathir jingmut kaba sani bha hapdeng ki MDC jong kitei ki lai seng.
Haba phai sha kiwei pat ki kam kiba kham heh kum u Deputy chairman, u bah Ardent u la ong ba la bynshet ia katei ka kam ha ka Party KHNAM bad ka shong ha ka KHNAM iano kan phah ban shimti  ia ka kam Deputy chairman.
Haba la kylli halor ka jingbhah kam Executive Member, EM u bah Ardent u la ong ba haduh mynta ym pat lah ban ong eiei, bad shen kin sa shim pat ia ka rai hadien ba la dep ban pynlong ia ka elekshon CEM bad Chairman, bad hadien kata kin phah ia ki kyrteng jong ki MDC kiba ki lai seng kin tyrwa ban long EM.Lah ban kdew ba katkum ka jingpruid dak ka ARPA ka shuki CEM kan leit sha u bah Ardent Basaiawmoit ka HSPDP, Chairman ka kong Teilinia Thangkhiew ka HSPDP, Deputy Chairman uwei na ki MDC ka KHNAM katba ia ka shuki Deputy CEM watla ym pat shym la don kano kano ka jingiakren hynrei la sngewthuh ba kan leit sha u bah Teinwell Dkhar ka UDP.Lah ban pynkynmaw ba hatei ka jingialang kaba la long hapdeng ki 3 seng baroh ki MDC jong ki ka la poi lut.
“Nga la pyniaid dorbar teng; nga sngewskhem ban long Chairman"Hadien ba ka ARPA ka la  jied ia ka ban long kum ka Chairman ha ing dorbar ka KHADC, ka kong Teilinia Thangkhiew, MDC Mylliem Konstitwensi kaba long ka kynthei kaba nyngkong ban shimti ia katei ka kam ha ing Dorbar ka KHADC , haba kren sha ki nongthohkhubor mynta ka sngi ka la ong ba kam don kano kano ka jingsngew artatien ne ka jingkhynniuh ban kit ia katei ka lyngkor kaba khia  hynrei ka sngewskhem ban shimti ia katei ka kam kaba ka ARPA ka la ibit ban bynshet ha ka.
“Nga la pyniaid teng ruh ia ka Dorbar ha ka Dorbar kaba la dep, nga sngewskem ngam don kano kano ka jingkhynniuh ne ka jingsngew artatien" ong ka kong Teilinia kaba la ju pyniaid teng ruh kum ka Chiarman ba shipor jong ka KHADC ha ka Dorbar kaba la long ha u snem ba la dep.
Haba kdew ba ka jingpyniaid Dorbar ha KHADC ha  ki  snem kiba la dep kim long kiba iaid beit iaid ryntih ne ha ki rukom kiba itynnad ka kong Teilinia ka la ong ba ka long kaba donkam palat ban pynkylla noh ia ka AD Rules ne ka rukom pyniaid Dorbar bad ka la ong ba ia kane kan sa ia phylliew jingmut bha ryngkat bad ki para nongtrei jong ka ban peit ba ka rukom pyniaid dorbar kan long kaba beit.
Shillong, 03 Lber:Ka MDC ka Nong poh Konstiwensi ka Kong Rona Khymdeit (UDP) ka la ong ba ki paidbah ka Nongpoh ki la kwah ia ka jingkylla hapoh kane ka Konstiwensi bad dei na kane ka daw ba ki paidbah ki la pynjop  donburom ia ka ha kane ka kynti.
“Ka jingjop jong nga ka long namar ba ki paid bah khamtam ki samla ki bun kiba la nang la stad ki kwah ba ka don ka jingkylla hapoh kane ka Konstiwensi, bad ka dei ka mon jong u paidbah ba ki rai ban pynjop ia nga", la ong ka Kong Rona haba iakren bad u Rupang hynne ka sngi.
Ka la ong ba watla ka la shah rem  myn shemsnem ha ka elekshon MLA hynrei ka khlem kynran dien.
“Nga burom ia ka rai jong ki paidbah watla nga rem haba nga iakhun ia ka elekshon MLA", la ong ka kong Rona.
Ka Kong Rona kaba jop na UDP, ka la thaw rekod kum ka longkmie ban shah jied na Ri-Bhoi sha ka KHADC.Ka la ong ba ka UDP ka don jingkyrmen nang ne shakhmat watla ha kane ka elekshon MLA ka la shah pynjah kyrteng ha Ri Bhoi District hynrei hadien ba la jop arngut ki kyrtong ha ka MDC kynthup na Nong poh bad na Umsning nangne shakhmat kane ka Party ka  don jingkyrmen ha ka elekshon ka ban wan ha u snem 2018.
Kane ka jingjop jong ks UDP na kine ki ar tylli ki jaka ka long kumba bet symbai.
Haba kylli halor ka elekshon MLA 2018 la kan iakhun biang pyrshah ia u Bah DD Lapang, ka la ong ba ia kane kam pat lah ban ong hynrei ka shong ha ka sur ki paidbah da ki ibit ia ka rukom treikam jong ka ha kine ki 5 snem mynta.
“Lada ki paidbah ki kwah ngan mih ban iakhun ha u 2018", la ong ka Kong Rona bad ka la bynrap ba katkum ka jingshah rem jong ka ha ka MLA elekshon ka kham duna ban ia ka jingtam jong ka ha kane ka MDC elekshon.
Shuh shuh ka la ong haba iadei ba ka roi ka par jong kane ka Konstiwensi ba la mihkhmat da u Bah Lapang da ki 30 snem mynshwa u ba la long ruh u Myntri Rangbah ka jylla haduh mynta kane ka Konstiwensi kam pat da roi than.
“Hoid u Bah Lapang u dei u nongialam ba tbit hynrei haba phai pat ha ka liang ka roi ka par kam pat da roi than dang don bun ki jingduna", la ong ka MDC ka Nongpoh.
Shillong, 3 Lber:Ki 13 tylli ki seng bhalang kiba dawa ban pyntreikam ia ka Inner Line Permit (ILP) ha ka jylla ki la rai ban phah ia ki mat kiba iadei na ka bynta ban pynkhlain ia ka ILP ha kane ka jylla khnang ban khanglad ia ka jingwan tyllep ki briew ba nabar.
Ki sengbhalangkiba shong jingialang hynne ka sngi ki la rai ban phah ia ki kattokatne ki bynta ban pynkhlain ia ka ILP.Ha kane ka jingialang la wan ban iashim bynta ki 13 tylli ki sengbhalang kaba long ha ophis ka KSU ha Jaiaw.
“Ngi la pynkhreh ia ki mat ban ai jingmut sha ka sorkar ban pynkhlain na ka bynta ban pyntreikam ia ka ILP khnang ban tehlakam ia ka jingwan rung ki briew nabar sha kane ka jylla", la ong u President ka FKJGP Bah Joe Marwein  hadien ba la wai ka jingialang.
Kham mynshwa, ka sorkar ka la phah shuh sa 22 tylli ki mat sha ki sengbhalang halor ka ILP ba kam long kaba suk ban pyntreikam.
“Ki mat ban ai jingmut sha ka sorkar halor ka ILP, kin nym ktah satia ia ka roi jong ka jylla kumba la pyntiengkohtympang ka sorkar", la ong u Bah Marwein.
U la ong ba ki sengbhalang kin iakynduh shen ia ka sorkar jylla ban aiti ia ki mat jingai jingmut halor ka ILP.Kumjuh u president ka KSU u samla Daniel Khyriem u la ong ba ki mat ba ki sengbhalang kin sa aiti sha ka sorkar kin long ban thung bniat shuh shuh halor kumno ban pynkhlain ia ka ILP ban khang lad ia ka jingwan rung pathar ki briew nabar sha kane ka jylla.
U general secretary ka HNYF u Bah Sadon K Blah u la bynrap ba ki mat ba ki sengbhalang kin ai sha ka sorkar ka long katkum ka ILP ban iadei bad ki jingdonkam jong ki paidbah kane ka jylla.
Lah ban kdew ba ka sorkar ka la phah pule haduh 52 tylli ki ain kiba iadei ban khang lad ia ka jingwan ki briew nabar sha kane ka jylla.
Hynrei na ka liang jongki, kim pat kwah ban pynpaw kiei ba kin leit aiti sha ka sorkar.
“Ngi la thmu ban pynkhlain ia ka ILP", la ong u samla Khyriem.
U samla Khyriem u la ong ba kin ai jingmut sha ka sorkar halor ka jingdonkam ban pynkhlain ia ki ain kum ka Land Transfer Act, Benami Act, Trading By Non-tribal bad kiwei de.
Shillong, 03 Lber:U MLA ka Sohra Konstiwensi u Bah Titos star Well Chyne mynta ka sngi haba iakren bad u Rupang u la ong ba ka jingshah rem jong u ha kane ka MDC elekshon ka dei namar ba ki paidbah ka sohra Konstiwensi kim kwah ia u ba un bat ar tylli ki kam.
“Lehse ki paidbah kim kwah ianga ba ngan ba ngan shakri ar Kam, kane ka daw ba ki paidbah kim jied ia nga namar ba ki kwah ba ngan shakri kham bha kum u MLA", la ong u Bah Titoss.
U la ong ba ki paid bah ki sngewthuh ba lada u shakri ar kam ka lah ban pynduh nong ia ki bad ki kwah ba un pynlut por kham bun kum u MLA.U Bah Titoss u la ong ha ka jingshisha kum u MDC u la leh bad la kren ia ki mat bapher bapher jong ka jaidbynriew hynrei u pdiang ia ka rai jong ki paidbah.
“Ngan shakri bad ngan trei kham bha shuh shuh ia ki paidbah ka Sohra Konstiwensi ha ki saw snem ki ban wan kum u MLA", la ong Bah Titoss uba la shah pynrem ha kane ka MDC ha u kyrtong ka Congress u Bah Donevan Wanlang kumba 1500 vote.
Halo ka jingkylli hato ka bor jong ka pisa ka treikam ne em ha kane ka elekshon, u Bah Titoss u la ong ba um kwah ban kynthoh eiei halor kane hynrei u la ong ba u ba jop u tip kham bha.
“Ngam kwah ban ong eiei la ka bor jong ka pisa ka treikam ne em hynrei uba jop bad ki briew jong u ki tip kham bha halor kane", la ong u MLA ka Sohra.
Shillong,3 Lber:U Lat ka jylla u Dr.K.K Paul mynta ka janmiet u la plie pyrda ia ka tamasa Indian Panorama Film Festival ka ba la sdang naduh mynta ka sngi ka 3 tarik haduh ka 6  tarik u lber.
Kham ha shuwa ia kane ka plie ia ka jingpyni nam kum ka jingrakhe ia ka jingdap 100 snem ka Indian Cinema da u Myntri ka tnad Meg halaya Information and Public Relation (MIPR) u bah A.L Hek.
Haba kren ha katei ka sngi ba plie ia ka tei ka jingpyni nam u Myntri bah Hek u la ong ba ka jingwan jong katei ka tamasa ha nongbah Shillong ka long kabu ia ki samla jong ka jylla bad ka thain shatei Lam mihngi ha kaba lyngba katei ka tamasa ki ioh ia ka lad ban ia phylliew jingmut na ka bynta ban kyntiew ia ki karkhana pynmih phlim ha kine ki thain.
U la ong ruh ba ka sorkar ka don ka jingthmu ban pynlong ia kane ka jylla kum kawei na ki jylla  ki ban long kum ki kar khana pynmih phlim na mar ka dei ka jylla kaba la don lypa baroh ki jingi tynnad jong ka ha ka mariang.
Katba u K Harriha ran uwei na ki nongshna phlim u la ong ba ka Cinema ka dei kawei na ki bynta ha ka synshar paidbah, ha kaba u la pynpaw ba dei tang ha  Cinema bal ah ban ia said bad pynrem ia ki pulit, ki riew saianpyrthei, ka ing bishar bad kiwei.
U la ong ba ka dei ka shlem ban saindur ia ka imlang sahlang bad ka Ri baroh kawei.
“Dei tang ha Cinema ba ki pulit, ki riew sainpyrthei, ki ing bishar ki shah pynrem, bad ka dei ka rynsan kaba pynneh pynsah ia ka synshar paidbah" U la ong ruh ba dei tang ha Cinema ba la iaroh ia kiba leh bha bad pynrem ia kiba leh bakla.
U K.Hariharan uba la kha ha Mumbai u la pynmih ia ki phlim bapher bapher ha ka ktien  , Marathi bad Hindi.
Ka phlim jong u kaba u la pynmih ha u snem 1982 ha ka ktien Tamil ka ‘Ezhavathu Manithan’ ka la ioh ia ka  National Film Award  ha ka ktien Tamil bad ka la shah jied na ka bynta ka Golden St.George (Best Film)  ha  Moscow International Film Festival.
U Har  la pynpaw ia ka jingthrang ban pynrung ia ka Phlim   kum kawei na ki subjek pule jong ki khynnah skul.
Shillong,7 Lber:La pynkiew kyrdan ia ki Upper Primary Schhol sha ki Secondary School  ha ki hynriew tylli ki shnong ha ri-Lum Jaintia khlem don nonghikai,kitei ki school ki dei kiba don ha ki hynriew tylli ki shnong ba kynthup ia ka shnong Jwai, Shang pung, Mynso, Mow kaiaw, Sutnga bad shnong Sai pung.
La kyntiew kyrdan ia ki lyngba ka scheme Rash triya Madhyamik Siksha Abhiyan,RMSA.Ha ka jingshisha la mang ban thung 7 ngut ki nonghikai ha kitei ki skul ha u snem 2013 hynrei wat hadien ba la dep ban khot ia ki interview bad ki eksamin ia ki nonghikai haduh mynta ym pat shym la thung wat tang iwei ruh I nonghikai bad la pynkit jubor ia katei ka kam hikai ia ki khynnah pule ha ki nonghikai UP School.
Halor katei ka jingpynkiew kyrdan ia ki skul kiba khlem ki nonghikai, ka Jaintia Student Union ka la ioh buhn ki jingujor na ki kmie ki kpa ki khynnah skul bad katei ka seng ka la leit ban jurip dalade ban lap ia ka jingshisha ha kaba ka la lap ba ha kiwei kiwei ki skul ka sorkar ka la dept hung uwei uwei u nonghikai ha kawei kawei ka skul hynrei ha Saipung ym pat shym la thung wat tang uwei u nonghikai ruh.
Ka seng ka la ong ba katei ka jingleh ka tnad pule puthi ka pynduh nong bad ka ktah jur ia ka pule ka puthi ki khynnah skul.
Kumta ka seng ka dawa na ka Sorkar bad ka tnat pule puthi ban thung noh ia kine ki nonghikai la kumno kumno saw ngut ha man la kawei pa kawei ka skul (ar ngut na ka science stream bad ar ngut na ka arts stream) hapoh hynniew sngi bad kumjuh ban tei noh ia ki Classroom bad ka Laboratory ha baroh kine ki skul kaba long kawei na ki jingdonkam jong ki khynnah katkum ka course jong ka MBOSE kaba mynta bad lada ka sorkar kam lah ban leh ia kane ka Seng hi kan sa hap ban shim da kiwei ki lad na ka bynta ka jingbha jong ka pule puthi bad ka lawei jong kine ki khynnah.
Shillong,3 Lber:Hadien ba la ioh jingtip kaba thikna ba la don uwei u briew uba la leh mynleh ia lade kum u heh pulit uba bat ia ka kyrdan IPS officer , ki pulit ka jylla ki la buddien ia ka iaid ka ieng utei u briew la kumba katto katne por  bad hadien ba la ioh ka jingtip kaba biang ia ka jaka sah jaka shong jong  u, mynta ka janmiet ha ka por 5 baje eiei ki pulit ka nongbah Shillong ki la leit ban khynra ha ing sah jong u kaba don ha Veronica Lane Laitumkhrah.
Utei u briew u dei uba la tip kyrteng kum u Sabyasachi Pal Chowdhury.
Ha katei ka jingleit khynra ki pulit ki la ioh ban kurup shibun bah ki tiar kiba la ju pyndonkam da ki heh pulit ophisar, kynthup ia ka jain phong pulit (uniform) kaba ju phong da ki heh pulit kiba bat ia ka kyrdan kum u IGP, la ioh kurup ruh ki ID Card, ki pisa.
Shuh shuh kaba kham sngew phylla ka long ba na ing sah  utei u briew u ba leh mynleh ialade kum u heh pulit ki pulit ki la ioh ruh ban kurup ia ka kali kaba don ia ka lama kaba ju wah nki heh pulit ha ki kali jong ki bad katei ka kali ka dei kaba don ia ka kali light saw.
Haduh mynta u SP ka East Khasi Hills u bah M Kharkrang u la iathuh ba  ki pulit ki dang bteng ia ka jingkhynra na ka ing sah u Chowdhury bad ka jingkurup  ia ki tiar ki tar ka dang iai bteng.
Shillong,7 Lber:Lashai ka 8 tarik u lber ka dei ka sngi thep vote na ka bynta ka elekshon ban jied ia u CEM ba thymmai  ka KHADC.Ka All Regional  Party Alliance, ARPA ka la pynieng da u bah Ardent Basaiawmoit kum u kyrtong u ban ia khun  CEM ha kaba u la dep ban thep kyrteng mynhynnin ka sngi katba ka KHUDA-II pat kaba la ialam da ka seng Congress ka la pynieng da u CEM barim ka KHADC u bah Pyn shngain N Syiem bad u la dep thep kyrteng mynta ka sngi.
Haba ia kren bad u bah Pynshngain u Rupang u la kylli hato la ka KHUDA-II ka lah ne-em ban thaw pyrthei ban jop ha katei ka elekshon CEM namarba la iohi ba ha ka elekshon Chairman ruh u kyrtong jong ka u bah Mansturdy Nongrem u la rem noh ha ka kong Teilinia Thangkhiew, u bah Pynshngain u la ong ba hap ban ia peit lashai ka sngi bad lada ka KHUDA ka sngew ba kam lah kot ban ia tynjuh bor bad ka ARPRA ka lah ruh ban weng noh ia ka kyrteng bad ban ym ia khun ha ka elekshon.
“Ngin sa ia peit lashai lada ngim sngew lah ngi lah ban weng noh" ong u bah Pynshngain.
Ka la don ka jingsuba jur halor ka jingshah kyntait ki ar tylli ki vote jong ka ARPA  ha ka elekshon Chairman ba la dep, don kiba la suba ba ka lah ban dei ka jingleh khnang bad don ruh kiba la kubur ba ka lah ban dei ka jingbakla jong ki MDC kiba don ha ka liang ka ARPRA.Haba la kylli na u bah Pynshngain hato katei ka jingsep ei ki ar tylli ki vote ki lah ban dei ki jingpyrshang ka Congress ban pynduna vote ia ka ARPA ne ka dei hi ka ingbakla jong ki, u bah Pynshngain u la kubur ba ka dei  ka jingbakla jong ki, kham mynshuwa ka kong Teilinia Thangkhiew kaba la shimti ia ka shuki Cahirperson ka la kubur ba ka jingduh ei ki ar tylli ki vote ka dei ka jingbakla jong ki MDC namarba bun na ki ki dei ki MDC ba dang shu shah jied thymmai.
Shillong, 7 Lber:Ha kane ka jylla kaba la hiran bording khait kaba la pynmih ia ka jingthnum kaba jur na ki paidbah pyrshah ia ka MeCEL, u Lat ka jylla u KK Paul u la ong ba ka sorkar ka la thaw ia ki lad ki lynti ban pynkhlain ia ka jingpynmih bording.
Haba kren hynne ka sngi ba sdang ka dorbar jong ka jylla, u Lat u laong ba ka jinghiran bording ka long haduh 20-30 percent ha kane ka jylla.
U la ong ba ka jingsurbe ia ka 280 MW Kynshi Hyrdro Electric Project bad ka 90 MW Mawphu Project ka dang iaid shakhmar haduh mynta ban pynkhreh ia ka detailed project reports (DPRs) ban sa pyndep shen.
“Ka sorkar ka la shim ia ki lad ki lynti ban pyntreikam shaid shaid ia ka 240 MW Thermal Power Project ha Garo Hills lyngba ka IPP mode.
U la ong ruh ba ka Loop In Loop Out (LILO) ka Pallatana – Bongaigaon Transmission ha Byrnihat la dep bad ka lain ha Killing Sub Station  la pyntreikam ha u Lber mynshem snem ha kaba ka jylla ka la ioh bhah 79 MW na ka Pallatana Project.
“Ka Agia-Nangalbibra Transmission la dep ban ai bording sha Garo Hills  bad ka jingpynmih bording ka la kham bun", u la ong.
U Paul u la ong ruh ba ka jingpynbun ia ka jingpynmih bording ka sub-station ha Umiam, Mendipathar, Rongkhon bad  ha Jowai  la pynrung ha kane ka mang tyngka jong mynta u snem.
U la ong ba kumba khadhynriew tylli ki jingsam bording la bei pisa na ka World Bank ha kane ka mang tyngka ban sa wan.
Na ka Restructured Accelerated Power Development and Reforms Programme (R-APDR),  ka jingtrei ka la iaid shaid shaid ha ki khyndai tylli ki nongbah ha ka jinglut kaba la kot sha ka T.33.97 klur.
Shillong, 7 lber:Ka Ophis jong U District Medical & Health Officer, East Khasi Hills, Shillong kan pynlong ïa ka prokram pyndih dawai polio ha ka 10 tarik u Lber, 2014 naduh 9 baje myn step haduh 4 baje janmiet ha ki jaka ba lah buh kyrpang ha baroh ki shnong hapoh ka district bad ban pynbud pat sa da ka jingleit wad sha man ki thliew iing ha ka 11 tarik bad 12 tarik u Lber, 2014.
Ka tnad ka koit kakhiah ka la kyrpad  baroh ki Longkmie ki Longkpa ba kin wan ïalam ïa ki khun jongki kiba hapoh 5 snem ka rta ban pyndih dawai polio ha ki jaka ba la pynbeit hapoh ka shnong jong ki.
Kumjuh ruh la kyrpad ïa baroh ki Rang bahshnong, Ki Seng bha lang, ki Rangbah Niam ba kin ïa snoh kti lang bad ka Tnat Ka Koit ka Khiah ha kane ka prokram khnang ba ngin lah ban ai jingiada ïa ki khun jongngi na u khniang jingpang polio bad ban pynduh shi syndon ïa une u khniang na kane ka sla pyrthei.
Shillong,7 Lber:Ka kong Testiphul Paliar kaba la shah  kem ha ki pulit naduh u nailur jong u snem ubala dep  hadien ba ka la mih ka jingkynnoh ba ka la pyn huri hura ha ka shnong  Dum shohkshoin, bad ba ka shnong ka la beh shnong ia ka haduh mynta kam pat ioh leit phai sha shnong lajong.
Ka la shah set  haduh 45 sngi ha pha tok  hynrei haduh myngta la leit rah ia ka sha ing bishar dang tang shi sien.
La ong ba ka daw ba katei ka longkmie kam lah shuh ban leit phai sha la shnong namarba u Secretary shnong u la ong ba ka shnong ka ieng beit ha ka rai  ba ka la shim myn shuwa ban beh shnong ia ka.
Ha ka 6 tarik mynta u bnai ka kong Paliar ka la leit sha  ki pulit ka Nong stoin PS ban pan jingiarap na ka bynta ban ujor, hynrei ki pulit ha ka jaka ban iarap ia ka ki la hukum pynban ia ka ba ka dei ban leit sha u Syiem.
Katei ka longkmie ka don ka jingsngew tmang ban ia don ryngkat bad ki khun lem bad ka kmie jong ka hynrei kam shym la ioh lad ban ia shong ia sah ryngkat.
Hynrei kham hadien dei hadien ba ka CSWO ka la wan ban tuklar ia katei ka kam  da kaba phah jingthoh chairperson ka CWC jong ka jylla ba ki pulit ki bthah ia ki bahaing ha sem ka kong Paliar ba kin wanrah ia ki khun ki kti jong ka sha thanad bad haduh mynta ka kong Paliar ka pynlut por ha thanad ryngkat ki khun jong ka.
Shillong,7 Lber:Ki pulit ka East Khasi Hills hapoh ka jingialam u bah M.Khar krang, Superitendent of Police ki la pynlong ia ka prokram kaba kham phylla mynta ka sngi ha Police Officer Mess ,Police Reserve.
Katei ka prokram kaba ki pulit ki la pynlong ka dei ka pro kram sam khusnam kyrpang na ka bynta ki saw ngut ki rangbah kiba la trei shitom bad kiba la pyni ia ki kam ba shlur jong kin a ka bynta ban iarap ia ki pulit.
Ki saw ngut ki ba la shah pynkup burom ha ki pulit ka District ki kynthup ia  ar ngut ki Chorkidar ne ki nongap iew ha iewduh u Jagat Biswa bad u  Dil Bahadur Budhatoki  bad ar ngut kiwei pat ki long u Oswin R Marak bad u Kenneth M Pala.
Ha kaba ia dei bad ka jingai khusnam sha kitei ki ar ngut ki nong apiew ha iewduh, u bah Kharkrang u la ong ba ha ka 19 tarik u rymphang ha ka por 1:30 baje shuwa ban kynjatshai  bad ha ka por ba baroh ka pyrthei ka dang ioh thiah lyngngai, ar ngut kitei ki rangbah kiba la palat ia ka 60 snem karta ki la leh ia ka kam phylla ha kaba ki pulit ki la ioh ban kem ia san ngut ki nongpyniap briew.
U SP u la iathuh ba katba u Biswa u dang iaid pahara ha Iewduh ha basa Doh masi, kynsan kynsan u la iohi ia san ngut ki briew kiba rah ia ka pla heh ha kti bad kaba pynsuba sniew eiei ia u bad ha kata ka por u la pyrta ban phah sangeh ia kitei ki 5 ngut, hynrei kitei ki 5 ngut ki la bret ia ka pla jong ki bad ki phet krad, bad hadien kata u Biswa u sdang ban kthong ia ki ryngkat ka jingiarap u paralok jong u u Budhatoki.
Ryngkhat ba ka dei ruh ka jaka ba dei iaid pahara ki pulit kiba iaid kylleng ka nongbah ha Mawlonghat, bad ryngkhat ruh ba 3 ngut na kitei ki 5 ngut ki la poi mareh ruma sha ka jaka ba don ki pulit pahara ki pulit ki la bat ia ki ban tohkit balei ki ia mareh.
Haba la tohkit kitei ki 3 ngut ki la sdang ban thok ia ki pulit bad ki la kam ba ki la mareh namar ba ki la shah kthong ha ki riew runar ki bym ithuh, hynrei ha katei ka por la wan mih kitei ki ar ngut ki chowkidar ka Iewduh ha kata ka jaka bad ki la iathuh ha ki pulit ba kitei ki lain gut ki dei kiba la phet krad bad kiba la ieh ia ka pla ha basa doh.
Kitei ki 2 ngut ki Chowkidar ki la ialam ia ki pulit sha kaja ba ki 5 ngut ki la bret ia ka pla hynrei kaba kham phylla ka long ba hakata ka pla ka don pynban da ka met iap hapoh.
Bad katei ka metiap ka dei ka jong u Uttam Marak u ba la shah pyniap ha  Kimling Restaurant, Motphran.
U SP u la iathuh ruh ba lyngba ka jingioh kem ia kitei ki 3 ngut ki pulit ki la kem haduh 9 ngut ki briew kiba donkti ban pyniap ia utei u samla  ha  katei ka Restaurant.
Haba phai sha ki ar ngut kiwei pat kata u Pala bad u Marak u SP u la ong ba ki pulit ki la ai khusnam ia ki namar ka jingtrei shitom jong ki kaba ki la trei ia ka kam kaba ki pulit ki hap ban trei.
U la ong ba kitei ki ar ngut ki la leh ia ka kambah ha kaba ki kem ia ar ngut ki briew katba ki dang tuh ia ka tape kali  jong kawei ka kali kaba la pynieng hajan ka Cathedral.
U la ong ba kitei baroh ar ngut kim dei kiba ia thuh ithaw para maki hynrei ki shimlang iaka juh ka jingkitkhlieh ban ym ailad ia ki jingsniew.
U bah  Kharkrang u la pynshlur ia ki paidbah ba kin ai ka jingiatreilang bad ki pulit na ka bynta ban ym ailad ia ki jingsniew ba kin jia ha kane ka jylla bad ban pynlong ia ka Shillong kum ka jylla kaba khuid.
Ki nongthohkhubor ki la ioh ban ia kren ruh ia u Biswa u Chowkidar ka Iewduh halor ka jingioh jong u Ia katei ka khusnam ha kaba u la ong ba um shym la shim ba ka long ka kam ba kyrpang ba u la leh hynrei ka dei ka kamram jong u kum u nongpeit ia ka iewduh ban iada bad ban ri ia ka.
“Nga khublei ia ki pulit kiba la ithuh ia ka kam  kaba nga la leh" ong u Biswa.
U Pala haba kren sha ki nongthohkhubor u la ong ba um shym la poi pyrkhat ban ioh khusnam halor ki kam kiba u la leh namarba u don tang ka jingmut ban iarap ia ki pulit hynrei ym ban khmih lynti ban ioh kano kano ka khusnam.
Shillong,7 Lber:Kum ka jingbteng ia ka jing ia kynduh bad ki nongmihkhmat jong ki 88 tylli ki VEC, jong ka Laskein C&RD Block,  ka Meghalaya State Planning Board ka la khot ia kitei ki VEC ban ia kren halor ki kam kiba mih na ki Central Scheme na ka Sorkar Kmie, kum ka MGNREGS, IAY, bad kiwei kiwei jong ka Sorkar, ka tnad Meghalaya State Planning Board, ka la pynlong ia ka jingiakren markhmat bad ki Rangbah Shnong, ki Secretary Shnong, ki Nongkitkam VEC kum ki Chairman, Secretary, bad ki seng kynthei jong 88 tylli ki Village Employment Councils (VEC) ha Laskien C&RD Block, ha ka 6 tarik u lber 2014 bad la ia kynduh ia ki palat 130 ngut ki nongmihkhmat jong kitei 88 tylli ki VEC kiba don hapoh u pud u sam jong ka West Jaintia Hills District, ban sngap ia ki jingai jingmut ki jingsngew jong ki halor ka jingtreikam jong ki bad khamtam ki jingeh ki jingmyntoi kiba la mih na ka scheme Mahatma Gandhi NREGS /NREGA ka scheme IAY bad kiwei kiwei.
Ha kitei ki jingialang baroh ki la pynpaw ia ka jingkmen ba ka scheme MGNREGS ka la long ka jingkyrkhu ia ki paidbah bad ka la pynkylla dur ia baroh ki Shnong ha katei ka thain, bad baroh ki mynjur ba ka scheme MGNREGS bad ki Scheme IAY (iing baduk) kiba dei ki Scheme jong ka Sorkar Kmie (Central Scheme) ki la kyntiew ia ka rukom im jong ki paidbah, bad ba katei ka scheme ka donkam ba kan dang iai neh namar dang bun ki jingduna kiba donkam ban pyndep.
Ia katei ka jingialang la plie da u Bah LT Tariang, MCS, Block Development Officer, Laskein C&RD Block,  ha ka jingiadonlang ki ophisar na ka tnad AH&VO, Agricultural /Horticultural Development Officer, bad la pyniaid ia kitei ki jingialang da u Bah.
John F Kharshiing, Co-Chairman, MSPB, & Chairman, Grand Council of Chiefs of Meghalaya, ha ka jingdonlang ki Gram Sevaks bad kiwei kiwei ki officer jong ka C&RD Block.
Ha katei ka jingialang baroh ki la kyrpad ia ka Sorkar ban kyntiew bad pynthymmai ia ka bai bylla sngi, ban pynbeit thymmai ia ki dor jong ki tiar(material) namar ka jingkiew dor, ban pyllait pisa ha ka por kaba biang, ban ai lad ia ki Block ban  siang rong bad pyntreikam hi ia ki Surok, ban pynjanai ia ki rukom ‘convergence’ bad la pynsngew ruh ia ka jingdonkam ban pynbeit thymmai ia ki rukom phah kam na ki tnad bapher bapher sha ki Block kaba long kaba khia ia ki nongtreikam ha Block.
Na ka liang u Co-Chairman, u la ia kynduh shwa ban sngap ia ka jingeh jong ki Gram Sevak, ban sngap bad sngewthuh ia ki jingeh kaba ki shem ha ki jingtrei jong ki bad ki la kyrpad ia ka State Planning Board ban thaw lad ban buh la ka jong ka Cadre khnang ban plie lad ia ki ha ka promotion namar kim don lad ban kiew kyrdan ha ka kam kaba ki trei.
Ki la pynpaw ia ka jingeh ha kaba iadei bad ka leit ka wan namar ka jingjngai ki Shnong na kawei ka jaka sha kawei ka jaka.
Halor ka jingdawa Civil Sub-Division, u Co-Chairman, u la ong ba un pyrshang ban iakren bad ba un sa rah ia kane ka khubor sha ki bor jong ka  Sorkar Jylla.
U Bah John F Kharshiing, Co-Chairman, MSPB, u la kyntu ia ki Shnong ban pynkhreh ia ka ‘Map’ jong ka Shnong, ka khana samari jong kawei pa kawei ka Shnong, u la kyrpad ia ki Dorbar Shnong kiba don ki Law Shnong ban phah jingtip sha u BDO bad sha ka office jong u khnang ban ioh ban ia kynduh kyrpang ia kitei ki Shnong kiba don ki khlaw Shnong.
U la kyntu ruh ia ki nongkitkam Shnong ban pyntip ia ka kyrteng ka jong ki President bad Secretary jong ki Dorbar Kur ne Seng Kur.
Nalor ki Rangbah Shnong, ki nongmihkhmat jong ki 88 tylli ki VEC ka C&RD Block Laskien kiwei kiba la ia kren ha katei ka jingialang ki long  i Bah C Lyngdoh, Dolloi Elaka Raliang, uba la ai ka jingkren ai khublei.
Shillong, 7 Lber:Ka jingiaseng ka KJP Synod Sepngi ka la sdang naduh mynhynin ka sngi palei ha Nongstoin haduh ka sngi u Blei katba ka jingiaseng KJP Synod Mihngi pat kan long ha ka Balang Presbyterian Myn so bad haduh mynta ka jingpynkhreh na ka bynta katei ka jingiaseng bah ka dang iaid shaid shaid.
Ka ingiaseng kan sdang naduh ka 13 tarik haduh ka 16 tarik mynta u bnai.
Ka kyrwoh na ki nongpyniaid balang jong ka Balang Presbyterian Mynso ka khot bad ka pdiang sngewbha ia baroh ki paid riew ngeit kham tam ha ka sngi u trai  Ba lang, ka la don ruh ka ingpynbeit na ka bynta cki nongwan ha katei ka jing iaseng.
LA kyrpad ia ki pra ba ngeit kiba wan na ka thain Nartiang haduh Khanduli ba kin sngewbha ban iaid na Nongjngi bad ynda la poi ha Samatan sa rung na ka  surok ban ialam beit sha Mynso ki dei ban  pynieng ia ki kali jong ki  shapoh shnong.
Kiba wan pat na ki thain Shangpung-Raliang kin wan na ka  surok uba iaid na Shangpung  sha Mynso bad pynieng kali hajan ka Jaka long Jingiaseng.
Kiba wan pat na Shillong bad kiwei kwei ba iaid na ka  National Highway 44 kin rung na ka Surok na Lad Mukhla bad pynieng ia ki kali ha ki jaka shwa ban poi ka Jaka long Jingiaseng.
Ia kiba wan pat lyngba ka shnong Jowai, kin rung na ka shnong Pasyih bad pynieng ia ki kali ha ki jaka shwa ban poi ka Jaka long Jingiaseng.
Ka Balang ka la pynbeit ruh ba kito kiba wan shwa ka 9 baje mynstep kin ioh ban rung beit shapoh ka shnong.
Shillong,7 Lber:U kyrtong ka sengCongress u Ma Thombor shiwat u la jop suk  ha ka elekshon na ka bynta ka shuki CEM namarba ym shym la don ba ia khun pyrshah ia u, katba u ma Laitsing Shylla u MDC ka Congress u la jop suk ia ka shuki Chairman ka JHADC khlem don ba ia khun pyrshah.
Lah ban pynkynmaw ba ka Congress ha Ri-Lum Jaintia ka la ioh ia ka ingbun paid kaba haduh 14 ngut ki MDC ryngkat ka jingwan ia sohlang ki MDC kiba la ia khun kum ki kyrtong shimet.
Haduh mynta ha JHADC ki la pyndep tang ia ka elekshon Chairman bad ka elekshon CEM bad kaba sah mynta ka long ba kin pynlong sa ia ka elekshon Deputy Chairman bad kiwei.
Ym pat shym la pynbna ia kano kano ka jingbynta kam EM.Shillong, 7 Lber:Ka shongsuk shong sain ka long kaba neh bad kaba biang bha ha kane ka shi snem ha ka jylla, baroh ki sngi ba kyrpang jong ka ri la rakhe da ka jingsuk, nalor ka jingpyniaid ia ka elekshon district council ka iaid beit wat hapdeng ka jingduna pulit, la ong u Lat ka jylla u KK Paul haba kren ha ka sngi sdang ka dorbar mang tyngka jong ka jylla hynne ka sngi Thohdieng.
Kane ka jingkren jong u Lat ka la phalang da kumwei pat ha kaba lah ban ong ba ka jylla Meg halaya ka jur bha ki kam pyntriem khamtam ha ka thain Garo Hills ha kaba ki kynhun seng runar ki iaid mih man ka sngi.
U la ong ba ka jinglong jingman ha ka jylla khamtam ha ka liang ka suk ka sain ka long kaba hun da ka jingpeitngor ki pulit bad ki bor pahara CRPF.Hynrei ha kawei ka liang, u la kynthoh ba ka jingnang kiew ki kam pyntriem ka GNLA ha ka thain West Khasi Hills bad ha Garo Hills ka dei ka kam kaba sngewkhia.
“Ki kam jong ka seng lehoh HNLC ka la duna ha kine ki snem namar ka jingpeitngor bha ki bor pahara khamtam ka jingwan rung nabar kum na Bangladesh", la ong u Lat.
U la ong ba ka jingiakren iapynbeit ha kaba iadei bad ka soskular bad ka ANVC bad ka sorkar pdeng bad ka sorkar jylla ka la poi ha kaban kut artad bad na ka liang ka sorkar, ka la kut jingmut ban pyndep ia kane ka kam shwa ban pynlong ia ka elekshon sha ka district council ha Garo Hills.
U la ong ba ka jylla Meghalaya ka don ka jingjrong lynter haduh 443 km ka khappud bad ka Bangaladesh, ka la iakynduh jingeh shibun na ka jingwan rung ki briew nabar khamtam ki kynhun seng lehnoh na kane ka thain North East.
Kumjuh u la ong ba ka Meghalaya ka don 884 km ka khappud bad ka Assam.
Halor ka kam iakajia pud, ka sorkar ka la iai pynlong ia ka jingiakren bad ka sorkar Assam ban iapynbeit ia ka jingeh ha ki jaka ba iakajia.
Hynrei ha kajuh ka por, ia ki kam pynroi dei ban pynpoi sha ki thain khappud khlem da bishni ne khang lad kawei ia kawei pat.
U la ong ba ha u 2013, 4137 ngut ki briew la lap kiba wan rung beain sha kane ka jylla, ha kaba 169 la pynshitom katkum ka ain bd 3698 la pynphai biang sha ki jaka ba ki wan.
Ban pynkhlain ia ka jingpeitngor ia ki briew ba wan rung nabar, ka sorkar ka la thaw ia ka Directorate of Infiltration.
Halor ki kam runar, u Lat u la ong ba 257 tylli ki jia man u bnai haba khein kyllum bad bun na kine, dei ki kam tuh kam thiem.
Ka jingkiew ha ka liang ka jingshah thombor ia ki kynthei ka long kaba sngewkhia.
U la ong ba ki kam runar ia ki kynthei bad khynnah ki la kiew sha ka 23.14 percent ha u snem 2013 haba ianujor bad u snem 2012.
Halor kane ka bynta, na ka liang ka sorkar ka la bynshet ha ka NEHU ban pule bniah bad ban wad ia ki daw balei ki kam runar ki jia ia ki kynthei bad ki khynnah ha kane ka jylla.
“Ban pynkloi ia ka jingbishar, ka sorkar ka la thaw ia ka Fast Track Court ha Tura bad ha Shillong", la ong u Lat.
U la kdew ruh ba ka sorkar ka la pynkhreh shaid shaid ia ka projek, pynlait na ka jingma bad pynlong ia ka nongbah Shillong kaba shngain ne Safe and Secure Shillong.
Ka Crime Criminal Tracking Netwrok System kan iarap ia ki paidbah ban buh ia ki jingujor jongki bad ki jingeh jongki lyngba ka jingiarap ka internet.
U la ong ruh ba ka sorkar ka la thaw ia ka Meghalaya Multi-Purpose Special Force kaban tip kum ka SF-10.
Ka jingpynkhreh ban pynrungkam ha kane ka bynta, ka dang iaid shaid shaid bad la leh ha ka rukom kaba khuid kaba shaid bad kaba hok, u la ong u Lat.
Shillong, 7 Lber:Ka UDP ka la tyrwa ia ka kyrteng jong u MLA ka South Shillong u Bah Paul Lyngdoh kum u kyrtong na ka bynta ka Shillong Parliamentary constituency sha ka Lok Sabha ha kane ka elek shon.
Ka jingialang jong ka Central executive committee (CEC) kaba long hynne ka sngi ha iingsah u President ka party u Dr Donkupar Roy, ka la rai ban ap ia ka jubab ba khadduh na ka KHNAM bad ka HSPDP ba kin ai ban pdiang ne em ia u kyrtong ba la tyrwa ka UDP.U working President ka UDP u Bah Bindo M Lanong haba kren sha ki nongthoh khubor hadien ba la wai ka jingialang, u la ong ba ka UDP kam pynbna ia u Bah Pual kum u kyrtong ka seng hynrei ka shu tyrwa sha kine ki para seng trai ri bad katkum ka jingiakren, ka party UDP kan ap haduh lashai ka sngi Saitjain ba kine ki ar tylli ki party ka KHNAM bad ka HSPDP kin ai ia ka jubab.
“Katkum ka jingiakren ha kine ki sngi bad haduh mynta, ka don ka dak ka jingkyrmen", la ong u Bah Lanong bad u la bynrap, kumba ki seng trai ri ki la iatreilang ha ka KHADC ban thaw ia ka All Regional Party Alliance (ARPA), la kyrmen ba kin long kumjuh ha kane ka MP elekshon ruh.
U Bah Lanong u la ong ba ka jingbuh por ia ki ban ai ia ka jubab lashai ka sngi, ka long namar ba ka elekshon MP ha kane ka jylla kan long ha ka 9 tarik Iaiong kaba la khim palat ka por.
Ka don ka por sa 29 sngi ban thep vote bad ka long kaba donkam ban pynbna ia u kyrtong namar ba ka MP constituency ka long kaba iar naduh Jaintia Hills sha West Khasi bad ka Ri-Bhoi district.
Shillong, 7 Lber:Ka Khasi Student Union (KSU) Central Body ka la ujor sha u Chairman Cum Managing Dierctor Meghalaya Energy Corporation Limited,MeECL bad kumjuh ruh sha u Director ka Corporate  Affair katei ka tnad halor ka jingkiew palat ka bording kaba ki paidbah ki la ud  bad shem jingeh ban siew.
Ka KSU ha ka jingthoh kaba la phah sha katei ka tnad ka la bthah ba ka tnad ka dei ban pynbeit noh ia baroh ki jingbakla bad leh mardor ia kane ka kam, lym kumta ka seng kam banse ban bthah ia ki paidbah ba kin ym siew ia ka bai bording kat bym pat lah ban pynbiang.
Halor katei ka jing kiew palat ka bording ka seng ka la iathuh ba ka la ioh bun ki jingujor na ki paidbah bad ka la leit ruh ban jurip ha kylleng ki jaka bad ka shem ba katei ka jingkiew ka bording kam dei tang ha ki katto katne jaka hynrei ka la long jan ha baroh kawei ka jylla, kumta dei hadien ba la jurip bha ka sa phah ka jingujor sha ki heh katei ka tnad ban shim khia noh mardor ia katei ka kam.
Ha ka shithi kaba ka seng ka la phah la soi da u bah Daniel Khyriem President bad u bah Auguster Jyrwa General Secretary KSU.Ha kawei pat ka khubor,  ka shnong  Mawkhar ka la phah da ka jingthoh sha u Assistant Executive Engineer ka Meghlaya Electricict Corporation Ltd (MeECL), Shillong Distribution halor ka jingkiew palat ka bait hang ding, kaba long haduh laishah na ka ba ju poi manla u bnai.
Ka kyrwoh na u Rangbah shnong ka Mawkhar u bah WHD Syngkon u la ong ba ki paidbah nongshong shnong ki kyndit ban iohi ba ka bait hang ding,  jong u bnai rymphang ka la  kiew shaba palat kaba long laishah na kaba ju poi manla u bnai.
Ki paidbah ki la pynpaw ka jinglyngngoh namarba kim shym la don karkhana kaba ki pyniaid bad nalor baa k don ka jingtyngkai bording ka sorkar (load shedding) ka bai bording pat ka nangkiew.
“Ngim shym la don karkhana kaba rit ne kaba heh" ong ka shithi u Rangbah shnong  sha ka MeECL uba la bthah ba kin peit bad jurip bha ioh ba lehse ka lah ban don ka jingbakla haba khein ia ki bill light ne kiwei pat ki jingbakla kiba ka tnad ka tip kham bha.
Lah ban kdew ba u bah Syngkon u la ai kopi ia katei ka jingthoh sha u Myntri ka tnad bording ka jylla u Clement Marak, sha ka MLA ka Mawkhar ka kng Roshan Warjri kaba long ruh ha ka juh ka por ka Myntri ka kam pohing , bad sha u Deputy General Manager, DGM  Distribution MeECL.Shillong,9 Lber:Ki shipai  Border Security Forces (BSF) ki la pyntip ba palat  60 tylli ki ktem jong ki lehnoh na kane ka thain shatei Lam Mihngi ki don ha Bangladesh, bad ia ki kyrteng ki jaka riehe tngen ki seng lehnoh ki BSF ki la aiti sha ki shipai iada pud ka  Bangladesh ka Border Guards of Bangladesh (BGB) bad ka la kyrpad ia ki shipai Bangla ban pynpra ia kateui ka ktem jogn ki kynhun lehnoh.
Ki BSF ki la iathuh ban a kitei ki 60 tylli ki ktem ar tylli ki dei ki jong ka seng HNLC ka kynhun lehnoh nangne na Ri-Khasi bad ar tylli pat ki dei ki ktem jong ka kynhun ba la pait la pra na ka ANVC ka A’chik National Volunteers’ Council –Breakaway (ANVC-B).
Ki shipai BSF ki la pynlong ia ka jingkynduh kaba lai sngi bad ki shipai jong ka BGB hangne ha nongbah Shillong ha ktem ki BSF na ka bynta ban ia phylliew jingmut bad ban ia syllok ha kaba ia dei bad ki kam lehnoh, la pynlong ia katei ka jingiakynduh naduh ka 6 haduh 9 tarik mynta u bnai.
“Ngi la ai haduh 60 tylli ki kyrteng jong ki jaka rieh tngen ki seng lehnoh ka NE ha Bangladesh sha ki shipai iada khappud katei ka Ri" ong uSudhir Kumar Srivastava, IG, BSF Assam Frontier  haba kren sha ki nongthoh khubor mynta ka sngi.
U srivastava u la ong ba na ka liang ka tnad ka la buh rurh ka jingkyrpad ha ki shipai Bangla ba ki dei ban leit pynpra ia baroh kitei ki ktem kiba la jer kyrteng.
Nalor ki ktem jong ka ANVC-B bad ka HNLC kiwei pat ki ktem jong ki kynhun seng lehnoh ki kynthup ia ki ktem ka United Liberation Front of Assam (ULFA) bad National Democratic Front of Bodoland (NDFB) jong ka Assam, ka  PLA bad Kanglei Yawol Kanna Lup (KYKL) ka Manipur,  ka NSCN (IM) ka Nagaland nalor ka Tripura’s National Liberation Front of Tripura (NLFT, ong ki heh BSF.U Srivastava u la ong ba ki ktem jong kitei ki kynhun seng lehnoh ki don ha ki khlaw barben jong ki thain khappud ka Bangladesh ha kaba ym shym la don ki BGB kiba pahara hangta.
Na ka liang uBrig General Habibul Karim, Region Commander North East Region, uba la ialama ia ki dkhot ba 20 ngut jong u na Bangladesh u la kular ban shimkhia ban pynpra ia kita ki ktem kiba don ha ki thain shatei ka Ri-Bangladesh.
U Srivastava u la ong ruh ba ha ka jingkren u heh shipai ka Bangla u la ong ba katkum ki kyndon jong ka tnad iada khappud ka Bangla ym shym la shah ia kino kino ki kynhun ban thaw ktem ha ki jaka khappud.
Lah ban kdew ba ha katei ka jingialang la wan ban ia shim bynta da ki inspectors general jong ka Meghalaya, Assam, Tripura, Mizoram  bad  Cachar frontiers ki shipai  BSF  kumjuh ruh la wan ban sakhi da ki nongmihkhmat ba la phah da ka Ministry of External Affairs.
Ha kateika jingialang nalor ki kam lehnoh la ia kren ruh ha kaba ia dei bad kiwei pat ki kam kum ka ka kam khaii tuh lyngba ki khappud jong ar tylli kitei ki ri bad kiwei.
Shillong, 9 Lber:Ka East Khasi hills  District Election Officer ka la pyntip ba ka Election Commission of India ka la buh ia ka Special Camp ha ka 15 tarik u Lber ban pynrung kyrteng thep vote thymmai ia kito kiba la shah weng kyrteng na ka Electoral Roll.
Baroh ki Booth Level Officers kin don ha man ki polling stations naduh ka 10   tarik Lber, 2014 haduh ka 15  tarik Lber, 2014 ba kin pyniaid ia ka jingpynrung kyrteng.
U DEO u la ong ba tang ba la don ia ka Elector’s Photo Identity Card (EPIC) kam mut ban ki la don kyrteng ha ka Electoral Roll la kyrpad ia ki paidbah ba kin bishar bha la ki biang ne em ha ka electoral Roll.
Ka jingpynlong ia katei ka Special Camp ka long ban peit ia kiba dei ban weng bad ia ki bym dei ban weng.
Ki paidbah ha katei ka sngi ki dei ban wanrah ia ki sakhi kiba biang ban pynshisha ia ki.
Shillong,7 Lber:Ka elekshon Chairman ka la kut bad ka jing jop ka la leit sha ka kong Teilinia Thangkhiew, kaba sah mynta ka long sa ka elekshon CEM ka KHADC.Baroh arliang ka ARPRA bad ka KHUDA-II ki la dep thep kyrteng na ka bynta ban ia aireng ha katei ka elekshon ha kaba u bah Ardent Basa iawmoit u long u kyrtong ka ARPA katba u bah Pynshngain N Syiem u kyrtong ka  KHUDA-II.Katkum ka tyllong khubor ba la ioh lum la sngewthuh ba ka seng Congress kaba la ialam ia ka KHUDA-II, wat la ka la shah rem ha ka elek shon Chairman, hynrei haduh kam pat shym la shongthait ban thaw lad kumno ban ioh ia ka ingbun paid.
Ka dei na katei ka daw, ba ki MDC seng trai ri, khamtam, kito kiba dei na ka liang jong ka UDP, ki don mynta ha ki jaka rieh jongki, na ka bynta ban khanglad ia ki jingpynbieit jong ka seng Congress, ba kin ia trei lang noh bad katei ka seng, ha kaba thaw ia ka Executive Committee thymmai ha KHADC.U nongthoh khubor, u iakren bad uwei na kiba iajan bha bad ka kynhun seng trai ri, u iathuh ba ka jingthwet jong ki Congress, ka dang iai bteng haduh mynta ka miet, ha kaba ki kwah ban pynbor ia ki MDC jong ka seng UDP, ba kin leit noh ban ai jingkyrshan sha katei ka liang pyrshah, ha District Council.
“Dei na kata ka daw, ba la hap ban pynsah ha ki hotel", ula ong shuh shuh.
Kam dei tang kata, hynrei ka mih sa kawei ka jingiakren ha kine ki sngi, ba nalor U bah Ardent Basaiawmoit, uba dei U CEM bad ka Kong Teilinia Thangkhiew, kaba dei ruh kaba iajan bad U bah Ardent; ka wan ka jingkylli, la U Bah Ardent, un ai shuki Executive Member ne em ia arngut kiwei pat ki MDC HSPDP, kiba la shim, ba ki dei kiba don hajan bad U bah Hoping bad kitei ki long U bah LG Nongsiej bad U bah KP Pangniang, kiba la jop ruh ar sien kynthih, kum ki MDC ha kane ka sien kaba mynta.
Shillong,  9 Lber:U Bah Ardent Miller Basaiawmoit u nongialam ka All Regional Parties Alliance (ARPA) u la shah jied kum Chief Executive Member (CEM) ba 26 jong ka Khasi Hills Autonomous District Council (KHADC).
Katba u Bah Pyniaid Sing Syiem u MDC na Sohryngkham ua la shah jied kum u Deputy Chairman ka Khasi Hills Autonomous District Council (KHADC).
U Bah Syiem udei u Symbud Lamphang ba dang kham rit ka rta ban shimti ia kane ka kam ha ka Council.
U Bah Basaiawmoit u dei u Vice President jong ka HSPDP, un ialam ia ka Executive Committee (EC) na thymmai hadien ba u Bah Pynshangainlang N Syiem ka KHUDA – II la weng nog ia ka jingia tynjuh bor ba long hynne ka sngi ha iing Dorbar.
Ka Kong Teilinia Thangkhiew ka Shongknor ka KHADC ka la pynbna ba u Bah Basaiawmoit u la shah jied kum u  CEM khlem don ba ieng pyrshah ia u bad kumjuh ruh ia u MDC ka Sohryngkham u Bah Pyniaid Sing Syiem u la shah jied kum u Deputy Chairman.
Hadien ba u Bah Basaiawmoit u la shah jied kum u CEM ka KHADC u la khot ia ka jingiatreilang bad ka jingkyrshan ia baroh kidkhot jong ka  District Council ban pynurlong ia ka jingthmu jong ka ri bad ka jaidbynriew.
Haba ia nujor ia kane ka Council kum ka lieng ha kaba ma u un long kum u kapten, u Bah Basaiawmoit u la ong ba kum u Kapten u niah beit ia ka lieng hynrei ka shong ha ki dkhot ba kin iatreilang ym ban pynpei thliew ia ka lieng ba kan ngam.
“ Nga la kut jingjingmuut ban shakri ia ki paidbah jong ka ri ym na ka bynta ka shuki", la ong u Basaiawmoit.
U la ong ba u la pdaing sngewbha ia ka jingai jingmut jong ka liang pyrshahbad u la ong ruh ba lada ki dkhot ka liang pyrshah ki pynsniew ia ka lieng ba kan ngam noh shiteng por ki hap ai ia ka jubab sha ki paidbah.
U la ong ruh ba ka thong jong kane ka EC ba thymmai mynta kan long ban pynneh pynsah ia ka riti dustur ka khyndew ka shyiap bad ka jinglong kyrpang jong ki briew.
Haba shim bynta ha kane ka jingkren u CEM barim ka KHADC u Bah Pynshngainlang N Syiem u la ai khublei ia u Bah Ardent ba u la shah jied kum u CEM bad u la kular ba na ka liang pyrshah kin ai ka jingkyrshan.
U Bah Pynshngain u la ong ba don ki khep khep ba ngi hap ban iatreilang na bynta ka bha ka miat jong ka jaidbynriew ban wanrah iaka jingkylla ha kane ka Council.
U Bah Syiem u la ong ba ka Council ka donkam ban long iatylli bad u la ai nuksa kum ka jingdawa ia ka Para 12 (A) Sixth Scheduled ban pynkhlain ia ka Council.
Haba pynpaw ia ka jingshaniah hapoh ka jingialam thymmai kum u CEM, ki dkhot ba iashim bynta ha ka jingiakren, ki la kyntu ia u CEM ban peit bad ban leh eiei na ka bynta ki paidbah kiba sah ha khappud bad ka Assam kiba iakynduh shibun ki jingeh nalor ka jingpynmih hukum ka National Green Tribunal ban khang ia ka jingtih shyiap ha Khasi hills.
Ha kawei ka liang, u Bah Basaiawmoit u la ong ba un leit ban aiti ia ki kyrteng jong ki EM ha ka sngi Nyngkong sha u Lat ka jylla u KK Paul  la sngi Nyngkong ba un ai ia ka jingmynjur.
U Bah Basaiawmoit u la ong ba ka ARPA ka la ai Deputy chief executive member sha ka UDP nalor lai ngut ki EM, bad kumjuh ka KHNAM.Na ka liang ka HSPDP k iban long EM ki long ka Kong Grace Mary Kharpuri, Bah PK Pangniang bad Bah LG Nongsiej katba na ka KHNAM lah ban shimti u Bah Adlebert Nongrum,Bah Latiplang Kharkongor bad Bah Process T Sawkmie katba ka UDP ym pat tip thikna.
Shillong,9 Lber:Baroh ki MDC kiba dang shu shah jied na ka seng HSPDP, ki la ioh lut ia ka bhah ha ka EC ba thymmai jong ka KHADC hapoh ka jingialam jong u bah Ardent Basaiawmoit kum u Chief Executive Memeber hynrei tang uwei na ki un duh bhah.
La iohi ba ka HSPDP ka la bat ia ka kam Chairman bad Deputy Chairman kumjuh ruh ka kam CEM kata lai ngut ki MDC  jong ka ki la ioh bhah.
Katkum ka jingteh jong kitei ki seng riewlum kiba don hapoh ka ARPA ka HSPDP ka dei ban don 4 ngut ki EM , ka KHNAM 3 ngut bad ka UDP 4 ngut.
Kumba long haduh mynta sa lai ngut ki MDC ka HSPDP ki bym pat ioh bhah, hynrei katkum ka jingiateh uwei napdeng jong ki u lah ban duh noh ia ka bhah bad kat kum ka tyllong khubor la iathuh na ka HSPDP ki ban ioh long EM ki long  ka kong Grace Mary Kharpuri, u bah L.G Nongsiej bad  u bah P.K Pangniang.
Ka KHNAM kaba don saw ngut ki MDC ka ioh tang 3 ngut ban long  EM, katkum ki lad khubor la ioh jingtip ba ka na ka KHNAM  u bah James Ban Basaiawmoit u lah ban duh ia katei ka bhah , bad ka seng ka lah ban ai sha u bah Process T Sawkmie, u bah Adilbert Nongrum bad u bah Latiplang Kharkongor.
Ka UDP kaba don 6 ngut ki MDC ka don ia ka bhah ban ioh long EM haduh 4 ngut bad ka hap ban pynshong noh ia 2 ngut ki MDC jong ka, haduh mynta ym shym la ioh jingtip iano ka UDP kan ai ia kitei ki 4 tylli ki EM, hynrei katkum ki lad khubor la iathuh ba ka don bha ka jingiatan tyllai kaba jur hapdeng ki MDC UDP ban ioh ia ka shuki EM.La iathuh ba ka UDP, ka kwah ban pynrung shuki EM, ia U Bah Teinwell Dkhar, kum U Deputy CEM, nangta ia kiwei de kiba dang shu jop MDC, kum ka kong Rona Khymdeit, Bah Don Sumer bad U bah Hadrian Lyngdoh; ha kaba ki la mynjur ruh ba ki MLA, kiba long MDC, kim dei satia ban kwah shuki EM eiei satia, katba ha kine ki sngi, la iathuh ba U bah Brol Nongsiej, u kwah bha ba un ioh rung ialade kum U Executive Member ha katei ka EC ha KHADC.Shillong, 8 Lber:Ka KHNAM bad ka HSPDP kim pat lah ban rai, la kin pdiang ne em,  ia U Bah Paul Lyngdoh, uba dei u kandidet ka UDP, na ka bynta, ban pynieng na ka bynta ka MP elek shon sha ka Lok Sabha.
Ka UDP ha ka jingia lang myn ha ka sngi thohdieng ka la phah sha ka HSPDP bad ka KHNAM, la ki la pdiang ne em ia u Bah Paul kum u kyrtong mon lang ha kane ka elekson MP.Hynrei haba kren hynnin, ka sngi ha ka jing shah jied kum u CEM ka KHADC u Bah Ardent Miller Basaiawmoit u la ong ba na ka liang jong ki ruh kin phah ia ka kyrteng jong u kyrtong jong ki ba ki la rai, hynrei kan shong ha ka jingia rai lang iano yn pynieng.
Kham mynshwa ka HSPDP bad ka KHNAM ki la rai ban kyrshan ia u Rev PBM Basaiawmoit ha kane ka elekshon MP.U Bah Ardent u la ong,  hynrei ha ka sain pyrthei ka lah ban don ka jingkylla ha kaba kin sa shong pyrkhat bad kin sa ai ia ka rai ha kine ki sngi.
Ha kawei ka liang, ka thymmei khubor kaba la ioh na ka KHNAM, ka la pynpaw ba kam kwah ia u Bah  Paul bad ki kwah ban wad da uwei pat u kyrtong ban long u kyrtong monlang na bynta kane ka elekshon MP.U Bah Ardent u la ong ba ka HSPDP kan tyrwa da uwei u kyrtong, hynrei kan nym pynbor bad kan shong ha ka jingiarai lang jong ka ARPA.“Haduh mynta ki dak ki shin ki biang hynrei  kin sa ai ia ka rai ha kine ki shi sngi ar sngi", la ong u Bah Ardent.
Shillong,9 Lber:U bah Rana Khar kongor uwei na ki nong rwai ba pawnam ka Ri Khasi uba la pyniasoh dang shen bad ka seng UDP, mynta ka sngi u la weng noh ia lade na ka jinglong dkhot na katei ka seng, u bah Kharkongor u la bat ia ka kam President jong ka Umpling Unit bad u la pynbna paidbah ba u la ieh noh ia ka jinglong dkhot na ka UDP naduh ka 8 tarik ulber.
U la ong ba ka daw ka jingweng noh jogn u kam dei namarba kum u nongrwai bad u nongshna phlim Khasi uba ia noh synniang sha ka Jaitbynriew um kwah ban ia don bynta ialade bad kino kino ki seng sain pyrthei, u la kyrpad ia baroh kiba mong bad kiba sngewsih halor ka jingiehnoh kam jong u ba kin ym sngew eiei.
Shillong,9 Lber:Ka All Regional Party Alliance (ARPA) ka kynhun ba ioh ia ka bor synshar ha KHADC kaba kynthup ia baroh ki seng riewlum ka UDP,HSPDP,KHNAM ka lah ban pra noh tang hadien ka elekshon MP, kat kum ki lad khubor ba la ioh lum la ioh jingtip ba ka rai la ka ARPA kan neh ne kan hap noh dei tang hadien ka elekshon MP Lok Sabha.
Ka daw kaba la pynap shrip ia ka ARPA ka dei la ka HSPDP bad ka KHNAM kiba la pynbna ba kin ai ka jingkyrshan ia u kyrtong ka PCF u Pastor Basaiawmoit katba mynta pat ka UDP kaba don lang ha katei ka kynhun ka la pan jingkyrshan na baroh ki seng riewlum ban kyrshan ia u kyrtong jong ka u bah Paul Lyngdoh.
Kumba ka long mynta ka UDP ka donlang ha ka ARPA bad haba phai sha ki san snem ba la dep ka la ia donlang bad ka seng Congress hapoh ka KHUDA haduh ban da kut ki san snem.
Lada jia ba ki seng riewlum kim ai ka jingkyrshan ia u kyrtong ka UDP ha kane ka elekshon MP kumba ki lapynbna ba kin kyrshan ia u Pastor Basaiawmoit, ka UDP ka lah ban phet noh na ki seng riewlum bad ka lah ban pyniasoh sha ka seng Congress.
Ka ARPA haduh mynta ka don 17 ngut ki MDC bad 6 ngut ki dei na ka UDP bad lada jia ba ka UDP kan phet noh ka ARPA kan sah sa tang 11 ngut kaba mut ka la duh ia ka jingbun paid.
Shillong, 9 Lber:U J K  Sinha, u dkhot ka  tnad National Disaster Management Authority (NDMA), New Delhi haba kren sha ki nongthohkhubor ha ka kamra jingialang kaba don ha  ophis jong u  Deputy Commissioner Office, Shillong ula pyntip ba ha ka 10 tarik mynta u bnai kata lashai ka sngi ka tnad kan pynlong ia ka  Mega Mock Exercise  kum shibynta ban ai jingtip sha ki paidbah ia ki lad jingiada ba  ki hap ban pynkhreh  lada jia ba u jumai bah kum ha ka snem  un khie biang sa shisien ha nongbah Shillong.
U Sinha u la ong ba ka jylla Mehgalaya bad kiwei pat ki jylla ka thain shatei lam mihngi ka hap hapoh ka Zone V kaba ki stad ki la shim jingkhein ba ha kano kano ka por u jumai bah u lah ban khie biang.
U la ong ba ka thong ba kongsan ba la thmu ban pynlong ia katei ka prokram ka long ban ai jinghikai sha ki paidbah shaphang utei u jumai  bah bad ban pynkhreh lypa ialade ban lait na kano kano ka jingjia.
Kiwei pat kiba la ia donlang ha katei ka jingialang ki long u  P.K.Srivastava, Principal Secretary, ka kong  L.Kharkongor, Commissioner and Secretary, Revenue and Disaster Management, u  Sanjay Goyal, Deputy Commissioner bad u  Shri Shivajee Singh, Senior Consultant, NDRF (NDMA).
Shillong,9 Lber:U Shri D.S Yadav, DGM ka  M/s Star Cement u la ujor sha ki pulit ka  Khliehriat PS ba ha ka 6 tarik mynta u bnai, ki runar ki bym ithuh ki la tuh ia kawei ka kali Bolero kaba don ia u nombar ML 04 A 9344 na katei ka karkhana pynmih dewbilat kaba don ha Lumshnong.
Ki pulit ki dang tohkit ban lap ia kiba donkti ha katei ka kam tuh kali.
Shillong, 9 Lber:U MDC ka Mawlai u Bah Process T Sawkmie ha ka 7 tarik mynta u bnai u la leit ban iakynduh ia u Parish Priest Ka Mawlai Parish, kum ka dak ka jingsngew burom ia u, hadien ba ka constituency ka la jied ia u kum u MDC.U Bah Sawkmie u la kynduh kum ka jingsngew burom ia ka Mawlai Parish bad ruh ban tyrwa ia ka jingiarap na ka bynta ki skul kiba bun kiba hap hapoh ka Parish, namar don bun ki LP skul kiba hap hapoh u Phadar.
Ha kane ka jingiakynduh, u Parish Priest u la pynkynmaw ba ka matti u Bah Process ka nang neh haduh mynta namar ka Maruti Van kaba u ai shiphew snem mynshwa ka dang don bad dang neh haduh mynta.
Ha kane ka jingleit iakynduh jong u Bah Process, la iadon lang ki Rangbah, ki Kertakist, ki dkhot ka Parish Council hi baroh kawei.
Shillong, 9 Lber:Ka Dorbar ki Khlieh Nongsynshar Grand Council of Chiefs of Meghalaya ( kaba kynthup ia ka Federation of Khasi States, Ka Dorbar Ki Khlieh Nongsynshar Ka Ri Hynniewtrep, Ka Dorbar Ki Dolloi, & Council of Nokmas) ka la ai khublei ia ki nongbat kam ba thymmai ka KHADC bad JHADC ba kynthup naduh ka  Kong Teilinia Thangkhiew, Chairperson, KHADC, u Bah Ardent M Basaiawmoit,  Chief Executive Member(CEM) KHADC, u Bah Pyniaid Sing Syiem, MDC, Deputy Chairman, KHADC, bad ia u Ma Laitsing Shylla, MDC Chairman, JHADC, Ma Thombor Shiwat, MDC, Chief Executive Member, (CEM) JHADC,  kiba la shah jied dang shen kum ki nongpyniaid jong ka Khasi bad Jaintia Hills Autonomous District Council.
U Bah John F Kharshiing, Chairman Ka Dorbar Ki Khlieh Nongsynshar Ka Ri Hynniewtrep, Spokesperson, Federation of Khasi States, ha ka kyrteng ki Khlieh Nongsynshar ka bri Hynniewtrep, u la ai khublei kumjuh ia baroh sanphew phra (58) ngut ki MDC KHADC (29) bad JHADC(29).
Ha ka juh ka por na ka liang ka Dorbar ki la kyntu jur ia baroh 58 ngut ki MDC kiba la shah jied hapoh JHADC bad KHADC ba kin thaw lad ban pynjanai ia ki ain  khamtam jong ki 53 + 1 tylli ki Hima/Elaka, ha Khasi Hills bad 18 +1  Elaka ha Jaintia Hills, kiban long ka stieh ia ki khun ki hajar ha kane ka juk kaba mynta ha kaba ki ia kren beit tang da ki Ain bad ki Rule.
Shillong,9 Lber:Ar ngut ki nongkhaiidrok ba shyrkhei kiba la shah kem ha ki pulit mynshem snem na Madanrting ki la shah rai pynrem ha ka ing bishar bad la pynshitom ia ka da kaba set phatok khlem buh por, kitei ki ar ngut ki snar khaii drok ki dei kiba la tip kyrteng kum ka Vuli Hmar 40 snem ka rta bad ka Mawi Hmar  18 snem.
Halor katei ka jingshah rai pynrem kitei ki ar ngut ki kynthei ba khaii drok ka CSWO bad ka HNPF ka la pynpaw ia ka jingsngew nguh ia ki pulit hapoh k ajingialam u SP Crime u bah Vivek Syiem namar ka jingsted jong ki ban wan shimti kloi ia kitei ki nongkhaii drok.
Lah ban pynkynmaw ba ia kitei ki  arngut ki nongkhaii drok ba ioh kem da ki dkhot ka HNPF Jowai Circle bad CSWO ha ka 19 Tarik Nailur 2012 da ka jing pynap shrip ha Petrol Pump Demthring ha ka por 7.00 baje janmiet.
Na kine ki kynthei die droks, ka Vuli Hmar 40 snem ka rta bad ka Mawi Hmar  18 snem, ki pulit ki la ioh ban kurup ia u droks Heroin uba la thep ha ki tin Golden.
La ioh ruh ban kurup shuh shuh ia u droks na iing sah jong ki ha Demthring Block-1.
Shillong, 9  Lber:Ka jing ai tiket hynnin ka sngi, na bynta ka Tura, ka la shu kylla kam biria noh, haba la pynmih paidbah, da ka kyrteng jong U Zenith Sangma, katba ka tiket, ka dei kaba la ai sha U Daryl Momin, uba dei u ksiew jong u myntri rangbah barim, U Capt WA Sangma.
Ka la don ka jing lyngngoh bad kulmar jingmut jong kiba bun, haba la mih da ka ky rteng jong U Zenith, uba dei u para jong U Mukul Sangma bad u myntri ba mynta jong ka tnat ialehkai jong ka sorkar Jylla.
Halor katei ka jingbakla, la sngewthuh ba U Mukul Sangma, ula hap ban pynshai sha ki kotkhubor, ba ka kyrteng jong U Zenith, ka dei tang ka jingbakla, hynrei, u kandidet, uba la mynjur da ka AICC, dei U Daryl Momin.
U Daryl William Cheran Momin u ksiew jong u Myntri Rangbah ka jylla u Capt WA Sangma.
Ka AICC ka la pynkhamti ia ka tiket ha u Momin ha ka jingpynlait ia ka thup kyrteng ba nyngkong ha kane ka sngi Saitjain.
Shillong,9 Lber:Ka Dorbar Grand Council of Chiefs of Meghalaya (kaba kynthup ia ka Dorbar ki Khlieh Nongsynshar Ka Ri Hynniewtrep, Federation of Khasi States, Sirdarship,Ka Dorbar Ki Dolloi, & Council of Nokmas) ka pynpaw ia ka jingsngew lem halor ka jingkhlad noh u Ma Batskhem Lyngdoh, Dolloi Elaka Rymbai, bad u Joint Secretary, Grand Council of Chiefs of Meghalaya, Jaintia Hills District, ha ka 7 tarik mynta u bnai.
Ka Dorbar ki Khlieh Nongsynshar ka la pynpaw ba ka jingkhlad noh jong u Rymbai ka long ka jingduh nong kaba khraw ia ki khun ki hajar, ki khun ki pyrsa, ki ksiew, ym tang kum u kpa hynrei kum u nongialam jong kathain baroh kawei.
U Ma rymbai u la bat ia ka kam  u Dolloi la jan 20 snem (1993-2014).
Shillong,10 Lber:Ki pulit ka jylla mynta ka sngi ki la ioh ban kem ia u Winslow Phawa, 27 snem karta uba dei ruh u   Asst.Engineer ka tnad Directorate of Fisheries uba la dawa pisa na u para nongtrei ba kham rit jong u u junior Engineer katei ka tnad.
Hadien ba la ioh ka ingujor na u Shri KN Kumar IAS, Principal Secretary, Fisheries,  ki pulit  mynta ka sngi ki la pynap shrip ia utei u Engineer ba dawa pisa jubor na u para nongtrei,  ha kaba ki la ioh ban kem ia u pyllein pyllein katba u dang pan ia ka tei ka pisa ba T.2 lak tyngka.
Na utei u Engineer ki pulit ki la ioh ban kurup haduh T.50 hajar tyngka.
ki pulit ki dang pynlong ka jingtohkit.
Shillong,10 Lber:Ka seng Congress kham mynshuwa ka la dep pynbna ba kan pynbna noh ia u kyrtong ka seng lashai ka sngi balanng ka 12 tarik u lber, kham ha shuwa ia kane ka la dep pynbna ba kan pynbna noh ha ka 9 tarik mynta u bnai, hynrei la ioh jingtip ba na ka daw ba ka don ka jingiatan tyllai kaba jur hapdeng ki ar ngut ki kyrtong u bah Ronnie V Lyngdoh bad u Ma Vincent Pala ka la pynlong ia ka seng ba kan pynjlan biang ia ka tarik pynbna kyrtong sha ka 12 tarik.
La iathuh ruh, ba ia mynta ka jing ia knieh tiket, ka long hapdeng  U bah John F Kharshiing bad U Ma Vincent Pala, ha kaba ka kyrteng jong U Bah Ronnie, kam don shuh ha khmat.
Haba phai sha ki seng riewlum pat kiba la kwah eh ban pynieng bad ban kyrshan tang ia uwei u kyrtong mynta ka kynti  ki la khot jingialang mynta ka sngi, hynrei na ka daw ba baroh ki seng riewlum kim shym la poi lut , kim shym la lah ban jied ia u kyrtong monlang jong ki, bad kin sa pynlong biang sa kawei pat ka jingialang lashai ka sngi  iathuh ki lad  khubor.
Lah ban pynkynmaw ba haduh mynta napdeng ki kyrtong ki ban ia aireng uba la thikna dei tang u Pastor PBM Basaiawmoit u kyrtong ka PCF katba na ka liang ka UDP ka la tyrwa ia u bah Paul bad ka jingiakren ia sngewthuh hapdeng ki seng riewlum ka dang iaid shakhmat, namar ba kham mynshuwa ka KHNAM bad ka HSPDP ki la pynbna ban kyrshan ia u Pastor Basaiawmoit.
Khluit tar, ka ia knieh tiket,U Ma Vincent &U bah RonnieShillong, 9 Lber:Ka jing ia tan tyllai, na bynta ka tiket Congress na Shillong, ka dei kaba jubor  bha bad katei ka la pynlong ia ka seng Congress, ha Delhi, ba kam lah ban rai ia u kandidet jongka, ha ka thup kaba nyngkong, ba la pynmih ha ka miet sngi saitjain.
Ka jing ia knieh tiket, ka la jubor bha, ha kaba jan baroh ki MLA jong ka seng Congress, ki la her lut sha Delhi, ha ka sngi thohdieng, mar ia wai ka dorbar Jylla, na ka bynta ban pynbor ia ki heh Congress ha Delhi, ba kin ai tiket, ia u briew, uba ki sngew mynjur ma ki.
Kiba kham ha khmat, kiba leit ban ia kren pynbeit tiket sha Delhi, ki kynthup ia U Bah DD Lapang, President jong ka Meghalaya Pradesh Congress Committee (I), uba la shim, ba u dei uba iajan ia U Bah Ronnie Lyngdoh, nangta sa U Mukul Sang ma, myntri rangbah ka Jylla, Bah Prestone Tyn song myntri sorkar Jylla, nalor kiwei pat kiba kham bun na ki, ki leit ban kyrshan ia U Bah Ronnie Lyngdoh, kum u kandidet ba ki mynjur.
Ki lad khubor, ki iathuh ba U Ma Vincent, um don shuh ki MLA, kiba kyrshan ia u ha kane ka kynti, hynrei, tang kawei ka jingmyntoi, ka long ba u don pat ia kiba bun ki heh Congress ha Delhi, kiba dang kwah ban ailad biang ia u, ba un ialeh biang ha kane ka kynti ruh.
La iathuh ba U Mukul Sangma, u dang sah haduh mynta ha Delhi, na ka bynta ban pynbeit ia katei ka kynrum kynram bad ban shim ia ka rai kaba khadduh, ha kaba la ngeit ba ka tiket, kan lah ban mih paidbah, ha shwa ka 12tarik mynta u bnai.
Shillong,10 Lber:Kumba ju long manla u snem ban pynneh pyn sah ia ka Riti ka Dus tur jong ka jaitbynriew Khasi, ka  Elaka Umniuh-Tmar  Sirdarship kan pynlong ia ka Shad Suk Mynsiem ha ka 29 bad 30 tarik u lber 2014.
Ka Elaka Um niuhTmar ka don ruh ia la ka jong ka rukom shad kaba la ju tip kum ka ‘Shad Beh Sing Khalai’ lane ka Shad Umniuh —Tmar.
Ka kyrwoh na u bah Premier Sing Khongbeh Chairman ka Shad Suk Mynsiem Elaka Umniuh –Tmar Sirdarship ka khot sngewbha ia baroh ki kur ki kha kiba najan bad ba jngai kumjuh ruh ki lok ki jor ba kin wan ia shim bynta bad  pynshngain lang ha katei ka sngi.
New York, 28 Nailar:Ka America, ka sngew thikna bha, ba ka Syria, ka la siat da ka lyer bih ia ki briew jongka bad katei ka dei hadien ba ki la ioh ban sngap tuh ia ka jingkren telephone, da u myntri iada ri jong katei ka Ri, kaba u iakren bad u heh shipai, uba donkti ha katei ka jingsiat lyer bih ia ki riew paidbah.
La iathuh ba mar ia dep jia, katei ka jingjia ba triem, ha ka sngi balang,  u heh sorkar jong ka Syria, ula iakren bad u nongialam jong katei ka kynhun shipai, uba ialam ban siat erbih ia ki riewpaidbah, ha kaba u pan ia ka jubab, kaba shai, ba ha kano ka dur, la siat er bih ia kitei ki riew paidbah.
Ia katei ka jingia kren telephone, la ioh ban sngap tuh da ki riew syntiat jong ka America bad mynta ka US, ka la sngew thikna, ba katei ka jingjia, ka dei kaba thikna bha, ba la leh da ka sorkar Syria.
Ka America bad kiwei ki ri sepngi, ki la pynkhreh bha, ban ther da ki bom bad ki tup ki man, ia ka Syria, ha kaba kan long ka jingther bom, kaba jubor bha, ban pynjem hi toin ia ka sorkar U Assad, kaba don ha ka jingialeh thma poh iing, kaba la neh haduh ar snem shiteng mynta.
Ha ka sngi balang ba ladep, la siat pyniap ia 1,200ngut ki riew paidbah hajan ka nongbah Damascus, ha kaba ka Syria, ka kyntait ba ka donkti ha katei ka jingsiat erbih.
Na ka liang jong u myntri iada ri jong ka Syria, U Faisal Maqdad, u iathuh, ba ula pyni sha ki pyrman jong ka United Nations, ba dei ki riew pyntriem bad ki riew ialeh pyrshah, kiba pyndonkam ia katei ka lyer bih lane ka sarin gas, ha ki jaka ba don katei ka jingshah hiar thma ha ka sngi balang ba ladep.
U Maqdad, u ong ba kitei ki riew ehrang, kiba pyndonkam ia katei ka lyer bih, da ka jingiarap jong ka United States, ka France bad ka United Kingdom.
Hynrei na ka liang jong U Secretery General ka NATO, U  Anders Fogh Rasmussen, u iathuh ba ki jingshisha, ki kdew ba uba donkti ban leh ia katei ka kam, dei U President ka Syria, U  Bashar al-Assad.
Ha kawei pat ka liang, na ka liang jong ka Israel, mynta ka sngi, ka la  lum lut ia ki shipai ba la shongthait jongka ba kin sdang ia la ka jong ka kam iada ri jongki bad ka la pynieng ruh ia ki nam ding bapher, kiba don ha sawdong jong ka Ri, kum ka lad jingiada, lada jia ba ki ri sepngi, ki hiar thma ia ka Syria.
Mynta ka la don ka jingpynkhreh ia ki tup ki man, sha ki bynta ba shatei jong ka Ri bad ka jingkhot ia ki shipai ba la shongthait ba kin sdang ia la ka jong ka kam bad la iathuh ba ki don ki shipai kiba ju mlien ha ki kam syntiat bad ki kam pynher liengsuin, ki la sdang biang ia la ka jong ka kam.
Shillong,28 Nailar:Ka jingpynap shrip ki pulit ia u Joint Director, Mechanical, ka Directorate of Agriculture u Bah Ropsil Lamare ka la sei soh ha kaba ki la ioh kem ia u ha ryngkat ki sakhi satar ba biang ha ka por ba u dang pdiang ia ka pisa ba u la dawa  kaba T.1 lak tyngka na kiba u la dawa na ka bynta ka jingpyntrei da ka kor puh shilum.
Ka khubor na ki pulit ka la iathuh ba u bah Lamare u la ju dawa pisa T.5000 hajar tyngka na ka bynta kawei ka kor puh shilum kaba la la pyniaid da ka M/S Horizon Marketing Tura bad utei u Bah Lamare u la dawa T.1 lak tyngka bad sa T.2 lak pat kaba yn pynpoi ia ha ka sngi nyngkong ka ban wan.
Hynrei  shuwa ba un ioh ia katei ka T.2 lak tyngka ha ka sngi nyngkong u la ngat noh pynban ha ka shrip ba la pynap da ki pulit kiba la  kem ruh  ia u  bad la pynngat ia u hapoh ka kyndon ain Prevention of Corruption Act 1988.
Shillong, 28 Nailar:Ka CORP Umiam Circle bad ka CSWO (I)  ka la lap ba bun bah ki dkhar kiba treikam ha ki kompeni bapher bapher kiba don ha Export Promotion Industrial Park (EPIP) kaba don ha Umiam, Ri Bhoi District.
Kine ki ar seng ki la lap ia kine ki dkhar ha ka jingleit jurip hynne ka sngi.
Kine ki ar tylli ki seng, ki la lap ha kitei ki karkhana ki jyllei bha ki bar jylla kiba wan ban bylla sngi, khlem ki kot ki sla ki sla kiba biang kum ki labour license ne EPIC.Ki karkhana kiba pynlong ia ka jingjurip ki long ka MDH Beverage Private Ltd, ha kaba la lap kumba 50 ngut ki bar jylla kynthei.
Hadien ka jingtohkit bniah na ki Manager ia ki kot ki sla jongki, la lap ba tang 14 ngut ki don labour licence ba la ai da ka KHADC, katba ha SM Poly Park ki don 15 bad ha Mawlong Saw-Cum Veneer Mill ki don 35 ngut ki bym don ki kot ki sla bad kiba bun ki dei na ki thain Upper Assam.
“Ki bar jylla, kiba wan trei bylla hapoh upud usam ka Meghalaya ki dei ban don ka labour licence bad ki trai shnong ki dei ban don ia ka EPIC ban pynshisha," la ong ki nongialam ka CORP hapoh ka jingialam u Secretary Eastern Zone, bah Korbius Lyngdoh, President Umiam Circle, bah Samlang W Pdahkasiej bad ka Genl Secrertary CSWO, Kong Christabell Wanniang lem bad kiwei ki dkhot.
U Bah Sam bad ka kong Christabel ki la maham ia kitei ki bar jylla ki bym don ki kot ki sla ba kin leit leit phai noh sha la ki shnong bad kim bit ban dangiai bteng ia ka jingtrei bad kumjuh ruh ki la ai por ia ki karkhana ha katei ka thain baroh ban pynbiang ia ki kot ki sla hapoh shibnai bad lada ki danglap hadien kin sa leh da kaba tyngeh pyrshah ia ki.
Kine ki ar seng ki la pynlong ia ka jingjurip da ka mynsiem sngewkhia ia ka jingwan rung kyrthep jong ki bar jylla ki la pynlong ia katei ka jingjurip ia ki karkhana ha Umiam, bad la lap ba katei ka jaka ka long kum ka ktem rieh tngen ki bar jylla ne ki riew sniew.
Ki la ong, ba ki kloi ban iatreilang bad ka Dorbar shnong Umiam na bynta ka bha ka miat bad ka suk ka sain hapoh shnong bad khamtam ban tehlakam ia ka jingwan rung ki bar jylla.
Halor kane ka jingioh mon ban rung ban mih ki bar jylla kin sa leit ban iakynduh ia ki heh ka tnad labour ka sorkar jylla.
Shillong, 29 Nailar:La ju ioh sngew ba ki nongrep ki ju ud ba ka sorkar kam ju pynbiang ia ki jaka buh mar hynrei kan long ka jingphylla ban shem ba kam long kumta bad katkum ka jingtip ba la ioh lum, ka jaka set mar ne ka cold storage kaba don ha Mawiong, la hap ban pyndonkam noh da kumwei bad ka daw ka long ba ki nongrep kim treh ban leit buh ia ki mar rep.
Lah ban ong ba ka jingpynkhreh ka sorkar ia ka cold storage ha Mawiong ka long sepei kai namar ki nongrep kim pyndonkam ia katei ka jaka ba la shna khnang na ka bynta ban buh ia ki jhur ki jhep jong ki.
Ha u 12 tarik u Nailar 1996, la sdang ka iadie ia thied ia u phan ha katei ka iew.
Ka jingdon jong ki nongrep rep ha katei kapor kalong kaba shongshit bha.
Da ka jingtreikam katei ka iew Dielang la pynlong ka jingiadie ia thied da u synsar, sla tyrpad bad u Phan.
Katkum ka jingtip ba la ioh u Rupang, namar ka jingbym wan ki nongrep ban pyndonkam ia katei ka jaka buh, ka sokar ka la hap ban shu ai wai noh ha ki riew shimet ban pyndonkam ban set ia kiwei ki marbam kum ki jingdih bad kiwei de.
Ia katei ka jaka la shna khnang na ki bynta ki nongrep ban buh ia ki mar rep kum u Phan u jhur bad kiwei kiwei de.
“Hynrei bun na ki nongrep kim kwah ban buh ia ki mar jong ki ha katei ka jaka bad ka sorkar ka la ai wai noh ia ki riew shimet ban buh ia ki mar bam jong ki",la ong uwei u ophisar sorkar.
Katei ka cold storage la buh khnang ban iarap ia ki nongrep ban lait na ka jingshah ban bein ha ki mahajon kiba thied dor tad bad haba ka iew ka hat kam long ban die namar ka jingtad palat, bad ha kum kane, ki lah ban leit buh shwa ia ki mar rep jongki bad kin sa die pat hadien ba la kham biang ka dor.
“Ki nongrep ki bym pat kwah die ia ki mar ne lada ki mar ki  hiar dor ki nongrep ki lah ban buh shwa ha katei ka jaka bad lada ki buh ia ki mar jong ki ki hap ban siew ha ka dor kaba rit", la ong.
Ha kane ka cold storage lah ban buh haduh kumba 3 bnai ei ei khlem pyut.
Ia kane ka cold storage la plie ha u snem 2001 da u Bah EK Mawlong bam kwai ha duwar u Blei, ha ka por ba u dang long kum u Myntri Rangbah jong kane ka jylla.
Ha kane ka jylla bun ki nongrep phan hynrei kaba sngewlynngoh ka long ba ki nongrep kim pyndonkam ia katei ka jaka bad la shu sepei kai.
Ha ka sngi saitjain haba u nongthoh khubor u la leit ban jurip ia katei ka jaka la lap ba ia katei ka jaka la pyndonkam da ki nongkhaii ha kaba ki buh ia ki mar bam mar dih jong ki.
La iohi ruh ba ki trok ki la wan ban pynhiar ia ki mar ban set ha katei jaka.
Ka sorkar naduh nyngkong ka la buh ia kane ka iew khnang ban iarap ia ki nongthied bad ki nongdie.
Ka sorkar ka la buh khnang ia kane ka iew khnang ban pyllait ia ki jingshah khniot bein jong ki mar rep ha ka dor ka mur.
Shillong,28 Nailar:Lashai ka sngi ki sengbhalang bapher ba pher,  kiba kynthup ia ki 10 seng kin leit ban ia kyn duh ia u Myntri Rangbah ka jylla u Dr.Mukul Sang ma ha ka por 3 baje janmiet  ban ia kren halor ka ILP bad kumba la mih ki jingkren ha ka jingialang paidbah kaba la long ha Motphran, la sngewthuh ba ka jingiakynduh Mukul lashai ka sngi kan long beit thik  ban ia kren tang ia ka ILP.Ka sur kaba la mih na ka jingialang ha Motphran la sngewthuh ruh ba lashai ka sngi ka dei ka rai ba khadduh jong ki seng bhalang ban ioh ia ka ILP, ne ban ia khih paidbah naduh ka 30 tarik myntau bnai.
Lah ban pynkyn maw ba ha ka jingialang kaba ki sengbhalang ki la pynlong ha Motphran ha ka 16 tarik mynta u bnai,  ki la pynsangeh noh ia ka jingthmu jong ki ban iaid paidbah sha Secretariat na ka daw ka jingshah khot jong ki ha u Myntri Rangbah ka jylla u Dr.Mukul Sangma ban ia kynduh ha ka 29 tarik mynta u bnai.
Ka High Level Committee halor ka ILP kaba la lam khmat da u myntri Rangbah ba-ar jong ka sorkar barim ka jylla u Bah Bindo M Lanong, ha kaba u Chief Secretary ka jylla ruh u long u dkhot , ki nongtrei sorkar bad ki sengbhalang ki la shim ia ka rai ha ka komiti jong ki ba donkam ban pyntreikam noh ia ka ILP, hynrei ia katei ka rai jong ka HLC, la kyntait da u Myntri Rangbah ka jylla u Dr.Mukul Sangma da kaba kynthoh ba ka ILP ka pynwit ia ka roi ka par, ka kam shang pyrthei bad kiwei pat ki jingpynkylla dur thymmai ia ka jylla.
Haba iakren bad U bah Joe Marwein, President ka FKJGP, ula pynsngew ba ka jingiakren lashai ka sngi, kan long beit halor ka mat jong ka Inner Line Permit Bill bad ula ong ruh ba ka jingiakren ruh kan dei beit tang bad u myntri rangbah, namar ba u ong “Kiwei kim lah ban rai ia kano kano ka phang".
“Ym dei shuh ban iakren ia kawei ka ar" ong shuh shuh U bah Marwein.
Haba la kylli biang pat, ba lada ka ILP, ka long em lashai ka sngi, U bah Joe, ula ong “Ka jingiakhih kan iaid beit" bad haba la kylli, la kan sdang naduh ka 30tarik mynta u bnai, utei u rangbah, ula ong ba ia katei, yn sa ia pynbeit, tangba ula pynthikna ba ka jingiakhih kan iaid beit shakhmat.
Shillong, 28 Nailar:Ha shwa ba ki sengbhalang, kin iakynduh lashai ka sngi, ia u myntri rangbah ka Jylla, ban ia kren halor ka ILP, hynrei U bah BM Lanong, myntri rang bah ba ar barim jong ka Jylla, haba iakren bad U Rupang, u ong “Nga la dep phah ia ka kai phod, ka shong ha ka sorkar bad ka dei ka kaiphod, kaba la kwah da ki sengbhalang bapher.
Ka jingkwah ki seng, nga kum u chairman, nga shu phah peit sha ka sorkar".
Haba la kylli biang, la u sngew kumno, na ka liang jong u, la ka long ne em ban pyntreikam ia katei ka ain, utei u rangbah, ula ong “Kata ka shong ha ka sorkar, ki sengbhalang, ki ong ka long".
La bteng biang U bah Lanong, ban ong “Lada ka sorkar hi ka kwah ban leh, ka thaw lad ka thaw lynti, kumno kam lah.
Lada ka sorkar ka mon, te ka lah, don hi kano ka bym lah ban leh" ula kylli.
“Lada kiwei ki jylla ki leh balei mangi ngim lah" pynkut utei u nongialam ba rangbah jong ka seng UDP, ha ka jingiakren da ka mobile bad utei u rangbah.
Shillong, 28 Nailar:Ka sorkar ka la kyrpad ia ki nonghikai kiba dang pynlong ia ka jingiakhih ban kiar noh da kaba shim da kane ka lynti namar ba kan ktah ia ka pule puthi jong ki khyn nah.
Ha ka jingpynlait khubor na ka sorkar, ka la ong, “Ka sorkar ka kut jingmut ban peit ia ki jing donkam jong ki nonghikai bad ka jingroi shaphrang ka pule puthi jong ki samla ka jylla, bad namarkata, la kyrpad ia ki nonghikai ba iakhih hapoh ka lama jong ka JACATAM ba kin sngewbha ban kiar noh ban pynlong ia ka jingiakhih kiban wanrah ia ka jingma ia ki khynnah skul bad ia ki nonghikai", la ong ka kyrwoh na ka sorkar.
Ha kajuh ka por, ka la ong ba ki jingdawa ba shongnia yn sa eksamin ka sorkar bad yn pynbeit ia ki jingduna katba lah.
Ha ka kyrwoh, ka sorkar ka la ong ruh ba ka sorkar ka la dep khot ia ki nonghikai ban iakren bad ka Commissioner bad Secretary ka pule puthi ha ka 16 tarik Nailar, bad ha ka 23 tarik hynrei ki la kyntait bad ki la shim pynban sha ka lynti ka jingiakhih.
Ha kawei ka liang, lashai ka 29 tarik Nailar, ki nonghikai skul bad kolej kin ym shim klas, hynrei kin shu leit soi kyrteng bad kin shu shongkai, kum ka dak ka jingpyrshah ia ka jingpyneh rang u Symbud Myntri Rangbah ka jylla u Dr Roytre C Laloo ban khlem khot iakren haduh mynta.
Lah ban kdew ba kham mynshwa, hapoh ka lama jong ka Joint Action Committee of All Teachers’ Associations of Meghalaya (JACATAM), ki don 10 tylli ki seng jong ki nonghikai naduh ki lower primary haduh ki kolej ha kane ka jylla ki bym dei jong ka sorkar.
Hynrei kham mynshwa ka sorkar ka la khot iakren ia ki bad ka Commissioner bad Secretary ka pule puthi hynrei ki nonghikai kim treh ban leit iakren namar ba ki kwah ban iakren beit bad u Symbud Myntri Rangbah ka jylla.
U Chairman ka JACATAM u Bah ED Nongsiang u la ong ba ki nonghikai kim kwah ban iakren bad ka shakri sorkar (Commissioner bad Secretary) namar ba man ba iakren, ym ju lah ban shim rai ei ei bad ka long tang ka jingleit shongkai bad dihsha.
Shillong, 29 Nailar:U Myntri Rangbah ka jylla u Mukul Sangma u la ong ba ka sorkar ka kut jingmut ban pyntrei kam da kiwei ki lad ban khang lad ia ka jingwan rung ki mynder sha ka ne ka jylla.
Haba kren mynta ka sngi, hadien ba la ia kynduh bad ki seng bha lang, u Mukul u la ong ba ka sor kar ha kine ki lai snem, ka la shim ia kiba bun ki lad ki lynti ban pynkhlain ia ki bor ka ain ban teh lakam ia ka jing wan rung ki briew sha kane ka jylla.
“117 tylli ki kam la mang na ka bynta ban pynkhlain ia ka tnad Directorate ka Infiltration bad ngin mang shuh shuh", la ong u Mukul.
U la ong ba ka sorkar ka la thaw ia ka Task Force ban khlieh da u Deputy Commissioner ha kaba ki tnad bapher bapher ki donkam ban trei ban peitngor ia ka jingwan rung ki briew nabar sha kane ka jylla.
U Myntri Rangbah u la ong ba ka donkam ruh ban pyntreikam ia ka National Population Register (NPR) ha ka jylla khnang ban pynshisha ia ki briew kiba long artatien ne kiba thmu ban thaw tuh ia ki kot ki sla.
U la ong ba ka sorkar lyngba ki ain, ka kwah ruh ban pynngat ia ki nongaikam ha ki par dewiong hapoh ka ain namar ba don ka jingiadei hapdeng ki nongai kam bad kito ki briew kiba shu wan rung beain sha kane ka jylla.
Ia kane la lap lyngba ka jingshem jong ki BSF kiba ju ioh bat ia ki briew ba wan rung beain sha India man ka por lyngba u pud u sam ba don ha kane ka jylla bad ka Bangladesh.
Shillong, 29 Nailar:Ka HANM ka la kyrshan ia ka pakhang shnong jong ki 10 seng bhalang ha kane ka jylla ban long ha ka 2 tarik Nailur ban wan.
Haba pynlait khubor hynne ka sngi, u Bah GK Raswai u la ong ba ka HANM ka kyrshan pura ia kane ka pakhang shnong ha ka jylla bad kyntu ia ki paidbah ban ai ia ka jingiatreilang.
Ha kajuh ka por ka seng pynrem jur ia u Myntri Rangbah ka jylla, u Mukul Sangma u bym shym la lah ban pyntreikam ia ka Inner Line Permit (ILP) ha kane ka jylla bad ka jingkyntait jongu,ka long ban ailad ia ki mynder ban wan shuh shuh sha kane ka jylla.
Shillong,28 Nailar:Ka KSU Mawkyr wat Circle ka la maham tyngeh ia ki Thei Khasi ka thain Mawkyrwat ba kin ioh lok dkhar bad kumjuh ruh ia ki kmie ki kpa jong ki ba kim dei ban pynshlur ia ki khun jong ki ban ioh lok da u dkhar bad lada ki kwah ban ioh da u dkhar ki dei ban ai jait ha u bad ban bud shisyndon ia u ym ban dang leh trai khlieh  hapoh ka Ri-Khasi tang na ka bynta ka jingmyntoi shimet jong ki.
Shuh shuh ka seng ka la dawa na ka sorkar ba la pynkup bor ban iada ia ka khyndew ka shyiap , ki riti ki dustur bad jinglong kyrpang ka jaitbynriew kum ki District Council (KHADC) ba kan shimkhia halor kamat shongkha khleh kaba lah ban wanrah ia ka jingduh jait ka jaitbynriew.
Ka KSU ka la dawa ruh na ka KHADC  ba ka dei ban ym ithuh Khasi shuh ia kiba ioh lok dkhar.
Shillong,29 Nailar:Ka All Meghalaya Contractor & Supllier Association ( AMC&SA) kan pynlong ia ka jingialang paidbah ha ka 2 tarik mynta u bnai ha State Central Library, haka por 12:00 baje mynsngi ban  iakren halor kiba bun ki kam ba iadei bad ki kontraktor.
Katto katne na ki mat ba ka seng ki kontraktor ki la buh ban ia kren ha katei ka jingialang ki long ia ka rukom pyllait bill ki tnad sorkar sha ki kontraktor, ki project bad ki scheme kiba wan sha kane ka jylla ba ki dei ban pynmyntoi ia ki kontraktor  jylla, ka Asian Development Bank Sponsored Scheme ban pynbha iaki Skul ha Jylla Meghalaya, Ka Exemption Certificate Income tax bad kiwei kiwei ki jingeh jong ki contractor.
Ka association ka la kyrpad ia baroh ki kontraktor ka Meghalaya ba kin ia poi khnang khnang sha katei ka jingialang ha katei ka sngi, katkum ka kyrwoh ba la pyllait da u BL Nongbri General Secretary AMC&SA.Shillong,29 Nailar:Ka KSU Mawlai Circle mynta ka sngi ka la ioh ban kem haduh 26 ngut ki bar jylla katba ki dang don ha ka jingtrei jong ki na ka bynta ban tei ia kawei ka Ing mane jong ka Balang Presbyterian bad kawei ka Ing Skul jong ka Balang Catholik.
Haba ia kren bad u Organising Secretary ka KSU Mawlai u Bah A.Basa iawmoit u la ong ba la kem ia kitei ki dkhar namar kim don ki kot ki sla kiba biang  ba kin wantrei ha kane ka jylla.
La iathuh ba kitei ki dkhar baroh ki dei na Assam kiba la wan ban trei bad uwei u kontraktor uba la shim kontrak ban pyndep ia katei ka jingtrei ki phadar bad pastor.
“18 ngut la kem na Mawkynroh bad 8 ngut pat la kem na Kynton Massar" ong u Bah Basaiawmoit uba la ong ruh ba kitei ki dkhar ki la pyni ia ki kot ki sla kiba ka seng kam lah ban pdiang hynrei kham hadien ki la ong ba ki don ka challan hynrei haduh mynta kim pat shym la wanrah ia katei ka challan bad ka work permit jong ki.
Haba la kylli hato ki phadar lane ki pastor ki la wan tuklar ne-em kum ki trai haba la kem ia kitei ki nongbylla jong ki, ka KSU ka la ong ba kim shym la wan tuklar satia ia ka jingkem ia kitei ki dkhar.
Lah ban kdew ba ka jingkem dkhar ha Mawlai kam dei satia ka sien kaba nyngkong hynrei ka dei ka jingjia kaba ki sengbhalang bad ki paidbah ki ju bat ia ki poi-ei ba wan iaid lynti bad kiba wan trei sha katei ka jaka.
Shillong, 29 Nailar:U  Bah Pynshngain N Syiem , CEM ha ryngkat ka jingiadonlang u Chairman ka Khasi Hills Autonomous district council (KHADC) Bah Fabian Lyngdoh  u la buh ia u mawnongrim na ka bynta ban shna ia ka Ing dorbar ba thymai ka KHADC kaba la mang ban tei ha ka jinglut kaba T.4.74 klur tyngka.
U CEM mynta ka sngi  u la plie ruh ia ka Auditorium ba thymmai ka KHADC.Haba ai jingkren u CEM u la ong ba ka jinglah ban wanrah ia ki jingtei kiba thymai kin iarap ban pyndep ia ki ba bun ki jingdonkam ka KHADC.U la kular ruh ba ka EC kaba mynta ka KHADC kan ia leh katba lah ban pynbiang ia baroh ki jingdonkam khnang ba kan ym wanrah jingeh ia u paidbah uba wan na ka bynta ka jingdonkam sha District council.
CEM u la plie ruh ia ka website jong ka Tamasa Monolith Festival kaba ka KHADC kan pynlong ha ka 25 bad 26 tarik ha Mawphlang.
ka website ka dei www.
monolithfestivalshillong.
com.
La wan ban ia shim bynta da ki baroh ki EC ka KHADC, ki MDC bad ki nongtrei jong ka District Council.
Shillong, 28 Nailar:Ka jingthmu iakynduh ki MDC ka KHADC ia u Myntri Rangbah ka jylla u Mukul Sangma ban iakren ia ka Delimitation Bill 2013 ka KHADC ka dang sahteng haduh mynta.
Katkum ka jingtip ba la ioh, la iathuh ba ka daw ka long ba u Myntri Rangbah um ju kham don ha kine ki sngi ha jylla, hynrei u don beit shabar.
Ha ka jingshisha, ka jingialang jong ki MDC ka liangsynshar hapoh ka lama ka KHUDA, ka la rai naduh kham mynshwa ban kynduh ia u Myntri Rangbah ban iakren ba ka sorkar kan pynsted noh ban pdiang ia ka Bill phiah constituency jong ka KHADC hadien ba la pdiang da ka iing dorbar.
Ia ka Autonomous District (Constitution of District Councils) Rules, 2013 la pdiang da ka iing dorbar jong ka KHADC ha kane ka dorbar ba dang shu dep hynrei ka Bill ka sahkut ha pla ka sorkar jylla hadien ba la mih ka kynrum kynram.
Ka KHADC ka la thmu ban pyntreikam noh ia kane ka Bill shwa ban wan ka elekshon MDC ha u 20114 lashem snem la kumno kumno ha u Rymphang.
Hynrei ka la don ka jingartatien na kiba bun, ba ka lah ban ym treikam namar bun kiba pyrshah ia ka rukom pynbeit ia ki MDC constituency thymmai, nalor ba la shu leh khohreh khlem da pynlong ia ki jingbishar paidbah kumba dei ban leh.
Na ka liang ka sorkar ka la thmu ban thaw ia ka Commission ban pule bniah ia ka jingphiah ia ki constituency hadien ba la mih ka kynrum kynram halor kane ka Bill.
Ka la don ruh ka jingiakylla ktien hapdeng u Myntri ka tnad District Council Affairs (DCA) u Bah HDR Lyngdoh bad u CEM Bah Pynshngain Syiem.
U Bah HDR u la ong ba katkum ka kyndon, ki Autonomous District Council (ADC) kim lah ban shu thaw ain hi hynrei ki dei ban pan jingbit shwa na u Lat ka jylla, katba na ka liang u CEM u la ong ba ka ain katkum ka6th Scheduled, la pynkup bor ia ka Autonomous District Council ban thaw ain hapoh u pud  u sam jongka khlem da donkam ban pan bor shwa na u Lat.
Shillong, 29 Nailar:Ki pulit shnong ne ki Village Defence Party (VDP) jong ka shnong Sutnga kaba hap ha East Jaintia Hills ki la ioh bat hynniew ngut ki khar Bangladesh kiba wan rung beain sha katei ka jaka ha ka step sngi Balang.
Katkum ka khubor na ki pulit, kitei ki VDP ka shnong ki la ioh bat ia kitei ki khar Bangla ha ka por hynniew baja mynstep.
Kine ki khar bangla kiba shah bat la ithuh kyrteng kum u  Md.
Ismai Ahmed, Md.
Kamal Uddin, Md.
Anib Ali, Md.
Hassan Ahmed, Md.
Ibrahim Ali, Jaggaria Ahmed bad u Md.
Rahul Amin.
Hadien ba la bat ia ki, ki VDP ki la leit aiti noh sha ki pulit ha Khliehriat Police Station.
Ha kawei ka jingjia, ha ka por 2 baje mynsngi, uwei u dkhar uba la tip kyrteng kum u Tinku Chakraborty u la rahbor ia kawei ka samla Khasi kaba la tip kyrteng kum ka kong Anita Nongrum na Rynjah, Shillong.
Ki pulit ki dang pynlong ia ka jingtohkit bad ban kem ia une u runar nongrahbor kynthei.
Shuh shuh ha kawei ka jingjia, hynnin ka step por 2.30 baje eiei, ki runar ki la rong tuh ia kawei ka kali Maruti Gypsy (ML-05E-7063) kaba dei jong u Bah Justice Lyngdoh na shnong Rymbai kaba hap ha East Jaintia Hills.
Hynrei ha kane ka juh ka sngi, ki pulit ki la ioh biang ia kane ka kali na Bhangarpar, Cachar kaba don ha Assam bad la kem ruh ia u  Dhona Bordoloi (28 snem) bad u  Md.
Scroz Khan (19 snem).
Shillong, 29 Nailar:Hynniew ngut ki nongshong bus ka Assam State Transport Corporation (ASTC) ki la mynsaw haba ki runar ki la jrong kti ia ki hynnin ka miet sngi Balang.
Kane ka la jia ha Umran Dairy, Ri Bhoi district.
Ki pulit ki la iathuh ba ki runar kiba don kumba 10 haduh 15 ngut ki la rung ha ka bus ha ka por 11 baje mynmiet bad ki la jrong kti ia ki nongshong bus haduh ba ki la mynsaw.
Kane ka bus ka dei kaban leit sha them Barak district jong ka Assam.
Ki pulit ki iathuh ba ki runar ki la hukum ruh ia kitei ki nongshong bus ba kin dem khohsiew.
Hadien ba la shoh pynmynsaw, ki runar ki la beh noh ia katei ka bus sha Guwahati.
Ki pulit ki la rejister ia kane ka jingjia bad la pynlong ia ka jingtohkit.
Shillong, 29 Nailar:Ka jingiakren jong ki sengbhalang mynta ka sngi bad U Mukul Sang ma, myntri rangbah ka Jyl la, ka la pulom noh, haba naduh ba sdang ka jing ialang, ka la ia pher sur noh, hapdeng kitei ki ar liang mamla.
Ha ka jingialang, kaba la don kumba 20ngut eiei ki nongialam jong ki sengbhalang bapher bapher, ba la ialam da U bah Joe Marwein, President FKJGP bad sa shibun ki myntri sorkar, kiba ia wan ban kham pyn ilub ia katei ka jingialang, ba la don lang ruh bad U Chief Secretery, Bah WMS Pariat, ka mat ka la ia lait ksai lypa, naduh ba sdang ka jingiakren.
Mar ia sdang ka jingialang, haba la dep ban ia pyn ithuh na baroh arliang, U Mukul Sangma,  ula ong ia U bah Joe Marwein, ba un sdang ban mait ia ka phang bad mar ia kren U Bah Marwein, ula ong beit “Ngin iakren tang ia ka ILP, lane ngin mih noh na ka jingialang".
Mar kumta hi, la kylli U Mukul, la ki don kiwei pat kiba kwah ban dang kren, hyrnei, haba ym don shuh kiba kren, la kylli biang U Mukul ia U bah Joe “Phi dei tang maphi, ba kren, na bynta kine baroh?" bad haba la jubab da U Bah Marwein, hangta ula sdang ban maitphang sa u myntri rangbah.
Ha ka jingkren jong U Mukul Sangma, ula kdew shwa ba ki seng sain pyrthei, kiba iakhun, na bynta ka ILP, kim shym jop elekshon satia ha kaba ladep bad u ai nuksa ia kata, kum ia ka seng HSPDP, KHNAM bad ula ong ruh ba ka UDP kam shym la kren eiei halor ka mat jong ka ILP bad ula ong biang “Ka seng Congress, kam shym la kular satia ban iakren ia ka mat ILP".
Hangta, u ai jingkhein ia ka jingdon ki bar jylla, ha kaba u pyni, ba ha u snem 1981, ki trai Jylla, ha Meghalaya, ki don 81.5percent bad ki bar Jylla, ki don 10pc, ha u snem 1991, ki don 14 percent bad ha u snem 2001, ki don 14 percent bad ha u snem 2011, ki don 13 percent.
U ai nuksa biang ia ka Arunachal Pradesh, kaba don ILP bad u ong ba ha u snem 71 ki trai Jylla, ki don 97percent, ha u snem 1981, ki don 81percent, ha u snem 1991, ki don 63percent, ha u snem 2001, ki don 64 percent bad ha u snem 2011, ki don 68percent.
Nangta, ula ai nuksa ruh ia ka Nagaland, ha kaba ula pyni, ba ha u snem 1991, ki bar trai Jylla, ki don 87percent bad ha u snem 2011, ki don 86percent.
Ha ka jingkren, U Mukul Sangma, ula kren ruh halor ka jingthrang jong ka sorkar ban pyntreikam ia ka National Population Register (NPR), na ka bynta ban tip, ia ka jingdon ki nong India ba shisha ha ka Jylla.
Haba kynthoh halor ka jingong “Kumno ban ong ba dei tang ka ILP kaba bha tam" U Mukul Sangma, ula ong ba ka sorkar Jylla, ka thmu ban pyntreikam ia ka ain Foreigners and Tenants Bill Regulation Act, kaba la aiti ha U Chief Secretery, ba un pyndep ia ka kam bad katei ka long ban teh lakam ia ki bar Jylla, kiba wan shong wai ha ki iing bapher ha ka Jylla.
Ha kaba u ong “Mynta phim tip, la u marjan jongphi, u dei u nong India ba shisha ne em".
Ula kren ruh ia ka ain Benami, kaba dei ban kham pyrkhing, nangta ka jingkhanglad ia ka jingwan tuid ki briew kiba nabar, da kaba pynkhlain ia ki tnat treikam bapher jong ka sorkar, kum ki pulit bad ki nongtrei kam, na ka tnat ba peit ia ki nongbylla.
Ula ong shuh shuh “Ba phin pyntreikam ia ka ain ILP, phi hap ban tied ia ka jingkhang jong ka Parliament" bad u ong ruh “Balei ban da ap ia ka Parliament ba kan thaw ain".
Ka don shuh ka jingiakren, halor ka phang jong ka Inner Line Permit Bill, kaba don ka kyndon, ba katei kan nym treikam satia ia ka Garo hills, hynrei ia katei ka phang, ka don ka jingbym mynjur jong ki sengbhalang, namar ba ki shim, ba kam don satia kaba kum katei ka ain.
Ha ka jingialang, kaba neh kumba shi kynta shiteng, la pynwai noh, haba U Bah Joe Marwein, ula ong “Ngin dang ia pyrkhat shwa ia kane ka kam".
Shillong,29 Nailar:Ka Khasi Hills Autonomous District Council (KHADC) kan pynlong ia ka Monolith Festival ha ka 25 bad 26 tarik u risaw mynta u snem.
Ka KHADC ka la shim ia ka sien jam ban pynlong ia ka Mono nith Festival kum ka dak ka jingpynshlur bad kyn tiew ia ka jinglong tynrai jong ki Khasi.
Ia katei ka Tamasa ka KHADC kan pynlong ar sngi lynter ha Mawphlang ha ka jaka kaba la pynkhreh la slem slem bha ha kaba ka jingpynkhreh na ka bynta katei ka Tamasa ka la shim por kumba 1 snem tam.
“Kumba 53 tylli ki hima na ka kylleng ka Ri-Khasi kin wan ban ia shim bynta ha katei ka tamasa ban pynlong daka KHADc ha Mawphlang" ong u chairman ka Khasi Heritage Conservation Forum (KHCF) Bah Titos Chyne  haba kren sha ki nongthoh khubor mynta ka sngi.
U Bah Chyne u la ong ruh ba ha katei ka sngi ki Hima bapher bapher kin wan ban pyni ia ki jinglong tynrai jong ki kum ki jingbam , ki jingialehkai, ki dawai kynbat, ki jingshad, ki jingrwai bad kiwei pat.
Ha katei ka Tamasa kaba la pynkhreh bha ha ka jinglut kaba la kot sha ka T.40 lak tyngka kan don ruh ka jingialehkai bad ki jingialehbyrngia kiba la jan duh jait ha kane ka ri jong ngi kum ka jingiasiat thong, kin don ruh ki jingpyni riam pyni beit tynrai ha ka tei ka tamasa bah eh.
“Ngi dang pyrshang ruh ban wanrah ia ki ing trep tynrai hakatei ka tamasa" ong u BahTitos.
Utei u chairman ka KHCF u la ong ba ka jingthmu jong ka Tamasa kam dei tang ban pyni nam sha ka pyrthei ia ka jingriewspah ka jaitbynriew ha ki kolshor hynrei ka long ruh kum ka jingpynneh pynsah ia ka kolshor la jong.
Haba bynrap lang ha katei ka jingkren u Chairman u EM ka KHADC uba dei peit ia ka pla tyngka ula ong ba Ka jingwan rung ka kolshaor na ri-Sepngi bad ka jingdon ki Internet ka la thap pynklet ia ka jinglong tynrai , da kane ka tamasa kan long ka lad sha ki longdien ban tip kham bha shaphang ka jinglong tynrai jong ki.
“Kane ka Tamasa kan ailad ia ki longdien ban tip kham bha shuh shuh shaphang ka jinglong tynrai lajong kaba ki la thap klet da ka jingioh rung ki jingstad ri-Sepngi bad ki Internet" ong u bah Anatonio.
U Bah Antonio u la ong ba katei ka Tamasa kan long ruh kum ka lad ai kam ai jam ia ki samla kiba wan turn a ki thain nongkyndong sha ka sor ban ioh kam ioh jam ha kaba u la ong ba katei ka Tamasa kan pynsngewthuh sha ki samla bay m donkam shuh ba kin mih na shnong lajong ban wan sha sor namar ka kam ka jam hynrei ki lah ban ieng ha la ki jong ki kjat, namar kane ka Tamasa kan wanrah jingshai ia ka jingkongsan jong ka kolshaor lajong bad ka jingriewspah jong ka.
U Secretary ka KHCF Bah  Alan West u la ong ba kane ka tamasa ka dei kaba yn pynlong ha ka sien kaba nyngkong eh ha ka jylla ha kaba ki paidbah baroh ki lah ban wan lang sha ka tamasa ban lum shi jaka ban rakhe ia ka jingriewspah ka kolshor jong ki.
“Kane ka Tamasa kan pynphriang ruh ia ka kolshor jong ki Khasi sha bar ka jaka jong ki" ong u Bah Alan.
Kum ban shu pynkynmaw ba ka jingthmu ka KHADC pynlong ia ka Monilith Festival ka la sahteng, namar ka jingbym pat lah ban pyndep lut ia baroh ki jingdonkam bad ki jingpynkhreh ban pynlong ia katei ka Tamasa kaba la khmih lynti ba ka kan long ka Tamasa ka heh tam kaba yn pynlong ha ka sien kaba nyngkong ha ka jylla.
Hynrei ar lai bnai mynshuwa u Rupang u la ioh ban ia kren bad u EM ka KHADC Bah J.Tynsong ha kaba u la ong ba ia katei ka Tamasa la ka long kumno kumno ruhyn pynlong beit ha u Risaw bad katei ka la urlong shisha ha kaba ha ka 25 bad 26 u Risaw ynpynlong ia katei ka Tamasa kaba heh tam ha ka jyla ha ka shnong Mawphlang.
Shillong, 29 Nailar:La ju ioh sngew ba ki nongrep ki ju ud ba ka sorkar kam ju pynbiang ia ki jaka buh mar hynrei kan long ka jingphylla ban shem ba kam long kumta bad katkum ka jingtip ba la ioh lum, ka jaka set mar ne ka cold storage kaba don ha Mawiong, la hap ban pyndonkam noh da kumwei bad ka daw ka long ba ki nongrep kim treh ban leit buh ia ki mar rep.
Lah ban ong ba ka jingpynkhreh ka sorkar ia ka cold storage ha Maw iong ka long sepei kai namar ki nongrep kim pyndonkam ia katei ka jaka ba la shna khnang na ka bynta ban buh ia ki jhur ki jhep jong ki.
Ha u 12 tarik u Nailar 1996, la sdang ka iadie ia thied ia u phan ha katei ka iew.
Ka jingdon jong ki nongrep rep ha katei kapor kalong kaba shongshit bha.
Da ka jingtreikam katei ka iew Dielang la pynlong ka jingiadie ia thied da u synsar, sla tyrpad bad u Phan.
Katkum ka jingtip ba la ioh u Rupang, namar ka jingbym wan ki nongrep ban pyndonkam ia katei ka jaka buh, ka sokar ka la hap ban shu ai wai noh ha ki riew shimet ban pyndonkam ban set ia kiwei ki marbam kum ki jingdih bad kiwei de.
Ia katei ka jaka la shna khnang na ki bynta ki nongrep ban buh ia ki mar rep kum u Phan u jhur bad kiwei kiwei de.
“Hynrei bun na ki nongrep kim kwah ban buh ia ki mar jong ki ha katei ka jaka bad ka sorkar ka la ai wai noh ia ki riew shimet ban buh ia ki mar bam jong ki",la ong uwei u ophisar sorkar.
Katei ka cold storage la buh khnang ban iarap ia ki nongrep ban lait na ka jingshah ban bein ha ki mahajon kiba thied dor tad bad haba ka iew ka hat kam long ban die namar ka jingtad palat, bad ha kum kane, ki lah ban leit buh shwa ia ki mar rep jongki bad kin sa die pat hadien ba la kham biang ka dor.
“Ki nongrep ki bym pat kwah die ia ki mar ne lada ki mar ki  hiar dor ki nongrep ki lah ban buh shwa ha katei ka jaka bad lada ki buh ia ki mar jong ki ki hap ban siew ha ka dor kaba rit", la ong.
Ha kane ka cold storage lah ban buh haduh kumba 3 bnai ei ei khlem pyut.
Ia kane ka cold storage la plie ha u snem 2001 da u Bah EK Mawlong bam kwai ha duwar u Blei, ha ka por ba u dang long kum u Myntri Rangbah jong kane ka jylla.
Ha kane ka jylla bun ki nongrep phan hynrei kaba sngewlynngoh ka long ba ki nongrep kim pyndonkam ia katei ka jaka bad la shu sepei kai.
Ha ka sngi saitjain haba u nongthoh khubor u la leit ban jurip ia katei ka jaka la lap ba ia katei ka jaka la pyndonkam da ki nongkhaii ha kaba ki buh ia ki mar bam mar dih jong ki.
La iohi ruh ba ki trok ki la wan ban pynhiar ia ki mar ban set ha katei jaka.
Ka sorkar naduh nyngkong ka la buh ia kane ka iew khnang ban iarap ia ki nongthied bad ki nongdie.
Ka sorkar ka la buh khnang ia kane ka iew khnang ban pyllait ia ki jingshah khniot bein jong ki mar rep ha ka dor ka mur.
Shillong, 30 Nailar:Ka Nongum Pres bytery kum kawei na ki lad jingshakri ia ki para mynsiem ka la shim ia ka synjam ban kner la ki kti ban iarap ia ki breiw kiba pang ba shitom da kaba pynlong ia ka jingai dawai ei ha shnong Nongum ha ka     29tarik Nailar 2013.
Ia kane ka programme ai jingsumar ei la pynbeit da ka SELD Committee jong ka Presbytery.
Ha kane ka sngi ki doctor bad ki nurse jong ka sorkar Meghalaya ba la phah da u DMHO West Khasi Hills, ki la wan iarap sngewbha ban ai dawai ia ki briew na ka bynta ki jingpang ba pher ba pher bad kumjuh ka Bawri Nethralaya ka la wan ban ai jingsumar ei kyrpang na ka bynta kiba don ka jingpang ha ki khmat jong ki.
Palat 700 ngut kiba don ka jingshitom ha ka met jong ki, ki la ia tuid na kylleng ki shnong kiba marjan sha katei ka Health Camp bad ki la ioh mad ia ki jingkyrkhu na katei ka camp.
Ha katei ka sngi ka lah don ruh ka jinghikai ia ki briew kumno ba kin nang ban iada na ki jingpang jingshitom da ki doktor ka Nongum PHC bad Bawri Nethralaya.
Ki Medical team ki la batai ruh ia ki scheme jong ka sorkar kaba ka don ban leh na ka bynta ki briew bad ba kin tip ia ki kabu kaba ka sorkar ka pynbiang na ka bynta kiba pang ba shitom.
Ia ka jing ai dawai ei, la plie da u Moderator ka Presbytery, TBn.
S.D.Lyngdoh.
Kiwei pat kiba la ai jingkren ki long u TBn Boldness L.Nongum uba long u Chairman ka SLED, u Rev.A.Rymmai Executive Secretary bad ia ka meeting la pyniaid da u Rev.N.O.Kharlukhi.
Shillong, 29 Nailar:Namar ba u Myntri Rangbah ka jylla um treh ban pyntreikam ia ka Inner Line Permit (ILP), ki 10 tylli ki sengbhalang ha ka jylla ki la pynbna noh mynta ka sngi, ia ka jing iakhih da ka pakhang shnong kaba 12 kynta ha ka 2 tarik Nailur kum kawei ka sien jam ban pyn bor ia ka sorkar.
Kane ka pakhang shnong ka ban sdang na duh 5 baje mynstep haduh 5 baje janmiet kan treikam ha baroh kawei ka jylla Meghalaya, la ong u president ka FKJGP u Bah Joe Marwein hadien ba la wai ka jingialang jong ki sengbhalang hynne ka sngi.
Ki sengbhalang ki kynthup ka KSU, FKJGP, RBYF, CSWO, AJYWO, HNYF, JSU bad ka GSU nalor kiwei ki la shim ia kane ka rai hadien ba ka jingiakren bad u Mukul kam poi shaei shaei ruh.
Katkum ka jingong kine ki nongialam, u Myntri Rangbah ka jylla u Mukul Sangma u la kyntait ban pyntreikam ia ka ILP da kaba ong ba kam don ha ka manifesto jong ka party Congress.
Kane ka jingkren u Mukul ha ka jingialang ka la pynmong ia ka mynsiem jong ki sengbhalang kiba leit iakren bad ka sorkar bad ki la pynpaw ba ka jingong kumtei, ka long pynban ba ka jingialang ka party Congress.
“Namar ka jingpyneh ka sorkar, ngi la mih jyndat noh na ka jingialang", la ong u Bah Joe bad bynrap ba la shim ruh ia kane ka sien jam jong ka jingiakhih.
U Bah Joe u la bynrap, “Ngi lyngngoh ba u Myntri Rangbah u wanrah pynban da ka manifesto ka Congress, da kaba ong ba ka sorkar kam lah ban pyntreikam ia ka ILP namar ba kam don ha ka manifesto ka party".
U la ong ba ka sorkar ka kren ia kiwei ki ain kum ka Foreigner Act, ka Tenancy Act hynrei kine kim lah ban tehlakam bad kaba kongsan ka dei shwa ka ILP.Kumjuh u president ka KSU u samla Daniel Khyriem u la ong, ha ka por mynshwa ba thaw ia ka High Level Committee ba la khlieh da u Bah Bindo M Lanong, ki don bun ki MLA ka Congress bad ki CEM jong ki lai tylli ki Autonomous District Council ha ka komiti bad kine ki kubur ia ka jingai jingmut ia ka ILP.“Ka jingai daw u Myntri Rangbah ka dei tang ka buit ban pynslem bad na ka liang ki sengbhalang kim lah ban dang buhteng ia kane ka mat kaba donkam palat ban iada ia ka jaitbynriew", u la ong u president ka KSU.Ka jingkren jong u Mukul ia ka manifesto ka mut ba ka sorkar kam treh ban leh ia kino kino ki kam ki bym don ha ka manifesto.
“Ka sorkar kam don jingeh ban pyntreikam ia ka ILP ha kane ka jylla, hynrei kaba donkam ka long tang ban shu pynkhie thiah biang na kaba la don mynshwa", la ong u Bah Sadon K Blah jong ka HNYF bad bynrap ba ka ILP kam dei ka jingkhang ban ker kynroh maw hynrei ka dei tang ka jar ban riam ia kito kiba wan sha kane ka jylla.
Kumjuh ruh u president ka GSU u Tensak Marak u la ong ba ka ILP ka dei ka atiar kaba biang tam ban iada ia ki rit paid jong kane ka jylla na ka jingwan tyllep ki briew ba nabar.
“Ngi lyngngoh ba u Myntri Rangbah u kren ia kata ka Foreigner Act, ka Tenancy Act kiba ngim sngewthuh, wat ka Land Transfer Act ruh kaba la treikam kam lah ban tehlakam ia ka jingthied jaka ki bar jylla", la ong u president ka GSU.“Pyntreikam ia ka ILP ne ngin ym shong thait ban iakhun", u la maham.
U la ong ba ka Assam kaba don ha syndah ka Meghalaya ka tyllep da ki Muslim bad ha kane ka jylla ruh ym slem shuh lada dang ailad, kan sa kylla long ka ri Muslim ha kaba ki trai jaka kin sa kylla rit paid.
Ha ka sien nyng kong ha ka histori jong ka sorkar Meghalaya, ha kaba u myntri rangbah, u khot ia ki Editor bad ki nongthoh khubor ba rang bah, ban ia don lang ha ka jingiakren bad ki Sengbha lang bad katei ka dei mynta ka sngi, ha ka jingia kren U Mukul Sangma bad ki sengbhalang halor ka kyndon ILP.La iohi, ba ki don da ki phew ngut ki nongthoh khubor, ba rangbah, kiba sngap bad shah shkor ia kitei ki jingiakren jong ki arliang mamla, kaba la neh kumba shi kynta shiteng.
Katei ka jingkhot jong ka sorkar ia ki kotkhubor, ka long kaba shu khot muk mak, ha kaba la sdang ban iawer, ba kin leit sha katei ka jingialang, ha ka por 11baje mynstep.
Shillong, 30 Nailar:U Chief secretary ka jylla u Bah WMS Pariat u la pynlait ia ka kot kaban ai jingtip halor ka elekshon 2013 lem bad ka Compact Disc (CD) hynne ka sngi ha Pine Wood Hotel, Shillong.
Ha ka jingpynlait kot, la don u Chief electoral officer, u Prashant Naik, ki heh sorkar, ki Deputy commissioner bad ki sub-divisional officer.
Kane ka kot elekshon kan ai ia ki jingtip halor ki nongshong shnong, ki nongthep vote, ki constituency, ki polling station, ki vote ba thep ia uwei pa uwei u kyrtong, ka jingdon jong ki returning officer bad ki observer kiba don bynta ha ka elekshon.
Ia kane ka kot lah ban ioh na ophis jong u chief electoral officer da kaba siew dor.
Shillong, 30 Nailar:U Peitngor Cable News(PCN) kum shi bynta ban kynmaw burom ia i kong E.N.Shullai, un pyni ia ka Documentary Film kaba la ai kyrteng “Full Circle" The Life of E.N.Shullai, ha ka sngi U Blei (01.09.2013) ha ka por 9 baje janmiet lyngba u PCN, ia kane ka film la pynbit pynbiang da ka WVC Studios,Jaiaw Pdeng.
Shillong, 30 Nailar:U Myntri ka sorkar jylla u Bah AL Hek mynne ka sngi u la pyllait ia ka kot “Ngan ym kyrtiang dien" ba la thoh da u Bah R Susngi ha ka jingialang ba la long mynne ka sngi ha Community.
Ha kane ka sngi ba pyllait ia katei ka kot la iadon ryngkat lang bad Prof SS Majaw, Bah A Sun, u Secretary jong ka Khasi Society, u Rev PBM Basaiawmoit, U Bah K Ryntathiang, u Rangbah shnong ka Mawpat bad ki kiwei kiwei de.
Ha ba kren ha kane ka jingialang u Bah Hek ula iaroh ia u nongthoh iakane ka kot uba la noh Synniang ha ka thoh khasi khamtam ha ka drama bad u ngeit ba da ka jingpyllait ia kane ka kot kan kyntiew ha ka imlang sahlang.
Shillong, 30 Nailar:Ha kine ki sngi la mih ki jingbymshaniah ia ka jingtreikam ki mashin thep vote (electronic voting machine) ha kaba la don ruh kiba phah ia ka jingujor sha ka tnad election commission ka India halor ka jingtreikam jong ki mashin.
Na ka liang u Rupang u la ioh lad ban iakren bad ki katto katne ki briew kiba don jingtip shaphang ki tiar electronic halor kane bad ki la pynpaw ba ki tiar electronic ki dei kiba lah ban leh tuh ne hack ne tamper ha ki briew kiba nang ban leh ia ka, watla kim da tip ia ka jingtreikam bad ka rukom shna ia ki mashin EVM.U head ka electrical jong ka Shillong Polytechnic u Bah M Pyngrope u la ong ba katkum ka jingtip, ki tiar electronic ki dei kiba lah ban leh tuh ne ban pynkylla ha kito kiba tip.
Ha kane ka juk mynta lei, bun ki jingkylla ha ka jinglap bad ka jingshem ha ki tiar electronic ba bun jait, la ong u Bah Pyngrope.
Hynrei ha kaba iadei bad ki mashin thep vote (EVM), um lah ban ong ei ei namar ba ki dei ba la pdiang da ka sorkar bad la rai ruh da ka Supreme Court.
Une u nonghikai ka Polytechnic, u la ong ba ha ka jingtip jong u, ki tiar electronic ki dei kiba lah ban pynkylla ne leh tuh hack.
“Balei ngi donkam anti-virus man ka por, namar u anti-virus uba mynta lashai u lah ban ym treikam shuh namar ba la shah hack ha kiwei", la ong u Bah Pyngrope.
Ha ka jingtip kyllum, bunsien ki tiar electronic ki long kiba lah ban leh tuh ne pynkylla da ki briew kiba don jingtip ia kane, u la ong.
U director ka State Information Centre,  u Bah T Dkhar u la ong ym da don jingtip ei ei ia ki mashin EVM hynrei u la ong ba tiar ba la shna kum ki EVM ki dei kiba biang bad kiba lah ban shaniah.
Katkum ka jingong u Bah Dkhar, ki mashin EVM ym lah ban leh thok.
Ia ki mashin thep vote (EVM) la shna da ka kompeni Bharat Electronics Ltd, Bangalore bad ka Electronic Corporation of India Ltd, Hyderabad.
Shillong, 30 Nailar:Ym dei u jumai lane ka jingshlei um, hynrei ka dei ka jingpang khieshoh rih na u kain pyrjong kaba ngi khot Malaria kaba dei kaba ha khmat eh lada bishar ia ki daw ka jingiap briew ha kane ka sla pyrthei.
Ki Nongaidawai Kynbat kiba dei ki dkhot jong ka Society for Promo tion of Indigenous Knowledge and Practices (SPIKAP), ki la ioh ia ka jinghikai na ki Doctor jong ka tnad Health -Malaria, Govt of Meghalaya,  ha ryngkat ka jingplie lynti na ka liang ka Futures Group International India Pvt Ltd bad Caritas India, halor ka jingpang Khieshoh Rih (Malaria), bad kumno ban iarap bad ban ai jingmut ia ki paidbah kiba ioh ia kum katei ka jingpang kaba long kawei na ki jingpang kaba ha Ri India dang khein ba ka long kawei na ki ba shyrkhei ka jingpang.
Ia katei ka training kaba la pynlong ha ka sngi 29 bad 30 August 2013, hapoh IIng Dorbar Hall, Patharkhmah, ba la pynlong da ka Caritas India, Futures Group International India Pvt.
Ltd, ka SPIKAP bad ki officer ka tnad Health Sorkar Meghalaya, kiba dei peit ia ka Malaria.
U Dr D Momin, M&HO, na ka office DMHO, Ri-Bhoi District, u la ong ba ym dei u jumai lane ka shlei um, hynrei ka dei ka jingpang khieh shoh rih na u kain pynjong kaba ngi khot Malaria kaba dei kaba ha khmat eh lada bishar ia ki daw ka jingiap briew ha kane ka sla pyrthei.
U Dr D Momin, M&HO, u la ong ba u la ioh sngew ba u don u sla kynbat uba ki nongsumar tynrai ki pyndonkam na ka bynta kane ka jingshitom, bad u la kyntu ia ki nongaidawai ban wanrah shakhmat lada don ia ka jingstad jong ki ha kaba iadei bad ki kynbat kiba donkam ha kaba sumar ia kiba shitom na katei ka jingpang kaba shyrkhei bha.
U la ong ba ki don katto katne ki kam kiba kongsan ban sngewthuh bad kata ka long A.ki paidbah ki dei ban ioh ia ka jingshai ba ka jingpang malaria na u kain pyrjong ka wan khi paw bad treikam suki suki kata hadien 7 haduh 14 sngi, B.ki kain pyrjong ki smat ban dait bad kjit snam dang step bad ha mar ba sdang sep ka sngi.
C.Ki dei ban pyndep ban dih tikna ia baroh ki dawai kiba la ai da ki doctor bad ymdei ban ieh shiteng por, bad ki dei ruh ban ia kynduh ia ki doctor ban buddien la kata ka jingshitom ka la khuid nee m.
bad D.baroh kiba shitom lada lah ki dei ban phah leit test ia ka snam namar ki don ki jingstad kumno ban khmih bniah ia kum katei ka jingshitom lyngba ka jing examin ia ka snam lyngba ka Rapid Test, lane ha PHC, bad ruh ha ki Hospital kiba heh.
Ha katei ka jinghikai ki nongsumar ki la wan na khadwei Shnong, na Patharkhmah, Mawdem, Bilahari, Old Jirang, Pathardharo, Mawskei Them, Warmawsaw, Nongdom Mawpliang, Nongwah Mawlien, Raja Khomai, bad New Jirang.
Ha katei ka jinghikai la ioh jingkren bad jinghikai na u Doctor D Momin, M&HO, Ri-Bhoi District, u Bah PS Muktieh, SMI, bad i Kong M Sukhlain, Co-coordinator, Futures Group International India Pvt.
Ltd.
Ha kane ka jinghikai la ioh jingkren na u Bah John F Kharshiing, Co-Chairman, Meghalaya State Planning Board, bad Chairman, SPIKAP, uba la ai khublei ia kitei ki nonghikai kiba la pdiang ban wan sha kine ki thain kiba kyndon jong ka jylla Meghalaya, ban ai jingshai halor ka jingpang khieshoh rih, bad u la mynjur ba ka long kaba donkam bha ia ki nongsumar tynrai ba ki dei ban lum thup ia ki dur jong ki kynbat ban pyntip sha ka seng SPIKAP, ia ki jait kynbat kiba la khreh ban duh jait, khnang ba ki bor sorkar kin lah ban shim ia ki lad jingiada ban sumar ia kita ki kynbat kiba kyrpang, u la ong kyntur jur ia ki nongsumar bad ki Sordar, ki Rangbah Shnong, ba kin shim ia kitei ki jinghikai bad ban rah sha ki Shnong ban pyntip hapoh Shnong halor kitei ki jingtip kiba kongsan bha.
U la ong ba kane ka program kan dang iai bteng ha kiba bun ki jaka kyndon jong ka jylla Meghalaya.
Shillong,29 Nailar:Ka Synjuk ki Seng Samla  Shnong  haba phah ia ka kyrwoh kit bok kit rwiang ia ki dkhot ka Seng Samla Sohra kiba la shah jied thymmai ha kane ka kynti kaba mynta ban  trei bad ban tei ia ka shnong ka thaw khamtam ha kaba ia dei bad ki samla jong ka shnong.
Ka synjuk ka kyntu ia ki dkhot jong kane ka seng samla ba kin iai tur shaphrang na ka bynta ban rat diengkhong ia ki jingsniew kiba pyntroin ia ki khun samla kynthei bad shynrang bad kumjuh ruh ban iai minot thop ha ka ban iatylli mlon kawei bad ia kyntiew iwei ia iwei ha man la ki kam kiba ia donkam markylliang.
Ka SSSS kaba ju ieng ha ka nongrim ban “shakri da ka jingshemphang" ka kyntu kumjuh ia ki dkhot ka seng samla Sohra ba kin long kiba shemphang bad kiba shlur ban leh ia kaei kaei kaba bha eh na ka bynta ka imlang sahlang khnang ba kin long ka nuksa ia ki ban sa shimti pat ia ka kam.
Shillong, 30 Nailar:Ka seng sain pyrthei ka Khun Hynniewtrep National Awakening Move ment (KHNAM) ka la iasnohkti lang bad ki seng bhalang ban dawa ba ka sorkar Meghalaya United Alliance (MUA-II) ba la ialam da ka seng Congress ka dei ban pyntreikam mardor ia ka Inner Line Permit (ILP) ha kane ka jylla.
Haba kyrshan ia ka jingdawa ki sengbhalang ban pyntreikam ia ka ILP, ka KHNAM ka la dawa ba ka sorkar ka dei ban shim da ka rai ha iing dorbar thawain ban pyntreikam ia ka ILP ha kane ka jylla khnang ban tehlakam ia ka jingwan rung ki mynder sha kane ka jylla.
Ha kajuh ka por, ka la rai ban ym leit iashim bynta ha ka jingialang ba la khot da u Myntri Rangbah ka jylla Mukul Sangma ia ki seng sain pyrthei baroh ban iakren ia ka ILP ha kane ka jylla ban long ha ka 3 tarik Nailur ban wan.
“U dei u ei u Myntri Rangbah uban buh rieh ia ka kaiphod jong ka HLCI ba la thaw katkum ka jingai jingmut jongu hi, u Mukul um lah ban leh kamkai ia kane, ym lah satia ban pdiang ia ka rukom leh jongu", la ong u working president ka KHNAM u Bah Adelbert Nongrum haba kren hynne sha ki lad pathai khubor.
Ka KHNAM  ka don ar ngut ki MDC ha KHADC kynthup u Bah Adelbert Nongrum bad u Bah James Ban Basaiawmoit.
U la ong ba ka KHNAM naduh ba sdang ka la iakhun ban wanrah ia ka ILP ha kane ka jylla bad haduh mynta kane ka dei ka mat kaba kongsan eh jong ka party ha ka elekshon 2003, 2008 bad ha u 2013.
Ha kajuh ka por, u Bah Nongrum u la kynthah ia ka United Democratic Party (UDP) ka bym shym la shim khia ia kane ka mat, bad u la ong, ba ka UDP kam lah ban iasaid ia kane ka mat kaba kongsan eh ia ka jylla bad kam shym la kdew ruh ha ka manifesto ia ka ILP kumba leh ka KHNAM.U kubur ba dei tang ka Hill State People’s Democratic Party (HSPDP) kaba don ka jingiasyriem bad ka KHNAM.U la ong ba ka KHNAM ka kyrpad ia ka HSPDP ban iatreilang ban pynbor ia ka sorkar ba kan pyntreikam noh ia ka ILP ha ka jylla.
Watla ka KHNAM ka pdiang ia kiwei ki lad ki lynti ban khang lad ia ki mynder, ka ILP ka dei kaba hakhmat tam, la ong u working president ka KHNAM.U Working president ka KHNAM uba dei ruh u MDC na Jaiaw haba kren hynne sha ki lad pathai khubor u la ong ba ka sorkar ka dei ban shim ia ka rai ha iing dorbar thawain ban pyntreikam ia ka ILP.U  la ong ba ka dei ka kamram jong ka sorkar jylla bad ka sorkar pdeng ban tehlakam ia ka jingwan rung ki briew sha kane ka jylla.
“Ka KHNAM ka kyrshan tylli ia ki sengbhalang halor ka jingiakhih ban dawa ban pyntreikam ia ka ILP ha kane ka jylla", la ong u Working president ka KHNAM.Katkum ka jingong ka KHNAM, dei tang ka ILP kaban lah ban khang lad ia ka jingwan rung ki briew nabar sha kane ka jylla khamtam kito kiba wan beain.
U Bah Nongrum u la ong ba kam don shuh kawei ka lad kaba kham biang ban ia ka ILP kaban lah ban khang lad ia ki nongwei ban wan rung pathar sha kane ka jylla.
U la buh jingkylli ruh ia u Myntri Rangbah ka jylla balei u buhrieh ia ka jingai jingmut ka High Level Committee on Influx (HLCI) ba la khlieh da u Symbud Myntri Rangbah barim u Bah Bindo M Lanong.
Shillong, 30 Nailar:Ki pulit ki la pyn khreh bha ban ym ailad ba ka jingsuk jingsain kan thut hadien ba la khot pakhang shnong ki seng bhalang ban long ha ka 2 tarik Nailur, ban wan.
Na ka liang ki pulit ki la bthah ia ka sorkar ba ka dei ban husiar ia ki mar kum ki kali bad ki ophis ioh kin shah thang ne jia ei ei namar ka jingkhot pakhang shnong ki seng bhalang.
Hadien bym poi sha ka jingiabiang ha ka jingialang ba la khot da u Myntri Rangbah ka jylla Mukul Sangma hynnin ka sngi, ki sengbhalang ki la pynbna ia ka pakhang shnong kaba 12 kynta ha ka sngi Nyngkong naduh ka 5 baje mynstep haduh ka 5 baje janmiet ban pynbor ia ka sorkar jylla ban pyntreikam ia ka Inner Line Permit (ILP) ha ka jylla.
U SP ka East Khasi hills u Bah Mariahom Kharkhrang u la pynthikna ba ki pulit kin ym ai lad ban don ka jingthut ha ka suk ka sain ha ka district.
U la iathuh ruh ba ki pulit ki pynjur ia ka jingiaid pahara ha ki jaka ba lah ban mih ki jingjia bad la ai jingbthah sha ka sorkar ban shim ia ki lad ki lynti ban sumar ia ki tiar bad ki kali ioh jia ei ei namar ka jingpakhang shnong ki seng bhalang.
Ka la don ka jingher syrngiew na ki paidbah hadien ba ki runar ki la kawang da petrol bom ha ka thain Lumdiengjri hynrei donbok khlem bthei.
Haba kren ha kane ka sngi Thohdieng, u Bah Kharkrang u la pynthikna ba ki pulit ki pynleit jingmut ban pynneh ia ka shong suk shong sain da kano kano ka lad.
U la pan ruh ia ka jingiatreilang jong ki paidbah ban pynneh ia ka suk ka sain ha ka nongbah bad u la ong ba ym dei ban ai lad ia ki runar ban shim kabu.
“Ki paidbah bad ki pulit ki dei ban iatreilang ban pynneh ia ka jingsuk", la ong u SP.U la ong ba ki paidbah kin ym artatien ban wan shakhmat ban iathuh ia ki pulit lada don kano kano ka jingsuba bad ka jingjia ha ki shnong bad ki dong jong ki.
Shillong,29 Nailar:Ka sein kur Sein kur Le Kyllung, ( Rymbai, Najiar bad Toi )  ha ka 24 tarik mynta u bnai ka la rakhe ia ka jingdap 50 snem ka Seinkur ha  K.J.P.School Hall, Mission Compound ha kaba  da ki spah ngut ki para kur ryngkat ki khun ki kti ki la ia wan lang ban rakhe donburom ia kane ka sngi.
Ha katei ka sngi ka la ka prokram  kaba sngewtynnad kaba kynthup ia ki jingkren , ka repod, ki jingrwai bad jingshad tynrai  na  ki para kur.
Ha katei ka sngi rakhe 50 snem ka kur Le-Kyllung la ia donlang ruh u Bah Bah PN Syiem , CEM, KHADC  ryngkat u Doloi ka Jowai, U Ma K.C.Rymbai, kum U Kongsan bad u symbud kongsan.
Ki riewtymmen, riew rangbah, Samla, khynnah ki la ia pyn iphuh iphieng ia kane ka jingialang.
La pyllait paidbah ruh ia ka Souvenir (Ka thup sah kynmaw).
U President, Ma WB Najiar, Ma JD Rymbai, Ex-Chief Minister, bad ruh U Secretary, R.N.Rymbai, Ki la ai ia ki jingkren ha kane ka lyngkhuh snem.
Ia kane Sein Kur Le Kyllung la sdang ha ka  25 tarik u Nailar 1963   ha ka jing ia kynduh kaba nyngkong eh ka bala long ha ka ing I Ma Dabren Najiar,ha Mawkhar.
Da ka jing sngewkhia  bad jing sngew kitkhlieh la pynlong ia kane ka meeting ban lum ban lang ia ki para kur kiba don hangne ha Shillong ban ia kit iabah ha ka khia ka shon, khamtam eh ha ka jingiap bad jingsngewsih bad ruh ban teh song lang ia baroh ki para kur hangne ha  Shillong.
Shillong, 30 Nailar:Ki samla ki ba pas nurse ym na ka bhah jong ka sorkar (non-bonded) ki la dawa ba ka sorkar ka dei ban pynsahngeh shwa shipor ia ka jngthung kam namar ki la kynnoh ba ki la pyn pas ia ki ba khlem ialeh eksamin ruh.
U Melchior Hero Riang uba iakhun ia kane ka eksamin, u la kynnoh ba ka sorkar ka leh shiliang ha ka thung kam thung jam, namar ia ki ba wan ban ia leh ia ka eksamin ki khlem pas, hynrei kito ki ba khlem wan ialeh eksamin ki pas.
“Kawei ka briew ka la pas khlem wan ialeh ia ka eksamin", la kynnoh u Bah Hero bad bynrap ba kane ka jingleh ka bym lah ban pdiang bad dei ban pynsangeh noh ia ka jingpynrung kam.
U la ong ruh ba ka sorkar ka la leh shilliang namar ba ia kito ki ba pas nurse na ka bhah jong ka sorkar (bonded) kim pynialeh ia ka written eksam hynrei ia kito ki ba leit pule na lade (non-bonded) ka sorkar ka hap ban ialeh iaka written eksam.
“Lada ka sorkar ka thung ia ki bonded lyngba ka interview ia ki non-bonded ruh ka sorkar kadei ban leh kumjuh katba ka rta ka jong ki ka dang biang ban applai ia ki post", la ong u Bah Hero.
U la ong ruh ban pynkhlain shuh shuh ia ka jingiakhun u la ong ba kin thaw noh ia ka kynhun bad u la kyrpad ba kito baroh khoit ki ba pas ym da ka bhah jong ka sorkar ba kin wan ban ia kyrshan lang.
Na ka liang jong kito ki ba pule na ka pla lajong ki la dawa ba ka sorkar kadei ban thung kam kumba leh ia kine ki ba pule na ka bhah jong ka sorkar bad la ong ruh ba ka sorkar kadei ban ai bhah mar kumjuh ia ki ba pule na ka pla lajong bad ia kito ki bapule naka bhah jong ka sorkar.
Ki la dawa ruh ba ka sorkar nyngkong ka dei ban ailad shwa ia ki briew kiba dei ki trai jylla jong ka Meghalaya namar ki trai jylla ki kham shai ha ka ktien ka tylliej.
Kine ki samla pule nurse ki ba lut na ka pla lajong ki la ong ba ka sorkar kadei ban kem ban pynshitom ia ki ba donkti ha kaba iarap ia kata ka briew kaba mih kyrteng khlem da ialeh ia ka eksam.
Ha kawei ka liang ruh kine ki samla kila kyntu ia ki sengbhalang ba kin peit ban iarap lang ia ki.
Bad na ka liang jong ki la rai ba lada ka sorkar kam lah ban pynsahngeh shwa iakane ka jingthung kam ki ruh ki rai ban sangeh ban treikam.
Shillong, 30 Nailar:U Managing Director ka Shillong Clib u Suresh Singh u la shah shoh ha ki san ngut ki briew ha ka janmiet sngi Thohdieng.
Namar kane ka jingjia, la pynkit wut wut sha Civil hospital Shillong ban shah sumar, la ong ki pulit.
Katkum ka khubor na pulit, ki runar kumba san ngut ki la shoh pynmynaw ia une u MD ka Shillong Club bad pynpra ruh ia ka ophis jong u.
Namar kane ka jingjia ha ka por 4:15 baje janmiet ei ei, u la mynsaw bad la rah wut wut sha hospital.
Ki pulit ki dang pynlong ia ka jingtohkit halor kane ka jingjia ban lap ia kiba donkti ha kane ka kam.
Ha kawei ka jingjia, hynnin ka janmiet ki runar bym tip satia ki la kawang petrol bom ia ka Narsingh Akhra kaba don ha Qualapatty, Shillong.
Ha kane ka jingjia, la dei ia iing kaba don hajan, bad ki pulit ki dang pynlong ia ka jingtohkit halor kane ka jingjia.
Haduh ba thoh ia kane ka khubor, ym pat ioh jingtip la ki pulit ki la ioh kem ne em ia ki runar kiba donkti ha kitei ki kam.
Shillong, 1 Nailur:U bah Sanborli Dkhar bad u John Syiem lieh, kiba dei ki dkhot ka KSU Trongpleng, ki la shah kem, namar ha ka 30 tarik por kumba 9 baje eiei ma ki bad kiwei pat ki dkhot ki la bat ia kawei ka Max No.ML-05J-2513 ha kaba ki la sei ia hynniew ngut ki bar jylla.
Ki la shoh la tied ia ki bad pynlait pat ha katei hi ka miet.
U draibar ka Maxx, u Bah Moonstar Lyngdoh u la ujor ia kane ka jingjia sha ki pulit, kiba la pynlong ia ka jingtohkit.
Shillong, 1 Nailur:Ka Seng ki nong hikai MUPSTA State Level ka kyntu jur ia baroh ki nonghikai ba hap ha ka lama jong ka MUPSTA ba kin ìa mih ryntih shitrhem, ha ki tei ki programme ia khih ba dang sah ba la pynbeit da ka JACATAM kata da ka jingiapep trei paidbah, ha ka 3tarik Nailur 2013, nangta sa ka jingiashong kyllain myngngor lymbrum, ha ka 4tarik Nailur 2013 ha man la ki Dìstrict Unit lane Zone Unit bad nangta sa ka jigngialang paidbah h aka 5tarik Nailur 2013.
Ki para nonghikai kim dei ban sngew tieng sngew smiej ban ia shim bynta wat lada hateng hateng ki shah pyntieng ha ka Sorkar lane ha ki SMC,namar lada long kumno kat long hi pat ka jing kit khlieh jong ka JACATAM.Kiba rakhe Teachers Day ha 5tarik Nailur 2013, ka MUPSTA kan ym kit khlieh ei ei ruh em ia ki.
Na ka bynta ka 4tarik Nailur 2013 ka seng ka kyntu kyrpang ruh ia ki nonghikai MUPSTA ki don ha Shillong City bad ha ki Unit ha ka State baroh ka wei ba kin ia leit shong kyllain myngngor(Dharna) lang ha ki jaka ba la pynbeit kyrpang da ka JACATAM.Shillong, 1 Nailur:U Myntri Rangbah ka jylla u Mukul Sangma u la plie ia u maw nongrim na ka bynta tei ia ka iing Kashari ha Nongpoh ha kane ka sngi Saitjain.
U Mukul u la plie ia u maw nongrim ka Ka shari jong u District and Session Judge ka Ri Bhoi District, Nongpoh ha ophis u Deputy Commissioner.
La don lang ha kane ka sngi u Acting Chief Justice ka High Court u T Nandakumar Singh, u Symbud Myntri Rangbah Bah Rowell Lyngdoh, u nongaibuit ka sorkar u Bah D D Lapang, u Judge ka High Court Meghalaya, u Justice S R Sen bad u Chief Secretary Bah W M S Pariat nalor kiwei.
U Mukul haba kren ha kane ka sngi u la ong ba ka jingplie ia kane ka iing Kashari kan ai ia ka jingkyrmen ia ki paidbah ban pynioh ia ka jingbishar kaba sted.
U la ong ba ka jingkhlain jong ka synshar paidbah kan shong ha ka jingkhlain jong ka kashari.
U la ong ba donkam ban pynlong ia ka Legal Awareness Campaign ne ka jingialap halor ki ain ki kanun ha baroh kawei ka jylla ban pynshlur ia ki briew ban tip ia ki kam ba iadei bad ka ain bad ban don ka jingshaniah.
Kiwei pat kiba kren ha kane ka sngi ki long  Bah Rowell Lyngdoh, Bah D D Lapang, u Acting Chief Justice, u T Nandakumar Singh, u Judge ka High Court Meghalaya, u Justice S R Sen, u Chief Secretary Bah W M S Pariat bad ka Deputy Commissioner, Ri Bhoi District, Dr Pooja Pandey.
Collin Wanñiang, ItaliaHa ka Rynsan ïamir Jingmut kaba khraw shaphang ka Jingngeit Menshohnoh, kaba dang shu dep pynlong ha Khasi National Dorbar Hall, Mawkhar, ha ka 24 tarik Nailar, 2013; ha ka Banner la thoh “Citizens’ Conclave the Price of Superstition".
Nga sngew ban ong ba ha kum kane ka Jingïalang kaba dei “Jong u Khasi, da u Khasi, sha u Khasi, namar u Khasi, ha Ïingdorbar Khasi" kan jyn da la bha eh ban thoh da ka Khasi kum kawei na ki Lad Nohsynñiang lem ha ka Thoh ka Tar Khasi.
Ka lah ban long ba ïa ka Jingmut jong kane “Citizens’ Conclave the Price of Superstition" kham shem Jingeh ban pynwan sha ka Ktien Khasi.
Watla katta ruh, ki Pundit Khasi napoh Khasi Department, NEHU ki dei ban lah hi ban saiñ Ktien Khasi ïa kane, lym kumta, ka Jingïohrung jong ka Ktien Khasi haduh ka Kyrdan PhD kan shu long tang ka Shynrong saraw.
Ne tip ma! Ka lah ban dei pynban ka Jingkwah thoh Phareng shaba palat u Khasi wat ha ki Khep ba ka Jingïamir Jingmut ka lah ban long 90 na ka 100 Para Khasi ïa ka Kam u Khasi ruh? Uwei na ki Nongthoh Italian bapawnam, u Andrea De Carlo u la kynthoh kumne: “Di Twitter e FB, li considero la perversione della comunicazione umana.
" (Shaphang ka Twitter bad FB, nga ñiew ïa ki, ka Lehpathar ha ka Kyrwoh Ïakren Parabriew).
Une u Nongthoh u la kynthoh kumne namar u don la kijong ki mad puson.
Lah ban pynïasyriem ïa kane ka Jingkynthoh bad bun ngut ki Khasi kiba hap ban darapjot da ka Phareng namar ka Jingsngewsyier ban thoh da ka Ktien Khasi lajong.
Ñiuma, kane kam dei ka Jingpynshlur ban nang tlot ha ka Phareng.
Phewse, kane ka dei ka Jingkyrpad ïa kito kiba la triem bha ha ka Phareng ban nohsynñiang ruh da ka Ktien lajong haba dei ha ka Rynsan lajong.
Ha ka Jingïasyllok jongnga bad bun ngut na South America kiba dang don ïa ka thymmei “Indios", haba kylli ïa ki “Phi ïa ong kumno ïa kane ka Kyntien ha ka Ktien jongphi?" Ki shait ai beit da ka Spanish namar ki ong hana ba ïa ka Ktien trai muluk jong ki la ju pyndonkam beit tang hapoh Shnong bad ha ki Jaka bakyndong bha, kata ruh tang da ki Tymmen ki Kro.
Kumta kim da tip bha shuh ïa ka.
Hato ka Ktien Khasi ka la poi ha kum uta u Pud seh? Kum ban shu kdew hangne ba ïa ka Ktien Khasi la pynlong Associate Official Language ha Meghalaya naduh u snem 2005 bad kumba ka paw ha u Jymmang 2012, ka UNESCO ruh kam ñiew shuh ïa ka kum kata ka Ktien ba la don ha thmier jong ka Jingduhnoh.
Watla katta ruh, kumba ong u Soso Tham “Baroh u Briew bastad, Mano ba lah ban len; Lada khlem plie ka Lad, Kumno un lait ban kren", kumne ruh bun ki Khynnah Khasi kim lait ban kren namar ym ju plie ka Lad ïa ki ban pyntbit ïa lade kumno ban ai Jingkren Khasi ha ki Rukom Ïakop Aijingkren (Speech Competition) lane Ïakop Tyrko (Debate) hapoh Skul namar bunsien hi la shait pynlong tang ha ka Phareng.
Lane ha ki Skul Nongkyndong jong ki thaiñ Pnar, Maram, tt.
ki pyndonkam beit tang da ka Ktien Chnong Ktien Thaiñ.
Nga sngew ban ong ba lada ngi kwah ban ym pynsahkut ïa ka Lawei ki Khynnah tang ha la Chnong ha la Thaiñ  bad lada ka Imlang-Sahlang Khasi ka hap ban nang kiew shaphrang ha ryngkat ka Jingburom ïa la kajong ka Ktien, ki Skul ki hap banjur ïa ka Jingpyndonkam lang ïa ka Khasi bad ka Phareng ha ki extra-curricular activities ki jong ki.
Don ruh kiba ong “It’s not worth stressing on Khasi because it’s the mother tongue which no Khasi will forget it" (Kam phoida eiei ban banjur ïa ka Khasi namar ka dei ka Ktien lajong kaba u Khasi un ym klet ïa ka).
Hana ka Ktien lajong? Ka Ktien Khasi ba u Paid Khasi baïar u pyndonkam ha la ki Thaiñ ki Hima kam dei kajuh kumba ngi thoh.
Kumne lada ym don Jinghikai (Training) kumno ban kren kumba ngi thoh, u Maram, u Lyngngam, u Nongtrai, u Saipung, u Sutnga, u Umkiang, u Dawki, u Nongtalang, u Shella, u Jirang, tt.
u kylla long Nongwei ha Ri lajong haba u ïakynduh Para Khasi.
Sngew ban ai shisha ka Jingïaroh ïa ki Kynhun Balang Khristan kiba dei shisha kita ki Nongnohsynñiang baradbah ha ka Thoh ka Tar bad kiba lumlang ïa ka Jaitbynriew na ki Kyndong Kynshrot baroh lyngba kawei ka Ktien thoh Khasi.
Kumta ki Nonghikai Sobjek Khasi lane ki Nongïalam Balang ha ki Nongkyndong ki dei ban kiar na ka Jingpule na ka Kot Khasi bad batai pat ha ka Ktien Chnong namar kane kan ym ïarap ban nang ïa ka Ktien thoh.
Ki Nonghikai bad Nongïalam Balang ki dei ban long kita ki Nonglum ïa ki Kyntien bariewspah bha na kita ki Shnong bad pynrung ïa ki ha ka Thup Ktien Khasi (standardized Khasi) khnang ban nang kham pynriewspah shuh shuh ïa ka Ktien Khasi.
Ha ka Jingshisha, Ka Jingjop ka bakhraw tam eh jong ki Nonghikai Sobjek Khasi ka dei ha ka Jinglah bastad jong ki kumno ban pynrung ha ki Khynnah Skul ïa kata ka Jingsngewsarong ïa la kajong ka Ktien.
Ha ki Jingïaleh Drama hapoh Skul, ki Nonghikai ki dei ban pynshlur ïa ki Khynnah ban pyndonkam beit da ka Ktien Thoh (Standardized Khasi) ym da ki Ktien Chnong (Dialects).
Kumne, ki Khynnah kin ym sahkut tang ha la Shnong hynrei kin shlur ban her sawdong ka Bri u HynñiewTrep, shabar Jylla bad shabar Ri ruh.
Shillong, 30 Nailar:Ka General Meeting jong ka All Meghalaya Contractor & Supplier Association ka ban long la 2tarik Nailur,2013, la pyn kynriah noh shwa na ka daw jong ka jingdon ka pakhang shnong, ba la khot da ki Seng Bhalang, tad haduh ban da pynbna  da kumwei pat, ong ka kyrwoh na U bah  BL Nongbri, General Secretary,AMC&SA.Shillong, 1 Nailur:Namar ba ju mih ka jingkawang petrol bom man ba don ka jingiakhih jong ki sengbhalang, na ka liang u Deputy Commissioner ka East Khasi Hills u la pynjari ia ka kyndon 144 Cr PC ha baroh ka district kaba mana ban die petrol sha ki briew ba wan thied ha ki juk, ki bitor ne kino kino ki tiar.
Ha ka jingpynbna ba la pynmih, u DC u la ong ba namar ka jingkhot pakhang shnong ki sengbhalang kynthup ka KSU, FKJGP, HNYF, CSWO, GSU, JSU, KWWDA, ADE, RBYF, AJYWO bad kiwei, na ka bynta ban pyntreikam ia ka Inner Line Permit (ILP), la pynjari kyrkieh ia ka kyndon 144 Cr Pc.
Ym shah ban rah tiar ba lah ban pynmynsaw ia u briew ia ki tiar, ki mar shimet ne ki mar sorkar.
La mana ruh ia ki petrol pump ba kin die petrol ia ka patrol, diesel, ne kino kino ki tiar ba lah ban pynmih ding, sha uno uno u briew.
Shillong, 1 Nailur:Ka CSWO Central Body hapoh ka jingialam ka Kong Irene Hujon kum ka President, ka la pyn paw ba ka ai ka jing kyrshan ia u Syiem ka hima Mylliem uba la knieh noh ia u Lum Majneh na ki nongkhrong khajna be-ain kiba la kam ialade ba ki dei u President bad Secretary ka Raid Laban Dorbar.
“Ia utei u Lum ne Shillong View Point la pyniaid da kiba kam ialade kum u President ka Raid bad kum u Secretary jong ka Raid Laban (Dorbar).
Katkum ka riti synshar ha ka jaitbynriew Hynniew trep, ym ju khot President ne Secretary ia uno uno u briew uba bat ne peit ia ka Raid ne ia ka Hima hynrei dei tang ia ki nongialam ki kynhun seng ba lah ban khot President ne Secretary.
Ka Raid Laban Dorbar kam pat don satia ha ka histori jong ka Hima Mylliem bad kumta ym shym la lah ban ithuh ia kitei ki khwan myntoi da ki bor jong ka Hima Mylliem.
" Ong ka kong Irene.
Ka kong Irene ka la kynnoh ruh ba kitei ki briew kim don ka bor sngewthuh ba ha kano ka rukom lah ban pynlong ia kawei ka Raid namar ba imat kim pat da sngewthuh bha ia ka rukom synshar shnong ha ka Bri u Hynniewtrep.
Ka la kynnoh ruh ba ki dei ki nongialam bakla ia ki paidbah da kaba khrong khajna na ki duk ki suk ha ka dor T.30 tyngka shi sngi na ki nongdie jingdie bad ki ju khrong pisa ruh na ki kali ba rung ba mih ha utei u Lum.
Ka  CSWO ka kyntu jur ia U Syiem ka Hima Mylliem ba un leh da kaba tyngeh bad dei ban buh jingkylli ba shano ki pyndonkam ia katei ka pisa kaba ki la lum beain.
“Ka seng ka ai jingkyrshan  ia U Syiem bad ia ki Myntri  ka Hima Mylliem kiba la leit ban jurip bad ban knieh syndon ia katei ka jaka namar la shem ba kam dei ka hok jong kita ki President ne Secretary ban leh donbor halor katei ka jaka hynrei ka dei ka jong ka Hima hi" bynrap biang ka kong Irene.
Shillong, 1 Nailur:Ki nonghikai skul bad kolej hapoh ka lama ka JACATAM ki la pynjur shuh shuh ia ka jingiakhih da kaba rai ban ym leit iashim bynta ha ka sngi burom ia ki nonghikai kaban long ha ka 5 tarik Nailur ban wan kum ka dak ka jingpyneh ka sorkar ban khlem khot iakren.
Shwa ia kane, ki nonghikai JACATAM ki la rai ban shim shuti paidbah ha ka 3 tarik Nailur, ban bud sa ka jingshong dharna ha baroh kawei ka jylla ha ka 4 tarik Nailur.
Bad ka jingialangbah ne ka rali kan long ha ka 5 tarik Nailur.
Ka jingialang jong ki nonghikai kaba long ha kane ka sngi Saitjain, ka la shim ruh ia ka rai ban ym leit iashim bynta ha ka jingrakhe ia ka sngi ki nonghikai bad la kyrpad ruh ia baroh ki nonghikai kiba ioh khusnam ba kin ym leit shim ia ka khusnam ha katei ka sngi.
“Ngi kyrpad ia baroh ki nonghikai bym dei sorkar ba kin ym leit iashim bynta ha kino kino ki jingialang jong ka sorkar ban rakhe ia ka sngi ki nonghikai ha ka 5 tarik Nailur, hynrei la kyntu ba kin iapoi beit sha ka rali", la ong u Publicity secretary ka JACATAM Babu Kular Khongjirem.
U Babu Khongjirem u la ong ruh ba na ka liang ka JACATAM ka la kyrpad ia ki nonghikai kiba ioh khusnam ba kin ym leit shim ia ka khusnam ha katei ka sngi hynrei kin iapoi lang khrui sha ka rali kum  ka dak ka jingpyrshah ia ka jingleh mynthi ka sorkar.
La thmu ban pynlong ia ka rali ha Madan Malki ha ka por 11 baje mynstep ha kaba ki nonghikai na kylleng ki jaka jong ka jylla kin wan ban iashim bynta.
Ha kajuh ka por, u la iathuh ba ka JACATAM kan iaid beit ia ki prokram iakhih kumba la pynbna kata ha ka 3 tarik ki nonghikai kin shim shuti lut, ban bud sa ka jingiashong dharna ha ka 4 tarik ha man ki jaka ne ki zone ha baroh kawei ka jylla shwa ban leit sha ka rali ha ka sngi babud kata ha ka 5 tarik.
Ki katto katne ki jaka ba la pynthikna na ka bynta ka dharna ban long ha ka 4 tarik, ki nonghikai na ka Laban Zone kin shong ha madan ka Laban Sports club, ka Nongthymmai, Laitumkhrah kin shong ha Madan Malki, ka South West Khasi Hills ha Mawkyrwat Dorbar Halls, ka Ri-Bhoi kin shong ha phyllaw ka ophis u SDSEO Nongpoh, ka Mawlai ha khmat khyrdop ka Sacred Hearts’ Girls Hr Sec School, Smit Zone kin shong ha madan phutbol Smit, Jaiaw ha Madan Student.
“Ka jingiakhih kan iaid beit lada ka sorkar kam khot iakren bad yn sa pynbna shuh shuh hadien lada ka dang iai sngap mynthi", la ong u Babu Khongjirem.
U la ong ba ka JACATAM kam pat ioh satia ka jingkhot ne ka jubab na ka sorkar haduh kine ki sngi bad dei tang ha ka 16 tarik Nailar ba ka khot ban leit iakren bad ka Commissioner bad Secretary ka pule puthi hynrei la ioh pdiang pat ia ka shithi jingkhot haduh ka 20 tarik saw sngi hadien.
Lah ban kdew ba ki nonghikai ki la kyrpad naduh mynshem snem ia u Symbud Myntri Rangbah ka jylla ba peit ia ka pule puthi u Bah Roytre C Laloo ban pynlait por ban iakren bad ki halor ki jingeh bad kiwei ki kam kiba iadei bad ka pule puthi.
Shillong, 1 Nailur:Ka Jaintia Youth Federation, Women wings ka la pan da ka RTI na ka tnad pule puthi ka JHADC halor ka jingshah weng kam u nonghikai ka skul Moopyllait Syiar, Khlieh tyrchi u Bah Markatjuh Dkhar.
Utei u nonghikai u la ioh pdiang Ia ka shithi na ka JHADC kaba la pyntip sha u ba la weng noh ia u na ka kam.
Ka jingshah weng kam ka la pynsah ha ka lyngngoh ia utei u nonghikai bad kumjuh ruh ia ka seng ha kaba la pynlong ia ki ban pan da ka RTI na ka JHADC ban tip halor kano ka daw la weng kam ia utei u nonghikai bad ban lap ia ki jingshisha baroh.
Ka Acting  President  ka JYF Women Wing’s ka kong Aidalin Dkhar  ka la kynnoh ba ka jingshah weng kam u Bah Markatjuh ka dei tang na ka daw jong ka sain pyrthei , hynrei ka la iathuh pat ba ki jingshisha baroh  kin paw hadien ba la ioh jingtip lyngba ka RTI.Shillong, 1 Nailur:Hadien sa katto kat ne kynta ban wan ka pa khang shnong jong ki sengbhalang, ki runar bym tip ki la kawang petrol bomb ia ka jaka sah ki pulit CRP ha Mawlai bad kawei ka kali sorkar ha Shyiap ka la jan shah thang mynta ka sngi.
Katkum ka jingtip ba la ioh na ki pulit,  mynta ka janmiet sngi u Blei por 7 baje janmiet ki la ka wang petrol bomb ha ktem jong ki CRP kaba don ha Mawlai bad kawei ka kali sorkar ka la jan shah thang ha ka thain Shyiap ha ka por janmiet kumba 2 baje eiei.
Katkum ka jingtip ba la ioh, la iathuh ba ha ka jingjia ha Mawlai, ki pulit ki la rah lai ngut ki briew sha thanat ban pynlong ia ka jingtohkit.
Ha kane ka jingjia, ym don ei ei ba don ka jingjulor.
Ha kawei ka jingjia, ka jingthmu jong ki runar ban thang ia kawei ka kali sorkar ha thain Shyiap ka la pulom noh hadien ba ki pulit ki kloi ban tem ia ka.
Ha kajuh ka por, ki pulit ki la pynjur bha ia ka jingiaid pahara ha kylleng ki jaka, khamtam ha ka nongbah bad ha kito ki jaka ba lah ban mih ki jinghuri hura.
Ki 10 sengbhalang ki la khot pynlong ia ka pakhang shnong 12 kynta lashai ka sngi kaban sdang naduh 5 baje mynstep haduh 5 baje janmiet ban pynbor ia ka sorkar ban pyntreikam ia ka ILP ha kane ka jylla.
Ki pulit mynta ki la pynjur ia ka jingpahara bad ka jingthwet ban lapdien ia ki briew kiba donkti ban thang ia ka motor bike ha Langkyrding, ka ing ha Umsohsun, ka Fast Food ha Polo, bad kiba kawang petrol bomb ha Qualapaty.
Hynnin ka step por 5.30 baje eiei, ka dukan Yummy Fast Food kaba dei jong u Praksah Gurung kaba don ha Iew Polo ka la shah kawang petrol bomb.
Ka thuk thuk ha Langkyrding ka la shah thang shiteng miet por 12.30 baje eiei bad kane ka thuk thuk ka dei jong u Bah Vivian Richard Nongsiej kaba don ia u nombor ML05-J-3405.
Ha kawei pat ka jingjia, la iathuh ba la wiang ding, ia  ka Iingwai jong u Bhagwati Prasad Bajoria kaba don ha Umsohsun ka la sdang ing khyndiat na ka jingpyrshang thang ki runar.
Ki Pulit ki la pynjur bha ia ka jingiaid pahara ha kylleng ki kyntoit ka Nongbah Shillong ban tehlakam ia ki riew bymman kiba thmu ban thang Iing bad thang kali ha kylleng ki jaka.
Lah ban kdew ba ha ka miet sngi Thohdieng, ki la don ki briew, kiba la kawang petrol bomb ha kawei ka Iing ba don hapoh ka phyllaw jong ka Narsing Akhra, Qualapatty bad ha kane ka jingjia, ka ding kala ioh ban pynjulor ia ki katto katne ki bynta jong ka Iing.
Shiphew tylli ki Sengbhalang lem bad kiwei kiwei kiba dang iai ai ka jingkyrshan, ki la khot ia ka pakhang shnong ba 12 kynta ha ka sngi nyngkong ban wan hadien ka jingbym seisoh ka jingiakren bad ka Sorkar Jylla haba iadei bad ka jingpyntreikam noh ia ka Inner Line Permit (ILP) hapoh ka Jylla ka ban sdang naduh ka por 5 baje mynstep bad kut ha ka por 5 baje janmiet.
Shillong, 1 Nailur:Hynnin ka sngi shi teng synnia ka shnong Langkyrding ka la kyndit thret khamtam kito kiba don hajan ba bthei kawei ka bike Impulse (MLO5 J-3405) ha ka por kumba 12:30 mynmiet.
Ka rukom bthei ka long kaba jam bha kumba sawa bthei bom haduh ba don kiba kyndit ruh naba thiah ha ka jingkynoi ka miet.
Kong N Wankhar iba dei I lok jong u Bah V Richard Nongsiej I la iathuh ba la suba jur ba ka jingbthei jong ka bike dei da ka jingthang dusmon jong ki runar haduh ban da pra phum.
“Ngim tip mano ba wan thang, hynrei hadien ba la ioh sngew ia ka jingbthei, ngi leit peit ka dei ka bike jong ngi", la ong I Kong Wankhar.
La iathuh ba mar iohsngew ia ka jingbthei kumta hi mar mar kila mih ban peit bad la iohi ba ka dang meh ding bad mar kumta ki la pyntip sha ki pulit kiba la wan peit ia katei ka bike bad ma ki, ruh ki la ong ba la don ba thang dusmon ia ka.
Katkum ka jingiathuh jong I trai la ong ba kitei ki runar ki la pyndonkam da ka petrol ban thang ia katei ka bike ha ka por ba ki dang ioh thiah bha.
Shillong, 1 Nailur:Ka lympung ki Khun u Hynniewtrep ka dawa ba ka sorkar ka dei ban pyntreikam noh ia ka Inner Line Permit (LIP) ha kane ka jylla namar ban iada ia la ka jaidbynriew rit paid Khasi, Jaintia bad ki Garo.
Ka la ong ba ka ILP kan ym khang lad ia ki briew kiba wan kai sha kane ka jylla hynrei kan khang lad ia kito kiba thmu ban wan shong neh.
Katkum ka kyrwoh khubor ba la pyllait da u General Secretary u Jurban S Cajee bad u President u Bah A Kharmih jong kane ka seng, la ong ba ka sorkar kala kyntait ban pyntreikam ia kane namar ba ka lah ban ktah ia ki kam jngoh kai pyrthei ka kan ktah ia ka roi ka par ha kane ka jylla, hynrei kam dei kaba shisha.
“Ka ILP kan khang lad tang ia kito kiba thmu ban shong neh ha kane ka jylla, kam ktah ia kito kiba shu wankai", la ong ka LKKH.Ka LKKH ka la ong ban pyntreikam ia ka ILP kan ym don jing ktah satia ia kam jngoh kai pyrthei hynrei ka long ban khang lad tang ia kito kiba thmu ban wan shong duh ha kane ka jylla.
Ha kaba iadei bad ka roi ka par ha kane ka jylla ka LKKH ka la ong ba kumba 2.75 percent ka la hiar ha ka liang ka roi ka par bad ia kane la kabur da u Myntri Rangbah ka jylla ha kaba pyllait paidbah ia ka khanasumari jong u snem 2011.
Ka jinghiar ha ka roi ka par ka pynpaw ia ka jingdkoh treikam jong ka sorkar hi namar ba ia ka ILP ym pat shym la pyntreikam.
“Ki prokram iakhih kin ktah ia ka ioh ka kot uba duk ba suk hynrei kane baroh ka dei namar ka jingsngap mynthi jong ka sorkar “,la ong ka seng LKKH.Ka seng ka la ong ba ki tip shai ba kin don ki riew shim kabu, kin don ki ingkhong shyllangmat bad na ka liang ki heh paid ruh kin don ki ban pyrshang thaw jingklumar khnang ban ioh pynbudnam ia ki sengbhalang ban pynpulom ia ka jingdawa ILP.Shillong, 1 Nailur:U Myntri Rangbah ka jylla u Mukul Sangma u la plie ia u maw nongrim na ka bynta tei ia ka iing Kashari ha Nongpoh ha kane ka sngi Saitjain.
U Mukul u la plie ia u maw nongrim ka Ka shari jong u District and Session Judge ka Ri Bhoi District, Nongpoh ha ophis u Deputy Commissioner.
La don lang ha kane ka sngi u Acting Chief Justice ka High Court u T Nandakumar Singh, u Symbud Myntri Rangbah Bah Rowell Lyngdoh, u nongaibuit ka sorkar u Bah D D Lapang, u Judge ka High Court Meghalaya, u Justice S R Sen bad u Chief Secretary Bah W M S Pariat nalor kiwei.
U Mukul haba kren ha kane ka sngi u la ong ba ka jingplie ia kane ka iing Kashari kan ai ia ka jingkyrmen ia ki paidbah ban pynioh ia ka jingbishar kaba sted.
U la ong ba ka jingkhlain jong ka synshar paidbah kan shong ha ka jingkhlain jong ka kashari.
U la ong ba donkam ban pynlong ia ka Legal Awareness Campaign ne ka jingialap halor ki ain ki kanun ha baroh kawei ka jylla ban pynshlur ia ki briew ban tip ia ki kam ba iadei bad ka ain bad ban don ka jingshaniah.
Kiwei pat kiba kren ha kane ka sngi ki long  Bah Rowell Lyngdoh, Bah D D Lapang, u Acting Chief Justice, u T Nandakumar Singh, u Judge ka High Court Meghalaya, u Justice S R Sen, u Chief Secretary Bah W M S Pariat bad ka Deputy Commissioner, Ri Bhoi District, Dr Pooja Pandey.
Shillong, 2 Nailur:Ar ngut ki suba dkhot ka seng HNYF u samla Shanborlang Kshiar (30 snem) na Mawlai Phudmuri bad u samla David Ryngki (23 snem) na Mawlai Mawdatbaki ki la shah kem halor ka jingsuba donkti ban siat da ka jri u bulb light-emitting diode (LED)  uba leit dei ha kali jong u Dr Sandy Syiem bad ka la mong.
Katkum ki pulit kine ki briew ki la siat da ka jri ia u bulb uba buh ha katei ka jaka sumar u light-emitting diode (LED) bad u la dei ha ka kali jong Dr Sandy kaba la buh ha phyllaw jong ka Sanker, kaba don ha Mawlai Mawroh.
Kane ka la jia ha ka step phyrngab shwa ka kynta pakhang shnong ki sengbhalang.
Ki pulit ki la ong ba lada kine ki ding jingshai kin dei ha u briew kin mynsaw jur bha, hynrei ha kane ka jingjia ym don ba mynsaw lait noh ka kali kaba la mong na ka jingdei jong kitei ki LED.Ha kane kawei ka jingjia, ki runar ki la wiang ding ia kali jong u Additional District Magistrate u Bah Donny M Wahlang ha Demthring.
Ka kali jong u Bah Wahlang ka la ing malu mala na kane ka jingpyrshang thang ki runar.
