Kitei ki kyntien ki pynkynmaw ia nga ia iwei na ki ‘Politician’ ia iba ki katto katne ki nam ieit da i ‘Pioneer of Freebies Distributors’.
Da shisha ngam lah khlem da rymmuiñ ynda haba la iathuh ia nga ba i lah pyndonkam khah khah bha ia ka kyntien ‘Statesman’, ka kyntien ‘Policy’ bad ia ka kyntien ‘Businessmen’, la jan ha man ki rynsan ialap ‘election’ ki jong i.
Ym tang kumta, hynrei nga poi syndon haduh ban da rkhie hi ka kynda ynda haba ki da artatien jur pat de lada I da tip shisha ne em ia ka jingmut ka jong kitei ki kyntien kiba I pyndonkam.
Iwei na ki lei te i da artatien shikatdei eh ba ita i ‘Politician’ in nang ban ‘draft’ hi dalade la ia kano kano ka ‘Policy’.
Hana ki don ki ‘politician’ kiba ia ka jingkren ka jong ki la shu pynthoh da kiwei pat.
Te to ngin ia poi biang sha ki nongjied nongmihkhmat ia kiba nga da shem jingeh shisha ban sngewthuh ia ka bor sngewthuh ka jong kiba kum kitei ki nongmihkhmat, kiba duna ha ka jingtip bad ha ka jingshemphang, khamtam ha kaba ia dei bad ka kamram ka jong ki nongmihkhmat shakat ka Iing Dorbar Thaw Ain.
Kaba katno tam ynda haba nga twad jingmut halor kino ki nongrim ba ki jied ia la ki jong ki nongmihkhmat ki jong ki sha kat ka Iing Dorbar Thaw Ain.
Kiba bun napdeng jong ki kim tip eiei ruh em ia ka sainpyrkhat ne ka ‘Ideology’ ka jong kano kano na kine ki seng sain hima-sima kiba la ia mih lympung.
Kim suitniew hi ruh ban tip ia ki  mat treikam lane ia ki ‘manifestos’ ka jong kine ki seng sain hima-sima kiba la ia mihlympung.
Ka jubab ba balei ki jied ia kane ka ‘seng sain pyrthei bad ym ia kita kiwei pat lane balei ba ki jied ia u ‘A’ bad ym ia u ‘B’ ne ia u ‘C’ ka da pyndiaw mynsiem haduh katta katta.
Ka jubab ka jong kiba bun ka lah biang ban ong ba ka daw tynrai dei ki nongjied nongmihkhmat bad ym eh ki nongmihkhmat.
Ha shwa ban ia kutnoh ba ngan nym sngewphylla lada sha shisien ngin ioh biang da ka Sorkar MDA ne ka MDA II, kumba ngam nym sngewphylla ruh de lada ha kaba kut yn sa don satang ka AITMC, ka INC bad ka VPP ha ka liang pyrshah ne ha ka ‘Opposition’.
Ym lah ruh khlem da sngewsynneiia ki ‘proven habitual turncoat & opportunist’ naba wat tang ha ka liangpyrshah ruh kin nymiohshong.
Ia ki ba ka San Snemkan long kaba da jlan shisha shisha.
Ka long kaei kaei kaba sngew lyngngoh ba la ïa pyrta shnong kylleng ka jylla bad la pathai khubor kylleng lah da ki phew snem shaphang ka jingdawa ban pynrung ïa ka ktien Khasi ha ka Kyrnit Baphra jong ka Riti Synshar jong ka Ri India, hynrei ïa ki Shlemtreikam ba dei ban seng na ka bynta kata ka thong ym shym la shim khia ban pyntreikam.
Ha ka snem 1984 la phiah na ka tnattreikam pule-puthi jong ka jylla Meghalaya ban seng la ka jong ka tnattreikam mattithaw bad deiriti (Arts and Culture Department) bad mar mar la shna ka Shlemtreikam ban kyntiew ïa ka mattithaw (arts) ha ka liang ka thohkot thohsla (literature), ka rong ka taw (performing arts) bad ha ka thohdur thohdar (visual arts) ka ban long u mawjam sha ka khlieh-iktiar synrop ha Ri India ba la tip kum ka Sahitya Akademi na ka bynta ka thoh ka tar, Sangeet Natak Akademi na ka bynta ka rong ka taw bad Lalit Kala Akademi na ka bynta ka thohdur thohdar.
Ka ba lyngngoh pat ka long ba tang hapoh arsnem, kata ha ka snem1986 ka sorkar jylla da ka ba kubur u Lat ka jylla la pyndam noh ïa kata ka shlemtreikam.
Hadien kata la ïai pyrshang na ka por sha ka por ban seng thymmai lane ban pynkhieim biang, hynrei kam shym la urlong bad la shu sah kumto.
Jar la katta la ka sorkar kmie ka la ithuh bad aibor ainam ïa ka ktien Khasi bad ktien Garo kum ki ktien pdeng ha jylla ba lah ban pyndonkam ban thoh ne kren ha ka korbar ïa ki kam sorkar naduh u snem 2005, hadien ba ka iingdorbar thawaiñ jylla ka la rai ban ñiew ia ka ktien Khasi bad ktien Garo kum ki ktien sorkar, lait na ka ktien phareng (English).
Ha kane ka bynta la ïohlad ban ïakren, ïatai bad ïatyrko bad ki kynrem lyndan ha kane ka mat, kum u Bah Paul Lyngdoh myn ba u dang long riewkhmat thawaiñ ha Dorbar Thawaiñ Jylla bad Kong Streamlet Dkhar myn ba ka dang long ka khliehduh jong ka Shnatpule Khasi ha Salonsari NEHU ha kaba la ïatai bniah halor ka ktien Khasi.
Ha ka jingkylli shaphang ka ban kren da ka ktien Khasi ha Dorbar Thawaiñ, u Bah Paul Lyngdoh u la saitkti ba ym lah ban kren da ka ktien Khasi namar ba u Shongknor ka Dorbar Thawaiñ um shym la pynbiang ki lad ba biang na ka bynta ban kren Khasi ha Dorbar Thawaiñ.
Haba la kynthoh ba kata kam dei ka jingeh jong ki riewkhmat thawaiñ Khasi lada u Shongknor um pynbiang haba ka sorkar kmie ka lah dep ai ka bor ka iktiar ban leh kumta.
Hynrei la kdew shuh shuh ki jingeh ha ka ba ka khlem long kumta ha ka por ba u Lat ka jylla u la kren ha Ïing Dorbar Thawaiñ da ka ktien Hindi, bad mar mar kiwei kiwei ki riewkhmat thawaiñ kum ka Kong M.Ampareen Lyngdoh, Bah Adelbert Nongrum bad katto katne kiwei ki la kren markylliang da ka ktien Khasi ha Dorbar Thawaiñ bad ka dorbar ka la ïaid beit ïaid ryntih.
Kumta kine ki nia pynksan ki long ki ba khlem shongnia khamtam ha ba ka ktien Hindi kam dei ka ktien sorkar ha jylla Meghalaya ruh, hynrei u Lat u la kren Hindi khlem da suitñiew ia ki riewthawaiñ ka jylla Rilum.
Nalor kata ha ka snem 2018 ka iingdorbar thawaiñ jylla ka la pyllait ia ka raisynrop (resolution) ban kyntiew ithuh ia ka ktien Khasi bad ktien Garo ha ka khyrnit baphra jong ka riti synshar ka Ri India.
Hadien kata mar mar la kyntur aiksai ia ka Shnatkitkam Korbar-Ri (Home Ministry) ban khmih ia kane ka kam, hynrei ka dang sahteng haduh mynta.
Na kata ka daw ‘Wat buhteng ïoh sahteng, tangon eh taiñ taiñ myn dang saw u nar’ dei ka ‘tienphira’.
Ha ba phaidien ban pyrman ia ka rukom kren Khasi ym tang ha iingdorbar ne ha ki lat paidbah jong ka sorkar ne jong ki seng bad synjuk paidbah, la shem ba ka dang long dkoh namar ba ki ba bun ba lang ki kynrem lyndan lane wat ki nonghikai ia ka ktien Khasi ruh kim pat lah ban kren pura tang da la ka ktien kmie lajong.
Ka long ka ba sngew diaw ba kito ki ba kren ktien Khasi ha Dorbar Thawaiñ kim shym la lah ban kren pura da ka ktien Khasi bad ki la khleh lang bad ka ktien phareng namar ba don ki ktien juk mynta ki ba ym don ha ka ktien tynrai Khasi.
Kumta da ka ba sngewkhia ïa kane ka bynta la sngewdei ban thaw ne shna thymmai kum kita ki ktien, dei ban wad ban thwet da ki ktien ba biang na kylleng ka jylla ki ba la kham ñiar ban kren ha ka imlang sahlang ki ba ki lah don lypa.
Ka dei ban don ka lad ban pyrshang bad ban bishar da ki riewtbit shwa ban pdiang paidbah kum kita ki ktien ba lah don lypa ne ki ban thaw ne shna thymmai.
Kumta ka kynhun ki riewshitrhem jong ka synjuk Riti Academy ka la tyrwa ïa kane ka jingpyrshang ka ba dei ban urlong da ka lynti ka ba ïar jingmut bad kylluid mynsiem.
Kata ka jingpyrshang ka long da ka ba kynthup ia ki ktien shnong na kylleng ki kyntoit shnong ha baroh ki thaiñ jong ka jylla lait noh na thaiñ Garo, ka ba ym don jingiadei shuh bad ka ktien tynrai ne ktien pdeng Khasi.
Katkum ka tihsani jong ki stadtip ha ka ktien Khasi ba la maitphang da u radbah simpah simsong, Prof Radhon Sing Lyngdoh, la shem ba ka ktien Amwi na Riwar Jaintia ka dei ka tyllong jong ka ktien Khasi, hynrei hadien ba wan synshar donbor ki phareng na Ri Bilat ka thoh ka pule ha ka ktien Khasi ka la shylluit, la seilung bad ka la san la mer bad saphriang kylleng ka jylla katkum ka ktien Sohra.
La prat lynti ia ka thoh ka tar da u Thomas Jones, u riewshitrhem Khristan u ba la thaw da ki dak Roman ban thoh bad pule ia ka ktien Khasi.
Kata ka jingtrei borbah ka la seisoh bad ka ktien Sohra ka la kylla long ka ktien pdeng jong ka jylla.
Uwei u ‘riew kheiñ duh uba la pyndonkam da ka thuk thuk bad uba la kieng bad pyndait da ki bom ba khlaiñbor, u la leit ban tynrah bad pynbthei ialade ha kawei ka trok kaba kit ia ki shipai.
Ha katei ka jingjia, khyndai ngut ki shipai ki la khlad hashen bad kiwei pat ki la mynsaw, la iathuh ki khubor na ka tnat shipai.
Katei ka jingjia ka la jia ha ka step jong ka Lah Sngi U Blei ha ki bynta jong ka thaiñ Balochistan.
Na ka liang jong u Agha Samiullah, uba dei Deputy Commissioner jong ka Kachhi district kaba hap hapoh katei ka thaiñ ha ka jingai jingkren sha kawei na ki lad pathai khubor, u la ong ba katba ka kali ba kkit ia ki shipai ka dang iaid lyngba ka jingkieng Kambri, uwei u riew kheiñduh u la wan ban tynrah ia katei ka trok bad kynsan kynsan ka la mih ka jingbthei kaba jam bad wanrah ka jingiap bad jingmynsaw jong ki shipai.
Shuh shuh, na ka liang jong u deputy commissioner u la bynrap ruh da kaba ong ba katei ka trok ka dei kaba kit ia ki 22 ngut ki dkhot shipai jong ka Balochistan Constabulary, kaba dei kawei na ki tnat bad kynhun pulit iakhun lehnoh jong ka Balochistan.
“Katei ka kali kaba kit ia ki kynhun shipai ka dei kaba dang shu wanphai na Sibi hadien ba ki lah ep ban pahara ha katei ka thaiñ kaba la pynlong ia ki tamasa baher bapher bad katei ka kynhun ki pulit ka dei ruh kaba thmu ban leitphai sha ka nongbah Quetta, hynrei kane ka jingjia ba sngewsih pyrshah ia ki ka la jia", la ong u Agha Samiullah.
Halor jong klatei ka jingjia, na ka liang jong u Agha Samiullah u la pyntip ba haduh ka janmiet jong ka lah sngi u Blei, ym pat shym ba la don ki kynhun lehnoh kiba la kam ba ki la leh ia katei ka kam pyntriem bad kam thombor.
Na ka liang jong u Mehmood Notezai, uba dei u heh pulit ka Kachhi u la ong ba mar ia ioh jingtip halor kane ka jingjia, mar mar ka kynhun pulit lem bad ki pulit pynlip ding ki la ia her sha katei ka jaka bad la ioh ban pynkit noh ia baroh kiba la mynsaw sha ka jaka sumar jong ka Combined Military Hospital kaba ha Sibi.
Kumban shu pynkynmaw, ka Balochistan ka dei kawei na ki thaiñ kaba la mad bha ia shipai ki jingiaumsnam bad ki jingiakhun hapdeng ki kynhun kieng atiar jong ki jaitbynriew Baloch pyrshah ia ki bor pahara bad kiba la iakhhun mynta lah da ki snem na ka bynta ban ioh ia ka jinglaitluid na ka jingsynshar jong ka sorkar Pakistan bad ka dei ruh kawei na ki bynta jong ka Pakistan kaba don bun tam ki mar poh khyndew kiba iaid iew bha ha ka pyrthei.
Ka tnat pahara duriaw jong ka Japan ha ka Lah Sngi U Blei ka la pyntip ba iwei i la khlad noh bad 6 ngut pat ki dang jah rngai hadien ba ka lieng kaba ki shong ka la kylla ha ki bynta jong ka duriaw ha Tokyo, kaba la hap ruh hapoh ka jingkhmih jong ki Senkaku islets.
Watla katta, ym pat lah ban pyntikna la katei ka lieng ka dang kylla ha ka Sngi U Blei ne naduh ki sngi ba la leit, hynrei ka tnat pahara duriaw jong ka Japan ka la pyntip ba ka la iohi ia katei ka lieng kaba la per ha ka duriaw hajan jong katei ka dew lynnong.
La ioh jingtip ruh ba kitei kiba ngat ha katei ka jingjia ki kynthup ia utei uba long u nong Taiwan bad 6 ngut ki nong Indonesia.
La ong ba ha ka por kumba 9:15 jong ka step Lah Sngi U Blei, la lap ia ka met jong utei uwei na ka iingrit kaba don harud duriaw bad ka ID kaba don ha utei u briew, ka pyni ba u dei u nong Indonesia.
Kumta ruh ka tnat pahara duriaw ka dang ialeh ban wad shuh shuh sa ia kitei ki 6 ngut kiba dang jah rngai naduh ba katei ka lieng kaba ki shong ka la kylla noh.
Shuh shuh ruh la ong ba kitei ki tnat pahara duriaw ki dang iatrei lang bad ki para shipai pahara duriaw jong ka Taiwan naka bynta ban wad ia kitei kiba dang jah rngai tad haduh kane ka kynti.
Kumjuh ruh na ka liang ka tnat kam bar ri jong ka Taiwan, ka la kam ba katei ka lieng ka dei kaba mih na Taiwan bad ka dei ka lieng tong doh kaba la dep ioh jingbit na Taiwan.
Kumta la suba ba katei ka lieng ka la kylla noh ha ki bynta hajan ka dew lynnong Senkaku.
Hadien ba la wad jingtip bha, la shem ba katei ka lieng ka dei kaba mih na ka thaiñ Keelung jong ka Taiwan ha ka Lah Sngi U Blei jong ka taiew ba la leit, bad ka la pyntip sha ki tnat pahara duriaw jong ka Taiwan ha ka Sngi U Blei na ka bynta ban leit iarap.
Sa uwei pat u nong-siat uba la shah kynnoh donkti ban pynïap ïa u muktiar Umesh Pal, u la shah pynïap ha ka jingleit thwet jong ki pulit bad ka kynhun Special Task Force (STF) ha ka thaiñ Kaundhiyara jong ka Prayagraj distrik kaba ha Uttar Pradesh hynnin ka sngi, la ïathuh ka tyllong khubor kaba la wan na ki pulit.
U Umesh Pal u la long uwei na ki nongsakhi uba kongsan eh ha kaba ïadei bad ka jingjia jong ka jingshah pynïap jong u MLA ka seng Bahujan Samaj Party (BSP) u Raju Pal bad arngut ki nongsynran jong u.
Ki pulit ki la ïathuh ha ka tyllong khubor ba ki pulit bad ka kynhun STF, kiba la pynlong ïa ka jingleit khynra na ka bynta ban kem ïa u ki la donkti ha kaba ïadei bad ka jingjia jong ka jingpynïap ïa u Umesh Pal, ha kaba la ïoh jingtip ba ki la don kumba katto katne ngut ki runar kiba la rieh ha ka thaiñ Kaundhiyara.
“Kum ka jingpyntreikam hadien ba la ïoh jingtip halor kane ka jingjia, ki pulit bad ka kynhun STF ki la leit ban ker kut ïa katei ka thaiñ bad hukum ïa ki runar ba ki la dei ban pyndem noh ha kaba na ka liang jong ki ki la siat pynban ïa ka kynhun jong ki pulit," ki la ong.
Kumba la ïathuh ka tyllong khubor kaba la wan na ki pulit, la ong ba na ka liang jong ki pulit ki la pynphai kylla ïa ka jingsiat ha kaba uwei u runar u la mynsaw na ka jingdei kuli, ha kaba kiwei pat ki la lait ban phet na ka daw jong ka jingdum.
“Utei u runar uba la mynsaw u dei u ba la tip kyrteng kum u Vijay Chaudhary ba la tip ruh da ka kyrteng kum u Usman.
Une u la shah pynkit sha Swaroop Rani Nehru (SRN) Hospital ha kaba ki doktor ki la pynbna ba u la khlad noh,"  ki la ong.
Ka tyllong khubor jong ki pulit ka la ïathuh ba u Usman u la long u runar uba ar ïa uba la shah kynnoh donkti ha ka ban pynïap ïa u Umesh Pal, uba la shah pynïap ha ka por ba la don ka jingïasiat bad ki pulit.
“Hashwa kane, u runar ïa uba la tip kyrteng kum u Arbaz u la shah pynïap ha ka por ba la don ka jingïasiat kaba la jia ha ka thaiñ Jawahar Park kaba hap hapoh ka jingkhmih jong ki pulit ka Dhumanganj.
U Arbaz u la long uwei napdeng ki dkhot ka kynhun uba la ñiah ïa ka kali ha kaba ki nongsiat ki la leit sha ka ïingsah jong u Umesh Pal bad u la donkti ruh ha ka jingsiat,"  ki la ong.
Kum ban shu pynkymaw, la ong ba u Umesh Pal u la shah siat ïap ha ki runar, kiba la siat pathar khlem sangeh bad kawang ruh da ki bom, hakhmat ka ïing jong u kaba don ha Sulem Sarai ka shnong kaba hap hapoh ka jingkhmih jong ki pulit ka Dhumanganj ha ka 24 tarik,  Rymphang.
Uwei napdeng ki nongsynran jong u ïa uba la tip kyrteng kum u Sandeep Nishad u lakhlad noh ha SRN Hospital, uwei pat ïa uba la tip kyrteng kum u Raghavendra Singh u la khlad noh ha ka por ba u dang shah sumar ha SGPGI, kaba don ha Lucknow.
Ki pulit ki la buh da ka jingmudui pyrshah ïa u runar uba la kylla long u  riewsaiñ  pyrthei bad u MP barim u Atique Ahmed, u para jong u u Ashraf, bad ka kurim jong u ka Shaista Parveen, arngut ki khun shynrang bad kiba bun kiwei pat ki nongïarap.
Ki arngut ki khun jong u Atique ki la shahkem ha ki pulit bad kine ki la shah set ha ka Juvenile Home namar ba ki dang dei kiba poh ka rta ha ka sngi Saitjaiñ.
Ki pulit ki la nang pynkiew shuh shuh ka buskit halor kito kiba donkti ban pynïap ïa u Umesh Pal na ka T.50,000 sha ka T.2.5 lak marwei.
Kawei ka liengsuiñ jong ka US kaba la mih na Cuba, ka la phai bad hiar kyrkieh noh sha Havana hadien ba ka engine jong katei ka liengsuiñ ka la thut na ka jingiatyngkhuh bad shi-hara ki sim.
La ong ba ka tdem ka la mih hapoh jong katei ka liengsuiñ hynrei ym shym la don iwei ruh ba mynsaw ne shah ktah ha katei ka jingjia.
Katei ka liengsuiñ 737, ka kit ia 147 ngut ki nongshong ‘Passengers’ bad 6 ngut ki dkhot jong ka liengsuiñ ha katei ka sngi.
La ong ba hapdeng ka jingsdang her jong katei ka liengsuiñ, ka la iatyngkhuh ia shi-hara ki sim halor suiñ bad ka la leit ngat ruh na ki bynta ba don ka engine jongka bad kumta ruh na ka liang ki nongpynïaid jong katei ka liengsuiñ ki la rai ban hiar noh shuwa ba kano kano ka jingjia ba sngewsih kan wan jia ne pynthud hapdeng ka jingiaid lynti.
Kumta ruh la ong ba ki nongñiah jong katei ka liengsuiñ ki la lah ban leit hiar bad pynpoi suk ia baroh ki nongshong ha katei ka liengsuiñ haoph Havana hadien ba ka engine jong katei ka liengsuiñ ruh ka la mih tdem thui.
Ia kitei ki nongleit, yn sa kyntiew noh ha kawei pat ka liengsuiñ sha Fort Lauderadale, kumba ki la thmu ban leit.
Ka Federation of Ri-War Mihngi Local Dorbar (FRMLD) ka la ong ba ka jingshah siat u Bah Ronning Nongkynrih ha ka miet jong ka 5 tarik mynta u bnai hajan Mawshun ka dei ka jingshah hiar thma ki Khasi ha ki BSF.“Kumba ïohi mynta, ka jingsiat kam dei ka suk ka saiñ, ka jingsiat ka dei ka thma.
Shisien ba u briew u la siat da ka suloi, ka la dei ka thma…kaba mut ka jaidbynriew jong ngi ka shah hiar thma mynta.
Ka seng ka hap mih ban pyrshah ïa kane namar kane ka dei ka jinghiar thma jong ki BSF ïa ngi ki Khasi," la ong u Publicity Secretary ka FRMLD, Bah Edmund Khongngai haba kren sha ki lad pathai khubor ha ka Lah Sngi U Blei.
U la ong ruh ba ka seng kaba la shong ïa ka jingïalang ha ka step Lah Sngi U Blei ka la shim ïa ka rai ban ïakynduh ïa u SDO ka Pynursla kumjuh ban pynlong ïa ki jingïakhih khnang ban wanrah ïa ka jingbishar hok halor ka jingshah siat ïap u Bah Ronning Nongkynrih ha ki BSF ha ka miet 5 tarik mynta u bnai hajan Mawshun.
Ka seng ka kyrpad ïa u MLA ka thaiñ, uba long ruh u Symbud Myntri Rangbah ka Jylla, Bah Prestone Tynsong ban shimkhia lem halor katei ka bynta khamtam ka jingmad jingeh ha ki jaka khappud ha kiba bun ki liang.
“Kam dei kaba tang shisien, na ka por sha ka por ka ju jia, lehse ka jingjia kaba kham khraw ka dei ka jingsiat, ym dei ka jingsiat ïa u briew ha khappud hynrei ka jingkiew jong ki BSF shaduh sha shnong Mawshun.
Ka Mawshun ka jngai kumba 15 km na khappud…te une u shipai u kiew sha shnong briew, bad ban shu siat te ka bym lah ban long," la ong u Bah Khongngai.
Haba pynrem jur ïa katei ka jingjia, u la ong ba ka FRMLD ha ryngkat ka jingïasnoh kti lang bad ki kynhun seng bapher-bapher kan sa hiar sha khappud ban ïamir jingmut bad ki nongïalam shnong kumjuh bad ki nongïalam Raid ban shimkhia halor kane ka mat.
“Lada ngi sngap, lehse kan sa nang ïai jia ha ki sngi ki por ban wan ïa ki paradoh-parasnam bad khamtam ïa ki nongshong shnong jong ngi ha khappud," u la ong.
Haba kylli, utei u nongïalam u la ong ba ka seng kam tip satia u Bah Nongkynrih u kit mar aïu namar kam shym la ïohi ïa kita ki masi ha kali haba ki nongïalam ka seng ki leit sha katei ka jaka ha ka por mynstep.
“Lada u kit ïa kita ki masi ruh, balei ban hap da siat ïa u briew.
U ïoh bor naei uta u BSF ban siat ïa ki briew namar shuwa ban siat ïa uno-uno u briew u dei ban ïoh ïa ka hukum.
Mynta ka jingkylli ka long, hato u la ïoh hukum ban siat ïa u briew lada u kit masi," la buh jingkylli u Bah Khongngai.
Shuh shuh u la bynrap ba lada ka Sorkar kam leh eiei ha kine ki sngi ban wan, ka seng kan shim ïa ka sienjam jong ka jingïakhih lyngba ka Synjuk ki Rangbah Shnong, Synjuk ki Sordar Shnong, Sordar Raid ha ryngkat ka jingïatreilang bad ki shnong ha khappud.
Ka ‘Kerala Story’ kaba long kawei na ki phlim kaba la shah kynthoh bad shah khanglad ban pynmih la ioh khubor ba ka sorkar West Bengal kum shi bynta ban pyllait na kano kano ka jingjia ba sngewsih na ka daw jong katei ka phlim ka la shim ia ka rai ban khanglad ban pynmih bad pyllait paidbah ia ka ha kaba ka Myntri Rangbah jong kane ka  jylla ka la ai jing tip sha u Chief Secretary ba ym dei ban shah ban pyni ia ka ha ki rynsan.
Ha ka sngi nyngkong ka sorkar West Bengal ka la shim ia kane ka rai ha kaba kam banse ban hap khang ban pyni ia ka hadien ba ka la iohi ia ka jingiakhih jong kiba bun ki nongshong shnong ha kylleng ka ri na ka daw jong kane.
Ka Mamta Banerjee ha ka jingiakren bad ki lad pathai khubor halor ka jingkhang ia ka Kerala Story ha West Bengal ka la ong ba ka la shim ia kane ka rai na ka daw ba kam kwah ba kan don ne mih ka jingsngewpher jaitbynriew.
Shuh shuh ka Mamta ka la kren shai ba kam kwah ba tang na ka daw jong ka phlim kan mih ka jingumsnam ha ka jylla West Bengal bad dei ruh na kane ka daw ba ka la leh ia kaei kaei ba ka sngewdei bad na ka bynta ka shongsuk shong shngaiñ.
Hynrei kane ka jing leh jong ka Mamta ka la pynlong ia u President ka seng BJP jong ka West Bengal u Sukanta Majum dar ban pynrem jur da kaba pynpaw ba ka seng BJP kam kwah ban pyni ia ka jingshisha  bad ka kwah ban buh rieh ia kaei kaba la jia.
Ka Kerala Story ka long kawei na ki phlim kaba iathuh ia ka jingshisha bad la lam khmat ia  kane ka phlim da ka Adah Sharma bad ka khana ka dei halor ka jingleit rung ki samla na ka niam Hindu bad Khristan kum ki dkhot jong ka Islamic State.
Ha kane ka phlim la kynnoh ba kito ki kynthei kiba la leit ban pyniasoh bad katei ka kynhun kieng atiar ki dei kiba shu shah pynrung jubor sha ka niam Islam bad hadien la phah ia ki sha Afgha nistan, Yemen bad Syria ban iakhun na ka bynta ka niam Islam.
Kane ka phlim ka la mad ia ka jingshah kynthoh na kiba bun ki seng bad ki kynhun niam bapher bapher ba don ha kane ka ri bad wat ha Kerala ia kane ka phlim la khanglad ban pynmih hynrei hadien ba ka iingbishar ka la peit bad khmih bniah halor ka khana jong kane ka phlim kam shim la khang satia ban pynmih.
Ki 9 tylli ki shnong ha ka thaiñ Rambrai kiba kynthup ïa ka Mawthaw, Umsiej, Urkhli, Mawmluh, Mawliehpoh, Mawiawniang, Marshiang, Nongshilliang bad Lawdibah ha ryngkat ka jingdonlang ruh ka FKJGP bad KSU Rambrai Circle ki la pynpaw ïa ka jingpyrshah kaba jur halor ka jingsuba tih marpoh khyndew ïa kaba ym shym la tip u dei uei ha kawei na ki jaka ha Mawlangria.
La ong ruh ba ka daw jong ka jingpyrshah halor kane ka jingtih marpoh khyndew na katei ka jaka ka dei namar ka jingkylla rong saw lam khleiñ kynsan ka umdih ba la tan na ki tyllong um kiba don hajan katei ka jaka tih marpoh khyndew kaba ki nongshong shnong kim lah shuh ban dang pyndonkam ïa katei ka um bam kat haduh mynta.
Halor katei ka bynta, kitei ki shnong ha ryngkat bad kitei ki seng ki la ïoh ruh ban pynlong ïa ka jingïalang pyrshah ha Mawlangria, Mawiawtep Rambrai kaba la long ha ka sngi Nyngkong ka taïew.
Katkum ka jingïathuh ki nongshong shnong ba ka um ka la pher wat ha ka jingmad.
Kumta da kawei ka jingmut ha katei ka jingïalang la rai ban dawa na u Deputy Commissioner jong ka West Khasi Hills District ba un phah pynsangeh mardor ïa katei ka jingtrei hapoh 48 kynta.
Lada na ka liang jong u khlieh ka District um leh eiei hapoh kitei ki kynta ban kyndang noh ïa katei ka jingpyntrei, ki paidbah ha ryngkat ka FKJGP bad ka KSU kin sa shim da ki sienjam kiba kham tyngeh.
Ha katei ka sngi nalor ki paidbah, ki nongïalam shnong jong kitei ki shnong la don lang ruh u Bah Robert Wahlang, Chief Organising Secretary ka FKJGP Rambrai Circle bad u Bah P Basaïawmoit, Vice President ka KSU Rambrai Circle.
Ki Nongpeitkai jong ka American Idol ki la dawa ba dei ban weng noh syndon ia ka Katy Perry kum ka nongbishar jong katei ka rynsan iakob rwai bad ha ka jaka jong ka dei ban thung noh da ka Alanis Morissette kum ka nongbishar ba pura.
Ka khubor na Hollywood ka iathuh ba ki nongpeitkai kim sngew kwah satia ia ka Katy ban shong ha ka shuki nongbishar bad sngew ba kam nang satia ban ai jingmut ne ban ai mynsiem ia kito ki nongwan shim bynta ha kane ka show.
Bun ki la pynpaw ia ka jingsngew jong ki ba kane ka show kan ym long satia kaba itynnad lada dang don ka Katy bad ha kajuh ka por ki nongpyniaid jong kane ka show, lada ki kwah ba kane ka show kan khring ia ki nongpeitkai ki donkam ban weng noh syndon ia ka Katy na ka shuki nongbishar.
Hadien ba u Lionel Richie bad ka Katy ki la leit shim bynta sha London ban sakhi ia ka jingdeng pansngiat syiem u Charles u Ed Sheeran bad ka Alanis Morissette ki la shimti ia ka jaka jong ki bad bun ki la ai jingiaroh ia ka jingnang ban ai jingmut bad ban ai mynsiem jong ki ia ki nongwan shim bynta.
Naduh ba sdang ka Season bathymmai jong ka American Idol bun kim shim la sngewtynnad ia ka Katy bad ong ba ka la kren ia kaei kaei kaba pynmong bha ia ki nongwan shim bynta bad dei ruh na kane ka daw ba bun kim shim long sngewtynnad satia ia ka.
Shuh shuh don ruh kiba la pynpaw ba ka Katy ka dei ka briew kaba sarong bad kaba sngew stad bad sngewnang bha ban rwai bad dei ruh na kane ka daw ba kam ju ai jingmut ia ki nongwan shim bynta ha kane ka rynsan iakob rwai.
Hadien ba ka jingkyntiew kurim bad ka Christine Baumgartner ka la poi noh sha kaba kut, u Kevin Costner mar sien dep pynbna ia ka jingdkut noh ka jingkyntiew kurim u la shim ia ka lad ban pynklet ia kaei kaba la jia ha ka jingim jong u da kaba leit shong leit sah shipor ha Gold Range.
Une u tyng-shop u sngewthuh ba u donkam bha ban pynjai-jai bad ban pynpalei ialade ha kaba kum kane ka por kaba mynta bad kumjuh ruh ba un nym leh ia kaei kaei kaba bakla ha ka jingim jong u.
U Kevin uba la ak ha ka Yellowstone ula pyrshang katba lah ban pynskhem ia ka jingiadei bad ka Christine hynrei haba ka lad ka lynti kam shim don shuh da kumwei um banse ban hap shim noh ia kane ka rai.
Ha kawei na ki khubor ba u Kevin ula pyllait ha kine ki khyndiat sngi u la iathuh ba ula babe shisha ba u la rai ban pyllait san shyieng bad ka Christine bad ong ba ki don kiei kiei kiba la mih hapdeng jong u bad ka Christine kaba la pynlong ia baroh arngut ba kim kwah shuh ban iashong iasah lang.
Mar ia dep pyllait san shyieng u Kevin ula leitkai sngewbha ruh sha Utah ban pynlut por ha katei ka jaka.
Na ka lympung iakura jong ki shynrang ka Men’s Boxing World Championship kaba dang iaid shaphrang ha Kazakhstan, ka khubor ka iathuh ba u Deepak Bhoria u la rung sha ka rynsan iakhun quarterfinal jong ka jing-iakhun para marwei ha ka kyrdan iakura jong ka jingkhia ba 51kg.
Utei u rangiakura u la rah ia ka thong jingjop da  5-0 pyrshah ia u nongiakura na China u Zhang Jiamao.
Shuh shuh ruh ka khubor ka iathuh ba ka jingiaid lynti jong u Deepak ha katei ka lympung ialehkai ka dangsah na ka bynta jong u ban pynthikna halade ia ka jingioh ban khur takma.
Ha kawei pat ka  jingiakhun,sa uwei na ki nongiakura ka ri u Nishant Dev u la lah ban pynliem noh ia u rangiakura pyrshah na ka ri Palestine u  Nidal Foqahaa haduh arsien hapoh ka minit ialehkai ba nyngkong na ka bynta ban pynlong ia ka jingiakhun jong ki ban jam sha ka RSC (Referee to Stop the Contest).
Kumta hadien katei ka jngjop, u Nishant ryngkatlang bad ua Deepak u lah jam sha ka rynsan iakhun quarterfinal na ka kyrdan iakura ha ka jingkhia ba 71kg ha kaba un hap ban iakura tyngeh shuh shuh sa bad u nongialehkai ba tbit na Cuba u Jorge Cuellar ha ka jingiaknieh jaka jong ki sha ka semifinal.
Ha ka sngi ba la pynlong ia ka prokram sam khusnam sha ki nongialehkai bapher bapher jong ka Laureus Award, ka khubor ka iathuh ba u u khlur ialehkai na Argentina bad jong ka klob Paris Saint Germain u Lionel Messi, u la khur mynta ia ar tylli ki khusnam kata na ka jingiaknieh para marwei bad kum kawei ka kynhun ialehkai ruh kumjuh namar ka jingiai synshar ba radbah ka jong u ha ka kam ialehkai phutbol na ka klob bad ka ri bad kumjuh ruh ka jinglah ka jong u ban pynioh ia ka trophy jingjop sha ka ri ba u mihkhmat ha ka World-Cup 2022.
Ha kaba khatduh, u Messi u la ioh ban khur ia kata ka jingjop ba nyngkong ha ka lympung ialehkai World Cup ha ryngkat bad ka takma kaba u la khur ha ka sngi ba khatduh jong ka lympung ialehkai kaba la long ha Qatar ha u  Nohprah  2022  hadien ba ka kynhun  ka la rah ia ka thong jingjop pyrshah ia ka France da ka jingiashut tie-breaker.
Katei ka la biang pura na ka bynta jong u ban khur ia katei ka khusnam ba mynta na ka jingiakhun para marwei bad ha kaba u lah pdiang ruh ia ka khusnam jingjop na ka bynta ka kynhun ialehkai ka jong u ha katei ka prokram sam khusnam kaba long mynta ha nongbah Paris.
U Messi uba la shimbynta ha katei ka prokram ryngkat bad ka kurim ka Antonela Roccuzzo, u long u rangialehkai  uba la rah teng ia katei kajuh ka khusnam ha ryngkat lang bad u khlur ialehkai pynmareh kali F1 na ka ri Bilat u Lewis Hamilton kata ha u snem 2020.
Ha ka jingiakhun paramarwei ka jong u na ka bynta ka jingiaknieh ia ka tei ka khusnam, u Messi u la lah ban pynliem noh ia u Kylian Mbappé, uba lah trei shitom na ka bynta ka kynhun ialehkai ka jong u ka  France ha ka jingiakhun phainal ha ka World Cup 2022.
Ha katei kajuh ka sngi, ka nongialehkai mareh  ba paw na Jamaica ka Shelly-Ann Fraser-Pryce kaba lah  dep ban rah ia ka khusnam ha u bnai Nailar ka lah khur ia ka nam jop ba san ha ka prthei na ka 100m ha Eugene, Oregon, bad  kaba lah khur ruh ia katei kajuh ka khusnam napdeng ki kynthei katba  u lahduh US Open na ka jingialehkai Tennis  u Carlos Alcaraz u khur mynta ia ka khusnam ‘World Breakthrough of the Year’.
Haba phai biang sha ka jingiakhusnam na ka jingialehkai phutbol, u khlur ialehkai ka Denmark  bad kumjuh ruh jong ka klob Manchester United  u Christian Eriksen u ioh mynta ka sien ban khur ia ka khusnam ‘Comeback’ namar jingwanphai biang sha ka kyrdan ba hajrong  jong ka kam ialehkai kum u nongshong shnong ka ri Europe hadien ka jingkhyllem kynsan ka jong u ha madan ialehkai na ka daw jong ka jingshitom ha ka lympung ialehkai European Championship ar snem mynshuwa.
Kumta ruh ka nongialehkai ba duna dkhot-met na ka ri Switzerland ka Catherine Debrunner na ka tei ka prokram ba mynta ka la lah ban khur noh shalade ia ka ‘Disability Award’ hadien ka jingkhur jingjop ha kaba sdang jong ki ar lympung ialehkai Marathon.
Ka khubor ka iathuh ruh ba ia ka khusnam ‘The Sport for Good’ lah pynkupbor sha ka TeamUp kaba long ka prokram  na ka bynta khynnah kiba  ngut ha ka  thma ia kaba lah  wanrah shakhmat da u khlur ialehkai ka Barcelona  bad Poland u Robert Lewandowski.
Kumjuh ruh ka nongialehkai Olympic na China ha ka Ski Freestyle kaba lah rah ia ka nam kum ka lahduh ka Eileen Gu  ka khur mynta ia ka ‘World Action Sportsperson.
’.
Ka long ka khubor kaba sngewpher-koit ban iohsngew ba u nongshem jong ka rynsan pathai ka “Facebook" u Mark Zuckerberg uba la shimbynta ha ka sien nyngkongeh ha ki jingialehkai Jiu-Jitsu jong ka  jingialehkai Martial Arts u la pynseisoh ia ka kam ialehkai ka jong u kaba u ju sngewtynnad eh ha ka jingim da kaba leit phai iing ha ryngkat bad kawei ka takma Rupa bad ki takma Ksiar  na kawei ka lympung ialehkai ba la pynlong ha Woodside High School ha California kaba don hajan ka shlem treikam ba ha khlieh duh jong katei ka rynsan pathai ha Silicon Valley.
Na ka liang jong utei u riew rangbah u iathuh ha u snem ba lah dep ba u lah sdang ha ka ban pynrung halade ia ka jingialehkai Martial Arts naduh ka por ba wan ka jingpang khlam COVID-19 ha kylleng ka pyrthei.
Kumta ka jingshimbynta ka jong u ha katei ka jait jingialehkai ka lah iarap ruh ia u ban nang iai pynkhlain shuh shuh ia ka bor jingkhlain bad kumjuh ruh ka jinglah ha ka ban  iakhun pyrshah ia kiei kiei  kiba wan kah lynti ha  ka kam shakri ka jong u.
Kumta u Zuckerberg u lah hikai pyntbit ialade bad u Dave Camarillo; uba lah hikai ia shibun ngut ki nongkhur nam lahduh ka UFC mixed Martial Arts (MMA) champions.
Ka Jiu-Jitsu ka long ka long kawei na ki rukom ialehkai ki nong Brazil ha kaba ka don ia ka jingiapher bad ka MMA, ha kaba katei ka jait jingialehkai ki nongiakhun pyrshah ki pyndonkam ia ka jingia aireng ka jong ki da kaba shu ia-bat  bad teh lakam ia ka rukom ialehkai ka jong ki ban lait na ka jingshah pynliem madan ha ka jaka ba kin iakynjat ne iakura paramaki kumba long ka jing-ialehkai MMA.Ki khynnah ïalehkai shynrang bad kynthei jong ka Amlarem Block ki la rah ïa ka nam lahduh ha ka lympung ïalehkai Chief Minister District Level Open Under-12 Football Tournament.
Ïa kane ka lympung la pynïaid da ka shlem treikam u District Sports Officer (DSO), West Jaiñtia Hills District ha Kiang Nangbah Stadium, Ladthadlaboh Jowai ha ka Sngi Ba-ar.
Ïa kane ka lympung ïalehkai la dep ban pynïakhun shwa ha ki 4 tylli ki Block; kita ha Thadlaskeiñ Block, Laskeiñ Block, Amlarem Block bad ha Namdong Block, katba ïa ka jingïakhun semi final bad final la pynlong ha nongbah Jowai.
Ïa kane ka lympung la wan ban pynhap pyrda da u Working President ka West Jaiñtia District Sports Association (WJDSA) u E.M.H Passah ha ka jingdonlang u District Sports Officer (DSO) u Khroobok Passah, u Vice President WJDSA u Patrick Lamare ki dkhot bad nongïalam ka WJDSA bad kiwei kiwei.
Ha ka jingïakhun final ha ka liang ki kynthei, ka Amlarem Govt.
LP School ka la pynliem noh ïa ka Mukhla Grassroot Centre da 1-0 kol bad ïa kane la thep da ka Steffy Jungai ha ka minit kaba 35.
Katba na ka liang ki shynrang, ka Padu United (A) ka la pynliem noh ïa ka Ummulong Grassroot Centre da 1-0 kol bad ïa kane la thep da u Hopeful Pohthmi ha ka minit kaba 55 lyngba ka penalty ha ka jingai por tam (extra time).
Ki khynnah ïalehkai ka Amlarem Block kin sa leit ban mihkhmat ïa ka District ha ka jingïakhun jong ka kyrdan State Level ka ban long ha ka 11 tarik Jylliew.
Ka NEHU Shillong bad ka Meghalaya Police (MLP) ki la long ki ar tylli kiwei pat ki kynhun kiba la rung sha ka semi final ha ka Inter Office T20 Cricket League 2023 ba la pynïaid da ka Shillong Cricket Association.
Ha ka jingïakhun quarter final kaba nyngkong kaba la long ha ka Sngi Ba-ar ha madan Polo, ka NEHU Shillong ka la pynliem noh ïa ka GHADC da 3 run.
Ka NEHU Shillong kaba la kam trai shwa ban tied nyngkong, ka la kamai 115 run bad shah pynkhyllem 5 wiket ha ki 20 over.
U Manik Das u la tied 40 run na ki 45 bol bad u Teiborlang u la ïoh 33 run na ki 42 bol.
Katba u Chonseng Momin u la khur 2 wiket bad ïa ka 1 wiket la khur da u Drewil Marak na ka bynta ka GHADC.Haba wan beh ïa ka thong, ka GHADC ka la kamai tang 112 run bad shah pynkhyllem 6 wiket ha ki 20 over.
U Mingnam u la tied 28 run na ki 35 bol bad u Twel Marak u la ïoh 26 run na ki 17 bol.
Katba u Manik Das bad u Eugene K.Kharsyntiew ki la khur mar 2 wiket na ka bynta ka NEHU Shillong.
U Manik Das u la ïohpdiang ïa ka khusnam ‘Player of the Match’.
Haba phai sha kawei pat ka jingïakhun ba ar, ka MLP ka la pynliem noh ïa ka Raj Bhavan da 16 run.
Ka MLP ka la kam trai shwa ban tied nyngkong ha kaba ka la kamai 139 run bad shah pynkhyllem 5 wiket.
U Pankaj Roy u la tied 45 run na ki 41 bol bad u Johnward u la ïoh 29 run na ki 17 bol.
Katba u Robin Chettri u la khur 3 wiket bad 2 wiket la khur da u Rakesh Thakur Raj Bhavan.
Haba wan ban beh ïa ka thong ba la buh da ka liang pyrshah, ka Raj Bhavan ka la kamai tang 123 run bad shah pynkhyllem 7 wiket ha ki 20 over.
U Wanz Mawroh u la ïoh ban khyrwit ïa ka shiteng spah da kaba ïoh 56 run na ki 55 bol bad u Sanjay Mandal u la ïoh 31 run na ki 31 bol.
Katba u Pankaj Roy u la khur 4 wiket bad 2 wiket la khur da u Sameer Quereshi.
Ïa ka nam ‘Player of the Match’ la ïoh da u Pankaj Roy.
Ka Shillong Sports Association (SSA) ka la pynkynriah noh ïa ka jaka ïalehkai na Second Ground, Polo sha ka madan kaba thymmai jong ka Lawmali kaba don mar pyrshah ïa ka Regional Blood Centre, Pasteur Hills Shillong.
Kane kan long naduh ki jingïakhun quarter final jong ka U-10 (Boys) Football League 2023 namar ka jingbym lait ka madan Second Ground kaba don ha Polo.
Ki phra tylli ki kynhun kiba la rung sha ka quarter final ki long ka Pay For Right Football Academy, Mawlai SC, Umphyrnai SC, Kynton U Mon, Sohryngkham, Mylliem Grassroot, Mawreng bad ka Sacred Heart Football Academy.
Kat kum ka prokram ïalehkai, la ong ba ïa ki jingïakhun quarter final yn pynlong ha ka 13 tarik, ha kaba ka Pay For Right kan ïakhun pyrshah ïa ka Mawlai, ka Umphyrnai ïa ka Kynton U Mon, Sohryngkham ïa ka Mylliem Grassroot bad ka Mawreng ïa ka Sacred Heart.
Ïa ki jingïakhun semi final yn pynlong ha ka 20 tarik bad ka final kan long ha ka 27 tarik mynta u bnai.
Hadien bun bnai ba ki la ap shitom, ki paidbah nongthep ‘vote’ ka Sohïong konstitwensi kin sa jied ïa la u nongthaw aiñ bad u dkhot ka Ïingdorbar Thawaiñ ha ka Sngi Balang, kata, 10 tarik Jymmang, 2023.
Ka Sohïong konstitwensi ka don 34,783 ngut ki nongthep ‘vote’ bad na kine, 17,687 ngut ki dei ki kynthei, bad kine ki nongthep ‘vote’ baroh ki don ha ki 63 tylli ki ‘Polling Station’.
Ka jingïalap ilekshon ha Sohïong ka la long kaba khluit bha tar khamtam hapdeng ka National People’s Party (NPP) bad ka United Democratic Party (UDP).
Ki nongïalam jong kine ki artylli ki seng ki la ïa shniah iwei ïa iwei pat ha ban da biang wat la ki don lang ha ka sorkar Meghalaya Democratic Alliance (MDA 2.0).
U Symbud Myntri Rangbah, Bah Prestone Tynsong, u la kham pyni ïa ka jingnud jong u ban kawang ktieh beit ïa ka seng UDP bad ki nongïalam jong ka.
Hynrei ha ka ilekshon, ym ju don paralok.
Ka jingïather ka ïaid beit kumba ka dei ban long bad katkum ka jingdawa jong ka por bad ka rukom long ka ilekshon.
Na ka liang kiwei pat ki seng kiba don ha kane ka lympung ïakhun, ki la kham leh kynjah bad namarkata, ngi ïohi beit tang ïa kine ki artylli ki seng kiba don hakhmat.
Ki don hynriew ngut ki kyrtong ha kane ka ilekshon kiba kynthup ïa u Bah Samlin Malngiang na ka NPP, u Bah Synshar Lyngdoh na ka UDP, u Bah S Osborne Kharjana na ka Congress, u Bah Sandondor Ryntathiang na ka HSPDP, u Bah Stodingstar Thabah na ka TMC bad u Bah Serap Eric Kharbuki na ka BJP.Tang ki paidbah ka Sohïong konstitwensi ki ban tip bad sngewthuh ïano kin ai jingkyrshan ha kane ka kynti khamtam hadien ba ki la ïohi bad ïohsngew ïa ka jingwan ïalap bad ïakynduh ki kyrtong ïa ki.
Ngi shu kyrmen ba kin ïa mih ryntih ki nongthep ‘vote’ namar kane ka dei ka lad kaba wan tang shisien ha ka san snem.
Ngi la ïohi ha kane ka ilekshon kaba la dep ha ki 59 tylli ki konstitwensi ba ka jingwan ki nongthep ‘vote’ kam da khlaiñ haduh katta-katta.
Ki la don kiba la shu pynlehnohei ïa ka jingdon kyrteng ha ki kot thep ‘vote’.
Ngi kyrmen ba ki nongthep ‘vote’ ka Sohïong kin ym bud tynneng ïa kiwei kiba jaituh ban leit thep ‘vote’, hynrei ba kin mih ryntih beit ban pyndonkam ïa ka iktiar bad ka hok ban jied ïa u nongthaw aiñ.
Tangba dei ban jied da ka jingkitkhlieh.
Kiba bun ki khmat ki phai sha ki nong Sohïong ha kane ka kynti namar dei sa tang kane konstitwensi ka bym pat ïoh ïa la u MLA.Ki paidbah na kiwei pat ki konstitwensi ruh ki ïa kwah tip noh mano uta u MLA bathymmai ka Sohïong.
Tangba baroh ngin hap ban ïa ap shitom lang ïa ka 13 tarik Jymmang, 2023 ban tip mano u ban rah ïa u ‘nam tam.
Hapdeng ka jingshongshit jong ka jingïalap ilekshon, ka long kaba sngewlyngngoh pat ban tip ba ki bor pahara ki khlem pat ïoh kurup pisa eiei, hynrei kaba la ïoh kurup ka dei ka kyiad kumba 465 litar haduh mynta.
Napdeng ki jingpynkheiñ ïa ki kyndon pynïaid ilekshon, ki bor ba dei khmih ki la phah jingthoh ban pan jingshai halor ka rukom kren ïalap ilekshon kaba long kum ka jingisih briew.
Ka rukom ïalap ilekshon ha Sohïong ka la long kaba khor bad kynthoh hapdeng ki kynhun ba ïaleh ilekshon khamtam hapdeng ka UDP bad ka NPP.Haduh mynta ki bor pahara ilekshon ki khlem pat ïoh kurup pisa ne kiwei pat ki tiar kiba pyndonkam ban khroh ïa ki paidbah ban ïoh vote.
Sngewkyndit shikatdei ba kita kiba hap ban khynra kali ki khlem pat ïoh ban kurup wat tang shi naïa ruh ha kaba ïadei bad ka ilekshon ha Sohïong.
Lehse ka ilekshon ha kane ka konstitwensi ka long shisha kaba khuid ba suba bad ka bym don tngit eiei wat la baroh ngi tip ba ka bor jong ka pisa ka treikam ha kano-kano ka ilekshon.
Ngi la ïohsngew ruh ïa ki jingkynnoh ha ka por ïalap ilekshon ba ka don ka jingpyndonkam ïa ka pisa ha Sohïong konstitwensi.
Barabor, ka ilekshon ka dei jong ki paidbah bad ym jong ki seng saiñpyrthei lane ka sorkar lane ka Election Commission of India.
Khlem ki paidbah, ym don ilekshon.
Ki dei ki paidbah kiba rai.
Don kiba rai da ka jingbym hun, don kiba rai hadien ba shah pynthame, don kiba rai da ka jingshongshit, bad don ruh kiba rai da ka jingkitkhlieh.
Kata ka rai kan sa paw ha ka sngi ñiew ‘vote’ bad kin don ruh ki ban bynnud kylla.
Kata ka dei ka jinglong briew.
Ka jingbabe ka ju wan ynda la dep ban shim ïa ka rai ban leh ïa kano-kano ka kam.
Napdeng ki 34,783 ngut ki nongthep ‘vote’ ha Sohïong, kin bun ki ban ïoh jied nongthaw aiñ ha ka sien banyngkong.
Ngi kyrmen ba kine ki samla kin mih shakhmat ban pyndep ïa la kamram.
Lada ki samla ki randien na ka saiñpyrthei, ka lawei kan ym long kaba itynnad.
Ngi kyrmen ruh ba ka jingthep ‘vote’ kan long kaba jai-jai bad kaba lait na kano-kano ka huri hura.
Ka jingshongshit kam dei ban wanrah ïa ki kam ïakynad hapdeng para shnong para thaw namar ynda la dep ka ilekshon, baroh ngin hap ban ïa donkam biang iwei ïa iwei pat kumba ka ju long baroh shi katta.
Ka long kaba donkam ban sot na ki ktien shnong na kylleng ki thaiñ bad kyntoit shnong khnang ban pynriewspah ia ka ktien Khasi bad ban kdup shitylli ia baroh ki ktien ha kawei ka ktien pdeng.
Nalor kita ki ktien ba la don lypa na ki kylleng ki kyntoit shnong ki don ruh ki ktien ba lah ban shna thymmai da kaba synrop lang ar ne lai kyntien ban shna kawei ka ktien kaba kit jingmut, kaba thiang snah bad kaba lyngkot katlah katiai khnang ban bit ban biang ka thoh ka tar.
Kine harum la jer kum kat kum ba la pyrshang ban pynwandur ha ka ba dang dei ban tuklar da ka iktiar ba pura halor ka ktien:Jail : ka mut along, phatok, byndi- along ka dei ka thliew ba set ïa ki riew bymman; phatok ka dei ka kamra ba khang khyrdep ïa ki riew bymman; byndi ka dei ka jaka ba teh ba khum ïa ki riew bymman ba kin ym lait phet.
Justice : ka mut bishar hok – bishar ka dei ka rai ba pynbiang ban ksan halor ki nia ba ïapher; hok ka dei ka snap tynrai bakhuid basuba jong ki bynriew la shimet ne kum ka kynhun.
Judicial : ka mut kaei kaei ka ba na ïinglieh ïingsaw ne ka ïingbishar.
License : ka mut kot-aibor, kot-ibit- kot ka dei ka sla ban thoh ktien ba la shnakor na u siej; aibor ka mut ba shah da ka iktiar; ibit ka dei ba biang ha ka bishar da ka iktiar.
Look up to : ka mut khmied- khmied ka mut ba peit shalor kum ïa ki kynrem ha rynsan na ka bynta ba sngew burom.
Loyalty : ka mut nguhsyiem- nguh ka dei ba pyndem la ka khlieh kum ba shynraiñ bad ñiew burom; syiem u dei u khlieh synshar hima.
Luxury : ka mut marrhah, marpahuh, markyrhai- mar ka dei ka tiar ka tar; rhah ka dei ba kwah palat pud; pahuh ka dei ba shlei ka mar ka mata, ka spah ka hajar; kyrhai ka dei ba lah ban ioh kat ka ba angnud ne thrang.
Machine : ka mut kor- kor ka dei ka bor na ki tiar ban shna ki mar donkam.
Ki nuksa kum ka korsuhjaiñ- sewing machine, kortylliat- grinder, korsyang- oven, bad kumta ter ter.
Management : ka mut korbarkam ryntihManufacture : ka mut shnakor- shna ka dei ba pynlong ia kaei kaei da ka ba pyntreikam ka bor shemphang ka janor, ka buit tbit jong ka kti ka kjat lyngba ka ba pyniaid da ka kor.
Map : ka mut dursawkun, syor- dur ka dei ka dak ba paw ha slakot, sawkun ka dei ka sawdong pud jong ka khyndew katkum ka jingheh bad jingiar; syor ka dei kaei kaei kaba paw hakhmat katkum ka slashruh jong ka mariang.
Mask : ka mut bula: bula dei ka khmat jong u tyngshop ba tabaiñ rong.
Master of Ceremony : ka mut damdar- damdar dei u briew ba buh na ka bynta ban pdiang burom bad pynbyrngia ïa ki kongsan bad paidbah ba wan sha ka lat ka tamasa ne ka rong ka taw.
Materïal : ka mut ki tïar ki tar, ki tum ki tam, ki mar ki mata- ki tïar ki tar dei ki jingbuh jingsat ba pyndonkam ki briew; ki tum ki tam dei ki jingbuh jingsat ha ïing ha sem; ki mar ki mata dei ki jingbuh jingsat ba pyndonkam ki briew.
Measure : ka mut thew, woh, dok- thew dei ba tynjuh jingkhia; woh dei ba tynjuh jingkhia ban pynbiang; dok dei ba tynjuh jingkhia ban tara thik ki shijur.
Mechanic / Mechanical : ka mut riewtbit shnakti/ shnakti- riew ka dei ka ktien lyng-kut ia ki briew, tbit dei ba pnah bad nang ban trei ha la ka kam, shna ka dei ba pynlong ia kiei kiei ki jingthaw da ka kti briew ne da ki kor.
Memorandum : ka mut dorkhas- dorkhas ka dei ka dulir buh kyndon bad riti synshar.
Medal : ka mut takma- takma dei ka mar kordor kum ka nongmuna ba ainam.
Mega : ka mut radbah- radbah ka dei ba heh palat liam.
Meeting : ka mut mer- mer ka mut ka jingïalang ba ïa kynduh ki kher ki mer ne paidbah ha lympung.
Migrate : ka mut buhai- buhai dei ba leit na kawei ka jaka sha kawei pat ban shong shnong.
Minority : ka mut u san u shiphew- u san u shiphew dei ka ‘tien-kap-lang ka ba  shat jingmut ïa ki jait ki kynja ba duna na u babun balang salonsar.
Ministry : ka mut tnatkitkam, shnatkitkam- tnat dei ka lyngkhot ba paitpnat na ka metbah; shnat dei ka bynta ba kham rit kaba kdat na ka metbah; kit dei ba bah mar ha la met ne tyrpeng; kam ka dei ka jingtrei da ki briew.
Military : ka mut pyrton shipai – pyrton ka dei ka kynhun jong ki khlawait ki ba  ïeng ryntih ha madan ban kilan met ne pynkhreh thma; shipai dei ki khlawait ïasiat ïapom ki ba  ryntih hapoh ka jingïalam jong ki ba  halor ka kyrdan.
Mischief : ka mut buitsniew- buit ka dei ka kam sianti; sniew ka dei ka ba  long pyrshah ïa ka bha ka miat ha ka imlang sahlang.
Molest : ka mut tli- tli ka dei ba ktah ieit khamtam ïa kiba  shida da ka jingthmu basniew, kum u shynrang rangbah ïa ka khynnah kynthei ba samla lud.
U Budlum jong kano kano ka ri ne  jaitbynriew ka long ka jingskhem jong ka Ioh ka Kot, ka Khaii ka Pteng ha kaba ki briew ki pyndonkam ia ki kabu bad ka spah jong ka jaka ba ki shong.
Kaba kongsan tam ha ka liang ban kyntiew bad pynroi pynsan ia ka ioh ka kot, ka long ka jinglongsmat ki briew bad ka jinglong husiar ban prat ia ki lad ki lynti ban kyntiew ia kane ka phang shaphrang.
Ha kine ki lum jong ngi ha kaba ka spah ka mariang ka don kyrhai, la ha ki khlaw ki btap ne ki mar poh khyndew, ne ha ka jinglong sboh ka khyndew, ka ap ia kito kiba shlur ban pyndonkam ia kane ka spah, ia ka ha ka kyrdan kaba heh ne barit.
Ka rep ka riang lehse ka long kawei na ki lad kiba dang lah shuh shuh ban pynroi khamtam ha kine ki por mynta kiba la wanrah ia ka rukom rep thymmai, kaba lah ban pynmih shibun shah ki jingthung jingtepne ki lum ka dang lah ban rep shuh shuh ia ki jingthung bad ki soh ki pai.
Ha kane ka liang ka plie ruh ia ka lad ban sdang shuh ia ka jingtrei shna umsoh ki soh tin bad ruh kan long kaba lah ban long ba na kine ki soh yn lah ban shna ia kiwei kiwei ki jingdih, kum ka wine kaba lah ban iaid kam hapoh la ka jaka bad shalan ruh sha kiwei kiwei ki jylla.
Ha ki snem ba la dep ia u sohtrun na ki lum Khasi bad Garo la shalan shaduh Russia bad kumta ka die ka thied ia ki soh kiba mih nangne, kan lah ban pynmyntoi shibun ban nang pynkhlain ia ka ioh ka kot.
Ki tiar Mar – Kti, kum ka jingthain ia ki shang ki khoh, ki shylliah bad ruh ki knup rit, khohrit kum ki jing buhkai ne jingrah sngewbha kum ka dak jingkynmaw ia ki nongwei nongar kiba wan shangkai sha kine ki lum ki iaid iew bha ha kine ki por.
Don ki jaka ha Ri India kiba im tang na kine ki kam mar – kti ha ki katto katne ki shnong ha Kashmir bad Uttar Pradesh.
Ia ki jingtrei kiba kham heh kum ka jingseng ia ki karkhana, ka shnong ym tang ha ka jingkloi jong ki briew ban trei, hynrei  ka shong shibun ruh ha ka jingdon kti jong ka Sorkar kaba lah ban bei ia ka bai seng bad pynieng ia ki karkhana, kum ka karkhana shan dew bilat ne karkhana pynmih kot sada bad kiwei kiwei.
Ka  Sorkar Nagaland mynta ka la tei ia ka karkhana pynmih kot sada ban pyndonkam ia ki deing ki siej kiba mih ha ki Lum Naga.
Ki Lum jong ngi kim shym la duna ha ka spah jong ka mariang bad lada sdang ban prat ia ka lad ban kynroi ia kane ka spah, khlem pep u budlum ka Ioh ka Kot jong kane ka thaiñ un long shisha  uba khlain ha kaba ki briew kin lah ban trei bad ieng ha la ki jong ki kjat ban nang kiew irat shaphang.
U Myntri ka tnat iada ri jong ka Taiwan, u Chiu Kuo-cheng ha ka Sngi Nyngkong u la ong ba ka Taiwan ka dang pynbeit bad iakren bad ka United States na ka bynta ka $500 million ka song ki tiar thma ban ioh na ka US hapoh jong une u snem.
Namar kumba la iohi mynta, katei ka ri dew lynnong ‘Taiwan’ ka don hapdeng ki jingma bad ka lah ban shah thombor ha ki bor ba nabar ha kano- kano ka por bym lah tip.
Hynrei kawei na ki ri kiba wanrah jingma ia ka Taiwan ka dei ka China.
Ka China ka ju kam trai ruh ba katei ka dew lynnong ka long ka bynta jongka hi bad ba kan sa shim biang noh shalade ynda ka la sngew donkam ban leh ia kata.
Namarkata ruh la ong ba ka China ka ju phah ia ki shipai duriaw bad shipai liengsuiñ jongka ban leit kilan sha ka duriaw bad ki bynta ba markhap bad kylleng sawdong jong ka Taiwan, khnang ban pyni ba ka China ka long trai ia katei ka ri dew lynnong.
kumta u Kuo-cheng ha katei ka sngi u la ong ba watla ka Taiwan ka la dep ban iakren naduh ki por ba la leit, ba kan ioh ia ki tiar thma na ka United States, hynrei la ïohsngew ia ki khubor halor ka jingpynslem bad jingthud haba iadei bad katei ka jingiakut.
Katei ka song ba $500 Million kan long ban pynkhlaiñ ia ka tnat iada jong ka Taiwan, ba kan ioh ban pynbit pynbiang ia ka tnat iada khnang ba kan long ba la pynkhreh lada don ka jingïakynad ne lada don ba leit thombor ia ka Taiwan ha kano kano ka por bym lah tip.
Namarkata utei u Myntri ka Taiwan u la ong ba katei ka song ba la dep ban iakut bad ka United States, ka la dei ban urlong bad ban poi sha Taiwan hapoh jong une hi u snem.
Watla katta, utei u heh ka Taiwan, um shym la ai jingpynshai pat kiba kumno ki jait tiar ki ban kynthup hapoh jong katei ka song kaba $500 Million.
La ong ba ka United States naduh ki phew snem ba la leit ruh ka ju phah ia ki tiar siat bad tiar thma sha ka Taiwan kumba la iakut haba iadei bad ka jingiadie- iathied ia kitei ki tiar bad ka Taiwan.
Hynrei, ha kane ka por, la ioh jingtip ba ki don ki jingpynthud hapdeng ka jingiaid lynti bad ka jingpynpoi ia kitei ki tiar sha Taiwan.
Ka tnat Las Vegas Metropolitan Police ha ka Lah Sngi U Blei, ka la iathuh ba ha katei ka jingjia uwei u briew u la mynsaw hadien ka jingsiat hapoh ka skul Von Tobel Middle School kaba don hapoh ka nongbah Las Vegas jong ka United States.
Haduh jong ka step Sngi Ba-ar, ka tnat Las Vegas Metropolitan Police ka dang ialeh ban wad bniah bad ban shim jingtohkit halor ka daw jong katei ka jingsiat ha katei ka sngi.
Shuh shuh ruh la iathuh pat ba ia utei uba la shah siat, la pynkit noh mar-mar sha ka jaka sumar kaba don hangtei hajan hi.
Ka tnat pulit jong ka nongbah Las Vegas ka la iathuh ba katei ka jingjia ka dang iaid shakhmat bad haduh kane ka kynti, ym pat lah ban ioh jingtip tikna ba balei ka leit jia kumtei ha katei ka sngi.
Kumta ki pulit ki dang ialeh ban tohkit ia kiba don ha katei ka jaka ha katei ka sngi bad ha kajuh ka por ruh ki dang thwet ia utei u runar uba siat ha katei ka jingjia.
Katei ka jingsiat ka la jia ha ka por kumba 12:38 jong ka Lah Sngi U Blei, hapoh jong ka dong 2400 block jong ka N.Pecos Road.
Hashwa kane, ki pulit ka Las Vegas ki la pynbna ba katei ka skul kan hap ban khang dam noh shwa ia mynta shi por, katba ka jingtohkit ka dang iaid shakhmat.
Kumjuh ruh ka tnat pulit ka la iathuh ba la dep ban khang noh ia ki surok kiba pyniasoh bad katei ka thaiñ bad kumta ruh na ka liang jong ki pulit, ki la kyrpad ia ki paidbah nongshong shnong ba kin kiar na katei ka jaka ioh lehse kano-kano ka jingma kan wan jia ia ki.
Wat la katta, ki pulit ki pyntip ba ka jinglong- jingman ha katei ka jaka ka la iaid beit- iaid ryntih bad kam don jingma shuh ia ki paidbah jong katei ka jaka.
Ka khubor na Tollywood ka iathuh ba ka Kantara kan sa long kawei na ki phlim ka ban screen ha ka United Nations Human Rights Council ha kaba nalor kane u direktor bad u tyngshop kane ka phlim u Rishab Shetty un sa long ruh uwei na ki nongai jingkren ha United Nations.
Ka Kantara kaba dei kawei na ki phlim ba la pynmih ha u 2022 ka long ruh ka phlim ba itynnad bha jong utei u snem bad kane ka phlim ka la shah jied ruh ban iakhun sha ka Oscars.
Hadien ba la mih khubor ba u Rishab Shetty un long uwei na ki nongai jingkren ha ka UNHRC ka ban long ha Geneva bun ki la ai ka jingkitbok na ka bynta une u tyngshop bad kumjuh ruh na ka bynta ka Kantara.
Ka jingshah jied u Rishab Shetty ban ai jingkren ha ka UNHRC ka dei halor ka mat kumno ban khanglad ia ka jingpom bad jingpynjulor ia ki khlaw ki btap, ban iada ia ka mariang bad kiwei kiwei.
Ka BJP Karnataka ha kaba iadei bad ka jingshah jied ka Kantara ban pyni kyrpang ha United Nation bad kumjuh ruh ka jingai jingkren u Rishab Shetty ha ka UNHRC ka la pynpaw ka jingai khublei ba kyrpang ia utei u tyngshop ba ula wanrah burom ia ki nongshong shnong kane ka jylla.
Naduh ba la pynmih bad pyllait paidbah ia ka Kantara bun ki la ai jing iaroh ia katei ka phlim halor ka jinglong itynnad jong ka bad bun ki la khmih lynti ruh ba kane ka phlim kan ioh pdiang khusnam namar ba ka khana ka dei kaba biang bha.
Ha ka sngi ba dang iaid ka jing-ialang kaba heh ka 73rd Congress jong ka synjuk pyniaid jingialehkai phutbol ba ha khlieh duh ka pyrthei ka Federation International of Football Association (FIFA), ka khubor ba la ioh lum ka iathuh ba na katei ka jingialang kaba long ruh ka sngi jied nongialam ba thymmai jong ka synjuk, u Gianni Infantino u lah shah jied biang sa shisien kum u khlieh duh jong katei ka synjuk.
Ha katei ka jingiakhun, u Infantino u la ieng skhem ha katei kajuh ka kyrdan kaba u lah bat baroh shi katta khlem kano kano ka jingshah pyrshah, da kaba pynlong ialade ban shah jied biang kum u nongpyniaid sa shisien ia ka synjuk kaba  iaid beit iaid ryntih, watla um shym la long than uba pawnam ha kylleng ki ri ka pyrthei napdeng ki dkhot  jong ka Associations na ka bynta ki katto katne ki daw, kaba kynthup ruh ia ka jingialeh ka jong u ban niat beit shakhmat ia ka jingbym shym la lah ban pynurlong ia ka jingthmu na ka bynta ban pynlong ia ka lympung ialehkai World Cup man la ka ar snem ha ka jaka ba ju pynlong shisien ha ka saw snem.
Hadien katei ka jingshah jied biang ka jong u, na ka liang jong u infantino u lah kular skhem ruh ba un iai bteng ha ka ban ai ka jingshakri kaba bha shuh shuh sha ka synjuk baroh kawei bad ruh ia ka kam ialehkai phutbol ha kylleng ka pyrthei.
Utei u nongialam u lah pynthikna ruh ia ka ioh-ka-kot jong ka FIFA kaba lah kynjoh sha ki kyrdan thaw rekod ha ka shalyntem ba lah dep kata naduh u  snem 2019-22.
Hynrei uba lah kular ban iai pynneh-pynsah ia ka jingkiew  katei ka bynta ha kane ka kynti kaba mynta sa shisien biang pat da ka jingioh jingkyrshan jong ka synjuk na ka bynta ban nang iai pyniar shuh shuh ia ki jingialehkai ha ka lympung ialehkai World Cup jong ki shynrang bad kynthei bad ruh ka jingwanrah shakhmat ia ka jingpynithuh sha ka pyrthei ia ka jingpynbun kynhun ialehkai ha ka Club World Cup sha ka 32.
Shuh shuh u lah pynpaw ruh ba ka ioh-ka-kot ka lah kiew bha sha ka $7.5 billion  ha  ka samoi jong u 2022 uba long ruh u snem ba ka pyrthei baroh kawei ka dang shah lynshop ha ka jingpang khlam COVID-19.
Kumta ka tyllong pla tyngkat jong ka synjuk ka iengskhem sha kumba $1bn bad mynta ka sien ka lah kot sha ka $4bn.
U lah pynpaw ruh ba ka FIFA kan iai bteng ha ka ban bishar bad khmih bniah biang sa shisien ia ka  rukom pyniaid ha kaba iadei bad ka jing-iadie-iathied rangialehkai (transfer system) na ka bynta ban pynjanai shuh shuh ia ka jinglong khuid long suba bad ka jing-iaid beit iaid ryntih ha ka kam bad uba lah ai jingmut ruh ba ki synjuk bapher bapher ki lah ruh ban iakren bad mir jingmut ha kaba iadei bad ka jingsiew sha ki nongialehkai.
Kumba ka paw mynta ka long ba u Infantino u lah shah jied nyngkongeh kum u nongpyniaid ba ha khliehduh ka FIFA ha ka Extraordinary Congress kaba lah long ha u snem 2016; kata hadien ka jingsoi ia ka shithi iehnohkam jong u nongpyniaid barim jong ka u Sepp Blatter bad ha  kaba u Infantino u la lah ha ka ban pynneh ia katei ka kyrdan halade khlem kano kano ka jingpyshah ka ban mih lai snem hadien.
Bad kane ka kynti ba mynta lah niew kum ka sien kaba ar ba un pyntyllun ia ki kam ha ka shlem treikam ka jong u  bad u ban sa iai don ruh na ka bynta ka samoi treikam kaba lai bad ba khatduh ha ki por ba saw snem.
Ha ka jingpynlong ia ka jingpyniakab jong ki klob ialehkai phutbol bapher bapher na ka bynta ka wat iakhun quarterfinal ha ka lympung kynjatbol jong ka UEFA Champions League, katkum ka khubor ba la ioh lum ka iathuh ba ka klob ialehkai na Spain ka Real Madrid ka lah shah pyniakab mynta na ka bynta ban iakhun pyrshah bad ka Chelsea ha katei ka wat.
Shuh shuh ruh katba kiwei pat ki klob ialehkai kata ka Manchester City ka lah shah pyniakab mynta ban iakhun pyrshah bad ka klob barim jong u Pep Guardiola ka Bayern Munich.
Kumjuh ruh ka nonglam-khmat ha ka lympung Serie A ka klob Napoli mynta ka sien ka lah shah pyniakab na ka bynta ban iakhun bad ka AC Milan ha ka wat iakhun kaba lah tip kum ka ‘All-Italian Showdown’ bad ka Inter Milan ka lah shah pyniakab na ka bynta ban iakynduh bad ka nonglam-khmat ha ka lympung ialehkai ha Portugal ka Benfica.
Katkum ka jingiathuh  da ki nongpyniaid ia katei ka prokram na ka bynta katei ka rynsan iakhun jong ki klob ha katei ka lympung, ka long ba ka kynhun ba rah ia ka thong jingjop ha ka jingiakhun pyrshah hapdeng ka Real Madrid bad ka Chelsea, kata ka kynhun kan nang iai iaid shakhmat na ka bynta ban ioh ia aireng biang la kan long bad ka  Man City ne ka Bayern Munich ha ka semi-finals.
Ka lah don ruh ka jingkiew mynta ha ka lad ka lynti na ka bynta ki nongpeitkai ba kin iohi ia ki kynhun ialehkai bol na Italy ba kin jam sha ka jingiakhun phainal ha ka sien kaba nyngkongeh naduh ka por ba ka klob ialehkai Serie A ka Juventus ka lah rung sha katei ka bynta ha u 2017 bad ruh ha kaba ka Inter Milan ka lah ban iakhun pyrshah la kan long bad ka AC Milan ne bad ka Napoli ha ka semifinal;  lada ka AC ka lah ban pynliem noh ia ka Benfica.
Ka bynta ba nyngkong jong ka rynsan iakhun quarter-final yn pynialehkai ha ka 11  & 12 tarik u Iaiong, ha ryngkat bad ka Real kan pyni ia ka jinglong ba tbit ka kynhun  baroh kawei pyrshah ia ka Chelsea ha ka jingiakhun jong ka ha-la-iing(Santiago Bernabeu) kata  ha ka jingiakhun kaba nyngkong ha shuwa ba kan leit sha London na ka bynta ka jingiakhun biang bad kajuh ka kynhun shi taiew hadien bad ka Man City ia ka jingiakhun ba nyngkong jong ka ha-iing pyrshah ia ka Bayern Munich.
Kumjuh ka Inter Milan ka lah shah pyniakab na ka bynta ban iakhun bad ka Benfica  ha ka jingiakhun jong ka ha-iing  ha kaba nyngkong, hynrei mynta ka lah hap ban leit sha Lisbon na ka bynta ka bynta ba nyngkong jong ka jingiakhun ban lait na ka jingiatyngkhuh bad ka AC Milan; ka ban pynkhreh ialade na ka bynta ban iakhun pyrshah ia ka Napoli ha San Siro.
Ki nongpyniaid ka lympung ki iathuh ruh ba ia ki jingialehkai ha ka rynsan iakhun semi-final yn pynialehkai ha u bnai Jymmang  lem bad ka phainal ha Istanbul; kata ha ka 10 tarik Jylliew.
Ka jingpyniakab ia ki kynhun na ka bynta ki rynsan iakhun ha ka Champions League:Quarter-finalsFirst legs:  Iaiong 11/12Real Madrid vs ChelseaBenfica vs InterMan City vs BayernMilan vs NapoliSecond legs: Iaiong 18/19Chelsea vs Real MadridInter vs BenficaBayern vs Man CityNapoli vs MilanSemi-finals: Jymmang 9/10 & 16/171.
Milan / Napoli vs Benfica / Inter2.
Real Madrid / Chelsea vs Man City / Bayern.
Ka National Cricket Academy (NCA) jong ka BCCI ka la jied ïa hynriew ngut ki ’thei ïalehkai na ka Meghalaya Cricket Association ki ban ïashim bynta ha ka prokram ai jinghikai Senior Women North East ka ban long ha Dimapur naduh u bnai ban wan.
Hynnin ka sngi ka MCA ka la pynbna ba ki la don saw ngut ki rangïalehkai ka Jylla kiba la shah jied ban ïashim bynta na ka bynta ka Zonal Cricket Academy ka ban long ha Guwahati naduh u Ïaïong.
Ka jingshah jied kitei ki ‘thei ïalehkai ka la wan hadien ka jinglah ban ïalehkai bha ha ki lympung ïalehkai na ka bynta ka Jylla.
Kine ki kynthup ïa ka Daiaka Emigale Warjri, Debasmita Dutta, Ajima Sangma, Monica Lyngdoh Phawa, Neha Hajong bad ka Suriti Kumari Ray.
Kane ka prokram jinghikai kan sdang naduh 24 tarik u Ïaïong haduh 18 tarik u Jymmang.
Ha kane ka prokram jinghikai kin don haduh 25 ngut ki ’thei ïalehkai na ka thaiñ shatei lammihngi ki ban shah jied ha ka All-India Senior Women Selection Committee jong ka BCCI na ka byna katei ka prokram.
Katei ka jingjied ïa kitei ki nongïalehkai ka long kat kum ka jinglah ka jong ki ban pynpaw ïa ka sap ha ka Senior Women’s T20 Trophy kaba la long ha Risaw 2022 ha Bangalore bad ka Senior Women’s One Day Trophy kaba la long ha Kyllalyngkot mynta u bnai ha Nagpur.
U Habanjop Richmond Marbaniang, u khynnah ba dang 15 snem ka rta bad uba pule ha ka skul Rama Krishna Mission, Sohra, u la lah ban pynpaw ïa la ka jong ka sap ha ka ‘Talent Identification Program’.
Ha ka wat ba-ar jong ka jingïit sap ïalehkai lane ba kyrpang, u Habanjop u la lah ban pynpaw ïa ka jingtbit da kaba lah ban mareh ha ka jingjngai kaba 20 metre ha ki 2.91 sekhon bad u la lah ban pynpra ïa ka reked jong ka ‘international global benchmark’ kaba long 3 sekhon.
Ïa ka Bynta-2 jong ka Talent Identification Program kaba la sdang ha ka sngi Thohdieng ha Sohra kaba long hapoh katei ka skul, la pynlong da ka Meghalaya State Olympic Association (MSOA) bad ka tnat ïalehkai jong ka Sorkar Jylla.
Ïa kane ka jingwad ïa ki khynnah ba don sap la wan jied kyrpang da ka Edge-10 kaba dei ka kynhun na Australia hapoh ka jingïalam u rangïalehkai Olympic barim u Ian Campbell.
Ha kane ka prokram la wan ïashim bynta da 300 ngut ki khynnah kiba 10-18 snem ka rta.
Kane ka kynhun kan sa leit ruh sha ki CR&D Block na ka bynta ban bishar bniah ïa kumba shiphew hajar ngut ki khynnah.
Lah ban kdew ba dangshen ki la don kumba 4500 ngut ki khynnah kiba la shah bishar bniah bad napdeng kitei, la jied sa tang 200 ngut ki khynnah kiba kynsai ki ban ïoh rung sha ka prokram ai jinghikai kaba shi snem kynthih ïa kaba la tip kum ka Elite Pathway program (EPP).
Ka lympung ïalehkai First Division Shillong Cricket League 2022-23 ba la pynïaid da ka Shillong Cricket Association ka la nangjam shaphrang ha kaba ka Riatsamthiah ka la khur ïa ka jingjop ha ka sngi Thohdieng.
Ha kane ka jingïakhun kaba la long ha madan Polo, ka Riatsamthiah Cricket Club ka la pynliem noh ïa ka Donkin SCSC da 3 wiket.
Ka Donkin kaba la kam trai ban tied nyngkong, ka la kamai 136 run bad shah pynkhyllem 4 wiket ha ki 20 over.
U Wallam Lyngdoh u la ïoh ban khyrwit ïa ka shiteng spah da kaba ïoh 65 run na ki 62 bol bad u Pynkupbor Bonney u la tied 29 run na ki 15 bol.
Katba u Mickey Marngar u la khur 2 wiket bad ïa ka shi wiket la khur da u Shaisngi Lyngdoh na ka bynta ka Riatsamthiah.
Haba wan shimti ïa ka pali ba ar, ka Riatsamthiah ka la kynjoh sha ka thong da kaba ïoh 140 run bad shah pynkhyllem 7 wiket ha ki 19.1 over.
U Mewada Shylla u la khyrwit ïa ka shiteng spah da kaba ïoh 69 run na ki 50 bol bad u Nick Dann u la tied 20 run na ki 16 bol.
Katba u Baremdor Rynjah u la khur 3 wiket bad 2 wiket da u Marcus Bhujel na ka bynta ka Donkin.
Ïa ka nam ‘Man of the Match’ la khur da u Mewada Shylla.
Ka Sports Meet kaba 14 ba la pynlong da ka Pasadwar Cluster ha ki ar sngi lynter ka la poi noh sha kaba kut ha ka 16 tarik mynta u bnai ha ka shnong Kamsing.
Ki khynnah skul bad ki nonghikai kiba hap hapoh ka Cluster Pasadwar ki la leit sha ka shnong Kamsing da ki lieng namar katei ka shnong kam don lynti da kumwei lait noh tang da ki lieng ban poi sha katei ka shnong kaba don ha khappud bad ka Bangladesh.
Ki skul kiba hap hapoh ka Cluster Pasadwar ki don 9 tylli kiba kynthup 6 tylli na ka kyrdan Lower Primary School bad 3 tylli na Upper Primary School.
Katba ki saw tylli ki shnong kiba hap hapoh ka Cluster Pasadwar ki long ka Pasadwar, Lumpyngngad, Kharkhana bad ka Kamsing.
Ha kine ki ar sngi ki khynnah ki la ïoh ka lad ban ïakhun ha ki jingïalehkai bapher bapher.
Ïa ka nam ‘Best Match Pass’ ha ka kyrdan UP School la ïoh rah da ka skul Kharkhana UPS.Ha ka kyrdan LP School la ïoh rah da ka Pasadwar Govt LP School bad ka nam ‘Best discipline’ la rah da ka Kamsing LP School.
Ka lahduh ha ka jingïalehkai football ha ka liang ki shynrang la ïoh rah da ka Kharkhana UP School bad na ki kynthei la ïoh rah da ka Pasadwar UP School.
Ha ka kyrdan Lower Primary School na ka liang ki shynrang la ïoh rah da ka Kamsing LP School bad na ka liang ki kynthei la rah da ka Kharkhana Govt LP School.
La sam ruh ïa ka khusnam Best Athletes sha ki saw ngut ki khynnah kiba paw bha ha ki jingïalehkai.
Ha ka kyrdan UP School la sam sha u Sumon Tudu na Kharkhana UP School bad ka Daiomika Shylla na Pasadwar UP School kumjuh sha u Federation Swer bad ka Kobita Tati kiba na ka skul Kamsing LPS.Ïa kane ka Sports Meet la plie da u General Secretary ka shnong Kamsing u Bah Augustine Pamblang ha ka jingdonlang ki rangbah shnong, ki nongkit kam shnong bad ki khynnah skul.
Ka sorkar Meghalaya sa shisien pat ka la pan bor na ka Sorkar Pdeng ban ym pynlong ïa ka eksamin Common University Entrance Test (CUET (UG) – 2023) kaba dei ka eksamin na ka bynta kito kiba la pyndep ïa ka Class 12 khnang ban ïoh rung ha ki laiñ pule bapher-bapher ha ka kyrdan Undergraduate.
Mynta lei, ka sorkar MDA 2.0 ka la shim sa da ka rai ban thaw da ka State University lane ka skulbah jong ka sorkar jylla khnang ba ki samla kim donkam ban ïakhun ïa ka CUET.Kine ki dei tang ki buit ban pynkylla jaituh jaipdeh ïa ki samla ha ka jaka ba ka sorkar ka dei ban ailad ba kin shong ha ki eksamin bapher bapher bad ban ïa aireng bad kiwei pat ki samla khnang ba kin ïoh pule ha ki skulbah (Central University) kiba kynsai tam ha ka Ri.
Hato ka sorkar Meghalaya kam kwah ïa ki khynnah kin long kiba trei shitom, trei minot bad ym kito kiba shu hap ban bsa sah naduh dang khyllung haduh da tymmen?Wat hapdeng kine ki jingleh biej jong ka sorkar, ngi kyrmen ba kin bun ki samla jong ngi ki ban ïa aireng beit ha katei ka eksamin.
Ki samla kim dei satia ban sheptieng namar kan long na ka bynta ka jingbha jong ki hadien habud.
Kin don beit kiba kwah pule kum ha University of Delhi, Jawaharlal Nehru University bad kumta ter-ter.
Ngi ki bym ïoh lad mynshwa ngi sngewbabe.
Ban da dei ba don ka CUET naduh kham mynshwa, lehse ma ngi kiba la kham san mynta ngin jin da la ïoh ïa ka kabu ban leit ïakhun ban ïoh pule ha ki skulbah ba kynsai.
Ngi sngewdei ban ong ïa ki khynnah/samla ba wat pynsngap ïa kane ka buit ka sorkar ban pynlong ïa phi kiba jaipdeh.
Ka pyrthei mynta ka dap da ki jingïakhun suda.
Balei ban shu ïa kwah lut da ka lynti kaba suk? Balei ban tieng ban pynshitom ïalade khyndiat? Balei ym kwah ban long kita ki khlur ha ka pule ka dangle? Balei ym nud ban ïakhun bad ki samla na ri thor?Ki samla jong ngi kim dei satia kiba dang duna ha ka jingstad.
Ki dei kiba proh bha bad kiba sngewtynnad ban pynïar ïa ka jingnang jingtip.
Ngi la ïakynduh ïa kiba bun ki samla na sor bad nongkyndong kiba don ka mynsiem ïakhun wat hapdeng ki jingeh kiba ker sawdong ïa ki.
Kim dei satia ki khawpud kiba shu tieng noh tang lada bujli ïa ka rukom pynrung klas ha ki kyrdan ba shalor.
Ki bun kiba kwah shisha ban ïa aireng namar ki kwah ban peit ïalade haduh katno kin lah ban ïakhun bad kiwei pat kiba na shi kiwei ki jylla.
Ngi donkam ïa ki samla ba mynsiem shynrang bad ym ki khawpud kiba jied ïa ka lynti kaba suk bad ka bym don jingeh ban ïoh pule ha ki kyrdan ba shalor.
Ki samla ki dei ki ban sa long ki nongïalam ha ki liang bapher bapher hadien 10 lane 20 snem.
Kaei ka ban jia ïa ka jylla jong ngi lada bun sa tang ki khawpud ki ban long ki nongïalam? Ngim donkam da ki khawpud bad ki nongshah pyntian ja ban long nongïalam.
Ngi donkam kyrkieh da ki khun dap shynrang ka kmie ki ban kit ban bah ïa ka khia ka shon bad ki ban trei dukhi na ka bynta ka lawei kaba kham bha.
Ha kaba ïadei bad ka sorkar Meghalaya, hato kata ka jingwanrah ïa ka State University ka dei eh tang na ka bynta ban pyllait ïa ki samla ban ïakhun ïa ka CUET? Kum kata ka jingmut jong ka sorkar ka don? La sngewpoh hi khait tang ban ïa pyrkhat ruh.
Balei ban tieng ban pynrung ïa kane ka skulbah ryngkat bad kiwei pat ha kaba ki samla kin donkam ban ïakhun ïa ka CUET khnang ba kin lah ban wan pule? Ka sorkar ka dei kum u kpa bad ka kmie jong ki nongshong shnong bad ban shu pynleh kjeh than ïa ki paidbah ka long ka bym dei namar kan sa wanrah ïa ki jingeh kiba bun hadien habud ynda la jur eh ka suk.
Pynlong ïa ki samla jong ngi kiba nep bad wat ailad ba ka jingjaituh bad ka alhia alput kan shong kulai.
Ha ka jaka ba kan pyllait ei ïa ki khynnah kumne na ka CUET, ka sorkar ka dei ban pynlong pynban da ki jinghikai khnang ba kin lah ban ïakhun ïa kane ka eksamin.
Ka dei ban ïatreilang bad ki skul bad kolej bapher bapher khnang ban pynsngewthuh ïa ki samla.
Ka sorkar ka dei ban kiar na ka jingpynleh khyllung ïa ki samla namar kan ym wanrah ïa ka jingbha na ka bynta jong ki hi.
Ngi kyntu biang ïa ki samla kiba don ïa ka lad ba kin sngewbha ban ïakhun beit ïa kane ka eksamin CUET.Long kiba shlur khnang ba phin shlan ban ïaleh pyrshah ïa ki jingeh kiba bun.
Wat tieng, wat smiej.
Ka thong kaba ha phrang tam eh ia ki sengbhalang bad ki seng saiñpyrthei mynta ka long ban thaw ki lad ki lynti na ka bynta ban tehsong shitylli ha kawei ka lyngwiar baiar ka ban kdup naphang lin ia ki paidbynriew salonsar ki ba dei ki trairi traimuluk jong ka Bri Hynñiewtrep.
Lehse ka long kaba kham suk ia ki sengbhalang ban tehsong, namar ba ki seng saiñpyrthei ki dei ban kynthup satlak ka jylla, wat lada kheiñ tang ia ki seng riewlum.
Ha kajuh ka rukom ka long kaba jynjar ban khmihlynti ba ka jingpyrshang ban tehsong kan lah ban jia noh mar mar, namar ka dei ban shim hi la ka pali katkum ka por ban wanlam kita ki mat ba kyllum kiba lah ban pdiang lang da baroh ki para seng.
La kumno kumno shwa ka san snem ka la biang hi ka por ban pynkhreh lypa naduh mynta khnang ban poi sha ka thong.
Ha ba khmih bniah la shem ba ki seng riewlum ki sule hi tang ha Ri Khasi namar ba ha thaiñ Garo ki don tang ki sengheh ba Shityllup-Ri (national parties) namar ka seng riewlum GNC ruh ka la sdang dam, khlem lah ban pynmih wat tang uwei u kyrtong.
Nalor kata ki don ki jaka ba ki jylli-synshar ki dei ki ba la mihkhmat barabor da ki dkhar ha Rilum Garo.
Kane hi ka pynskhem ba wat ka UDP ka ba dang ñiew kum ka seng ka kynthup satlak ka jylla, hynrei ym don tynrai shuh ha thaiñ Garo.
Kiwei kiwei lei lei ki dei kiba sule kam tang ha Ri Khasi bad ka HSPDP lei lei ka la kam ban iakhun na ka bynta ka Jylla Khasi Jaintia.
Ha kajuh ka rukom ruh ka VPP ruh ka shai kdar ba ka thew beit tang ha Ri Khasi ban pynskhem la ka nongrim.
Ban bah kat kata ka lyngkor na ka bynta ban tehsong ia ki sengbhalang ne ki seng saiñpyrthei la donkam da ki simpah simsong ki ba dapshynrang dapkynthei bad kiba  lah ban kdup ha la shadem ia baroh ki sengbhalang lane ia baroh ki seng saiñpyrthei riewlum.
Haduh kane ka khyllipmat ym pat don mano mano ba lah ban bah ia kata ka lyngkor namar manla ki riewkhmat kumba paw ha ka imlang sahlang ki dei kiba shah liang lypa lane ki ba tyngkan ban mih pyrthei.
Lada don rangbah kum u Sohblei Sylvanus Sngi Lyngdoh bad samla kum u Bah H S Shylla ha kata ka snem 1978, lehse dang don jingkyrmen ban khmihlynti ia ka jingkyrmen ha ka lawei.
Ai ba kane ka jynthoh kan long kum ka antor ka ban pathai sha satlak ka Ri Khasi na ka bynta ban kynto ia kino kino ki rangbah ne samla kynthei ne shynrang ki ba sngewkhia ia kane ka phang ban kin shah shkor bad shim kum ka jingkhot kaba dawa na ka bynta ka bha ka miat jong ka imlang sahlang ha jylla.
Kita ki rangbah ki lah ban long ruh kum ki ksiang ki ban lape bad syrdep ia kano kano ka bynta ba iakhing ban byrshem bad ia ka daw bah jong ka jaitbynriew kan iaineh kumba buh thong kyllum baroh ki seng riewlum.
Kumta ka bynta ba kongsan ha kane ka khyllipmat ka long ban wad ban thwet ia kita ki riew rangbah ne samla ba lah iaw pyrkhat bad ba don ka kyrdan ban kdup ha la shadem ia baroh ki khlieh rangbah jong ki seng saiñpyrthei khamtam jong ki seng riewlum.
Shisien pyrkhat ym pat lah ban kdew ne shem kum kita ki rangbah ne samla ki ba lah ban long ksiang lane ban kdup lang ia baroh ki khlieh rangbah jong ki seng saiñpyrthei bad ha kajuh ka por ia ki sengbhalang ruh kumjuh.
Da kano ka lynti ban kdup bad tehsong shitylli tang kawei ka shong ha ka jingstad jong ki para rangbah lyngba ka tainia bad ka teinia ban poi sha kata ka thong.
Napdeng ki rangbah ki ba lehse lah ban kdew ki dei ban long ki ba sngewthuh ia ka synshar khadar, ka aiñ bad ki ba iengpdeng khlem shah liang sha kano kano ka seng saiñpyrthei ne kano kano ka jaitbynriew.
Ki dei ban long da ki rangbah Khasi lada lah ban nam kum i Bah Toki Blah, Bah P.Barcos O.Warjri, Bah River O.Wahlang bad kiwei kiwei namar ba ki long ki ba don burom, kiba la jemnud, kiba shemphang, bad kiba khraw ka nam bad ka longrynñieng ha ka imlang sahlang bad khamtam eh ki ba khlem pat thohbria ha kano kano ka liang.
Lada kum kine ki rangbah ki kloi ban mih madan na ka bynta ka daw jong ka imlang sahlang, te ka jingkyrmen ia ka lawei ka lah ban urlong.
Ha kaba iadei bad ki samla ha kane ka khep mynta la kham jwat ban shem namar katto katne kiba lah ban nam ki la iasnoh bad ka seng VPP bad ha kane ka bynta dei ban iaroh ia ka seng ka ba la kyrsoi ka jingshaniah ba ki samla ki shlan ban rung dkhot bad iakhun kum ki kyrtong ha ka jied-lamkhmat sha dorbar thawaiñ.
Lada shu kdew ruma rutit, ki arngut ki samla, lehse u samla Kitkupar Shangpliang bad Daniel Stone Lyngdoh Nonglait ki ba khlem don kano kano ka jingiasnoh bad kino kino ki sengbhalang ki lah ban kit kum kata ka lyngkor lada shah ka khep ba kin shimti.
Kane ka long kum ba shu pashat jingmut, hynrei ym dei ba kynshoit iano iano namar ba ka jingsngewkhia ka long ia ka imlang sahlang ha jylla bad ia la ka jaitbynriew.
Nalor kine don ruh katto katne ki samla ba kham pawnam ha ka imlang sahlang na salonsari NEHU bad MLCU ki ba tbit bad proh jabieng ban shimti kum kane ka lyngkor lada ki kloi ban mih pyrthei.
Kumba la sakhi, la ong ba ka jingktah jong u khñiang jingpang H3N2 ka la nang kiew katba nang mih ki sngi.
Haba la khmih bniah na kane ka jingkiew jong kiba shah ktah ha u khñiang jingpang, ka sorkar kmie ka la bthah ïa ki jylla ba ki dei ban long kiba husiar bha.
Kane kam dei ka sien kaba nyngkong ha kaba la ïoh jingtip halor ka jingktah jong u khñiang jingpang, hynrei ha kane ka sien kaba mynta, une u khñiang jingpang u la long uba kham shyrkhei.
Ki briew kiba shah ktah ha u khñiang jingpang H3N2 ki ju ud shitom ha ka ban ring bad pynhiar mynsiem, ha kaba kane ka ju wanrah ïa ka jingïap jong ki ha kiba bun ki jingjia.
Haduh mynta, ka Delhi, Gujarat, Maharashtra, Karnataka, Bihar, Haryana, Assam, Goa, ki Union Territory  ki dang shah ktah jur ha u khñiang jingpang.
Ki la don ruh kiba la ïoh ïa ka jingpang ha Puducherry.
Ka Maharashtra bad ka Puducherry ki la don ïa shibun ngut kiba la ïoh ïa u khñiang jingpang H3N2.
Ki la don arngut ki briew kiba la ïap na ka jingshah ktah ha u khñiang jingpang H3N2 ha Maharashtra.
Kiba bun ki nongpang kiba la shah ktah ha une u khñiang jingpang ki dang shah sumar ha ki jaka ai jingsumar.
Ki la don baroh 352 ngut kiba la shah ktah ha ka jingpang Swine Flu bad H3N2 ha Maharashtra.
Na kine, ki la don kumba 58 ngut ki nongpang kiba la shah ktah ha u khñiang jingpang H3N2.
Ki la don 32 ngut ha Mumbai.
Na kine ki 32 ngut ki nongpang, 4 ngut ki dei kiba la shah ktah ha u H3N2 bad 28 ngut ha u H1N1.
Ki Chief Secretary jong baroh ki jylla bad ki Union Territory, ki la shah bthah ba ki la dei ban long kiba khmih bniah bad husiar bha.
Ngi long kiba donbok ba ngi ioh ia ki District Councils, bad ngi long ruh ki nongshong shnong kiba kyrpang namar ngi ioh ia ka jingiada hapoh ka Sixth Schedule (under Artikle 244).
Shuwa ban pyn kyrpang ialade bad sngew donbok ba ngi long kiba kyrpang ngi dei nyngkong ban kynmaw burom ia u Rangbah JJM Nichols Roy.
Lane u Rangbah la tip da u Kpa jong ka Sixth Schedule.
Ha ka por jong u Ka Ri Khasi jong ngi ka hap ha ka Assam bad u la iohi lypa ba ki buit pyniaid (tactics) jong ki heh Paid ka Ri thor ka long ban ioh lut ia ki jaka jong ka Ri Khasi.
Ha ka por ba u pan ban pyntrei kam na ka Sorkar kmie ia kane ka Ain iada ba kyrpang la don ruh u maw jynthut ba la pyrshah da uta u Rohini Kumar Chaudhari u para dkhot na ki heh paid uba la thrang ban pynjah noh (assimilate) ia ki tribal Land sha ki Non tribal.
La bynrap da u Kulahad Chaliha bad u B.Das ki la kyrshang ia u Chowdhari.
Ki la bein ia u har rukom Hynrei u la jubab bad pynsngew ba ngi ki tribal ngi iapher bak-ly-bak na ki Non Tribal ha ka rukom pyrkhat, ka bam bad rukom im.
Ia u Rangbah JJM Nichols Roy la iarap da u Gopinath bordoloi bad ithuh da u Chairman jong ka Drafting Committee jong ka Ri India, U B.R.Ambedkar, la pdiang bad pynrung ha ka Sixth Schedule jong ka constitution jong ka Ri India ha ka 7th September 1949.
Kane ka jingkwah klun jong ki non tribal ka dang bteng bad ka nang heh haduh mynta.
Ym tang ia ki jaka puta hynrei ka shong kha shongman, ki kam khaii, ki pule puthi ruh ki hap hapoh ka jingpeit bniah jong ka District council, ia kine baroh la sdang pyntroin tok pa tok, da ki buit ym da ka bor, hynrei ki jong ngi ki iohthiah lyngngai bad sdang khein daw thala ia ka kam jong ka District council.
Ia kine ki jingtlot jingswai jong ka Ri Khasi pnar la dep iada naduh u snem 1949.
Kumta u la pynwandur bad saiñdur ha ka jingstad jong u ban tyngkhap ia ka Ri Lum Khasi ryngkat bad ki 3tylli ki States ha North East India ha kata ka Sixth Schedules haduh mynta.
Ia kane u la trei bad thaw ki ain Ban iada ia ka hok long trai ka khyndew ka shyiap, ka riti synshar bad ka imlang sahlang kaba kyrpang.
Khnang ba ki pateng ban wan kin ioh ban synshar hi ha la ri khlem da shahteh shah khum ha ki bor ban a Delhi, hynrei ban synshar laitluid (The right of self governance in accordance with the tradition) ngi lah ban shna ain ban pynbha ia ka imlang sahlang ha ka liang ban pyrkhing ia ka shong kha shong-man ban nym ai NOC ia ki pathar ia ka khaii pateng, hynrei ban kyntiew ia ka ioh ka kot kumba la pyniaid da ki Legislator kiba mynshuwa bad kum ba thrang da ki longshwa.
Hynrei kane ka hok long briew man briew kan sa iaidlait noh na ngi lada ki Rangbah kiba la jied ban don ha kane ka iing dorbar ba kyntang ki khein sting bad ia tyllun tang sha ki kam ba pynmyntoi ialade.
Ia kata ngi iohi tyngkrein mynta ha kaba ki 11ngut ki MDC jong ka KHADC, (GVRMABPGTLF) kine ki alphabet hangne ki la lilam ki la soi khlem tarik da kaba ong “We support the Mou, da kane ka jingai jingkyrshan laplah bad khlem pyrkhat jngai, ki la leh ka pap ka sang ka la poi ka pud haduh ba U Himanta jong ka Assam u riewshemphang (Expert Encroacher) ba la tur pud bad pyndik ia ki State ha North East kiba marjan bad ka Assam, u la pynkordit da kaba la tam pud man la ka sngi.
Da kane ka jingsoi matlah jong kine ki 11ngut ka la nang aibor shuh shuh ia une u Sierlapalang ban kyrniom suk ha ki thaiñ ba ia dei pud bad ka Assam, bad ka jingjynjar jong kiba shong ha khappud ka la poi haduh ba la siat bad khein nongtuh ba ki dei ki Miscreants, ha la shnong, ha la iing lajong, ha Mukroh, Mynta lei u la kam trai syndon.
Ba la da kim kyndit bynriew noh bad leit pyndam ia ka MOU ka pyni ba kin dang ioh instalment ban ia khun MDC biang ha u snem 2024.
Ka daw baroh ka dei na ki MDC jong ka KHADC.Kumno kine ki 11ngut ki ai bor haduh katne ban wan prong u Sierlapalang haduh tyngkong.
Ym tip shuh haduh katno tam ki Syiem bad ki Rangbah Shnong ki la shah thied shah khum ha kane ka kam khaii khyndew ha khappud.
Kane ka jingleh kam kai ia ka khyndew ka shyiap ka pynishai ba kine kiba shong shuki MDC ki shu wan shet jakai bad wan shim ia ka District Council kum ka jaka jngi ban ia khun MLA, ki ioh ban bsuh Khlieh ha ka Seng NPP hynrei ha ka Jingiakhun MLA ki bun ki khlem shah jied ia ki nongshong shnong ban long MLA namar ki la die ia ka hima ka thaiñ bad ka raid ban ioh bsuh Khlieh bad ka seng ba khlain ba la kyrshan da ka BJP.La shah ia ka CAA da ka MP ban long ain ha Meghalaya.
B ad bun kine ki dak ki shin ki Pyni ia ka jingtlot ha ka bor synshar khadar.
Hynrei kynmaw phi baroh ba lada ki dkhot jong ka District Council kim khein bad kim sngewthuh ba katei ka iing Dorbar ka long kum ka Madan thma, ka Jaitbynriew kan sa duh noh ia ka hok da kaba shah pyndam ia ka Sixth Schedule.
Shuwa ban kwah rhah ban long ki Member sha kane ka Council, phi dei ban tip bad don jingtip kaba biang halade, ban skhem ka bor pyrkhat ka mon bad ka Mynsiem, ba lada phi jop ia ka jingieit jong u Paidbah, phin long u dkhot ha kane ka Council, phin ym dem kum u khah kat shaba beh ka lyer, namar ka nongrim phi la skhem ym don ba lah ban rat.
Hynrei ki drama ha District Council kiba bun byllai, lada phim kyang phim pyrta sha ki nongjied jong phi ia kaba phi shem ha katei ka iing dorbar phin sa long kum u khlawait ba la shah set ha ka ruhnar.
Nalor ka riti ban iada ia ka khyndew ka shyiap ki don ruh katto katne ki kam iap kam im kiba donkam ia ki Legislator kiba smat ba sting ban pule ban thaw ain kum u Bah JJM Nichols Roy, ban pynbha shuh shuh ia kine harum :-1.
Ym dei ban ai lad ia ki kynthei ban long Rangbah shnong, kane ka long ka kam jong u Rangbah.
Nga mynjur ba ka don ka jingdkoh trei kam ha ki katto katne tylli ki shnong kiba pynlong ia ki Kynthei ban mih madan bad dawa ia kane ka kam ba kin bat noh maki.
Ka bor na District council ka dei ban wad kein ia ka daw balei ka leit jia haduh katne.
Kaei pat ka mat trei kam kaba kham bha bad ka kyndon kaba biang ban weng ia ka jingeh ha kane ka shnong.2.
Donkam ban pynkylla noh ia ka jingbat kam Rangbah shnong na ka jingai sanad kaba shi jingim sha ka 5snem.
Kaba mut ba ka kam Rangbah shnong ruh dei ban ai tang sa snam ia uno uno u Rangbah Shnong ne u Sordar khnang ba kan ym don ka kam leh donbor bad ka kam bamsap kaba ngi iohi tyngkrein bad don bun ki sakhi satar halor kane ka jingleh mon jong ki Nongialam shnong.
Ka kam Rangbah shnong kaba long ka kam trei mon sngewbha jong uno uno u Rangbah, kam dei ban long ka shuki ban wad ia ka jingeh ha liang ka kam ka jam (employment problem).
Ki samla ba la biang ka kyrdan bad kiba smat ba sting kim dei ban ia tur sha kane ka kam da kaba mutdur ia ki khlur ha bneng.
Lada bat slem da u juh u briew ia ka kam shnong ka ialam baraor sha ka jingjot jong kato ka shnong kaba shah, synshar.
Namar ka malade bad ka hangamei ka rung kloi ha ka jingmut jingpyrkhat jong u Rangbah bad ki nongpynjot ruh ki bun ban myntoi shalade.
Hynrei kato ka shnong ka troin ha ki liang baroh.
Ki shnong ki don ka Village court ka village council, ka Vigillance Committee, ka Village Defence Party, bad kiwei pat ki Committee ba la pyniaid da ka dorbar shnong ban iaid beit iaid ryntih ka synshar shnong.
Hynrei don ki shnong ba ia ka Village Court ruh pyniaid ujuh u Briew, ki Village Council ruh Phrung Khlieh u Juh, ha ka jaka ban ai lad ia kiwei, ban ia rai lang hynrei ki ialeh barabor ban tan sha lade.
Namar ba la neh slem, lah leh main bad sngewkhain.
Pynban kiba bun ki duh noh ia ka hok kaba ki dei ban ioh.
Namar kata donkam ban pynthymmai noh ia kane ka kam da kaba buh nongialam shnong 5 snem tenure.
Khnang ba kan ym don ka jingnoh shiliang ha ka synshar khadar.
Mynta katba nang shai ka tehnology ha kine ki snem la mih bun ki architect jong ka Ri kiba smat ba sting kiba shna ia ki project ki plan kiba heh ban shna ki long term scheme kiba ban pyntrei ha ki shnong kyndong bad shnong sor, ban ai kam ia kiba bun ba lang, bad ka jingpyntrei kaba da ki crore tyngka.
Khnang ba ki scheme kin poi sha ka 75 haduh 85 % ban jop ha ka jingpyntreikam, donkam ka jingkhuid bad ka jingkheiñ tiak-pa-tiak na ki nongpyniaid shnong.
Namar ki employment generation scheme ki don ka flag ship lane ka time bound programme, ban bishar bniah pat ba hadien ba pyntrei kam ia kine ki scheme ….
kan mih aiu hadien 5 ne shi phew snem.
Bad kato ka shnong ba donbok ban don ki nongialam kiba stad ban pyntrei kam hok ia ki scheme ka lah da kaba suk ban sam ia ki capacity building sha ki nongkyndong ba kin im ha la shnong da ka jingsarong.
Hynrei lada ka don ka jingpyndonkam bakla da ki nongpyniaid shnong, kane ka saiñdur (plan) jong ka Sorkar ba la dep thaw (frame) ban kyntiew (uplift) ia kato ka shnong, kam ai jingmih (result) kaba bha.
Mih ki jingiaujor, ki jingbynniaw,.
Ki jing-iashoh bad jingiaknieh ha shnong ha thaw.
Kaba poi sha u pud ba kim lah shuh ban ia map.
Ki don ki skul sha ki nongkyndong kiba la tei la shna da ki District council, ia kine ruh dei ban kyntiew noh ia ka kyrdan pule kat kkum ka jingdawa ba mynta da kaba pynbha ia ki school bad kyntiew shaduh ki kyrdan college bad kita ki Community College, khnang ba ki khun samla ba la pass kin ioh ban bteng ia ka jingpule ha la skul ha la shnong.
Donkam ruh ba ki bor jong ka District Council lyng-ba ka jingia mir jingmut bad ka Sorkar katkum ka DCA Department, ban shna surok bad canal ha ki sawdong pud jong ka Meghalaya bad Assam, ban ithuh shynna ia u pud u sam.
Kumba ngi iohi ha jagi road, Nalor ba ka Assam ka la dep shna ka surok Jagi road ba border bad ka Meghalaya, Ka Assam ka dang tur ban knieh pud haduh jingkieng jong ka Wah Umsiang  marjana bad ka MPRO Office, kane ka jingleh bym salia na ka liang ka Assam ka pyni ba ki bor ba dei peit kim khein snep ia ka shi phut ar phut bad ki sa kylla Meter bad Kilometer suki suki bad ka buit tuh jong ki Makhar na ri thor.
Haba leit dakhol jaka ki la hun ban shu shong ha mieh bad dih lassi dish sha  masala….
ai ba un ia khyrwait katba  mon ia kato ka khyndew bym don dor ei ei.
Pynban tang ioh claim kin wan shong kum ki kruin ban nang kiew artet.
Bad ka jingiaid jong ki por.
Ine dei tang i nuksa barit, bad kiba sngewthuh ki la sngewthuh hi.
Ki bym salia te ki matlah matpei, tangba biang ka bank balance, “Kam mat ia dep shato.
Uei hi u ban leit shong shato sha khlaw border, pynban ha ki khar thor ki dei ka ksiar ka rupa, kaba mangi ngin sa lah ban pynshong dor ynda ngim long trai shuh ia ki.
U Myntri khynnah jong ka tnat ki kam pohïing u Nityanand Rai u la ong ba ki la don kumba saw tylli ki seng ïa kiba la shah ithuh ba ki dei ki kynhun lehnoh ki la shah pynngat hapoh ka UAPA ha une u snem bad ïa ki kyrteng jong ki la buh ha ka First Schedule jong ka aiñ.
Ka tnat ki kam pohïing ha ka sngi Balang ka la pyntip ha Rajya Sabha ba haduh mynta ka la dep ban ñiewbeaiñ ïa ki 54 ngut ki lehnoh bad ïa 44 tylli ki kynnun lehnoh hapoh ka Fourth Schedule bad ka First Schedule jong ka UAPA.“Kine ki saw tylli ki seng ki kynthup ïa ka The Resistance Front (TRF), Peoples Anti-Fascist Front (PAFF), Jammu and Kashmir Ghaznavi Force (JKGF) bad Khalistan Tiger Force (KTF) kine ki seng ki la don bynta ha ka ban leh ïa ki kam pyntriem bad ki la don bynta ban thombor bad ban ïashim bynta ha kiba bun ki kam pyntriem jong ki lehnoh pyrshah ïa ka ri," u la ong.
Kum ka jingbatai bniah halor kine ki saw tylli ki seng, u Rai u la ong ba ka seng TRF ka long ka kynhun kaba la mih ha ka jaka jong ka kynhun lehnoh Lashkar-e-Taiba bad kane ka la paw pyrthei ha u snem 2019.
“Kane ka seng ka la don bynta ha ka ban thmu pynïap ïa ki shipai ïada ri bad kumjuh ki riewpaidbah kiba lui lui ha Jammu & Kashmir, ka la don bynta ruh ha ka ban ïatreilang bad ban shalan ïa kiba bun ki tiar siat sha ki kynhun lehnoh, ban pynrung dkhot ïa ki briew ha ki kynhun lehnoh, ban pynrung tuh ïa ki lehnoh bar ri bad ban khaïi tuh ïa ki tiar siat bad ki drok ha kylleng ki bynta khappud," u la ong.
Ha kaba ïadei bad ka PAFF, u la ong ba kane ka kynhun kaba la mihkhmat na ka bynta ka kynhun Jaish-e-Mohammed bad ka la paw pyrthei ha u snem 2019.
“Kane ka kynhun ka la don bynta ha ka ban pynbiej ïa ki samla…, ban phah ïa ki khubor byrngem sha ki shipai ïada ri, ki nongïalam jong ki seng saiñ pyrthei bad sha ki nongtrei sorkar ha J&K na kiba bun kiwei pat ki bynta jong ka ri, ka la don bynta ruh ban thmu pyntreikam da ka met ne lyngba ki lad phah khubor ha ka ban leh ïa ki kam pyntriem ha J&K bad ha ki nongbah ba paw jong ka ri," u la bynrap.
Ka seng kaba lai kaba la shah ñiew beaiñ ka dei ka JKGF, kane ka seng ka la paw pyrthei ha u snem 2020 bad ka la shim ïa ki dkhot ban treikam hapoh ka seng na ki kynhun lehnoh Lashker-e-Taiba, Jaish-e-Mohammed, Tehreek-ul-Mujahideen, Harkat-ul-Jehad-e-Islami, u la ong.
“Kane ka seng ka la don bynta ha ka ban pynrung tuh ïa ki lehnoh bar ri, ban khaïi tuh ïa u drok bad ki tiar siat bad ban leh ïa ki kam thombor ha ka Union Territory jong ka Jammu & Kashmir," la ong u Rai ha ka jingphah jubab halor ka jingkylli ba la buh da u MP jong ka seng BJP u Sushil Kumar Modi.
Ka seng KTF ka la paw pyrthei ha u snem 2011 ha kaba ka la long ka nongmih khmat jong ka kynhun Babbar Khalsa International, ka kynhun lehnoh kaba la shah pynngat hapoh ka UAPA.“Kane ka seng ka la don bynta ban leh ïa ki kam pyntriem jong ki lehnoh bad ki dkhot jong ka ki ju ïoh jingïarap pisa bad ïoh jingkyrshan shibun…na ki kynhun bad ki nongïalam ka kynhun kiba nabar ri bad kane ka kynhun ka la don bynta ha ka ban leh ïa ki kam thombor ba bun bad kumjuh ruh ban pynïap briew," u la ong.
U DGP Gaurav Yadav, u la ïathuh ba hapoh ka jingpyntreikam kaba kyrpang na ka bynta ban leit kem ïa kito ki dkhot kiba donkti ha ki kam beaiñ bad kumjuh kiba dang phet rieh ïa kiba la shah pynngat hapoh ka NDPS, ki pulit jong ka Punjab ki la ïoh ban kem ïa ki 828 ngut ki briew kiba la shah mudui bad kiba la phet rieh na ki kti jong ka aiñ naduh ka 16 tarik, Lber, 2022.
“Naduh ka 16 tarik, ,Lber, 2022 haduh ka 15 tarik, Lber jong une u snem, ki pulit jong ka Punjab ki la ïohlad ban pyntroiñ ïa kumba 26 tylli ki kynhun lehnoh da kaba ïoh ban kem ïa ki 168 ngut ki lehnoh bad ki nongïarap jong ki ha kaba la ïoh ban kurup ïa ki 31 tylli ki suloi, 201 tylli ki pistol, 9 tylli ki bom Improvised Explosive Device (IEDs) ba ju pynbthei ha ki Tiffin, 8.72 kilo u bom RDX bad kiwei pat ki tiar pynbthei, 11 tylli ki bom kawang kti, ar tylli ki jingsiat ‘namding, 30 tylli ki Drone bad uwei u Rocket Propelled Grenade (RPG), la ong u Director General of Police jong ka Punjab u Gaurav Yadav, ha ka por ba u la wanrah ïa ki jingpyntip ba bniah halor ki jingpyntreikam jong ki pulit ka jylla hadien ba la thaw sorkar ka seng Aam Aadmi Party (AAP) ha Punjab.
U DGP u la ong ba ki jinglong jingman ha kane ka jylla la sakhi ba ki la kham ïaid beit ïaid ryngtih haba khmih halor ka jingjylli jong ki kam sniew bad ka jingdon jong ki runar ha kaba la lah ban pynngat ïa ki ha ki kti jong ka aiñ, kaba kiba bun kiwei pat ki la ïaleh ban phet rieh na ka jylla da ka jingdon jong ka jingpyntreikam pyrkhing jong ki pulit ka jylla ban ïakhun pyrshah halor ki jingeh kiba wan hapoh ka imlang ka sahlang.
"U la ong, “ka Anti-Gangster Task Force (AGTF), naduh ba la thaw ïa ka ha ka 6 tarik, Ïaïong, 2022, ka la ïoh ïa ka jingjop ha kaba ka la lah ban pyntroiñ ïa kumba 162 tylli ki kynhun runar hadien ka jingshahkem jong ki 582 ngut ki runar bad ïoh ban siat ïap ruh ïa ki san ngut kiwei pat, la ïoh ruh ban kurup ïa 586 tylli ki tiar siat bad 131 tylli ki kali ïa kiba la pyndonkam ha ka ban leh ïa ki kam runar.
"Kum shi bynta ban pynurlong ïa ka jingthmu ha ka ban lah ban rat dyngkhong ïa ka jingjyllei u drok ha ka jylla, u DGP u la ong, “ki pulit jong ka Punjab ki la trei shitom na ka bynta ban lah ban ïakhun pyrshah ïa u drok ha ka jylla ha kaba kane ka jingtreikam jong ki ka la pynlong ban ïohkem ïa kumba 17568 ngut ki nongkhaïi drok hadien ba la buh ïa ki 13094 tylli ki jingujor ejahar naduh ka 16 tarik, Lber, 2022 pyrshah ïa ki.
Ki pulit ki la ïoh ban kurup kumba 863.9 kilo u Heroin tang ha ka shi snem.
"U la bynrap shuh shuh da kaba ong, ba kumba la antad, ki pulit ka Punjab ki la ïoh ban kurup kumba 716.9 kilo u Heroin na ki bynta ba bun jong ka jylla bad sa 147.5 kilo u Heroin la ïoh ban kurup da ka kynhun jong ki pulit na ki jaka sangeh jhad jong ka Gujarat bad Maharashtra, ha kaba baroh u drok ba la ïoh ban kurup u la long da 863.9 kilo.
".
Ki bor pahara jong ka jylla Mizoram ha ka 16 tarik mynta u bnai ki la pyntip ba ki la ïoh ban kem ïa 2 ngut ki runar ha ryngkat katto katne tylli ki tiar siat.
Ïa kitei ki runar la ïoh ban kem hadien ba ki bor shipai Assam Rifles ha ryngkat ka jingïatreilang bad ki bor pulit ka Special Branch (CID) jong ka jylla Aizawl ki la leit ban pynlong ïa ki jingkhynra ha Chite Veng, Aizawl.
Ki tiar siat kiba ki bor pahara ki la ïoh ban kurup ha katei ka sngi ki kynthup ïa 2 tylli ki.22 pistol, 4 tylli ki kuli.22 bad 2 tylli ki ‘magazine’ jong ka.22 pistol.
Ki bor pahara ki la pyntip ba ki la ïoh ruh ban kurup ïa kawei ka thuk thuk Royal Enfield kaba la pyndonkam da kitei ki 2 ngut ki runar.
Ïa ki 2 ngut kiba la shah kem ha katei ka sngi lem bad ïa ki tiar siat ba la ïoh kurup la leit ban aiti noh sha ki bor pulit ka Bawngkawn PS na ka bynta ban pynsdang ïa ki kam tohkit kiba sah.
Haba phai sha kawei pat ka khubor, na ka liang ki bor pahara ka tnat shipai Assam Rifles ki la pyntip ba ha ka snig Balang kaba la dep da kaba ïatreilang bad ki bor sorkar ka tnat Customs ki la ïoh ban kurup ïa haduh 110 byrni u kwai ba la wan ban pynpoi beaiñ sha Mizoram na Myanmar.
La ïoh ban kurup ïa utei u kwai na ka shnong Zote, Champhai District – ka thaiñ kaba don markhap bad ka ri Myanmar.
U kwai u ba ki bor pahara ki la ïoh ban kurup ha katei ka sngi u shongdor haduh T.61.6 lak.
U DGP jong ka jylla Assam, u GP Singh ha kane ka taiew kaba mynta u la pyntip ba ki bor pulit jong ka jylla tad haduh kane ka kynti kaba mynta ki la ïoh ban kem ïa haduh 25 ngut ki briew, kynthup ki khynnah/samla pule kiba la donkti ha ka jingjia lait tuh jong ki jingkylli eksam HSLC ha ka sobjek General Science.
Haba ïakren bad ki lad pathai khubor, na ka liang u DGP u la pyntip ba napdeng ki 25 ngut, ki la don 12 ngut kiba la shah kem bad shah rah ban ngat hapoh ka jingtohkit jong ki bor pulit ka ban neh haduh 3 sngi lynter.
Katba ïa ki 13 ngut kiwei pat kiba dang dei ki khynnah rit, la tohkit ïa ki kat kum ki kyndon jong ka Juvenile Justice Act.
U heh pulit u la ïathuh ruh ba ha ka miet jong ka 16 tarik mynta u bnai, ki bor pulit jong ka jylla ki la ïoh ruh ban kem sa ïa 3 ngut ki briew kiba la donkti ha katei ka jingjia lait tuh jong ki jingkylli.
U la pyntip shuh shuh ba halor katei ka jingjia, ïa ka mokotduma la shimti ban tohkit bniah da ka tnat pulit CID.U la pyntip ba na ka liang ka tnat pulit CID ki la phah khubor ruh sha ki bor pynïaid jong ka rynsan WhatsApp ban lum jingtip ba naei katei ka jingjia lait tuh ki jingkylli ka la saphriang nyngkong eh.
U la ïathuh shuh shuh ba ïa ki jingkhmih bniah lyngba ki kor ‘technical’ la pynsdang lyngba ki lad ‘telecom’ bapher bapher.
U la pyntip shuh shuh ba ïa ki jingkylli eksam la die ha ka dor kaba hapdeng ka T.1000 – T.3000 bad la siew lyngba ka GPay, Paytm bad kiwei kiwei.
U heh pulit u la ïathuh shuh shuh ba na ka liang ki bor pulit ki la lap dien ruh ïa shibun ki sakhi na ki briew kiba la shah kem.
U la pyntip ba ki dang don ruh bun ngut kiwei pat kiba dang don hapdeng ka jingphet rieh bad na ka liang ka tnat pulit ka la pynsdang ïa ki kam tohkit ban ïoh kem ïa ki.
Ïa ka eksam HSLC na ka bynta ka sobjek ‘general science’ ba la pynlong da ka Board of Secondary Education, Assam (SEBA), la pynsangeh noh hadien ba ki jingkylli eksam ki la lait tuh ha ka miet jong ka Sngi U Blei ba la dep.
Halor katei ka jingjia, na ka liang ka SEBA ka la pynbna ba ïa ka eksam yn sa pynlong noh ha ka 30 tarik mynta u bnai.
U PRO ka tnat shipai Indian Army – Lt.
Col.
Mahendra Rawat ha ka sngi Palei mynta ka taiew u la pyntip ba 2 ngut ki pilot jong ka tnat shipai Indian Army ki la duh ei ïa ka jingim hadien ka jinghap ka helicopter ha Arunachal Pradesh ha ka thaiñ kaba marjan bad ka ri China.
Ha ka jingpyllait kyrwoh jong u heh shipai u la pyntip ba ki 2 ngut ki pilot kiba la duh ei ïa ka jingim na katei ka jingjia kiba kynthup ïa u Lt.
Col.
VVB Reddy bad u Major Jayanth A.U heh shipai u la pyntip ruh ba katei ka la jia ha kawei ka thaiñ kaba marjan bad ka shnong Mandala, Bomdila, Arunachal Pradesh.
U heh shipai u la ïathuh shuh shuh ba hadien ka jingïoh jingtip shaphang katei ka jingjia, ki la don haduh 5 tylli ki kynhun na ka tnat shipai Indian Army, SSB bad ITBP kiba la pynsdang ïa ka kam leit wad ïa kitei ki 2 ngut ki pilot.
U la ïathuh shuh shuh ba ïa ka shynrong jong ka helicopter kaba la hap la lap na ka shnong Banglajaap.
U la ïathuh ruh ba halor katei ka jingjia la bthah ban pyntreikam da ka ‘Court of Inquiry’ na ka bynta ban tohkit halor katei ka jingjia.
Kat kum ki jingïoh lum khubor la ïathuh ba katei ka jingjia ha katei ka sngi ka la jia na ka daw jong ka jingsniew ha ka liang ka jinglong jingman jong ka suiñbneng.
La ïoh jingtip ruh ba kor treikam sam kyrwoh jong katei ka helicopter (Cheetah) bad ka Air Traffic Control ki la duh noh ha ka por 9:15 mynstep.
Ka Kynhun Myntri ka Sorkar Jylla ka la ai jingmynjur ban thaw noh da ka skulbah kaba dei jong ka Jylla lane ka State University da kaba shu pynkylla na ka Captain Williamson Sangma Technical University kaba la dep don lypa da ka aiñ naduh u snem 2011.
Haba ïathuh ïa ka rai kaba la shim da ka Kynhun Myntri ha ka sngi Thohdieng, u Myntri Sorkar ba dei ruh u nongaiktien ka Sorkar MDA-II, u Bah Paul Lyngdoh u la ong ba ka Technical University ka dei kaba la dep ban mynjur da ka aiñ naduh u snem 2011 bad kane ka jaka pule ka dei ban don ha Tura.
Kumta ban pynkylla sha ka State University, donkam ban pynkylla biang ïa ka aiñ kaba la don, ha kaba ka Kynhun Myntri ka la mynjur ïa ka Amendment Bill ka ban sa wanrah ha ka Dorbar Mang Tyngka jong ka Ïingdorbar Thawaiñ ka ban sdang naduh ka 20 tarik mynta u Lber.
Khnang ban pynkylla sha ka skulbah jong ka Jylla, ka Sorkar MDA-II ka la pynkhreh ban wanrah ïa ka Amendment Bill lane ka aiñ-rew na ka bynta ban pynkylla ïa ka Captain Williamson Sangma Technical University Act, 2011 sha ka State University.
Haba kylli la ka jingpynkylla ïa katei ka Technical University sha ka State University ka dei pynban tang ka jingpynduhlad ïa ki khynnah ban ïakhun ïa ka Common University Entrance Test (CUET), u Bah Paul u la ong ba ha ka synshar paidbah donkam ban sngap ïa ka sur kiba bun, bad kam lah satia ban long beit katkum ka jingpyrkhat marwei ne tang shi lynti.
Halor ka jingkylli, naduh lano ki kolej ha Meghalaya kiba ju pynïasoh bad ka skulbah North Eastern Hill University (NEHU) kaba dei ka skulbah jong ka Sorkar Pdeng kin ïasoh noh bad kane ka skulbah jong ka Jylla, bad kim donkam ban ïakhun ïa ka CUET, u Bah Paul u la ong ba hadien ba la skulbah ka la treikam, kine ki kolej ha Meghalaya ruh kin ïasoh bad kane ka skulbah jong ka Jylla.
Haba kylli katno ka jingheh jong ka jaka ka don na ka bynta ban tei ïa kane ka skulbah bad balei ym shym la buh ïa kane ka skulbah ha Shillong kaba dei ka nongbah jong ka Meghalaya, u Bah Paul u la ong ba ka jaka kam pat dei kaba biang ïa mynta, bad kumba ka long naduh basdang, kane ka skulbah ka dei kaba la don lypa ha Tura.
Kum ban pynkynmaw, ka Meghalaya kam pat don ka skulbah kaba dei jong ka Jylla, lait noh tang ki skulbah shimet kiba wan seng kham bun da ki riewshimet nabar ka Jylla.
Kumta ynda la pynkylla ïa ka Captain Williamson Sangma Technical University da ka aiñ, yn tip kum ka Captain Williamson Sangma State University bad kane ka dei ka skulbah kaba nyngkong eh jong ka Jylla.
Ka Indian Railway ka la ïaid sted-sted shakhmat ban long ka ‘Net Zero Carbon Emitter’ ha shuwa u snem 2030.
Ha ka jingpyrshang ban pyndep ïa ka jingpynkylla bording ilektrik, ka Northeast Frontier Railway (NFR) ka la kot sa ïa uwei u mawmer da kaba sdang pyntreikam ïa ka Dudhnai – Mendipathar (22.823 Track Kilometre) na bynta bynta shi laiñ bad Abhayapuri – Pancharatna (34.59 Track Kilometre) na bynta bynta ar laiñ ha ka 15 tarik u Lber, 2023.
Ka Central Organization for Railway Electrification (CORE) ka la pyntreikam ïa ka jingpynkylla bording ilektrik ha kine ki bynta.
Dei tang ka Mendipathar ka jaka sangeh rel ha ka Jylla kaba la treikam naduh u snem 2014 hadien ba la plie paidbah ïa ka da u Myntri Rangbahduh ka ri.
Hadien ba la sdang pyntreikam ïa ka ‘traction’ bording ilektrik, ki rel ba tan da ki ‘locomotive’ bording ilektrik mynta kin lah ban treikam na Mendipathar ha Meghalaya bad kane kan pynsted shuh-shuh ïa kine ki rel.
Ha kajuh ka por, yn lah ban pynïaid shuh-shuh ïa ki rel kit mar bad ki rel kit briew ha kine ki bynta ha ka rukom kaba sted.
Ka jingpoi biang por jong ki rel ruh kan kiew ha kane ka bynta bad ki rel kit mar kiba tan da ki ‘locomotive’ bording ilektrik na kiwei-kiwei ki Jylla ki lah ban poi mynta sha Meghalaya.
Shuh shuh ka jingpynkylla bording ilektrik kan kyntiew ïa ka jinglah ïaid ki rel ha ka Thaiñ Shatei Lam Mihngi, ha ryngkat ka jingpynduna ka jingpynjakhlia ïa ka mariang namar ka jingkylla na ki umphniang sha ka bording ilektrik bad ka jingïaid ryntih jong ki kam rel ha kane ka thaiñ ruh kan kiew bha.
Kane kan plie lad ïa ka jingïaid beit ki rel bad tyngkai ïa ka por haba ïaid ki rel sha bad na ka Thaiñ Shatei Lam Mihngi ha ryngkat ka jingtyngkai ha ka ‘Foreign Exchange’ kaba kongsan.
Ka Ïingbishar (Meghalaya High Court) ha ka sngi Thohdieng ka la hukum ïa ki mamla (parties) ban pynbeit noh hapoh jong u Ïaïong mynta u snem, khnang ba kano-kano ka jingpynkynriah kaba dei ban jia ïa kiba sah ha Them Metor ka dei ban long noh hadien ki ar lane lai bnai.
Kane ka hukum la pynmih da ka ïingbishar (Meghalaya High Court) lyngba ki ar ngut ki nongbishar, kiba kynthup ïa u Chief Justice, Sanjib Banerjee bad u Justice W Diengdoh, haba ïadei bad ki mukotduma hapdeng ka Sorkar Jylla bad ka Harijan Panchayat Committee.
Ka hukum na ka ïingbishar ka la wan hadien ba ka Sorkar Jylla ka la ai por ïa ka Harijan Panchayat Committee ba kan aiti ïa ka jubab hapoh ka 10 tarik Ïaïong, ha kaba ïadei bad ka jingtyrwa ban pynkynriah ïa 342 tylli ki longïing na Them Metor, Them Ïew Mawlong sha ka jaka ka Shillong Municipal Board (SMB).
Ka ïingbishar ka la ong ruh ba na ka Sorkar Jylla ka la ai por ïa ka HPC haduh ka 10 tarik Ïaïong, 2023 ban jubab haba ïadei bad ka jingtyrwa jong ka Sorkar.
“Baroh ki mamla la kyrpad ba ki dei ban pynbeit noh ïa kane ka kam hapoh jong u Ïaïong mynta u snem, khnang ba kano-kano ka jingpynkynriah kaba dei ban jia ïa kiba sah ha Them Metor ka dei ban long noh hadien ki ar lane lai bnai bad kane ka dei ban kut bad kynja noh," la ong ka ïingbishar.
Kum ban pynkynmaw, u Symbud Myntri Rangbah ka Jylla u Bah Sniawbhalang Dhar uba peit ïa ka tnat Pynroi Sor, u la ong ba ka Sorkar ka la dep aiti ïa ka saiñdur (blueprint) halor ka jingtyrwa sha ka HPC ha kaba la aipor ba kin jubab haduh ka 10 tarik Ïaïong, 2023.
U Bah Sniawbhalang u la ong ba ïa kane ka jingbthah kaba la shim da ka sorkar ka long hadien ba ka HPC ka la pan por lai bnai ban ai jubab ïa ka jingtyrwa ka sorkar.
“Na ka liang ka Sorkar, ngim shym la mynjur satia ïa kane ka jingkyrpad jong ki ban ai por haduh lai bnai bad ngi la rai ban ai por ïa ki tat haduh ka 10 tarik Ïaïong ba kin jubab," la ong u Bah Sniawbhalang.
Kum ban pynkynmaw, ka jingdawa ban pynkynriah ïa kiba sah ha Them Metor ka dei kaba khlem urlong bad sahteng da ki phew snem.
Dei ha u snem 2018 ba ka Sorkar MDA ka la sdang ban shimkhia ïa kane ka jingeh ban pynbeit noh, bad mynta ka kam ka la nang ïaid shakhmat.
Wat la ki nongïalam ka Hynñiewtrep National Liberation Council (HNLC) ki la leit phai biang sha Bangladesh mynta la jan dap hynñiew bnai hadien wan sha Meghalaya na bynta ban ïakren ïasuk bad ka sorkar kam shym la don dak shuh.
Haba ïakren bad u ksiang jong ka HNLC u Bah Sadon Blah, u la ïathuh ba naduh ba ki nongïalam ka seng HNLC ki la leit phai biang sha Bangladesh ha ka 16 tarik Nailur, 2022 kaba la jan dap mynta hynñiew bnai kam shym la don shuh kano-kano ka jingïakren hapdeng ka HNLC bad ka Sorkar Jylla ne Sorkar Pdeng.
U la ïathuh ba naduh ba ki nongïalam ka HNLC ha Bangladesh ki la ïatai ïa ka jingïakren ïa ki mat bad ka Sorkar Jylla bad Sorkar India, ki don katto katne ki kyndon kiba jyrwit-jyrwat bha kaba la pynsahteng ïa ka HNLC ba kan shim ïa kano-kano ka rai.
“Hadien ba ki nongïalam ki la leit phai sha Bangladesh, ka la shim por ïa ki ban ïa pyrkhat ïa ki jingïakren kaba ki san ngut ki nongïalam ki la dep wan kiew sha Shillong bad ka la nang sahteng ka dei ka jingwan noh sa ka ilekshon MLA kaba la long ha u bnai Rymphang mynta u snem" u la ong.
Kumta u Bah Sadon u don jingkyrmen ba ka jingïakren ïasuk hapdeng ka HNLC bad ka Sorkar Jylla bad Sorkar India kan poi sha ka thong hadien ba u Myntri Rangbah ka Jylla, u Conrad K Sangma ryngkat bad ki Kynhun Myntri ki la wanphai biang ban thaw ïa ka sorkar kaba thymmai.
U la ong haba ki juh ki seng saiñ pyrthei kiba wan biang ban thaw ïa ka sorkar kaba thymmai, u don jingkyrmen ba kin buddien ïa kane ka jingïakren.
Shuh shuh u Bah Sadon u la ong ba ïa ki kyndon kiba ka seng ka la buh hakhmat ka Sorkar Jylla um kwah ban pynpaw pyrthei, hynrei kin sa mih ynda la biang ka jingïakren ïasuk.
Kum ban shu pynkynmaw ki nongïalam ka HNLC kiba la wan ïakren ïasuk bad ka Sorkar Jylla ki long u Bah Manbhalang Jyrwa, u Arister Thongni, u Phrangkupar Diengdoh lem bad ar ngut ki nongbud; kita u Bah Aibor Marbanaing bad Bah S.Lyngdoh.
Ka Kynhun Myntri ka Sorkar Jylla ka la mynjur ban pynkiew noh ïa ka tulop ki nonghikai kiba hikai ha ki skul Pre-Primary kiba don kumba 710 tylli ha kane ka Jylla, da kaba pynkiew na ka T.12,000 shi bnai sha ka T.18,000 shi bnai.
Ïa kane la ai jingmynjur da ka Kynhun Myntri jong ka Sorkar MDA-II ha ka jingïalang kaba la pynïaid da u Myntri Rangbah u Conrad K Sangma ha ka sngi Thohdieng.
Haba ïathuh ïa kane ka rai, u Myntri Sorkar uba dei ruh u nongaiktien ka Sorkar MDA-II, u Bah Paul Lyngdoh, u la ong ba kane ka jingkyntiew ïa ka tulop ka dei lyngba ka jingpynkiew ïa ka ‘Grant-in-aid’ ha kaba la pynkiew ïa ka tulop na ka T.12,000 shi bnai sha ka  T.18,000 shi bnai na ka bynta baroh ki nonghikai kiba hikai ha ki skul Pre-Primary School kiba don ha kane ka Jylla.
Haba kylli halor ka jinglut jingsep kaba ka Sorkar ka hap ban bei namar ka jingpynkiew tulop, u Bah Paul u la ong ba ka jingmang pisa tang na ka bynta kane kan kot sha ka T.5.11 klur shi snem.
U Bah David Arnold Kharchandy u la pyndep ïa ka kyrdan Ph.
D.na ka Department of History jong ka skulbah North Eastern Hill University (NEHU) halor ka phang “Architecture in the Khasi Hills in the 19th and 20th century: A Historical Study" hapoh ka jingïalam lynti jong ka Prof.Amena N Passah.
U Bah David u dei u khun jong u Bah Hunlang Swer bad ka Kong Kerlinda Kharchandy, bad kurim jong i Kong Diana Nicol Kharchandy.
U Bah David u dei ruh u Assistant Professor jong ka Department of History ha Synod College, Shillong.
Ka Khasi Hills Autonomous District Council (KHADC) lyngba ka Executive Member ba dei peit ïa ka tnat Market ka la pynbna ba ïa ki mar rep ba la wanrah da ki nongrep ha baroh ki ïew ki hat kiba hap hapoh ka jingpeit jingkhmih jong ka KHADC, ki nongthied ki dei ban da thew biang pat ïa ki khoh, kriah bad ki byrni kiba la pynthylli hadien ba la pyllait ne theh ïa ki mar rep.
Ka KHADC ka la ong da kaba leh kumtei, yn tip katno ka khoh ne kriah ne byrni ka khia bad hadien kata sa khate.
La ong ruh ba kino-kino kiba leh pyrshah ïa kane ka hukum kin shah pynshitom katkum ka aiñ.
Ka HNYF, East Khasi Hills ha ka Sngi Thohdieng ka la ai por shi taïew ïa ka KHADC ban khang khyrdep ïa 18 tylli ki khyrdop lum khajna ba la kynnoh treikam be-aiñ.
U President ka HNYF East Khasi Hills, Bah Bles Dkhar ha ka jingïakynduh bad ki lad pathai khubor u la ong ba ka KHADC ka pyntreikam be-aiñ ïa kitei ki khyrdop khlem da ïoh ïa ka NOC na ka National Highway Authority of India (NHAI) bad na ka Sorkar Jylla.
U la ong ruh ba ka KHADC ka la ïai bteng ban pyntreikam ïa kitei ki khyrdop wat la ki dang don 2 tylli ki mukotduma ba sahteng ha ïingbishar ka jylla haba ïadei bad ka jinglum khajna.
“Ngin sa ujor sha u Chief Secretary bad Deputy Commissioner ban phah khang ïa kine ki 18 tylli ki khyrdop lada ka KHADC kam lah ban khang ïa ki hapoh shi taïew.
Ngin sa leit hi ruh da lade ban khang ïa kine ki khyrdop lada ki bor ba dei khmih kim leh eiei," la ong u Bah Dkhar.
Ha kajuh ka por, u la buh jingkylli ruh ïa ka KHADC halor ka jingbym pynbna ne khot ‘tender’ ban pynïaid ïa kitei ki khyrdop.
“Ïa ki kontrak ban pynïaid ïa kine ki khyrdop la ai sha kiba don jingïadei bad u CEM, Executive Member (EM) ne MDC.Ngi ïohi ba ki briew kiba pynïaid ïa kine ki khyrdop ki riewspah bad ki don ki jaka-puta kiba heh tang ha ki khyndiat por," u la ong.
Utei u nongïalam u la pynpaw ka jingsngewsih ba ki briew kiba don ha ka bor ha KHADC ki ïadon bynta ha kiba bun jait ki kam be-aiñ.
“Ngi tip halor ka jingthung kam sop-sop ha KHADC.Ym don mano-mano ba tip shaphang ki kam ba lait na bym ju pynbna ïa ki," u la ong.
Ka Hynñiewtrep Integrated Territorial Organisation (HITO) Umden Area ha ka Sngi Thohdieng ka la leit ban hiar bad khynra ïa ki kot ki sla kum ka Labour laisen ha ka shnong Umden-Umroi kaba don ha Umroi, Ri-Bhoi District.
Ka seng hapoh ka jingïalam u President, samla Lostar Lyngdoh, samla Youbarles Jana ha ryngkat ka jingsynranlang u Organizing Secretary ka Ri-Bhoi District, Bah Silverios Masharing ki la lap ba kitei ki bar Jylla kiba la trei la ktah hapoh ka shnong ki dei ki bym biang ki kot ki sla bad na ka liang ka seng hadien ba ka la ïohi ïa kane mar-mar ka la pynher krad noh ïa kitei ki bar Jylla.
Ka seng ka la kyntu ïa ki nongïalam shnong ba kin ïatreilang bad ka seng khnang ba ka shongsuk shongshngaiñ kan don hapoh ka shnong ka thaw baroh kawei.
Nangta ka seng ka la kyntu ruh ïa ka shnong ba kam dei ban wanrah ïa ki nongtrei bar Jylla khlem ki kot ki sla kiba biang.
Na ka liang u President, u la ong ba hadien ka jingkhynra la lap ba kitei ki bar Jylla kiba wan ban trei ban ktah ha katei ka shnong ki dei ki bym biang ki kot ki sla ba donkam.
“Na ka liang jong ka seng, ngi kyntu ïa ki bor shnong ba nangne shakhmat, ai ba ngin ïatreilang bad ngi ka seng bad na ka liang ka seng ka don tang ïa kawei ka lynti bad kata ka dei ba ngin ym ailad satia ba da lei-lei ruh ba ki briew ba khlem kot khlem sla kin wan ban trei hapoh ka shnong ka thaw jong ngi," la ong u President.
Kum shi bynta ban wanrah ïa ka jingshngaiñ bad jingsumar, ki ar ngut ki Myntri Rangbah jong ka Meghalaya bad Assam kin sa leit sha Block-I & II.U Myntri Rangbah, u Conrad K Sangma u la ïathuh ba ka jingïakren hapdeng ki ar ngut ki Myntri Rangbah ka Sorkar Meghalaya bad Sorkar Assam kin sa ïakynduh kumba la pynbeit ha ka 24 tarik mynta u Jymmang.
U la ong ba ka jingleit jngoh ïa ki jaka baroh ar tylli khlem pep kan long ka lad ban pynneh ïa ka suk ka saiñ bad jingsuk ha kito ki jaka.
Nalor kata, u la kyntu ïa ki nongshong shnong ha baroh ban phaikhmat sha ka suk ka saiñ.
Lah ban kdew ba ki jingïakynad ki la mih ha thaiñ Khanduli kaba hap ha West Jaiñtia Hills district.
U Myntri Rangbah ka jylla, u Conrad K Sangma, u la ong ba ka sorkar kan sa pynlong ïa ka jingthung kam hapoh ka skul Shillong Higher Secondary School namar ba watla ïa katei ka skul la pynkiew kyrdan sha ka Higher Secondary School, hynrei ka jingdon jong ki nonghikai skul bad ki nongtrei ki ban peit ïa katei ka skul ki dang duna bha.
Haba kren sha ki lad pathai khubor ha ka Sngi Balang hadien ka jingïalang jong ka kynhun myntri, u Myntri Rangbah u la ong ba ha ka jingïalang la ïakren ruh halor ka jingthung kam ïa ki briew hapoh ka State NSS Cell bad ïa kane la bthah da ka Sorkar India namar kane ka dei ka tnad treikam kaba peit ïa ki jingïashim bynta jong ki khynnah pule kiba don ha ki jaka pule bapher bapher jong ka jylla.
Sa kawei pat ka mat kaba la ïakren ha katei ka jingïalang ka long ba ka sorkar jylla ka la pynkylla ïa ki katto katne ki kyndon jong ka Meghalaya State Food Commission Rules ha kaba ïadei bad ka samoi jong u shongknor bad ïa kane la leh ha ryngkat ki kyndon kiba ïahap bad ka Ri hi baroh kawei.
Shuh shuh, ha katei ka sngi ka kynhun Myntri ka la ïakren ruh ha kaba ïadei bad ka jingpynkylla kyrteng ïa ka jaka ïaid kai pyngngad kaba la tip kum ka Lady Hydari Park.
Ka kynhun Myntri ka la rai ban pynkylla kyrteng noh ïa kane ka jaka sha ka Phan Nonglait Park bad kane ka dei ka rai kaba la shim naduh ki por kiba mynshuwa bad u Myntri Rangbah u la ong ba ka daw bym pat lah ban pynskhem ïa ka kyrteng thymmai jong katei ka jaka ïaid kai pyngngad ka dei namar ki jingkylla ha kaba ïadei bad ki bor ba dei peit hangne hangtai, hynrei mynta la lah ban pynskhem ïa kane ka jingpynkylla kyrteng ïa kane ka jaka.
Na ka liang u Myntri Rangbah ka jylla, u la ïathuh ruh ba ka sorkar jylla ka la rai ban pynkiew ïa ka jingai khusnam da ka pisa (Cash Award) sha ki nongjop ïa ka khusnam riewshlur jong ka tnad shipai kiba kynthup naduh ki shipai um, shipai liengsuiñ bad ki shipai ryngkew.
Ka jingïakren kaba pura bad ka Hynñiewtrep National Liberation Council (HNLC) kan sa sdang pura ha ka taïew banyngkong jong u Jylliew.
Ïa kane la ïathuh da u Myntri Rangbah u Conrad K Sangma haba ïakren bad ki nongthoh khubor ha ka Sngi Balang.
U la ong ba ha ka Sngi Ba-ar, ka la don ka jingïakynduh jong u Symbud Myntri Rangbah, Bah Prestone Tynsong uba peit ïa ka tnat pulit bad ki nongïalam ka HNLC.Ha kane ka jingïakynduh la pynbeit ba ka jingïakren kaba pura kan sdang noh ha ka taïew banyngkong jong u Jylliew.
Haba kylli kiei ki mat kiba hakhmat eh jong ka jingïakren bad ka HNLC, u Conrad u la ong, ai ba ka jingïakren kan sdang bad ki ksiang na baroh arliang mamla, kata, na ka liang ka HNLC bad ka Sorkar ha kaba kin sa wanrah ïa ki mat kiba dei ban buh hakhmat ban pynïaid ïa ka jingïakren ïasuk.
Halor ka jingpyrshang khie rasong biang ka kynhun kieng atiar, kata, ka Garo National Liberation Army (GNLA), u Conrad u la ong ba ka Sorkar ka ju ïohpdiang bun ki jingtip na ki tyllong bapher bapher, bad ka Sorkar ka ju leh eiei halor kita ki jingtip da kaba pyntikna la kita ki jingtip ki dei kiba shisha ne ki bym shisha.
“Ka Sorkar ka ju ïohpdiang bun ki jingtip man la ka sngi bad ka ju shimkhia ïa kita ki jingtip kiba donkam.
Hynrei ban shu pynkut noh ba ka kynhun ka la khie rasong kam long kaba dei namar ba donkam ban pyntikna la kita ki jingtip la ki long kiba dei ne ki bym dei," u la ong.
Dang shen ka don ka jinglait tuh jong ka jingtip hapoh ka tnat pulit kaba batai ba ka GNLA ka la pyrshang ban khie rasong ha kaba la phah hikai pyntbit ruh ïa kumba 500 ngut ki dkhot jong ka.
Ka Khun Hynñiewtrep National Awakening Movement (KHNAM) ka la rai ban pynlong ïa ka General Council ha ka 3 tarik Jylliew.
U General Secretary ka KHNAM, u Bah F.Marpna u la ong ba ka General Council kan long ha Diman Hall, Jaïaw Pdeng (hajan Madan Student) naduh ka por 1 baje nohphai sngi.
Ha kane ka sngi ka KHNAM kan pynskhem ruh ïa ki nongkitkam ba thymmai jong ka Central Executive Committee na ka bynta u snem 2023-26.
Shuh shuh ka KHNAM kan sa ïatai ruh ïa ki mat kiba kongsan jong ka seng ryngkat bad kiwei pat ki prokram ba la pynkhreh.
Kumta ka KHNAM ka la kyntu ïa ki dkhot baroh jong ka seng ban poi khnang khnang ha katei ka sngi sha ka General Council.
U MLA ka VPP na North Shillong, Bah Adelbert Nongrum u la ong ba ka seng Voice of the People Party (VPP) kam kwah ban wanrah ïa ka jingïapher jaidbynriew, hynrei ka kwah ïa ka shongsuk shongsaiñ, tangba ïa kata ka jingsuk donkam ban pynbeit ha Secretariat ne ha ïingdorbar thawaiñ.
Ïa kine ki kyntien u Bah Adelbert u la pynpaw haba ai jingkren ha ka jingïalang shwa ban pynkut ka jingshong kyllaiñ mungor ha jaka ïeng kali hajan ka Additional Secretariat kaba la long ha ka Sngi Balang ban dawa na ka sorkar jylla ba kan pynkylla noh ïa ka bhah thung kam.
Nangta, u la ong ba don kiba kynthoh ba ki nongmihkhmat ki mih sha surok, hynrei kam lei-lei namar ïa ki MLA la jied hi da u paidbah namar ka seng ka hap ban pyrkhat ïa ka jingeh jong ka jaidbynriew.
“Ka VPP kan kren ha Ïingdorbar ne ha Secretariat namar ngin ïakhih ïa ka jingdawa jong ki paidbah ban poi sha ka thong" u la ong.
Nalor kata, u la ong ba ka jingleh da ka Roster System ka pynlong ïa ki paidbah ban dawa pynkylla noh ïa ka bhah thung kam thung jam khnang ban pynbeit noh ïa kine ki kynrum-kynram.
Shuh shuh u la ong ruh balei ki sengbhalang kim wan ïatreilang bad ka seng na ka bynta ka dawbah jong ka jaidbynriew, hynrei ka seng kan pyndep beit ïa ka jingdawa.
“Ngi kwah ban long ki nongthawaiñ ym ban long ki nongthaw pisa namar ka jingduk ka ri bad jaidbynriew namar ka la jur ka jingtuh ïa ka hok jong ki paidbah" u la ong.
Ki longkmie kiba la wan ban kyrshan ïa ka jingïakhih jong ka Voice of the People Party (VPP) ban pynkylla noh ïa ka bhah thung kam thung jam ki la pynpaw ba lada ki pyrkhat tang ïalade kim sngew myntoi shuh ban wan ïakhih, hynrei haba ki pyrkhat ïa ki khun ki ksiew ka pynlong ïa ki ban wan poi haduh Additional Secretariat.
Nalor ki longkmie, ki don ruh ki samla ba shong dukan ha ki dong ha sor Shillong kiba la kit la ki jong ki pla ïew ban wan kyrshan ïa kane ka jingïakhih jong ka VPP namar ki ruh ki sngewkhia ïa ka pateng ban wan.
Kine ki longkmie ki la ïathuh ba ki la ïohsngew lyngba na ki ‘social media’ ba don kane ka jingïalang jong ka VPP, kumta khlem da don ba pynbor ki la wan ban ïasnoh kti lang ban ai jingkyrshan.
Haba ïakren bad ki katto katne ki samla kiba dang khie san, ki la pynpaw ba ka jingleh ka sorkar ka la noh shiliang palat ïa ka rilum Khasi.
Ka jingwan ai jingkyrshan ïa kane ka jingïakhih kam mut ba kin pynïapher jaidbynriew, hynrei ki sngewkhia ïa ka jingkyrduh kam kyrduh jam ki samla haba ki la pyndep ïa ka jingpule kim shym la ïoh kam.
“Ngi leit klas man ka sngi ngi sngewkmen haba ngi la pass bha ïa ka eksam, hynrei sngewsih ynda la dei por wad kam ngim shym la ïoh namar ka jingkhia shiliang ka bhah thungkam thungjam" ki la pynpaw.
Kiwei pat ki longkmie kiba dei tang ki nongrep ki la ïathuh ba ki sngewthuh ïa ka jingdonkam ban pynkylla ïa ka bhah thung kam thung jam bad ki kyrmen ba ki paidbah kin ai jingkyrshan ïa ka seng VPP kaba la dawa na ka sorkar ïa ka jingmyntoi ki khun samla.
Kiwei pat ki samla ki la pynpaw ba ka jingkylla shang makia ki khun samla ka dei namar ka jingbym ïoh kam ïoh jam.
Kumta lada pynkylla ïa ka bhah thung kam katkum ka jingbun briew kan ïarap ïa ki samla Khasi ban ïoh kam.
Ka jingiaknieh rung sha ka jingiakhun semifinal ha ka lympung ialehkai Tennis ba mynta ka Italian Open ka iathuh ba na ka jingialehkai jong ki kynthei, ka Elena Rybakina ka lah jam mynta sha katei ka rynsan iakhun hadien ba ka nongiakhun pyrshah bad kaba dang iai bat ia ka kyrdan ba nyngkong ha ka pyrthei ka Iga Swiatek na Poland ka lah hap ban shongthait noh na ka jing-ialehkai na ka daw jong ka jingshitom kynsan ka kjat kamon.
Ka Elena kaba dang iai bat haduh mynta kum ka nongjop ha ka Wimbledon ka lah jam mynta ha ka sien kaba nyngkongeh sha katei ka rynsan iakhun jong ka Women’s Tennis Association (WTA) 1000.
Ka Swiatek ka lah hap ba shim ia katei ka sienjam ha ryngkat bad ka jing-ialehkai hapdeng ki arngut ka long da 2-6, 7-6(3), 2-2.
Kumta ka Elena Rybakina ka long mynta da 3-2 jingjop pyrshah ia ka Iga hadien ka jingjop jong ka ia katei ka lahduh WTA ha ka Australian Open bad Indian Wells ruh kumjuh dangshen.
Ka long ruh ka sien kaba lai jong katei ka nongialehkai ban jam sha ka jingiakhun semifinal jong ka WTA 1000  ha ka aiom ialehkai ba mynta.
Katei ka  lahduh ha ka pyrthei ka mad ruh mynta ia ka jingkut noh ki 14 jingialehkai jingjop ba ka lah iai khur baroh shi katta ha katei ka lympung ialehkai.
Hadien katei ka jingjop da ka Elena Rybakina, ka khubor ka iathuh ba katei ka nongialehkai kan iakynduh pat sa bad ka Jelena Ostapenko ha katei ka rynsan iakhun na bynta ka jingiaknieh jaka  jong ki sha ka phainal.
Ka Jelena kaba lah ialehkai ha ka sien kaba lai jong ka jingiakhun quarterfinal ha ka tei ka lympung, ka la lah ban pynliem noh ia ka Paula Badosa na ka bynta ban jam sha ka jingiakhun semifinal ha ka sien kaba nyngkong  hadien ba ka lah ban khur noh shalade ia ki 6-2, 4-6, 6-3.
Ha kawei pat ka jingiakhun ki kynthei, ka Veronika ka la lah ban pynliem noh ia ka Zheng Qinwen da 3-6, 6-3, 6-4 na ka bynta ban jam sha ka sien kaba ar jong katei jingiakhun semifinal.
Ka jingiaid lynti jong u khlur ialehkai Tennis ka ri Serbia uba bat mynta ia ka kyrdan ba 1 ha ka pyrthei u Novak Djokovic ha ka Italian Open kaba mynta kam shym shym la long kaba seisoh kumba u lah khmih lynti, ha kaba utei u rangialehkai u lah mad noh ia ka jingshah weng syndon  na ka lympung iakhun na ka jingshah pynrem ka jong u ha u Holger Rune;uba la lah ban khur shalade ia ki 6-2, 4-6, 6-2 jingjop jong ka jingiakhun quarter-final ka jong ki.
Shuh shuh ruh u Djokovic u mad mynta ia ka jingshah pynrem ha ka sien kaba ar ha utei u rangialehkai ba dangkhie, naba ka sien kaba nyngkong kaba u Rune u la lah ban pynliem noh ia u Novak ka long ha ka Masters 1000 ha  Paris Bercy ha u bnai Naiwieng jong u snem ba lah dep.
Kumta ka jingiakhun kaba  dang thymmai hapdeng ki arngut  ka lah poi sha ka jingiapynphai ktien bad u nongpyniaid ia ka jingialehkai (Chair Umpire) na kitei ki arngut ki nongialehkai.
Kumta ia ka jingiakhun ka jong ki lah hap ban pynsangeh noh haduh kumba shi kynta na ka daw jong u slap.
Ka long ruh ka sien kaba 17 ha kaba u Novak Djokovic u lah ioh ban iakhun ha ka rynsan iakhun quarterfinal jong katei ka lympung ialehkai ha Rome, ha kaba mynta u bat halade ia ki 13-4 jingjop bad u Tomas Berdych u long u rangialehkai ba khatduh ha ka ban lah pynliem noh  ia u ha katei karynsan iakhun  jong katei ka lympung ialehkai kata ha u snem 2013.
Kumta ruh ka rekod jong u Novak ha katei ka lympung ialehkai ka lah hiar mynta sha ka 67-11; naba utei u rangialehkai u iakhun na ka bynta ban khur pat ia ka nam jop kaba hynniew hynrei uba lah shah pynkut noh ka jingiaid lynti ha ka lympung hadien ki ar kynta ia aireng ha ryngkat bad ki 35 tylli ki  unforced errors ha ka jingshah rem kaba saw ka jong u ha ka aiom ialehkai ba mynta.
Ka khubor ka iathuh ruh ba hadien katei ka jingjop, u Rune u lah ruh ban iakynduh bad u Casper Ruud  ne bad u nongialehkai na Argentina u Francisco Cerundolo ha ka jingiakhun semifinal ha katei ka lympung.
U Bah Marbud Dkhar uba dei kyrtong ka Congress na Mawlai konstitwensi ha kane ka ilekshon MLA ba dang shu dep u lah ban leit pynïasoh pura noh ïalade bad ka seng Voice the People Party (VPP) ha kine ki khyndiat sngi hadien ba u la iehnoh na ka Congress.
Haba ïakren bad u Bah Marbud uba la wan ai jingkyrshan ïa ka jingïakhih ki MLA ka VPP ha jaka ïeng kali hajan ka Additional Secretariat u la pynpaw ba ki paidbah kim pdiang ïa ka seng ri-thor.
Kumta u donkam ban ai jingkyrshan ban pynkhlaiñ ïa ka seng trai jylla khamtam ka VPP kaba ju shim ïa ka jingeh jong ka jaidbynriew.
“Ngi donkam nyngkong ïa ka jingïatylli kum ka jaidbynriew, ngam don eiei bad ka seng Congress kumba la ai ka shithi iehnoh kam, hynrei kano-kano ka seng kaba trei ïa u paidbah bad ka jaidbynriew nga kloi ban ïatrei ryngkat" u la ong.
Nangta, u la ong biang, “Nga don jingmut ban rung sha ka seng VPP, hynrei ban ïakhun ïa ka ilekshon MDC ka shong beit ha ka seng namar mynta ngin pynkhlaiñ ïa ka seng VPP namar ngi donkam ïa ka seng kaba trei na bynta ka jaidbynriew.
Nalor kata, u la pynpaw ba ka jingmih noh ka jong u na ka seng Congress ka pyni ba ki paidbah kim sngewtynnad ïa ka seng ri-thor namar u la ïakhun ïa ka ilekshon MDC bad MLA um shym la poi sha ka thong.
Ha kane ka sngi u Bah Marbud u la wan ban ai jingkyrshan ïa ki MLA ka VPP hapoh ka jingïalam u Bah Ardent Basaïawmoit kum u President ha ryngkat bad lai ngut ki MLA jong katei ka seng lem bad ki nongkitkam kiba la wan shong kyllaiñ mungor hakhmat ka jaka ïeng kali hajan Additional Secretariat.
Kan long ka sien kaba nyngkong eh hapoh ka thaiñ Shatei Lam Mihngi ba ka Bhaichung Bhutia Football Schools ha ryngkat ka jingïatrei lang bad ka Dream Foundation ka la phaikhmat sha kane ka nongbah Shillong ban plie ïa ka shlem ai jinghikai phutbol.
Ka Bhaichung Bhutia Football School kaba la seng da u khlur ïalehkai phutbol barim jong ka ri (Bhaichung Bhutia), ka la ïateh lok bad ka Assam Rifles na ka bynta ban plie ïa katei ka shlem ai jinghikai phutbol khnang ban kan lah saiñ dur ïa ka lawei jong ki khynnah kiba dangkhie dangsan ha ka kam ïalehkai.
“Kane ka long ka sien kaba nyngkong eh ban plie ïa ka shlem ai jinghikai ha ka thaiñ Shatei Lam Mihngi namar ka Meghalaya ka long kaba paw bha ha ka kam ïalehkai phutbol nalor ka Manipur bad Mizoram," la pynpaw u Bhaichung Bhutia ha ka jingïalang kaba la long ha Indoor Sports Hall jong ka SAI Training Centre.
Ha kane ka sngi la ïadon lang u Myntri Rangbah ka Jylla u Conrad K.Sangma kumjuh ki ophisar na ka tnat ïalehkai kynthup ïa ka Director Kong Isawanda Laloo, ki ophisar bad coach ka SAI Training Centre, ki nongmihkhmat ka Dream Foundation bad kiwei.
U la ong ba ka jingwanrah ïa kane ka shlem ai jinghikai sha kane ka nongbah Shillong ka dei namar ba kiba bun na ki khynnah kiba paw ha ka kam ïalehkai phutbol ki dei na Manipur, Meghalaya bad Mizoram.
U la ong ruh ba ki don haduh 6 ngut ki khynnah ïalehkai na Meghalaya kiba la ïoh ïa ka bai bam (scholarship) na ka Bhaichung Bhutia Football Club ha kaba ki la shah jied ban don ha ka prokram kilanmet jong ka ri, katba 2 ngut kin ïoh ban mihkhmat ïa ka ri.
U la pynshlur ïa ki khynnah ban kin ïasoh sha kane ka shlem ai jinghikai ha Assam Rifles khnang ba ki lah ban ïaid ryngkat ha ka kam ïalehkai bad kumjuh ha ka pule puthi bad ba kin kiew shaphrang ha baroh arliang.
Ha kawei pat ka liang u Conrad u la ong ba lyngba kane ka shlem ai jinghikai kin dang mih shuh shuh ki rangïalehkai phutbol kiba kynsai na ka thaiñ Shatei Lam Mihngi bad kiba lah ban paw ym tang ha ri India, hynrei wat shabar ri ruh kumjuh.
“Ngi khmih lynti lyngba kane ka shlem ai jinghikai kan long ka jingïarap ban nang sei ïa ki rangïalehkai ba kynsai ki ban paw hapoh ka ri bad khmih lynti ruh ba shisien ka sngi ka ri India kan ïoh rung ha ka World Cup," u la bynrap.
Ka Manchester City ka la nangjan ban rah ïa ka nam lahduh hadien ba ka la lah ban khanglad ïa ka Real Madrid bad ban jam sha ka final ha ka sien kaba ar ha ka Champions League.
Ha kane ka jingïakhun semi final (2nd leg) kaba la long ha ka sngi Thohdieng, ka City ka la lah ban pynliem ïa katei ka lahduh jong ka aïom ba la lah da 4-0 kol na ka bynta ban tam da 5-1 lyngba ka aggregate bad kane ka long kum ka kput jong kane kynhun u Pep Guardiola halor ka jingshah rem ha ka Madrid ha ki 12 bnai mynshwa.
Ka City ka dei ka kynhun kaba ju ïalehkai bha naduh ba la shimti da ki trai kiba na Abu-Dhabi ha u snem 2008 hadien ba ki la pynlut da ki billion na ka bynta kane ka klob.
Lyngba ka jingjop, ka City kan ïakhun final pyrshah ïa ka Inter Milan ha Istanbul ha u bnai ban wan bad kan long ruh ka jingïaknieh jong kane ka kynhun ban rah ïa ka Premier League, FA Cup bad ka Champions League na ka bynta ban ïaryngkat kyrdan kum ka Manchester United kaba la lah ban pynurlong ha ka aïom ïalehkai 1998-99.
Ban pynurlong na ka bynta ban khur ïa ka nam lahduh kaba san ha ki hynriew tylli ki aïom ïalehkai, ka City ka donkam ïa ki lai point na ki lai tylli ki jingïakhun kiba dangsah jong ka Premier League.
Ka United ka donkam ban ïakhun tyngeh ha ka jingïalehkai derby jong ki ar tylli ki klob na Manchester ki ban ïakhun ïa ka final ha ka FA Cup ka ban long ha ka 3 tarik u Jylliew.
Hynrei ka City ka la long ka kynhun kaba bat ïa ka kyrdan ba hakhlieh hadien ba ka la lah ban pynlong ïa katei ka kynhun ba khlaiñ bor na Spain ha ka Champions League.
Haba sha kane ka jingïakhun jong ka wat kaba ar, ka City ka la lah ban ïalehkai ha la ïing.
Watla ki khlur ïalehkai ba kynthup ïa u Erling Haaland bad u Kevin De Bruyne kim shym la lah ban thep kol, hynrei u Bernardo Silva u la ïoh ban thep ar kol ha ka minit kaba 23 & 37.
Ha ka kylla miet ka City ka la ïoh ban thep kol biang lyngba u Manuel Akanji ha ka minit kaba 76 bad hashwa ban wai ka la thep biang sa shi kol lyngba u Julian Albarez ha ka minit kaba 90+1 na ka bynta ban khur syndon ïa ka jingjop.
Ka nongialehkai  iakob mareh Hurdles ka ri ka Jyothi Yarraji, ka la lah mynta ha ka ban khur ia ka takma Ksiar na ka jingiakob ki kynthei ha ka 100 m ha ka lympung ialehkai ba mynta ka Federation Cup Athletics.
Kumta katei ka nongialehkai ka long ruh kaba hakhliehduh ha ka rynsan  khur takma ha ryngkat bad ka jinglah ban kynjoh ruh sha ka por jong ka jinglah thaw rekod da 12.89 sekhon.
Ka long ruh ka nongialehkai kaba la lah ban tam ruh ia ka qualifying standard jong ka Asian Championships  kaba da 13.63 sekhon  ia kaba lah buh hakhmat ki nongialehkai da ka Athletics Federation of India (AFI).
Hynrei ka long pat ka nongialehkai kaba lah duna ka por na ka rekod-ri ka jong ka kaba da 12.82 sekhon.
Ka khubor ka iathuh ruh ba ka R Nithya Ramraj (13.44s)  bad Sapna Kumari (13.58s) ki long ki nongialehkai kiba lah wan hadien jong ka Jyothi kata ha ka jak aba-ar bad balai ha katei ka jingiakob, hynrei kiba la lah pat ban jam sha ka 2023 Asian Athletics Championships; ka lympung ialehkai ka ban sa long ha Bangkok naduh ka 12-16 tarik jong u bnai ban wan.
Na ka jingiakhun jong ki shynrang, u Tejas Ashok Shirse u lah khur ia ka takma Ksiar na ka jingiakob Hurdles 100m  da kaba pyndep ha ka por 13.72 sekhon.
U long ruh u rangialehkai uba la lah ban pynkhein ruh ia ka rekod barim jong u Siddhanth Thingalaya kaba da 13.65 sekhon ba u lah ioh ban thaw ha u snem 2012.
Na ka jingialehkai Discus, ka Shalini Chaudhary ka lah rah ia ka nam jop napdeng ki kynthei da  ka jinglah ban kawang ha ka jingjngai kaba 49.35m, katba  u Damneet Singh na Punjab u lah rah ia ka jingjop napdeng ki shynrang ha ka jinglah ban kawang ha ka jingjngai kaba 64.91m.
Na ka jingialehkai kawang Sum(Javelin)  ka Annu Rani ka lah khur ia ka takma Ksiar ha ka sngi ba-ar jong ka jingialehkai ha ka Federation Cup 2023 Athletics da kaba tam ruh ia ka qualification mark na bynta ka Asian Games 2022 ba lah buh da ka Athletics Federation of India (AFI), ha kaba ka Annu ka lah pynkhein ruh ia ki 56.46m ba lah buh da ka AFI; da ka jinglah jong ka ban kawang ia u Sum ha ka jingjngai kaba haduh 59.24 m.
Ka long ruh ka nongialehkai kaba lah shah jied na bynta ka Asian Athletics Championships ka ban sa long ha u bnai Naitung ha Bangkok, Thailand.
Na ka jingialehkai Shot-putt ki shynrang, u lahduh Asian Games  u Tajinderpal Singh Toor u lah khur ia ka takma Ksiar da ka jinglah ban kawang ha ka jingjngai kaba 20.42 m bad pynpra ruh ia ka qualifying standards na ka bynta ki ar lympung ialehkai ki ban long kata ka Asian Games bad ka Asian Athletics Championships.
Nalor jong u Tajinderpal, u  Sahib Singh (19.23 m), Karanveer Singh (19.05 m) ki lah wan ba-ar bad balai bad shah jiedlang ruh sha kitei  ki lympung ialehkai katba ka Priya H Mohan ka paw kum ka nongjop napdeng ki kynthei ha ka jingiakob mareh 400m da ka jinglah ban pyndep ha ka por 53.40 sekhon.
Ki nongkhur takma ha ka sngi balai jong ka Federation Cup 2023 ki long:Women’s 100m Hurdles: 1.
Jyothi Yarraji (12.89s); 2.
R Nithya Ramraj (13.44s); 3 Sapna Kumari (13.58s)Women’s Discus throw: 1.
Shalini Chaudhary (49.35m); 2.
Paramjot Kaur (48.76m); 3.
Salmi Kispotta (46.31m)Men’s 110m Hurdles: 1.
Tejas Ashok Shirse (13.72s); 2.
Madhvendra Sing Shekhawat (14.01s); 3.
Sachin Binu (14.23s)Men’s Hammer throw: 1.
Damneet Singh (64.91m); 2.
Taranveer Singh Bains (64.81m); 3.
Lokesh Poonia (57.61m).
Ka Kynhun Myntri jong ka Sorkar Jylla ka la ïatai ïa ka Roster System ha ka jingïalang kaba la long ha ka Sngi Balang ha kaba batai bniah ïa ka rukom kheiñ ïa ka bhah hapoh jong ka Reservation Policy bad ïa kane ka jingbatai yn dang pyni sa ha ka jingïalang jong ka kynhun Meghalaya Democratic Alliance (MDA) bad jong ki seng saiñ pyrthei ka ban sa long shen ha kine ki sngi.
Haba kren sha ki lad pathai khubor hadien ba la wai ka jingïalang ka Kynhun Myntri, u Myntri Rangbah u Conrad ka Sangma u la ong ba ka Kynhun Myntri ka ïakren halor ka Roster katkum ka jingbthah ka Ïingbishar ha kaba la ïoh ka jingbatai kaba la ai shibun ki jingsngewthuh.
U Conrad u la ong ba ka Roster bad ka jingthungkam (recruitment) ka dei ka kam kaba hap ban bteng bad kaba hap ïaid shakhmat.
Haba kylli halor ka jingktah ïa kiba wad kam kiba la kut ka rta bad kiba la jan kut ka rta, khamtam ba don ka jingdawa ban pynsangeh ïa ka jingthung kam na ka VPP, u Myntri Rangbah u la ong ba ka Sorkar ka bud ïa ka jingbthah jong ka Ïingbishar bad u kubur ba ka don beit ka jingktah ïa kiba la jan kut ka rta lada pynsangeh ïa ka jingthung kam.
“Ka Roster ka dei ka hukum jong ka Ïingbishar kaba ngi hap ban bud bad pyntreikam," u la ong.
Nangta, u la ong ba haba pynsangeh ïa ka jingthung kam, kan nang slem shuh shuh ka por ban pyndep ïa ki jingthung kam.
Kumta u Myntri Rangbah u la ong ba ka Sorkar Jylla ka kwah ban ïatai ïa kane ka kam sa ha ka jingïalang jong ka MDA bad ruh ha ka jingïalang bad ki seng saiñ pyrthei.
Hadien kine ki jingïalang, u la ong ba kan don ruh ka jingïalang bad kiwei pat ki kynhun sengbhalang.
Haba kylli halor ka jingpyntrei ïa ka Roster nangne shakhmat ne ïaid shadien, u Myntri Rangbah u la ong ba ym don kata kaba ong shadien ne shakhmat, hynrei ka jingthung kam ka dei ka kam kaba bteng bad ïaid shakhmat.
Halor ka jingdawa ban pynkylla ïa ka bhah thung kam (reservation policy), u Myntri Rangbah u la ong ba ïa mynta, ka jingïatai ka dei halor ka Roster.
U Myntri Rangbah ka Jylla u Conrad K.Sangma u la pynpaw ïa ka jingangnud ban don napdeng ki nongïalehkai ka Jylla ki ban lah ban khur takma ha ka Olympic 2032 ka ban long ha Australia.
Kane ka jingangnud utei u Myntri Rangbah ka dang long kaba jwat bha namar haduh mynta ym pat don wat tang iwei na ki nongïalehkai ka Jylla ki ban ïoh shwa tang ban ïoh ïashim bynta ha ka Olympic.
Haba pynpaw ha ka jingïalang plie ïa ka shlem ai jinghikai jong ka Bhaichung Bhutia Football School ha kane ka nongbah bad kaba long ruh ka sien kaba nyngkong eh ha ka thaiñ Shatei Lam Mihngi, u Conrad u long, “Wat la ka long ka thong kaba eh bha, hynrei lada ym don ïa ka thong ngin yn lah ban kynjoh sha kata ka thong jong ka jingjop.
Ka Jylla ka thrang eh ban khur takma ha ka Olympic," u la bynrap.
U la ong ba dei na kane ka daw ba ka Sorkar ka la pynlong ban ïaid kylleng ki shnong ki thaw ha nongkyndong ha baroh ki district na ka bynta ban ïit ïa ki khynnah ba donsap ha ki jingïalehkai bapher bapher.
“Lyngba ka jingpyndonkam ïa ki kor ki bor ka juk mynta ha ryngkat ka jingïatrei lang bad kawei ka kynhun jong ka Edge10 kaba na Austalia bad lyngba ka jingbishar bniah la lap ba ki khynnah ki don shisha ïa ki sap ïalehkai ba kyrpang.
Haduh mynta ki don kumba 200 ngut ki khynnah kiba tbit kiba don ïa ki sap ba kyrpang ha ki jingïalehkai bapher bapher.
"“Kine ki khynnah kiba mih na ki jaka ha nongkyndong ki lah ban mareh kham stet khlem ki juti kiba biang bad haba bishar bniah kine ki khynnah ki lah ban ïaryngkat kyrdan bad kiwei ki nongïalehkai ki ri ka pyrthei.
"“Kumta ka long kaba donkam ban don ïa ki tiar ki tar bad ki jaka ïalehkai kiba paka khnang ban saiñdur ïa ka lawei ka jong ki khnang ba ha ki shiphew snem ki ban wan kin sa lah ban pynpaw ïa ka jingtbit bad kin sa lah ruh ban khur takma ha ka Olympic.
".
Ka long kajuh ka jingjia kaba lah jia biang mynta ia ka kynhun  siat Khnam ka ri, ha kaba ka lah shah weng noh mynta na ka lympung ialehkai kaba dang long ha Shanghai ka  World Cup Stage1 ha ka kynhun ialehkai kaba snar bad ba tbit tam na Korea  ha ka rynsan iakhun quarterfinal jong ka jingiakob siat Recurve jong ka kynhun ialehkai ki shynrang.
Kumta kata ka kynhun ialehkai jong ki shynrang ka ri kaba kynthup naduh u Dhiraj Bommadevara, Atanu Das  bad Neeraj Chauhan ki mad mynta ia ka jingshah pynliem ka jong ki da 0-6 (54-55, 56-57, 54-59) ha ki kti siat Khnam ba tbit jong ki nongialehkai na Korea kiba kynthup ia u Lee Woo Seok, Kim Je Deok  bad Kim Woojin.
Katei ka kynhun ialehkai ka ri kaba don ha ka kyrdan ba phra jong ka kynhun siat  Recurve ki shynrang, ka lah sdang ia ka jingiakhun da kaba tyngeh da 5-3 (57-57, 56-58, 57-56, 58-51) jingjop pyrshah ia ka Chinese Taipei, hynrei kaba lah shah pynjem noh ia kita ki khnap ialehkai ba khlainbor jong ka ha katei kawei pat ka kynhun ialehkai ha katei ka rynsan iakhun.
Kumjuh ruh ki thei ialehkai ka ri kiba kynthup ia ka Simranjeet Kaur, Avneet Kaur bad  Ankita Bhakat kba lah ioh ia ka kyrdan ba saw  ha ka jingshah jied kynhun ialehkai, kim shym la lah ban ialehkai bha tad haduh ba kin da shah weng noh na ka kylla iakhun kaba nyngkongto; ha kaba katei ka kynhun ka lah shah pynliem noh ha ka kynhun iakhun pyrshah kaba kham tlot bad kham hapoh kyrdan ha ka lympung, ka Indonesia kaba la lah ban khur shalade ia ki 1-5 (54-57, 57-57, 50-52) jingjop.
Ha ki rynsan iakhun Recurve jong ki kynhun, ki jingkyrmen jong  ki kynhun ialehkai ka ri mynta ka shong ha ka  kynhun ialehkai ba shijur ka ri kata ka Dhiraj Bommadevara  bad Simranjeet Kaur.
Ka Seng Khasi College ka la sdang ïa ka Inter School Invitational Futsal Competition na ka bynta ki khynnah shynrang ha ka sngi Palei ha madan Weiking bad kane ka long shi bynta jong ka jingrakhe ïa ka Golden Jubilee.
