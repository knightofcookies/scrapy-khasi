Sngew bha sa phone ne sa thoh sha nga kumno phi pyrkhat namar nga lah iapynbeit bad u DGP bad ngi la kloi ban pdiang ia phi ba phin wan phai noh sha la iing ban iashem bad ki bahaiing bahasem baroh.
Sngewbha sa phone ne sa jubab.
ngan nang iai khmih lynti ia ka jubab jong phi".
Hadien katei ka shithi, U Bah Sainkupar Nongtraw, ula thoh sha U bah Kharkrang, ha ka 22tarik Naiwieng, ha kaba ula ong “Khublei Bah…Nga sngewnguh iaka jingtyrwa jongphi,tangba phin rah shimet ianga kan nym don jingmyntoi lada phim lah ban rah iaka seng kum ka kynhun baroh kawei sha ka miej jingiakren bad ka Sorkar.
Phi iohi wat hadien ba u Bah Julius Dorphang u lah pyndem ka jingialeh ka HNLC kam pat kut hi haduh mynta".
Haba iakren bad U bah MH Khakrang, u mynjur ba ka don ka jing ia thoh email bad U bah Sainkupar, tangba ka jingmut jongka, ka long ba un wan pyndem noh ialade bad kam dei ba kan don ka jingiakren iasuk bad ka sorkar bad u mynjur ruh, ba ka jingphah email, kaba khatduh jongu, ka long ha ka 21tarik Naiwieng 2017.
Shillong, 26 Naiwieng:Ka NPP 17- North Shillong, ka ioh jingtip, ba U bah Don War, uba na Mission Compound, u pynpaw pyrthei bha ialade ha kine ki sngi, ba un ialeh ia ka elekshon MLA 2018, na ka seng NPP.Ka kyrwoh na katei ka seng, ka ong ba utei u briew, um shym la leit satia sha ka Constituency Committee ban pynrung kyrteng bad kumta, la ong, ba u briew, uba iaid lait ia ki rukom treikam jong ka seng, yn nym lah satia ban pdiang.
Ka NPP jong ka 17-North Shillong, ka ong shuh shuh, ba u dei tang U bah Erwin K Syiem Sutnga, uba la pan tiket ban ialeh na katei ka seng bad ka seng, ka dang ap ia ka rai jong ka elekshon komiti jong ka Jylla, ba kan rai ia ka tiket jong U bah Erwin Sutnga, ong ka kyrwoh na U bah Gordon Kharchandy, President, bad U bah Shaphar Rani Chairman, Organising Committee NPP 17 North Shillong Constituency Committee.
Shillong, 19 Jylliew:Ha ka sngi ba ka KHNAM ka la weng noh ialade na ka PDF kaba bat ia ka bor synshar ha KHADC hapoh ka jingialam u bah Pynshngaiñ N Syiem kaba dei artad shisngi shuwa ka dorbar mang tyngka ka KHADC, katei ka seng kaba la don ha syndah u bah Pynshngaiñ baroh shi katta ka la ther tyngeh pyrshah ia u da kaba kdew tiak pa tiak ia ki kam kiba ka la ia kynduh hapoh ka liang synshar.
Haba kren sha ki nongthohkhubor hadien ba la wai ka CEC jong ka, u President ka KHNAM u bah Pyndap Saibon, u la ong ba u bah Pynshngaiñ u la ai rai ban ai jingmynjur, ban shna ia ka surok tih Uranium, hynrei u la weng noh ia katei ka rai jong u hadien ba ka KSU ka la leit ban tur ia ka ophis KHADC bad kumjuh na ka daw ka jingbyrthen tyngeh u MDC jong ka KHNAM u bah Adelbert Nongrum.
“U bah Pynshngaiñ u la rai ban ai NOC hynrei tang mar ia Gherao ka KSU bad byrthen u MDC jong ngi u la kynran dien noh" ong u bah Pyndap Saibon.
Shuh shuh u la ong ba ka KHNAM ka la tynruh na ka por sha ka por sha u CEM ban pynbeit thymmaiia ka Rules 128 jong ka A.D rules kata ban pyrkhing ia ka jingioh thep vote ki bar jylla bad ka jinglah jong ki ban ia leh elekshon ha District Council hynrei watla ka jingdawa ka long naduh u 2015 hynrei u CEM um patiaw eiei, “Ka dei ka buit ban pynslem khnang ia ka ishu kaba ktah mationg ia ka jaitbynriew, u leh klet shi leh klet, imat don ka jingtieng ioh ba ka don ka jingduhnong hangno re hangno" ong u bah Pyndap.
Ka KHNAM ka la kynnoh ruh ba hapoh ka jingialam u bah Pynshngaiñ la ai laisen khaïi pathar ia ki bar jylla haduh 450 tylli katkum ka RTI ba la ioh da ka seng HYC.“Kat ia kiba wan pan laisen la ai pathar, ka dei ka jingleh be-aiñ namarba la shu ai laisen pathar khlem da don ki kot ki sla kiba biang" ong biang u bah Pyndap.
Nalor kitei ki mat ka KHNAM ka la ong ba ka EC u bah Pynshngaiñ kam pat shym la leh eiei na bynta ka jaitbynriew bad ym pat don kawei ruh ka jingjop, “Ka VAB , ka MUDA la shu sahkut ha suiñ, u jop tang ia ka ka mar maloi hynrei katei ka dei ka kam shimet jong u hi, ka jingjop jong u ka dei beit thik tang ia ka T.133 klur tyngka bad ka ka mar maloi-ka kam shimet jong u" ong u bah Pyndap Saibon.
U MDC ka Jaiaw u bah Adelbert Nongrum u la ong ba ka KHNAM ka leit ban kyrshan ia u bah Pynshngaiñ halor ka nongrim bad haba mih ruh ka mih da ka nongrim, “Ka PDF (Forum) ka don tang ka thong ban pynkhlaiñ ia ka PDF ( Front), la pyndonkam bakla ia ka District Council tang kumno ban jop elekshon, ngim lah shuh ban shu kyrmen ha kiei kiei ki bym don jingkyrmen" ong u bah Adelbert.
“Ngi la kren shi kren ia ki ishu jong ka jaitbynriew hynrei kim sngap ki shu kwah pynhun iano sha ka diang sha ka mon tang ban skhem ka shuki, na ka bynta jongno ngi don hangtei" ong u bah Adelbert.
Jowai, 19 Jylliew:Ka Dorbar Shnong jong ka Ladrymbai dongwah ka la ujor pyrshah ia u Dolloi ka Elaka Rymbai u ma Elios Swer halor ka jingkyntait jong u ban pdiang ia ka kam thung Acting Waheh Shnong ha katei ka shnong.
Ha ka jingujor kaba la ujor sha ophis ka JHADC, la ong ba ka bor shnong ka la pyntip sha u Dolloi ba ka la thung ia u Rangbah Shnong ba shipor jong katei ka shnong na ka bynta ban peit ia ka bha ka miat hapoh shnong tad haduh ban da ioh ia u rangbah shnong ba pura.
Hynrei na kaliang u Dolloi u la kyntait ia katei ka rai jong ka Committee jong ka Shnong Ladrymbai Dongwah bad halor kane ka la ujor noh pyrshah ia u Dolloi sha ka JHADC bad ka la kyntu ruh ba dei ban pynshitom ia utei u Dolloi.
Kane ka long katkum ka khubor kaba la pyllait da u Marshal Biam.
Shillong, 19 Jylliew:Lashai ka sngi ka 20 tarik u jylliew kan dei ka sngi ba ka Khasi Hills Autonomous District Council ( KHADC) kan sdang ia ka dorbar mang tyngka ba pura jong ka bad kan dei ruh ka sngi sah kynmaw ia ka KHADC ha kaba kan ioh ban pynlong dorbar ha ka ïng dorbar kaba dang shu dep plie thymmai da u Chairman ka KHADC u bah L.G Nongsiej ha kine ki khyndiat sngi ba la dep.
Kan long ruh artad ka sngi sah kynmaw ha ka khana jong ka District Council, naba mar sien kiew ha ing dorbar thymmai ka dorbar kan sdang da ka jingpynkhyllem shuki CEM.Shi sngi shuwa katei ka dorbar kata mynta ka sngi ka 19 tarik u jylliew ki MDC jong ki seng riewlum kiba kynthup ia ki MDC ka UDP, HSPDP bad KHNAM ki la iehnoh lut ia baroh ki kam ba ki bat bad ki la weng noh ialade na ka liang synshar jong ka People’s Democratic Front ( PDF) kaba ialam da u bah Pynshngaiñ N Syiem kum u Chief Executive Member (CEM).
Ki MDC ka UDP mynta ka nohphai sngi ki la leit ban aid a ka jingthoh sha u Chairman ka KHADC u bah L.G Nongsiej bad kumjuh ruh sha ka Secretary sha ka Executive Committee kong B.Basaiawmoit ban pyntip ba ki la weng ialade na ka PDF.Ha katei ka shithi na ka UDP la soi 3 ngut ki MDC ba kynthup ia u bah Teinwell Dkhar MDC ka Shella, u bah Donkupar Sumer MDC ka Umsning bad u bah Equator Nongrang MDC ka Mairang.
Ka kong Rona Khymdeit MDC ka Nongpoh ka la don lang ha ka por ba ki leit ai shithi sha u Chairman hynrei kam shym la soi shuh ha ka jingthoh naba la shim ba ka la don lypa ha ka liang pyrshah kata naduh ka por ba ka CEC ka UDP ka rai ban weng kaba 4 ngut ki MDC ki pyneh.
Ka UDP kam shym la kynthup ia u MDC ka nongkrem u bah H.S Shylla kumjuh ia u MDC ka Umroi u bah Arbinus Lyngdoh ha katei ka kynhun jong ki seng riewlum.
Na ka HSPDP kiba la soi ki long u MDC ka Sohiong u bah Samlin Malngiang, MDC ka Mylliem kong Teilinia Thangkhiew bad u MDC ka Mawthadraishan u bah Blanding Warjri.
Na ka KHNAM pat la soi u bah Adelbert Nongrum.
Haba kren sha ki nongthohkhubor u bah Teiñwell Dkhar u nongialam ki MDC ka UDP u la ong ba shuwa ban shim ia ka rai ki MDC seng riewlum ha KHADC ki la ia shong jingialang la bunsien bad mynta u la ong ba ka la poi ka por ba kin iaid noh da kawei ka lynti kata ban mih noh na ka EC u bah Pynshngaiñ.
U la ong ba ka jingleit kyrshan ki seng riewlum ia u bah Pynshngaiñ ka dei halor ki mat bad ki ishu jong ka jaitbynriew hynrei phewse u leh sop sop pynban khlem poi pyrkhat da kaba pynpait pynpra ia ki seng riewlum da kaba thaw ia ka People’s Democratic Front.
“Mynta kam long shuh kumba don ha ka Forum, la pynpait pynpra pynban para ma ngi -ka KHNAM ka sah sa tang marwei u MDC, ka UDP ka la pra phom, ka HSPDP ruh ka don ka jingpyrshang, ban pynneh ia la ki jong ki kynhun ngi hap ban weng noh na ka PDF" ong u bah Teinwell haba ia kren bad ki nongthohkhubor.
U bah Donkupar Sumer ka UDP u la ong ba haba u bah Pynshngaiñ u shong ha ka shuki CEM ki mat treikam jong u ki long kumno ban pynkhlaiñ ia ka PDF ban pynkhreh ia ka elekshon 2018, “U la leit mushlia ruh sha ki konstitwensi jong ki paralok ba ia treilang bad u, ngim kwah shuh ban dang mih ki seng riewlum thymmai, ngi kwah ban ia tylli, ka jingweng noh jong ngi ka long ban pyni sha u paidbah ba ngi ia tylli" ong u bah Sumer.
U bah Samlin Malngiang uba kren na ka liang ka HSPDP namar ka jingbym lait ka kong Teilinia ban wan u la ong ba u bah Pynshngaiñ um don por shuh ban pynleit jingmut sha ki kam jong ka Council bad u la bunkam ban leit kylleng ki jaka ban pyndep ia ki ajenda lajong, “U la klet ia ki kam ka Council, ki kam ophis kim iaid shuh, u lapmiet da kiwei ki ajenda" ong u bah Samlin.
Kitei ki MDC seng riewlum ki la ong ba kin ym wanrah jingbym shaniah (No-Confidence Motion) satia lashai ka sngi bad ki la ong ba u CEM u la dei ban sngewthuh kaei ba u dei ban leh kata ba u hap ban risaiñ hi noh na ka shuki ba u shong, namar ba u la don ha ka jingrit paid hynrei lada um leh kumta ki la ong ba kim banse ban wanrah da ka mat jing bym shaniah.
Haba la kylli mano ban ialam ka EC thymmai lada ka EC u bah Pynshngaiñ kan khyllem, u bah Teinwell u la ong ba ym pat don jingiakren ia kata hynrei kin dang hap ban pynbeit kham hadien.
“Dei ka kamram u CEM ban risaiñ haba um don paid shuh" ong u bah Teinwell haba kren sha ki nongthohkhubor.
Lah ban kdew ba kumba ka long mynta ka UDP ka don 6 ngut ki MDC hynrei ka la kyntait noh ia u bah Shylla bad bah Arbinus kaba mut ba ka sah sa tang 4 ngut ki MDC, ka HSPDP ka don 3 ngut ki MDC, KHNAM 2 ngut hynrei kim thikna shuh ba u bah James Ban Basaiawmoit un wan phai sha ka seng bad ki sah sa tang marwei u bah Adelbert Nongrum, ha katei ka kynhun ki seng riewlum u donlang ruh u bah Pyniaid Sing Syiem MDC jong ka Sohryngkham konstitwensi.
Haduh mynta ha katei ka kynhun ki don 9 ngut, ka Congress ka don 6 ngut ki MDC bad lada kheinlang ki la poi sha ka 15 ngut na ka ing dorbar kaba 29 ngut ki MDC.La kylli na kitei ki MDC hato kin ia treilang ne-em bad ka seng Congress,u bah Teinwell u la ong ba kim pat don jingthmu ban ia treilang bad ka Congress hynrei ki la ong ba kin sa don shuh shuh sa kiwei pat ki MDC shimet ki ban wan ia soh bad ki.
Nongpoh, 20 Jylliew:Haba shimkhia halor ka jingsniew palat jong ka surok kaba na Umsning Nongthymmai- Umtrew, mynta ka sngi ki riew rangbah ha ka thain Umsning, ki la thaw ia kawei ka synjuk kaba la tip kum ka Joint Action Committee of Headman Umsning Area bad ka jingthmu jong kane ka komiti ka long ban peit ia ka jinglong jingman jong ka surok na Nongthymmai- Umtrew.
Ka daw hi kaba la pynlong ia kine ki riew rangbah na ka thain Umsning ba kin thaw ia kane ka komiti, ka la jia ruh hadien ba ki la iohi ia ka jingshah iehnoh beit jong ka surok na Nongthymmai- Umtrew, ha kaba kat haduh jong kine ki sngi ym shem la maramot satia la ka long na ka PWD ne na ka NHAI ruh kumjuh bad kaba la wanrah jingeh shikatdei eh ia ki paidbah nongleit nongwan ym tang na ki thain Umsning, hynrei wat ia kiba nabar ruh kumjuh.
Haba iadei bad kane jingbym maramot ia katei ka surok, kane ka komiti ka la rai ruh ban leit iakynduh ia u DC ka Ri Bhoi, na ka bynta ban kyntu ia u ba un shimkhia halor katei ka surok, khang ba kan ym wanrah jingeh ia ki paidbah nongleit nongwan.
Ki nongkitkam jong kane ka komiti kiba la shah jied ha kane ka sngi ki kynthup ia u Bah Eddie G.Kharbani kum u Chairman, u Bah D.Ryntathiang Chairman ka Umsning Town Durbar kum u Adviser, u Bah B.Kharshiing kum u Secretary, u Bah R.Marwein kum u nongkren lem bad ki dkhot kiba dei ruh ki rangbah shnong ha katei ka thain.
Shillong,19 Jylliew:Ha ka 18 tarik u jylliew ha ka por 3 baje dang step phyrngapki runar ki la kawang petrol bomb ha ingsah u Francis Dkhar kaba don ha Lyngkyrding.
Ha katei ka jingjia ka ing ka la julor malu mala.
Nongstoiñ, 20 Jylliew:Katba ka election sha ka Iing Dorbar thaw ain jong ka Jylla ka la nang jan, kiba bun ki riew paw khmat jong ka thain West Khasi Hills District, ki la sdang ban paw pyrthei na ka bynta ban pynithuh ia lade sha ki paidbah bad ruh ban pynpaw ba ki don ia ka jingthmu ban iakhun ia ka election da kaba ki la pynkhreh ruh ban pan ia ka tiket na ki seng sain pyrthei bapher bapher hapoh jong ka Jylla.
U wei na kitei ki riew paw khmat hapoh West Khasi Hills District, u dei u bah Daniel Stone Lyngdoh u ba long ruh u wei na ki nongtrei jong ka party Congress bad u ba bat ruh kum u Asst General Secretary jong ka MPCC Legal Cell, kumjuh kum u President jong ka Youth Congress West Khasi Hills District, ha kaba ula mih paidbah ban pynpaw ia lade ba u don ka jingthmu ban iakhun ia ka election 2018 na ka Mawthadraishan Konstitwensi lada ka Party ka ibit bad ai ia ka tiket.
Haba ia kren bad u nongthoh khubor, u bah Daniel u la ong ba ka jingphai khmat jong ki khynnah, ki samla bad kumjuh na ki riewtymmen na ki dong ba pher ba pher jong ka Mawthadraishan Konstitwensi kala pynlong ia u ban shim ia katei ka rai na ka bynta ban pan ia ka tiket na ka seng Congress na ka bynta ban mih madan ban iakhun ia ka election sha ka Iing Dorbar thaw ain jong ka Jylla na katei ka Konstitwensi.
U bah Daniel u la ong ruh ba ka thong jong u ban iakhun ia ka election ka long na ka bynta ban ai ka jingshakri kaba bha tam na ka bynta ki paitbah ka Mawthadraishan bad kumjuh ia ka Jylla hi baroh kawei, bad u la ong ruh ba ka jingmih paidbah jong u kam da dei eh na ka liang jong u shimet hynrei kadei namar ba kiba bun hi ki paidbah katei ka thain kila khmih lynti bad angnud ba ma u ruh un mih madan noh na ka bynta ban ia ai reng ha katei ka election ka ban sa long shen.
Haba pyrshang ban kylli hato lada um ioh ia ka tiket na ka seng congress un iaid beit ne em ban iakhun ia katei ka election lada long na kawei pat ka seng lane ban iakhun shimet bad haba jubab ia na ka liang jong u bah Daniel u la ong “Lada ngam ioh ia ka tiket na ka seng Congress ngan nym ialeh pyrshah hynrei ngan iai ap da kaba ngan iaineh beit bad ka Party ban ai ka jingkyrshan kaba pura".
Shillong, 20 Jylliew:Ka HYC Umblai unit ka pyrshah jur ia NEEPCO ba thmu pyntrei ia ka project pynmih bording electric ka ba tip kyrteng kum ka Mawphu Hydroelectric project, namar ba ka NEEPCO ka iaid lait bad khlem ioh jingbit na ki paidnongshong shnong bad ka dorbar shnong baroh kawei.
Kum ban shu pynkynmaw ka shnong Umblai ka ieng naduh wah Kongkhen shaduh Ri phlang naduh hyndai hynthai haduh kine ki sngi bad ka long ka jaka pdeng (centre) ia ka shnong Mawphu,Thieddieng bad Nongsteng.
Ka seng ka lap ba ka shnong Umblai kam shym la shah kynthup ha ka Map jong ka Mawphu Hydroelectric project kum ka shnong ba shah ktah, ha kaba ma ka ka long kawei na ki shnong ba shah ktah kaba ym lah ban len ia ka jing shisha.
Na ka liang ka seng ka pynrem jur ia ka jing thmu jong ka NEEPCO ban pyntrei sop sop ia kane ka project khlem da kynjoh ktien bad ioh jingbit na ki paidnongshong shnong bad ka dorbar shnong Umblai hi baroh kawei bad ka seng ka pyrshah ruh ia kane ka project ban pyntrei khlem da ioh ka jing mynjur ryngkat ki paidnongshong shnong bad ka dorbar shnong Umblai pyllun, namar ka jing pyntrei ia kane ka project kan ktah ia ka wah Kongkhen kaba ka shnong ka juh sumar, kan ktah ruh ia ki bri ki bsah bad ki jaka rep jaka riang jong ki nongshong shnong.
Namar hakane ka thain ki paidnongshong shnong ki im ja tang da ka rep ka riang ym don da kiwei pat ki jait kam bad ngi sngewthuh Wei ba la ktah ia ka rep ka riang ia ki bri ki bsah ngim don lad shuh da kumwei pat ban im.
Ha kane ka thain ka Rep ka riang ka long kaba seisoh bha bad na kane ka thain ruh la pynmih ia u sohniamtra uba thiang bad ba pawnam ba la tip kum u sohniamtra Sohra.
Ka seng ka kyntu ia ki bor ba halor jong ka NEEPCO ba kin sahngeh shwa ban pyntrei ia kane ka project pynmih bording electric tad haduh ba ki paidnongshong shnong jong kane ka thain kin da ioh ia ka jingshai kaba tikna bad ruh ban ioh ia ka jing mynjur da ki ba bun balang jong ki para thain baroh kawei.
Ha ka juh ka por ka seng ka pynrem jur ia ka jing thmu jong ka sorkar jylla hapoh ka jingialam U Mukul Sangma ba u la tyrwa sbun mynsiem sha ka North Eastern Frontier Railway(NEFR) ban pyniasoh da lynti Rel na Shillong sha Sohra, namar ki iohi ia ka jing ioh thiah thai jong ka sorkar ba kam pat wanrah ia ki ain ki kanun ki ba pyrkhing ia ka jingrung jing mih ki bar jylla bad ki mynder ha ka Bri U Hynniewtrep.
Shillong,20 Jylliew:Ki lad khubor ki la iathuh ba ka sorkar jylla ka shu peit kliaw ia ka jinglong jingman ka saiñpyrthei ha KHADC kumba ka long mynta bad la ong ba lada jia ba ka kynrum kynram kam poi shaba kut ka lah ban poi pynban sha ka synshar Administrator ruh, ong khubor.
Ki lad khubor ki la iathuh ruh ba sorkar jylla kaba lamkhmat da ka seng Congress ka dang peit pyrman bha ha KHADC hadien ba ki seng riewlum ki la mih noh na ka PDF kaba bat ia ka bor synshar naba kumba ka long mynta ka liang synshar bad ka liang pyrshah ka don ia ka juh ka nombar, la iathuh ba lada ym pat lah ban pynkut ia katei ka kynrum kynram ka sorkar ka la pynkhreh lypa ban wanrah da ka synshar Administrator.
Lah ban kdew ba mynhynnin ka sngi ka UDP ,HSPDP, KHNAM ki la weng noh ialade na ka PDF, ka UDP ka don 4 ngut ki MDC kiba la mih noh, ka KHNAM 1 bad ka HSPDP sa tang 2 ngut, kitei baroh ki don mynta 7 ngut.
Nalor jong kitei u don sa u MDC shimet u bah Pyniaid Sing Syiem ka Sohryngkham bad 6 ngut ki Congress kaba mut haduh mynta ki dang don dang 14 ngut hynrei ka liang pyrshah ka la kam ba ka don ia ka jingbun briew bad kumta kan wanrah da ka jing bym shaniah shuh ia kane ka EC, lashai ka sngi.
Shillong, 20 Jylliew:Tang shi sngi hadien ba la weng noh ia ka jingkyrshan na ka PDF, ka KHNAM ka la kyrtiang dien kylla ia ka rai jongka, hadien ba u CEM u Bah Pynshngain N Syiem u la wanrah da ka rai hapoh ka iing dorbar hynne ka sngi ban pynkylla noh ka Assam-Meghalaya Autonomous District Council Rule 128 ban khang lad ia ki bar jylla ban ioh thep vote ha ka elekshon sha ka district council.
Kane ka mat ka dei kawei kaba ka KHNAM ka ju dawa naduh ki por kham mynshwa.
U MDC ka KHNAM u Bah Adelbet Nongrum haba kren sha ki nongthoh khubor mynta ka sngi hadien ba la wai ka dorbar, u la ong ba ma u shimet u hap ban kynran dien noh ia ka rai ban weng ka jingkyrshan na ka PDF hadien ba u la sngew hun ia ka rai ba la wanrah hynne ka sngi da ka Executive Committee ka PDF ba ialam da u Bah Pynshngain N Syiem.
“Namar ki daw nga hap ban nym iashim bynta shuh ban pynkhyllem ia ka EC",la ong u Bah Adelbert Nongrum.
Mynta ka sngi, u CEM u Bah Pynshngain u la wanrah da ka rai ban pynkylla ia kane ka AD Rule 128.
U CEM u la wanrah ruh ia ka rai ban pyndam noh ia baroh ki Trading License kiba la dep ai sha ki bar jylla ki bym biang ki kot ki sla bad ruh ban thung ejen ban ai license ia ki nongbylla bar jylla.
Ha ka jingshisha, hynnin ka sngi, ka KHNAM ka la dep rai ban weng noh ialade na ka PDF kaba bat ia ka bor synshar ha KHADC hapoh ka jingialam u bah Pynshngaiñ N Syiem.
U President ka KHNAM u bah Pyndap Saibon, hadien ba la wai ka CEC, u la ong ba u bah Pynshngaiñ u la ai rai ban ai jingmynjur, ban shna ia ka surok tih Uranium, hynrei u la weng noh ia katei ka rai jong u hadien ba ka KSU ka la leit ban tur ia ka ophis KHADC bad kumjuh na ka daw ka jingbyrthen tyngeh u MDC jong ka KHNAM u bah Adelbert Nongrum.
Ka KHNAM ka la tynruh na ka por sha ka por sha u CEM ban pynbeit thymmaiia ka Rules 128 jong ka A.D rules kata ban pyrkhing ia ka jingioh thep vote ki bar jylla bad ka jinglah jong ki ban ia leh elekshon ha District Council hynrei watla ka jingdawa ka long naduh u 2015 hynrei u CEM um patiaw eiei.
Ka KHNAM ka la kynnoh ruh ba hapoh ka jingialam u bah Pynshngaiñ la ai laisen khaïi pathar ia ki bar jylla haduh 450 tylli katkum ka RTI ba la ioh da ka seng HYC.Nalor kitei ki mat ka KHNAM ka la ong ba ka EC u bah Pynshngaiñ kam pat shym la leh eiei na bynta ka jaitbynriew bad ym pat don kawei ruh ka jingjop, “Ka VAB , ka MUDA la shu sahkut ha suiñ, u jop tang ia ka ka mar maloi hynrei katei ka dei ka kam shimet jong u hi, ka jingjop jong u ka dei beit thik tang ia ka T.133 klur tyngka bad ka ka mar maloi-ka kam shimet jong u" ong u bah Pyndap Saibon.
U MDC ka Jaiaw u bah Adelbert Nongrum ruh u la ong ba ka KHNAM ka leit ban kyrshan ia u bah Pynshngaiñ halor ka nongrim bad haba mih ruh ka mih da ka nongrim, “Ka PDF (Forum) ka don tang ka thong ban pynkhlaiñ ia ka PDF ( Front), la pyndonkam bakla ia ka District Council tang kumno ban jop elekshon.
U la ong ba la kren shi kren ia ki ishu jong ka jaitbynriew hynrei kim sngap ki shu kwah pynhun iano sha ka diang sha ka mon tang ban skhem ka shuki, na ka bynta jongno ngi don hangtei.
Nongpoh, 20 Jylliew:Wat hapdeng ka jingpahara kaba jur ha ki thain Nongpoh, naduh ka jingleit hiarthma da ki dkhot ka KSU ia ka jaka kaba dang pyntrei na ka bynta ban shna ia ka Steshon rel ha shnong Ronghona, hynrei hynne ka step ha ka por 2 baje ei ei mynstep, ki runar ki bym shem la lah ban ithuh durkhmat, ki la leit ban kawang maw bad pynjulor ia 5 tylli ki iing shongwai kiba don ha ka shnong Pahamsyiem, Ri Bhoi District.
Ki iing kiba la shah pynjulor ki kynthup ia ka iing jong ka Slianghun Nongrum, Senthias Sangma, Phetrict Momin, Kedin Marak bad Syian Paite, ha kaba kitei ki runar ki la leit ban kawang maw bad pynpait ruh ia ki it lyngba ki nor rod bad phet noh bak na katei ka jaka tang mar ia dep ban leh ia katei ka kam.
Katkum ka jingiathuh da ka Kong Slianghun Nongrum, ka la ong ba kane kaa jingjia ka la jia ha ka por 2 baje mynstep, ha kaba kitei ki runar ia kaba kim lah satia ban ithuh bad ki dei kiba naei ki la shu wan ban kawang maw dusmon bad pynpait ia ki it ka jingkhang it.
Ka la iathuh ruh, ba ha kane ka jingshah kawang maw dusmon da ki runar, wat u jong ka uba dang shu kha u la lait da ka said ha kane ka jingkawang maw da ki runar bad kitei runar ki la phet noh hadien ba ka la pyrta briew ban iarap.
Tang mar iatip halor katei ka jingjia, ki Pulit ka Ri Bhoi ha ryngkat ki CRPF ki la hiar mar mar sha katei ka jaka, ha kaba la shem ba kitei ki runar ki la phet krad bad ha kane ka jingjia ym shem la don kiba mynsaw lait noh tang ka jingjulor jong ki jingkhang it.
Haba iadei bad kane ka jingshah kawang maw, ka trai jong kitei ki iing shongwai ka Kong Rophina Lyngdoh, ka la ujor pyrshah ia kitei ki runar kiba la donkti ha ka jingleit ban kawang maw dusmon ia kitei ki iing shongwai.
La ioh jingtip ruh, ba hynnin ka miet ka la don ka jingiathang taiar da ki runar ha Pahamsyiem bad haba iadei bad kane na ka liang ki Pulit kin dang pynlong ia ka jingtohkit kaba jur, na ka bynta ban lap ia kiba donkti.
Shillong, 20 Jylliew:Ka skul bah North Eastern Hills University (NEHU) ka la kylla long ka madan iapyni bor hapdeng ki nonghikai bad u Vice Chancellor bad kane ka la jia halor ka HASA (Hills Areas Special Allowances).
Mynta ka sngi, ki nonghikai ka skulbah North Eastern Hills University (NEHU) hapoh ka lama ka North Eastern Hills University Teachers Association (NEHUTA) ki la ai por shi taiew ia ki bor ba dei peit ba kin thung ia ka jingtohkit pyrshah ia ki kam leh beain jong u Vice Chancellor ka NEHU u Prof.SK Srivastava.
Kine ki nonghikai NEHUTA kiba pynlong ruh ia ka jingiakhih mynta ban dawa ba dei ban pynneh ia ka Hills Area Special Allowance (HASA) kiba la kynnoh ba la shu pynduh jubor da u Vice Chancellor khlem da iaid katkum ki lynti jong ka ain.
Haba kren sha ki nongthoh khubor, u Prof.X.P.Moa u President bad u Dr MSN Rahman general secretary ka NEHUTA ki la kynnoh ba u Vice Chancellor u la thaw thok ia ka rai jong ka jingialang ka Executive Council kaba phra jong ka NEHU kaba long ha ka 15 tarik Jymmang, 2017 ha kaba u la pyni ba la pynduh ia ka HASA da ka ordinance jong u president wat ha ka jingshisha, kam dei satia kumta.
Ki la ong ba katkum ka ain jong ka NEHU, ia ka Ordinance kaba iadei bad ka HASA ym lah ban weng da u Vice Chancellor ne ka Executive Council hynrei dei tang u President ka ri uba lah ban phah sha ka parliament ban pynduh ia ka.
Kine ki nonghikai ka NEHU ki la kam ruh ba ka jingdawa jongki ban pynneh ia ka HASA kam dei ba ki shu kwah rhah hynrei ka dei namar ba la pynkhamti da ka ain ia ki nonghikai ka NEHU.Katkum ka jingong kine ki nonghikai, dei tang ka NEHU kaba ioh ia ka HASA kaba la pynkhamti da ka ain hynrei kiwei ki skulbah jong ka sorkar pdeng kim ioh satia.
Namar ki kam leh thok bad shukor jong u Vice Chancellor, ki nonghikai NEHUTA ki la pynlong ia ka jingiakhih ban nym iatreilang bad u VC haduh ban pynbeit ia ki kynrum kynrum kiba long na ka daw jongu.
Ym tang katta, ki la ujor ruh sha u president ka ri India ba un tuklar ban pynshitom ia u Vice Chancellor ba un leh katkum ka ain halor ki kam bymman jong u Vice Chancellor.
Ki la kynnoh ruh ba namar ka jingbym ler bad pyniaid bakla jong une u Vice Chancellor, ka NEHU ka la hap ban pynphai biang ia ka pisa haduh T.50 klur eiei mynta u snem ba la dep.
Katkum ka kyndon jong ka NEHU, haba thung ia u Pro-Vice Chancellor, dei ban kut lang ka por haba kut u Vice Chancellor hynrei une u VC ba mynta u thung ia ki Pro-VC tang ar snem khnang ba kin kohnguh ia u katba u ong.
Na ka liang ka NEHUTA, u Prof XP Mao bad u Dr MSN Rahman, ki la kynnoh ba u Vice Chancellor ka NEHU um ju burom ia ka Executive Council bad ka Academic Council.
Ki la ong ba ka jingialang kaba 48 jong ka Executive Council kaba long ha ka 15 tarik Jymmang, ka la rai ba ia ka HASA dei ban rah ka jingialang ka Academic Council, hynrei u Vice Chancellor u la ialam bakla ha kaba u la pyntip sha ka Ministrty of Human Resource (MHRD) ia ka rai ka Executive Council ba ka la pdiang ia ka jingbthah jong u Visitor u President ka ri ban pynduh noh ia ka HASA.“U VC u la leh ia ka kam kaba bakla ban pynkhein ia ka ain.
Hato ngin shah ia kata?, hato ngin shah ba un pynduh kam ia ngi tang da kaba ai daw ki bym shongnia da kaba pyndonkam ia ka kyrteng ka Executive Council?, la buh jingkylli ki nonghikai ka NEHU.Ki la ong ba ka jingpynduh ia ka HASA ka dei kawei ka mat kaba ktah ia ki hynrei kaba kham kongsan ka long ia ka burom ka ijot jong ka NEHU.Hynrei ha kawei ka liang, ki la pynpaw ia ka jingeh ban ujor da ka ejahar ia u VC namar ba kin hap ban ioh bor shwa na u President ka India.
Ki nonghikai NEHU ki la mih paidbah ha ka sngi Thohdieng ryngkat ki plakad ban dawa ba u VC u dei ban hiar shuki noh namar ba u la buh ia ka HEHU ha ka jingma.
Ha kawei ka liang, ka Meghalaya Tribal Teachers Association (MeTTA) ka la ieng tylli kawei bad ka NEHUTA bad baroh ki kynhun kiba ieng ban pynneh ia ka burom bad ka iktiar ka NEHU.Ha ka jingpynlait khubor, u General secretary ka MeTTA u Bah Marbhador M Khymdeit u la ong ba baroh ki jingtip ba ka NEHUTA ka la ai jingpynshai sha ki paidbah ka long kaba shisha bad ka pynrem jur ia ka jingpynbakla ia ka jingthoh jong ka jingialang ka Executive Council kaba 48 ha ka 15 tarik Jymmang mynta u snem, da u Vice Chancellor ka NEHU u Prof SK Srivastava.
“Kane ka dei ka jingleh khlemrain khlem burom bad ka kam pynjah burom jong une u VC kaba ktah mationg ruh ia ka iktiar, ka dor bad ka burom jong ka NEHU", la ong ka MeTTA.Ha kajuh ka por ka MeTTA ka la pynrem jur ia ka jingkynthoh jong u Pro-Vice Chancellor jong ka NEHU ia ki nonghikai jong kane ka skulbah.
Kam long kaba dei ba u ophisar ba don ha jrong jong ka skulbah ka sorkar pdeng ka ri India un dang kren kum kito ki jingkynthoh kiba lah ban wanrah ia ka jingiapait bad jingsngew iapher jaitbynriew, la ong ka MeTTA.Ka la ong ruh ba ki kyntien kiba u la kynthoh ha ki kot khubor ki long bym iahap bad bym lah ban pdiang bad ka kam ba ki nonghikai ki trei ha kaba u Pro-Vce Chancellor ruh u hap lang ha kata kajuh ka jaitkam, la pynkut ka kyrwoh na ka MeTTA.Kham mynshwa, u Pro Vice Chancellor ka NEHU u Dr Henry Lamin uba dei ba peit ia ka bor ka NEHU, haba kren sha ki lad pathai khubor mynta ka sngi, u la ong ba ka jingdawa jong ki nonghikai NEHU ban pyntreikam biang ia ka HASA kam dei ha kti ka bor ka NEHU hynrei ka dei ha kti ka sorkar pdeng kaba la pynduh noh ia ka.
U Dr Henry u la ong ba ka jingpynduh ia ka HASA kam dei bal eh u Vice Chancellor hynrei ka dei ka jingpynduh ba la leh da ka sorkar pdeng ban wanrah ia ka jinglong ryntih ia ka jingsiew ia baroh ki nonghikai ha ki skulbah ha ka ri baroh kawei.
Ula kynnoh ruh ba ki nonghikai kiba bun kiba dei nabar ki wan ha NEHU ym ban shakri hynrei ban shim kabu ynda ki la leit sha la ki jaka lajong jongki hadien ba la thong thait.
Shillong, 20 Jylliew:Ka jingpyrshang ka Liang pyrshah ha KHADC ban pynkhyllem ia ka Executive Committee ka PDF hapoh ka jingialam u bah Pynshngaiñ N Syiem ka la pulom noh mynta ka sngi namarba ka Liang pyrshah ka khlem wanrah da ka jing ia pyni bor ha iing dorbar.
Ha ka dorbar kaba la long mynta ka sngi ka Liang pyrshah ka la sngewskhem bha ba ka don ha ka jingbun paid bad ba ka liang synshar ka la kylla rit paid kumta kim shym la wanrah ia ka mat jong ka jing bym shaniah shuh,da ka jingmut ba u CEM u dei ban risaiñ hi noh haba um don shuh ha ka jingbun paid bad da ka jingmut ba yn ym lah ban pyntyllun ia ki kam ha ing dorbar naba ka liang synshar ka la kylla rit paid.
Ki MDC kiba don ha ka liang pyrshah ki la kren mynta ka sngi hapoh ing dorbar ba ka liang synshar ka la don ha ka jingrit paid, hynrei u Chairman um shym la ailad satia ban ia tynjuh bor, namar ba katkum ki kyndon hap ban wanrah da ka jing ia tynjuh bor, ban pynkhyllem EC lane ban ia tynjuh bor ha ing dorbar.
Mynhynin ka sngi haba ki seng riewlum ki weng jingkyrshan na ka PDF ka la don ka jingsngew skhem jong ki ba ki la don ha ka jingbun paid hynrei shiteng miet ka saiñpyrthei ka la kylla biang ha kaba u MDC ka HSPDP na Mawthadraishan u la phah jingthoh sha u bah Pynshngaiñ N Syiem ba un dang bteng ia ka jingkyrshan ia ka PDF bad mynta ka sngi ruh utei u MDC um shym la poi dorbar satia.
Kham hadien ki lad khubor ki la iathuh ba ka liang pyrshah ka la leit ban ai jingthoh sha ka ka Legislative Wing jong ka KHADC bym shaniah shuh ia ka EC ba mynta bad ia katei ka mat jing bym shaniah shuh, la rah da u bah Teinwell Dkhar nongialam ki MDC UDP bad ka kong Teilinia Thangkhiew nongialam ki MDC ka HSPDP.Ka liang pyrshah ka la sngewskhem ban pynkhyllem ia ka EC, wat la u bah Adelbert u la kren shai ba un ym shim bynta shuh ban pynkhyllem EC, ha kaba u la ong ba la don shuh kiba wan ia soh bad ki katba na ka liang synshar ruh u bah P.N syiem u la pynpaw ba ka EC jong u ka dang skhem da ka jingwan iasoh na ka liang pyrshah.
Shillong, 20 Jylliew:Ki sengbhalang kin pynlong ia ka jingiashong kyrain lashai ka sngi ha phyllaw ka Additional Secretariat, Shillong ban pynpaw ia ka jingpyrshah ia ka jingshna ia ka lynti rel khlem pat pyntreikam ia ki lad pyrkhing ia ki mynder.
Kine ki sengbhalang ki kynthup ia ka FKJGP, HNYF, RBYF kin iamih paidbah lashai ha kaba ki la ioh permishon ruh na u Deputy Commissioner ban pynlong ia kane ka jingiashong kyrain naduh ka por 10 baje mynstep.
Haba iakren bad u nongialam ka HNYF, u Bah KS Rani u la iathuh ba kim kho lut ia ki dkhot hynrei la pynbeit ba kawei kawei ka seng kin wan 10 ngut eiei khnang ban lait na ka jingsahkut kali namar ba ka jaka ka khapngiah.
Hynrei ha kajuh ka por, u la iawer lang ia ki paidbah kiba sngew khia ban wan iasnohkti lang ha kane jingiashong kyrain ain.
Shillong, 20 Jylliew:Ki paidbah ka shnong Mawmuthoh mynta ka sngi ki la leit tur sha ophis ka MeECL kaba don ha Lumjingshai ban dawa na ka tnat ba ka dei ban buh biang ia u transformer ha katei ka shnong bad ban bishar biang ia ka jingkiew ka bai thang ding sha bneng sha khyndew.
Kine ki nongshnong katei ka shnong kim lah shah shuh ia ka jingleh thurmur jong ka MeECL haduh ba kin ieh ia ki kam ki jam ban wan tur sha kane ka ophis ban wad jingshai ia ki jingeh ba ki iakynduh.
Ki la dawa ba dei ban wanrah noh ia u transformer mardor sha katei ka shnong ban pynmeh noh ia ka ding, namar ba ka ktah ia ki samla pule, ki nongtrei kam.
Ki nongshong shnong ki la iathuh ba ki ju siew beit ia ka bai bor ding man la u bnai ha ka Common Service Centre kaba don ha Smit bad ki la leit rah ruh ia ki rusit ban pynshisha, ki la pynpaw ruh ia ka jinglyngngoh ba wat haba ki la siew hynrei ka bai bor ding pat ka poi haduh 3, 4 bad 5 hajar kaba long palat ban ia kaba ki pyndonkam.
Kane ka la pynlong ia ki nongshong shnong ban sah ha ka umdum.
Nalor kata, ka MeCEL ka la phah siew ia kajuh ka bai thang ding jong u bnai ba la siew ruh poi biang ka bai thang ding ha uwei u bnai.
Mynta ka sngi, ki paidbah katei ka shnong kiba ia bun bha, ki la iakynduh ia u Chief Engineer ka MeECL ha kaba u la kular ban peit ia kane ka jingeh jongki.
Ka jingleit jong kitei ki nongshong shnong ka long hadien ba ka MeECL ka la pynduh ding ha katei ka shnong mynta la palat lai taiew bad weng ruh ia u transformer na katei ka shnong.
Ia kitei ki nongshong shnong la synran lang ruh da u president ka BJYM, u Bah Egenstar Kurkalang, u rangbah shnong bad ki dkhot ka dorbar shnong.
Na ka liang u Bah Kurkalang u la ong ba ka jingleh jong ka MeECL kam iahap satia, namar la pynduh light ha katei ka shnong kham tam ha kane ka por ba kiba bun ki khynnah skul ki don hapdeng ka jingialeh examin.
U la iathuh ba ka tnat ka la ai daw ba ka jingpynduh ia ka bor ding ka dei namar ba ki nongshong shnong ki khlem siew satia ia ka bai bor ding, u la iathuh ruh ba ha ka jingiakynduh bad u Chief engineer ka MeECL u la dawa ban buh biang ia u transformer ha katei ka shnong bad ban pynpoi biang bording.
Shillong, 20 Jylliew:U Chief Executive Member ka KHADC u bah Pynshngaiñ N Syiem u la wanrah ia ka mang tyngka kaba T.201,59,30,220 klur tyngka (Arspah wei klur san phew khyndai lak lai phew hajar arspah arphew tyngka) na bynta u 2017-2018.
Katei ka mang tyngka ban pynlut ka kham heh ban ia ka jingmang ban pynmih kaba long T.201,58,90,090 tyngka.
Katei ka dei ka mang tyngka kaba pura ka KHADC, namar ba ka vote on account na bynta ka lai bnai kan sa kut noh.
Ha katei ka mang tyngka la mang ruh na ka bynta ban siew bai bam tymmen ( Pension) ia ki MDC barim bad yn sdang ia katei ka jingsiew naduh u bnai naitung bad katto katne percent ia ka Arrear jong ki bad katei ka mang tyngka ka dei lyngba ka jingkhmih lynti ba ka sorkar jylla kan pyllait ia ka pisa ba ka Council ka dang dei ban ioh lyngba ka bhah jong ki mar pohkhyndew.
Ha ka jingkren mang tyngka u CEM u la pyntip ba ka sorkar jylla ka la thung ia ka Commission on the 5th Pay kata ban pynkiew ia ka tulop ki nongtrei sorkar bad halor kane u CEM u la ong ba ka Council kam tip lano ka sorkar kan sdang ban pyntreikam bad halor kane u la ong ba ka District Council ka la pynkhreh lypa bad kan sdang pyntreikam tad haduh ba ka sorkar jylla kan sdang pyntreikam.
Shillong, 20 Jylliew:U MDC ka UDP na Nongkrem konstitwensi u bah H.S Shylla u la kyrshan tyngeh ia ka Executive Committee kaba ialam da u bah Pynshngaiñ N Syiem ha KHADC.Ha ka dorbar kaba la long mynta ka sngi u bah Shylla, u la sei ia ki nia ki jutang jong u ban kyrshan ia ka EC jong u bah Pynshngaiñ ha ka por ba ki liang pyrshah kiba kynthup ia ki seng riewlum , Congress bad Independent ki la pyrshang ban tynruh sha u Chairman halor ka jingkylla rit paid ka liang synshar.
Lah ban kdew ba ha ka dorbar kaba la dep u bah Shylla u dei uwei na ki MDC uba pyrshah bha ia ka EC u bah Pynshngaiñ ha kaba la mih ruh ka jingiatied miej bad ka jingiakdew kti kaba jur ha ing dorbar hapdeng jong kitei 2 ngut ha kaba la i ruh kumba kin ia kynrup noh hynrei mynta ki la ia long kawei ha ka liang synshar.
Haba kren sha ki nongthohkhubor haden ba la wai ka dorbar u bah Shylla u la iathuh ba ka daw ba u kyrshan noh ia ka EC u bah Pynshngaiñ ka dei namar ba shen un sa mih noh na ka seng UDP kaba la shong mynta ha ka liang pyrshah bad shen un leit pyniasoh noh ialade sha ka People’s Democratic Front ( PDF) bad ban ia khun na katei ka seng saiñpyrthei thymmai ha ka elekshon MLA 2018.
“Hadien ba la kut ka dorbar mang tyngka ngan risaiñ noh na ka seng UDP" u la ong.
U la iathuh ba ka daw ba u don jingthmu ban leit ia soh PDF ka dei namar ka jingkwah ki paidbah ka Nongkrem konstitwensi bad u la iathuh ba ka jubab ba u ioh na ki paidbah ka dei lyngba ka Signature Campaign kaba u la ailad ba kin tik bad jied kano ka Party kaba ki kwah ba un ia khun bad ha katei ka thup la thoh lut baroh khoit ki jait Party, “Ka Signature Campaign ka dang iaid hynrei haduh mynta kiba bun ki jied ia ka PDF" ong u bah Shylla haba iathuh ba kumba ka long mynta kumba 3000 ngut kiba la jied ia ka PDF.Haba pynkynmaw shaphang ka jingpynkhih win jong u ha KHADC u bah Shylla u la ong ba ha ka por ba u wanrah ia ka NC pyrshah ia ka EC u bah Pynshngaiñ N Syiem ka UDP ka la ong ba horkit hordang ym bit ban ia treilang bad ka seng Congress, “Marsien ia kynduh paralok bad ka seng HSPDP ka UDP ka la ong ba mynta ka la bit ban ia treilang bad ka seng Congress, ngam sngewthuh shuh kaei kane, mar ia kynduh paralok bad ka HSPDP ka UDP ka la kylla ka dur ka dar jong ka, kaei ka daw ba la bit ban ia treilang bad ka Congress marsien kynduh bad ka HSPDP ngam tip shuh" ong u bah Shylla.
Haba ther shuh shuh ia ka seng UDP u bah Shylla u la ong ba ia ka kam kaba ia dei ha KHADC la shimti da ka Sub-Committee kaba la khlieh da u bah Bindo M Lanong hynrei haba katei ka Sub Committee kam lah ban rai la rai ban rah sha ka Party kaba mut ka CEC, ha ka CEC kaba la long ha ka 17 tarik la ra iban weng jingkyrshan noh na ka PDF hynrei 4 ngut ki MDC ka UDP ki pyrshah bad la rai ban bishar bniah biang ia katei ka mat bad la khot CEC biang ha ka 25 tarik hangtei ruh ym shym la ia kren shuh ia katei ka mat la shu ong biang ban rah sha ka Party, “Nga nangmut ba ka Party ka dei ka CEC hynrei ka CEC ruh ka ong ban dang rah biang sha ka Party, ngam sngewthuh kaei kata ka Party ha ka seng UDP" ong u bah Shylla.
Utei u MDC ka Nongkrem u la ong ba ki paidbah ka Nongkrem ki la bitar ia u, namar ka jingpynmih khubor ba u kloi ban shong noh ha u 2018 ban kyrshan ia u bah Ardent M Basaiawmoit bad haba ka Party UDP ka ia treilang bad ka UDP bad ba ka la pynbna ban ym pynieng kyrtong na Nongkrem u hap ban mih noh na katei ka seng ban pynhun ia ka jingkwah u paidbah, “Nga la ong ia u paidbah uba bitar ia nga, lada phi sngewsih te ngan risaiñ noh na ka kam MDC ruh kaba phi la jied ia nga hynrei ki ong em, ki ong ia khun beit tangba ym shuh na ka UDP, nga ong ia ki rai ma phi na ka Party aiu ki jied ia ka PDF, nga hap kohnguh ia ka jingkwah jong ki, katei ka jingbitar ki paidbah ia nga ka dei namarba ka lyer pyrshah Ardent ka jur bha ha Nongkrem mynta" ong u bah Shylla.
Jowai, 21 Jylliew:Ka Namdong A, ka shnong kaba la rim bha, ba la seng la buh naduh u snem 1790 bad ruh ka shnong kaba don kumba 45Km na Jowai kaba hap hapoh Thadlaskein Block, West Jaintia Hills District, ka dei kawei na ki Shnong kaba ai ia ka nuksa kaba bha tam sha kiwei pat ki shnong kiba don hapoh ka ri lum Khasi Jaintia.
Hapoh ka jingialam bad jingiohi jngai jong U bah Dawan Lyngdoh ba long kum u Rangbah Shnong bad ki dkhot bad ki nong shong Shnong baroh kawei, ki la ia mynjur ban shna ia kawei ka jaka shangkai bad jngoh kai kaba itynnad, ha kaba ia kane ka park la shna ha ka jinglut kaba T.4, 20, 000, lyngba ka pisa shnong khlem kano kano ka jingbei tyngka ne jingiarap nabar.
Ia kane ka jaka shangkai, la shna bad pynwan dur bha da kaba pyniasnoh na uwei u diengjri sha uwei pat lyngba ki jingkieng siej, haba ka ladon ruh ka view point bad ki tree house.
Hapoh jong kane ka jaka shong pyngngad, la pynneh pynsah ia ki phlang ki kynbat dawai kiba la sdang ban duh jait la shna kyrpang ruh ia ka “Traditional Herbal Medicinal Plant Garden" kaba kham long kyrpang shuh shuh ka long ka jinglah jong ka shnong ban seng ia ka “Herbal Medicine School" ha kaba arngut ki rangbah U Ma Paulus Lamare bad U Ma Albinus Pasi ki nongai dawai Pnar ki la long kiba kloi ban ai iaka jinghikai ba paka sha ki 18 ngut ki khun samla kum ki khynnah skul ba nyngkong jong kane ka skul.
Ia ka “Traditional Herbal Medicinal Plant Garden" bad “Herbal Medicine School" la plie da u Ma A Syngkon, Programme Coordinator ka KVK, Jowai, ha ka 17 tark jylliew.
Shillong, 21 Jylliew:U nongialam ka Liang pyrshah u ba dei rh u MDC jong ka seng Congress na Langrin u bah Manstudy Nongrem u la wanrah da ka resolution ha ïng dorbar ka KHADC mynta ka sngi ha kaba ia dei bad ka jingpynbna jong ka sorkar pdeng ban khang ia ka jingdie bad ka jingba mdoh masi katkum ka Rules 2017 jong ka Prevention of Cruelty to Animals Act kaba la wanrah ha u snem 1960 bad pynbeit thymmai pat ha u snem 1982.
Ha ka rai kaba u bah Manstudy u la wanrah ha ing dorbar u la ong ba ka ïng dorbar ka dei ban pyrshah ia katei ka kyndon ne ka Rules da kaba thoh sha ka sorkar pdeng ban pynpaw ia ka jingpyrshah.
Haba kren hapoh ïng dorbar u bah Manstudy u la ther tyngeh ia ka seng BJP kaba bat ia ka bor synshar ha ka Ri da kaba ong ba ka jingwanrah ia katei ka kyndon ka la ktah ha ka jylla Meghalaya ka jylla kaba bang eh ban bam doh masi la ha ki kam khawai dawai, ki kam ia thoh ne ha ki ing iap briew bad kate ka kyndon u la ong ba ka buh jingma ia ki nongri masi ruh.
U la ong ba ki nongialam ka BJP ha kane ka jylla ki la leit ban pynsngewthuh bakla sha u paidbah halor katei ka kyndon da kaba ong ba kan ym treikam ha kane ka jylla, “Dang shen ki nongialam BJP ki la leit pynlong jingialang ha Mawkyrwat ban pynsngewthuh bakla ia u paidbah, kumno ki nud ban ialam bakla haba shisien ba ka sorkar India ka thaw-aiñ kata ka aiñ kan treikam ha baroh kawei ka ri, ha ki jylla ba synshar ka BJP kiba ia leh pyrshah ia katei ka kyndon ki la shah pynshitom beiñ" ong u bah Man ha ïng dorbar.
Utei u nongialam ka Liang pyrshah u la siat pharshi ia ka PDF kaba bat ia ka bor synshar bad kaba ia treilang mynta bad ka BJP ha KHADC da kaba ong “Hangne mynta ngi dang don tang uwei u dkhot jong ka ing dorbar uba dei na ka seng BJP bad u hap ban kyrshan ia kane ka rai hynrei yn jia aiu lada kin don 16 ngut kin ym nud ban kyrngah ia ka hukum jong ka seng jong ki na Delhi, ki paidbah ki dei ban kyntait ia ka BJP" ong u bah Man haba kyrpad ba dei ban shim noh ia ka rai ban thoh sha ka sorkar pdeng ban pyllait ia kane ka jylla na ka jingkhang bam doh masi.
Shuwa ba u CEM ka KHADC u bah Pynshngaiñ N Syiem un ieng ban kren kum ka jubab na ka liang synshar, joit la ieng shuwa u bah H.S Shylla MDC ka Nongkrem uba don ha ka liang synshar ha kaba u la ong ba baroh ki dkhot ki ia long kawei ha ka doh masi bad ka eit masi (ka doh na bynta kiba bam , ka eit na bynta kiba rep) hynrei ialade u ong ba um ju bam doh masi bad kam dei ba khang mano mano ruh hynrei dei ba shah khang ha u doktor.
U la kynthoh ia ki jingkren jong u bah Manstudy uba la kynthah jur ia ka seng BJP bad u ong ba u nongialam ka Liang pyrshah u la kren ar sur kawei ka sur dei ka jingpyrshah ia ka jingkhang bam doh masi bad kawei pat dei ka jingkren politik naba la kynthah palat ia ka BJP.“Ym lah ban shu thaw kyndon ( rules) khlem da don ka Aiñ ( Act), ia ka Act la thaw da ka sorkar Congress ha u snem 1960 hynrei ia ka Rules pat la thaw da ka sorkar BJP ha u 2017, dei ka Congress bad ka BJP kiba leh ia kane" ong u bah Shylla haba ai jingmut ba ka sorkar jylla ka dei ban thoh sha ka sorkar pdeng ba kan pyllait ia ka jylla Meghalaya na katei ka hukum ne ka jingpynbna kumba katei ka aiñ ka pyllait ia ka Jammu and Kashmir.
U bah Pynshngaiñ haba jubab u la ong ba ka ing dorbar ka la mynjur ia katei ka rai ba la wanrah da u nongialam ka Liang pyrshah bad la shim ia ka rai kyllum ba ka ing dorbar baroh kawei ka pyrshah ia ka jingkhang ban die bad ban ot doh masi ha ka jylla, la weng noh ia ka jingai jingmut ba ka Executive Committee kan thoh sha ka sorkar pdeng.
Nongstoiñ, 21 Jylliew:Ha kawei ka jingjia kaba sngewsih kaba la jia mynta ka sngi balang jong ka taiew u wei u samla u ba la tip kyrteng kum u Ribok Marwein u ba dang 26 snem ka arta u na ka shnong Nonglang South West Khasi Hills District, u la khlad noh hadien ba u la shah bat ha u sainar jong ka ding ilektrik.
Katkum ka tyllong khubor ba la ioh da u nongthoh khubor la ong ba katei ka jingjia ba sngewsih kala jia mynta ka janmiet ha ka por kumba 1:00 baje nohsngi, ha kawei na ki jaka jong ka Civil Hospital Nongstoiñ kaba dei ruh ka jaka trei bylla jong u tei u samla.
Shuh shuh ka khubor ka iathuh ruh ba katei ka jingjia ka la jia, katba u tei u samla u dang trei ia ka kam ka jong u ha kawei na ki kamra jong katei ka Hospital bad la ong ruh ba katei ka jaka trei jong u ka long sha ki bynta ba shalor duh ha kaba u sainar lait u ba don ha katei ka jaka u la jan bha ban ia tyngkhuh bad katei ka kamra bad kyndit kumno re kumno u tei u samla katba u dang trei u la kum tyngkhuh ia u tei u sainar, haduh ba un da duh syndon iala ka jong ka jingim.
Ha kaba iadei bad katei ka jingjia na ka liang jong kiba ha iing ha sem jong u tei u smala ki la pyntip ruh ia katei ka jingjia sha ki pulit ka Nongstoiñ Police Station bad na ka liang jong ki pulit kila register ruh ia ka case halor katei ka jingjia bad hadien ba ki la dep ban leh ia ki jingdonkam baroh kila aiti noh ia ka met jong u tei u samla sha ki ba ha iing na ka bynta ban pyndep ia kaba sah.
Shillong, 21 Jylliew:Haba jubab ia ka jingkylli ba la wanrah da ka MDC ka HSPDP na Mylliem konstitwensi ka kong Teilinia Thangkhiew halor ka jingpynkhyllem dieng ha Tynring, ka Executive Member ba peit ia ka tnad khlaw jong ka KHADC ka kong Grace Kharpuri ka la jubab ba ka long kaba shisha ba ka don ka jingpynkhyllem dieng ha Tynring , ka la ong ba ia kitei ki dieng ka Council ka la kurup noh.
Ka kong Teilinia ka la kylli biang mano ba pynkhyllem , ka kong Grace ka la jubab ba la pynkhyllem be-aiñ da u Manager jong u sordar Tynring uba la tip kyrteng kum u Roy Pyngrope, u sordar ka Tynring dei u bah C.A Lyngdoh.
U bah Pyniaid Sing Syiem u la kylli hato u la ioh jingbit ne-em, ka kong Grace ka la jubab ba ka KHADC ka khlem ioh jingbit bad haba u kylli biang ki jait dieng aiu bad katno tynrai la pynkhyllem, ka kong Grace ka la ong ba dei tang ki diengiap ban thang bad ki dei ki diengkseh bad haduh mynta ym pat shym la pynshitom eiei ia u.
Ha kawei pat ka jingkylli ka kong Teilinia halor ka jingpyndonkam bakla ia ka T.34 la ktyngka, ka kong Grace k ala ong ba la sospon 3 ngu tki nongtrei ka KHADC ba kynthup ia u CFO u T.Saiborne, DCFO u Michel Lyngdoh bad u Baniwell hynrei ym pat ujor ia ki, naba ka jingtohkit bad ka jingpynkhreh ban pyngnat kyndon ka dang iaid.
U MDC ka Sohra u bah Donevan Kharwanlang u la wanrah jingkylli kiei ki kyndon ba ka EC ka la shim halor ka jingsahkut jong ka VAB, u CEM u la jubab ba ka EC ka la jubab ia ki jingkwa hjingshai ka sorkar bad ia ki jingshai un sa ai notis sha ki MDC.Shillong, 21 Jylliew:U MLA ka Rambrai konstitwensi u bah K.P Pangniang uba dei ruh u Tymmenbasan ryngkat u MLA ka Nongstoiñ u bah Diosstar Jyndiang mynta ka nohphai sngi, ki la wan poi sha KHADC ban wan wad ia u MDC ka HSPDP na Mawthadraishan u bah Blanding Warjri uba dei ruh u Tymmenbasan jong ka balang Presbyterian, naba kim lapdien ia u, wat la ki la wad kylleng ki jaka.
Haba kitei ki ar ngut ki Sing rangbah, ki la wan poi sha District Council ban wad ia utei u Sing khynnah u nongthohkhubor u la leit ban ia kynduh bad ki ban ia kren shaphang katei ka kam.
U bah Pangniang u la ong ba hadien ba la wad kylleng ki jaka bad ba u pynlip ia ka phone jong u kim banse ban leit ujor sha ki pulit ka Sadar PS mynhynnin ka miet ha ka por 11:30 baje mynmiet ioh ba u don ha ka jingeh, “Ngi khlem ujor pyrshah iano iano, hynrei ngi shu leit pyntip ba u jah" ong u bah Pangniang.
Haba la kylli hato u la kylli tohkit ne-em na ka lok , ki khun ne na kiba haing hasem shaphang u bah Blanding “Ngi la dep kylli lut , ki ruh ki lyngngoh ki lynga shano u jah, ngi la pyrshang ba nphone bunsien hynrei ka phone jong u ka Switch off" ong u bah Pangniang haba iathuh ba la kylli pyrthew na baroh ki bahaing hasem hynrei kim don jingtip eiei.
" U dei u briew jong ka Party ngi hap ban wad ia u, naba ka sah lyngngoh ban long kumne shano u jah ne ioh u don pynban uba pli hapdeng ka jingeh , ngi hap ban wad jingiarap ruh na ki pulit, ngi sahnud shano u don , ngi kyrpad ia u ba lada u don hangno hangno ba un sngewbha ban wan mih ban ia kynduh ia ngi, lada ka dei na ka saiñpyrthei ha KHADC ba u jah ruh wan mih ngin kren beit da kaba shai lada u don mon ban don ha ka liang jong ngi ruh ka biang lada um don mon shuh ruh kam lei lei, kam ia hap ban leh kumne naba ngi kum ki nongialam Party ngim lah ban shu hun ba u briew jong ngi un jah kumne" ong biang u bah Pangniang.
Katkum ka jingiathuh kitei ki nongialam ka HSPDP ki la ong ba u bah Blanding u la jah naduh ka 19 tarik mynta u bnai kaba dei ruh ka sngi ba ki seng riewlum ki weng jingkyrshan na ka PDF bad ia katei ka jingweng jingkyrshan ruh ki la ong ba ym dei ka Party kaba pynbor hynrei ka dei ka rai hi jong ki MDC kaba ki la ia sngewthuh jingmut lang para ma ki, “Kaei ka jingeh ba u don, wan ngin ia kren da kaba shai, ban shu jah kumne ka buh ia ngi ha ka lyngngoh , lada jia eiei ia u mano ban kitkhlieh, ngi ia u briew lajong ngi hap ban wad" ong u bah Pangniang da kaba bynrap ba ka seng HSPDP ka dang iai ap iai khmih lynti ba u bah Blanding un wan ban ia kynduh ban ia kren bad ban ai laitluid ba un rai katba u mon ym ban shu jah rngai.
Kitei ki nongialam ka HSPDP ki don hapdeng ka jinglynga mynsiem naba ki la iathuh ba ki la wad sha ki lum ki them hynrei kim lap ia u.
Ryngkat bad kitei ki MLA ka HSPDP ki la don ruh ki nongkyrshan bad ki nongialam jong u bah Blanding kiba la poi lang sha KHADC.Lah ban kdew ba shuwa ban sdang ka dorbar kaba ar jong ka KHADC ki pulit ki la wan poi ha District Council ban wan peit la u bah Blanding, u la poi ne-em hynrei tang mar ia sdang ka dorbar ki la leit noh.
Shillong, 21 Jylliew:Hynnin ka miet, ki pulit jong ka Sardar Police Station, ki la khynra ia ka ophis treikam jong u wei u rangbah, u ba trei kam la jong, uba na ka shnong Siejlieh, Nongstoin West Khasi Hills District, kaba don ha Mawlai Nongkwar East Khasi Hills District.
Halor katei ka bynta na ka liang jong, U bah HR Thabah u ba dei ruh u trai jong katei ka ophis u la pynpaw sha ki nongthoh khubor, ba katkum ka jingwad jingtip kaba bniah jong u tei u rangbah, katei ka jingwan khynra jong ki pulit ka dei halor ka jingujor jong u MLA Nongstoin u Bah Dios Jyndiang bad u MLA ka Rambrai Jyrngam Constituency u bah KP Pangniang hadien ba u MDC na Mawthadraishan Konstitwensi u khlem wan poi ha kata ka Dorbar District council.
“Ka long kaei kaei kaba pynlyngoh haduh katta katta ia nga bad ka bym pat ju jia koit ban ong ba tang namar ba u MDC na Mawthadraishan Constituency u khlem wan poi ha kata ka Dorbar District council, na ka liang u MLA na Nongstoin uba la lam khmat ban leit ujor pynban da ka ejahar (FIR) ha Sardar police station kaba la pynlong wat ban phah wan khynra pynban ia ka ophis kaba dei ka jaka trei jong nga kaba don ha Mawlai Nongkwar, bad ki la nud ruh wat ban phah kem ia ki nongtrei jong nga shimiet shimiet haba wat ma nga u Trai ruh nga khlem ioh tip ei ei shaphang kata ka jingjia, sa katno tam kine ki nongtrei jong nga kin tip ong u tei u rangbah" ong u Bah Thabah.
Shuh shuh u bah Thabah u la kynthoh, da kaba ong “Hato kine ki MLA ba ujor ejahar ki mut ba ka ophis treikam jongnga, ka dei ka iing Dorbar jong ka District Council?" bad u ong biang “Balei kim leit wad ha ka jaka sah jongu ne ha iing kur, ki pynthut pynban ia ki nongtrei jongnga" da kaba u la bynrap ruh da kaba ong “Lada ki don ka jing bym ia beit hapoh ka seng lajong,balei ki wan tuklar pynban ia ka kam jong nga" bad u ong shuh shuh balei kim leit wad ha ophis jong ka seng lajong bad u ong shuh “Katei ka jingleh, ka pyni pynban ba ki shim ba ka jaka trei jong nga ka dei ka Guest house ki MDC, ne ka jaka ban pynrieh iano iano" ha kaba u ong ba um don jingtip ruh ia u MDC na Mawthadraishan Konstitwensi, namar ialade ruh u dei na Nongstoin constituencyKumta halor katei ka bynta na kaliang jong u tei u rangbah u la pynpaw ka jing pynrem kaba jur ia baroh ar ngut kitei ki MLA HSPDP kiba tei pop pynban ia kiwei bad ki bym burom shuh ia ka jingsngew jong kiwei.
Ki lad khubor, ki iathuh ba ar ngut na ki nongtrei jong U bah Thabah, ki la shah kem na Mawlai, ha kaba kat haduh ka por ba thoh ia kane ka khubor, ym pat shym la ioh kyrteng satia.
Shillong, 21 Jylliew:Ki nongrep na ka thain Jongksha, ki la sngew duh mynsiem ia ka jingshah ban bein bad jinghiar dor ki mar rep mar riang hynrei ka sorkar pat kam shym la sngap ne iohi eiei ia ki.
Mynta ka sngi, ki nongrep na ka shnong Jongksha bad Umsning kiba hap ha Mawkynrew Block, ki la kren sha ki la ong ba ki la hap ban kren sha ki lad pathai khubor hadien ba ka sorkar kam patiaw ne iohi eiei ia ki jingeh jongki kaba la suhsat.
Haba kren mynta ka sngi, u Sordar ka Jongksha u Bah O Kharsohnoh u la ong ba ka dor jong u synsar mynta ka long tang T.30 shi kilo katba ka bai pynlut ban rep ka long ym duna ia ka T.40-50 shi kilo haba khein kyllum.
U la ong ruh ba u phan ruh uba die ha iew tang 8-10 tyngka, ka bai pynlut pat ban rep kam duna ia ka T.15 nalor ka bai thied sboh bad kiwei ki jinglut.
U la ong ba ka sorkar ka la pynduh ia ka sboh dawai da kaba pyrta ban pyndonkam noh da ka sboh mariang, hynrei haduh mynta ym lap sboh mariang ban leit na iew na hat bad kane ka la pynbor ia ki nongrep ban thied blak na iew ia ka sboh dawai.
“Ngi kwah ban pynsngew sha ka sorkar ia ka jingshah khnoit ki nongrep ha ka thain Mawkynrew bad ha kiwei ki jaka’, u la ong bad bynrap, ba ka dor u synsnar ka shong dor 30 tyngka shi kilo hynrei jnglut ka long ym duna ia ka 40 tyngka shi kilo.
“Ka sorkar ka kwah ban pynkylla sha ka jylla sboh mariang, hynrei khlem don eiei kita ki sboh mariang ne organic, bad ki paidbah kim banse ban thied rem biang ia ka sboh dawai.
Ka dor dawai sboh kaba rem hynrei ka dor kaba tad ban die", u la ong.
U la pynpaw ba lada ki nongrep kim rep shuh kaei kaban jia, ki nongrep kin hap ban phet shnong sha sor bad hangta ka jingeh kan nang jur ia ka sorkar.
Ka sorkar ka dei ban peit ia ka dor ki mar rep ba kin nym shah khnoit bad ban map noh na ka jingsiew ram ia ki nongrep kiba la shim.
U la ong ba don ki nongrep kiba la shim ram kumba T.50 hajar kaba ai ki bank ban pyndonkam ha ka rep ka riang, hynrei mynta namar ka jingsniew ka iew ka hat, ka la buh jingeh ia ki nongrep haduh ba ki shem jingeh ban siew ia ka ram bad kaba khem eh shuh ka long ba ka sut ka la nangkiew haba kim lah ban siew ha ka por kaba biang.
Jowai, 21 Jylliew:Ki lai tylli ki dorbar shnong, kaba kynthup ia ka Ladthadlaboh, ka Tympang Club (Iawmusiang) bad ka Loom Sooiung Newhill, Jowai ki la ia kynduh mynta ka sngi halor ka jingtei ia ka Masjid hapoh u pud u sam jong ka Tympang Club khlem ka jingiohbor na ka bor shnong.
U ma LD Lakiang, Rangbah shnong ka Ladthadlaboh, uba dei ruh u nongkhot jong ka jingialang, u la iathuh ba ka jingthmu jong kane ka jingialang ka long ban pyntikna ia katei ka jaka hap hapoh u pud u sam jong kano ka dorbar shnong.
U ma Lakiang u la iathuh ba ka Tympang Club ka dei ka shnong kaba la rim bha ha Jowai bad ka shnong Ladthadlaboh bad ka Newhill ruh ki dei kiba la mih na katei ka shnong.
Hadien ka jingmih ka Loom Soo-Iung Newhill na ka Tympang Club ka la don ka jingkulmar ban kam trai ia katei ka jaka kaba la tip kum ka Sohthiat.
Ha kane ka jingialang, ka Tympang Club kaba long ka trai kan peit shipor ia katei ka jaka tad haduh ba ban pynbeit ia u pud u sam hapdeng ka shnong Tympang Club bad Loom Soo-Iung Newhill.
Ha kaba iadei bad ka Masjid, u ma LD Lakiang bad u ma Embhahlang Khyriem, Rangbah Shnong ka Tympang Club, ki la ong ba ka India ka dei ka ri Synshar paidbah bad kumta kim lah ban khang ia ka jingmane Blei, hynrei ka jingthied ia katei ka jaka ka long kaba be-ain namar kum ka dorbar shnong kam don jingtip eiei.
Na ka liang ka dorbar shnong Tympang Club kan sa iakren bha hapoh ka Dorbar shnong, halor ka jingtei be-ain ia katei ka Masjid.
Ha kawei pat ka khubor, la iathuh ba ka jingialang ki 3 dorbar shnong, ka Ladthadlaboh, Newhill (Loom-Soo-Iung) bad ka Tympang Club ki la shim ia kawei ka rai ban mana pyrshah ia baroh kiba iadie ia thied jaka hapoh u pud u sam jong ka dorbar shnong khlem ka jingtip jong u Rangbah Shnong.
U ma LD Lakiang u la ong ba bun bha ki trai jaka, ki dalai kiba die jaka hapoh u pud u sam jong ka Ladthadlaboh, Newhill bad Tympang Club, ki ju die ia ki jaka puta jong ki khlem ka jingtip jong ka bor shnong.
Dei halor kane ka nongrim ba la rai ba mana pyrshah ba nangne shakhmat kim bit shuh ban iadie ia thied jaka khlem ka jingtip u rangbah shnong.
Lada don kiba leh pyrshah ia kane, ka dorbar shnong kan shim da ka rai ba tyngeh ia ki nongdie nongthied bad ia ki trai khyndew.
Shillong, 21 Jylliew:Ki sengbhalang kynthup ka FKJGP, HNYF, RBYS, CoRP bad kiwei, ki la dawa ba ka sorkar ka dei ban pynsangeh shwa ia ka jingtrei ia ka lynti rel, katba ka lad jingpyrkhing kam pat don ne treikam.
Ki la buh ruh ia ka jingdawa ba ka sorkar ka dei ban sangeh mardor ban thwet ban kem ia ki dkhot ka KSU bad dei ban khot iakren wut wut ia ki sengbhalang kynthup ia ka KSU.U President ka FKJGP u Bah Wilbirth Rani, haba kren sha ki nongthoh khubor hadien ba iakynduh ia u Bah HDR Lyngdoh mynta ka sngi, u la iathuh ba u Bah HDR Lyngdoh um lah ban pynthikna ia ki jingdawa jong ki sengbhalang hynrei u la kular ha ki nongialam ki sengbhalang ba un phah khuor sha u Myntri Rangbah ka jylla u Dr Mukul Sangma halor kane ka jingiakren namar ba mynta u dang don shabar.
U Bah Rani u la ong ba lada ka sorkar kam khot iakren bad ka pynslem, ki sengbhalang kim banse ban pynlong ia ka jingiakhih ban pynbor ia ka sorkar ba kan khot sha ka jingiakren.
U la ong ruh ba ki ain shongwai iing ka sorkar bad ka khaii benai ne ka Residents Safety and Security Act bad ka pynkylla ia ka Benami Transaction Prohibition Act ha u snem 2016 kim shym la treikam satia haduh kine sngi namar ba ka sorkar kam shym la thaw ia ki rule haduh ba ki ophisar ki kulmar jingmut.
Katba u Bah Sadon K Blah na ka HNYF u la ong ba la pynsngew ha u myntri kam pohing ba u dei ban pyntip wut wut sha u Myntri Rangbah ban khot iakren khnang ba ki sengbhalang kin sngewthuh haei ba kin ieng bad kumno kin leh ha kaba iadei bad ka lynti rel.
U Bah Blah u la ong ba wat la ka rel ka dei ka mat jong ka sorkar pdeng hynrei ka suk ka sain ka dei ka kamram jong ka sorkar jylla.
Shwa ia kane, ki la pynlong shwa ia ka jingshong kyrain hakhmat ka Additional Secretariat, Shillong, ban dawa ba ka sorkar jylla ka dei ban sangeh noh shwa ia ka jingpynshna ia ka lynti rel ha Ri-Bhoi haduh ban pyntreikam shwa ia ki lad jingpyrshang ia ka jingrung bad ka jingmih ki mynder sha kane ka jylla.
Ha phyllaw ka Additional Secretariat, kine ki sengbhalang, ki la iashong kyrain naduh ka por 11 baje mynstep haduh 3 baje janmiet ryngkat ka jingthoh ban pyndem jur ia ka sorkar, ka jingdawa ban sangeh mardor ia ka lynti rel.
Ka jingiashong kyrain jongki, ka long shi bynta ban kyrshan ia ka jingiakhih pyrshah ka KSU ia ka lynti kaba dang thnem bha haduh kine ki sngi kaba la iaid kumba ar taiew eiei.
Ki la pynrem ruh ba ia ka sorkar jylla ba kam lah ban wanrah ia ka roi ka par kaba ktah kylla ia ka jinglong trai jong ki trai shnong kane ka jylla.
Ka jingthoh ka la dawa ruh ba ka sorkar ka dei ban pyntreikam noh mardor ia ki lad pyrkhing ia ka jingrung bad ka jingmih ki briew sha kane ka jylla bad sa iakren ia ka lynti rel.
Kine ki sengbhalang ki la aiti ruh ha u Bah HDR Lyngdoh ia ki mat jingdawa ba kynthup ka jingpynsangeh shwa ia ka jingpyntreikam ia ka lynti rel haduh ba ka sorkar kan pyntreikam shwa ia ki lad jingpyrshang ne ka jaka rung jaka mih.
Ki la ong ruh ba ka sorkar ka la pdiang ia ka Residents Safety and Security Act bad ka pynkylla ia ka Benami Transaction Prohibition Act ha u snem 2016, hynrei kine ki ain ki sah ha suin namar ba ka sorkar kam shym la shna satia ia ki rule ban pyntreikam ia ka.
Shwa ba ka sorkar kan iaid shakhmat ia ka jingshna ia ka lynti rel, ki la dawa ba ka dei ban pynthikna shwa ba baroh ki lad pyrkhing ia ki briew ban rung bad ban mih sha kane ka jylla, ki dei ban pyntreikam pura bad hadien kata, sa iakren ia ka lynti rel, la ong kine ki lai tylli ki sengbhalang ba kynthup ka FKJGP, HNYF bad ka RBYF.Shillong, 23 Jylliew:Namar ka jingujor jong kiba bun ki paidbah ka sor Shillong ia ka jingjaboh ka um dih kaba wan na ka tyllong um jong ka tnad PHE ha ka 21 tarik mynta u bnai ka State Development Reforms Commission (SDRC) ka la leit ban jurip ia ka Dam jong ka GSWSS kaba don ha Mawphlang, ka la leit jurip ruh ia ki jaka pynlang um kaba don ha Mawphlang bad kumjuh ruh kaba don ha 4 mer shiteng, Upper Shillong.
La shim ia ki um na kitei ki jaka pynlang um ba phah Test bad ia ka ripod la ai sha katei ka Commission, hynrei katkum ka ripod ka pyni ba ka um kaba shim na ka jaka pynlang um kaba don ha Mawphlang ka khuid bad ka long ban dih katba ka um kaba la shim na 4 mer shiteng ka dei kaba lati hynrei la pynpoi sha ki jaka sam um kiba bun ha nongbah Shillong.
Ka tnad PHE ka la ai daw ba katei ka jingjaboh ka um ka dei namar ka jingrim palat ki paip um bad ki don ki jaka ba pei thliew.
U Co-Chairman, SDRC, u Sengman R.Marak, Ex-MLA bad Co-Chairman, SDRC, u Suraj Prakash Thapa, Shri Vijay Raj, Vice-Chairman, SDRC bad ka Dr.Fenella Lyngdoh Nonglait, Ex-Officio Member, SDRC ki la leit sha katei ka jingjurip bad la bthah ia ka sorkar ban pynithuh ia ki jaka sorkar khnang ban ioh tei jaka pynlang um thymmai ha Upper Shillong bad na katei ka jaka yn sam sha ki paidbah.
La lap ruh ba ki paid kiba la buh ha ka bynta ba nyngkong jong ka GSWSS ki dei kiba la 30 snem mynshuwa.
La bthah ba dei ban tei ia ka Dam rit ban tan bording ilektrik ha Mawphlang.
Jowai, 23 Jylliew:Ka Executive Committee (EC) jong ka Jaiñtia Hills Autonomous District Council (JHADC) hapoh ka jingialam u ma THombor Shiwat kum u CEM, mynta ka sngi ka la pynmih ia ki 12 kyndon na ka bynta ban iada ka Mariang, naduh ki khlaw ki bthap bad ki wah ha baroh kawei ka ri lum Jaintia khamtam eh ia ka wah Myntdu don mynta hapoh ka jingbishar jong ka ïingbishar ba donburom ka National Green Tribunal (NGT).
Lyngba kitei ki kyndon ka JHADC kala mana ba ym bit shuh shuh ban bret pathar ïa ki ñiut kat shaba lap bashem ne ha ki jaka paidbah bad dei ruh ban pynïakhlad ïa ki mar pyut bad ki bym pyut haba bret haki jaka bret ñiut.
La bthah ruh ïa baroh ki nongshong shnong hapoh u pud u sam ka JHADC ban shna ïaki septic tank kiba don filter ha ki painkhana jong ki.
La khang pyrshah ban shna ïing bad kiwei kiwei ki jingtei harud wah hapoh 500 meter ka jingjngai.
Kane ka kynthup harud ka Wah Myndtu kumjuh ruh ïa kiwei ki wah kiba don ha kylleng ka Rilum Jaiñtia, watla ki jaka puta ki dei kiba don patta ne Land Holding Certificate.
Ka Executive Committee JHADC kala khang pyrshah ruh ïaki trai hali ban pyndonkam ïaki dawai harud ka Wah Myntdu bad kiwei kiwei wah kiba ktah ïaki dohum ha wah.
La khang ruh ban tih maw, khlong shyiap na Wah Myndtu bad kiwei kiwei ki wah ha Rilum Jaintia.
La mana ruh ban thang khlaw pathar ha baroh ki jaka khlaw ha Rilum Jaiñtia.
La mana pyrshah ïaki Waheh Shnong ban ai NOC ban tei ïing haruh wah Myntdu bad kiwei kiwei ki wah ha Jaiñtia Hills kiba don hapoh 500 meter ka jingjngai na ki wah.
La khang pyrshah ïa baroh ki nongshong shnong ka Jowai kumjuh kiba wan iew wan hat ba kim bit shuh ban bret ïa ki niut kat shaba lap ba shem ïaki plastic bam, ki bitor um bad kiwei kiwei, kumjuh kiba die jingdie naduh ki jhur, ki soh bad kiwei kiwei kim dei ban bret pathar ïaki jhur ki soh ba pyut sha surok ne nala, hynrei ban bret haki jaka bret ñiut.
La mana ruh ïa ki nongsar ne nongpynlang ñiut ba kim dei ban thang ïaki ñiut bad ki dei ban pynlang haki jaka bret ñiut.
Shuh shuh haki jaka ba sharing kiba ka umslap ka tuid sha ki wah kiba la tip kum ki Catchment Area, kum ha kine ki jaka ym shah ban pom dieng, tih maw, tih shyiap, tih khyndew haduh 100 meter narud wah Myntdu bad kiwei kiwei ki wah bad 50 meter ka jngai na ki wah duid.
La mana pyrshah ruh ban sait kali, saitjain haka wah Myntdu bad kiwei ki Wah ha Rilum Jaiñtia.
La bthah ruh ïa baroh ki jaka sait kali ban pynbiang ïa ki nur bad ki filter katkum ka stad saian khnang ba ka um jakhlia kan nym tuid sha ki wah.
La mana ruh ba ym shah ban shna skul, hostel, hospital, hotel bad kiwei kiwei ki jingtei hapoh 200 meter naka wah Myntdu bad kiwei ki wah.
Kino kino kiba leh pyrshah ïa ka hukum kan pynshitom da kaba shaiñ kuna haduh T.5000/- ïa kiba pynjot ïaka mariang bad ïa kiba thang ñiut bad bret pathar ïa ki ñuit ki ñier ha surok bad jaka paitbah T.25,000/-.
Shillong, 21 Jylliew:Ka jingjah rngai u bah Blanding Warjri, ka la pynlynga mynsiem ia ki nongialam ka HSPDP kiba la wad ia u kylleng ki jaka.
Mynta ka miet u Rupang u la ioh ban ia kren bad ka lok jong u bah Blanding lyngba ka phone bad ha katei ka jingiakren ka la ong ba u la mih na ing ha ka 19 tarik mynta u bnai kata ha ka lah sngi U Blei bad u la iathuh sha ing ba u hap ban sah ha Shillong ha District Council namar ba don ki kam.
“I ong in sah ha District Council, i bat hostel hangto" ong ka lok jong u bah Blanding ka bym treh ban iathuh kyrteng hynrei ka shu ong ba ju khot ia ka ‘Kongthei’.
Haba la kylli la u la phone ne em sha ing haduh mynta naduh ba u jah ha ka 19 tarik, ka kong Thei ka la ong ba khadduh u la phone ia ka mynhynin ka sngi ka 20 tarik u jylliew ha ka por 12 baje eiei mynsngi, “Ha ka por 12 baje imat i la phone, i ong ym lei lei" ka la ong.
La kylli la kiba haiing ki la ia wad ne-em bad la ki la ujor ne-em halor katei ka jingjah jong u, “Ngin ia leit wad shaei kein bah, ngim ai jing ujor pulit, ngi shu phah wad ha ki hynmen para ba sah sha Shillong" ka la ong bad ka la iathuh ba ka la phone biang ha ka miet 20 tarik hynrei kam ioh shuh bad ka phone ka la switch off, “I ju mlien ban switch off ia ka phone haba treikam ne haba sait kali" ka la ong.
Shillong, 23 Jylliew:Ka Hynniewtrep Youth Council (HYC), haba pynpaw ia ka jingkyrshan tyngeh ia ka jingpyrshah lynti rel ka KSU, ka la dawa ba ka sorkar ka dei ban sangeh mardor ia ka jingshna ia ka lynti rel bad ban khot iakren noh ia ki sengbha-lang bad ban sangeh mardor ka jingthwet ia ki dkhot jong ki sengbhalang tang namar ka jingsuba ba ki donkti ha ka kam pynjulor.
Haba kren sha ki nongthoh khubor mynta ka sngi, u General Secretary ka HYC, u Bah Robertjune Kharjahrin, u la ong ba ka seng ka kwah ban pyntip sha ka sorkar ba kam dei ban pyntreikam ia ka lynti rel katba kam pat lah ban pyntreikam ia ki lad pyrkhing ia ki briew nabar ban rung sha kane ka jylla.
U la ïeng skhem ruh ba ka lad pyrkhing kaba biang eh ia ki briew ba nabar ka dei ka Inner Line Permit (ILP), ym ka Facilitation Centre ne ka Exit bad Entry point.
U la ong ba ka ILP ka bishar shwa ia u briew, shwa ban rung sha ka jylla bad lada um lah ban pynbiang ia ki jingpynshisha um lah ruh ban rung, katba ka Facilitation Centre ka ailad shwa ban rung sha kane ka jylla bad sa bishar ia ki kot ki sla jong ki briew.
U la kynnoh ba ka sorkar ka la shu ailad ia ka North East Frontier Railway, ba kan pyntreikam ia ka lynti rel khlem da iasyllok shwa bad ki paidbah ka jylla, katba ban shna tang ia ka Entry & Exit point ka la pynlong bun sien ia ka jingsngap paidbah.
U la ong ba tang na ki surok kali ruh, ka jingwan tuid ki briew nabar ka la jur bha sha kane ka jylla, bad lada wan ia ka lynti rel kan nang jur shuh shuh namar ba kan pynshlur ia ki briew ba nabar ban wan rung suk sha kane ka jylla lyngba ka rel.
U la iathuh ba ka seng ka la phah jingthoh ruh sha u Myntri Rangbah naduh u bnai Rymphang na ka bynta ban kyntu ia u ban pynsangeh ia ka jingshna ia ka lynti rel.
U la ong ruh ba ka Resident and Safety Act 2016 kaba la mynjur da ka sorkar kam lah ban pyrkhing ia ka jingwan rung ki briew nabar namar ba kam shym la ai bor ia ka Facilitation Centre bad District Task Force.
U nongialam ka HYC u la ong ba u Myntri Rangbah u dei ban weng noh ia ka jingkren ban wanrah ia ka lynti rel ha kano kano ka bynta jong ka jylla namar ba kan wanrah jingeh ia ki trai shnong.
" Lada ka sorkar kam kwah ban khot iakren ia ka KSU tang namar ba ki leh ia ki kam pynjulor, balei pat kam khot ia kiwei ki sengbhalang ki bymdon bynta ha kitei ki kam kiba kyrshan ia ka jingpyrshah da ka jingjai jai", u la ong.
U nongialam ka HYC u la ong ba ka sorkar haba ka khot iakren bad ki seng kiengatiar kam ju ong ba kin sangeh shwa ia ki kam pyntriem, hynrei ka khot shwa bad kan sa don ka jingsoi sangeh iasiat.
Shuh shuh u la bynrap, “Lada ka sorkar ka kloi ban iawer ban iakren bad ki seng kiengatiar, kan don jingeh aiu ban khot iakren ia ki sengbhalang".
Katkum ka jingong ong u Bah Kharjahrin, ka jingwanrah ia ka lynti rel sha kane ka jylla dei ka jingleh donbor jong u Myntri Rangbah khlem da sngap ia ka sur jong ki paidbah tang namar ban ioh jingmyntoi ha ka sain pyrthei, namar u kmen ban ioh vote, ban myntoi ha ka por election.
U la dawa ruh ba ka sorkar ka dei ban hukum, ba ki pulit ki dei ban sangeh noh mardor ban thwet ia ki dkhot jong ki sengbhalang bad ban pyndik ia ki bahaïing hasem jong ki.
Shillong, 23 Jylliew:U Bah HS Shylla, MDC jong ka Nongkrem Constituency, ula phah mynta ka sngi ia ka shithi sha U Bah Jemino Mawthoh General Secretery, ka seng UDP bad ha katei ka shithi, ula bsuh lang ia ka rai jong ki nongkyrshan jongu, kaba la long mynta ka sngi.
Katei ka rai jong ka Sub-Committee jong ki Nongkyrshan jong U Bah H.S.Shylla, MDC, kaba la long ha ka 6tarik Jylliew 2017 ha ka kaba U Bah Hilarius Warbah, u la long u Chairman bad U Bah Esmond Kharkongor, u la long u Secretary bad 14 ngut ki Rangbah kum ki dkhot jong ka, ka la shong jingialang mynta ka step bad da kawei ka jingmut ki la pynpaw ia ka jingkwah jong ki ba U Bah HS Shylla, MDC un ialeh ia ka elekshon MLA 2018 da ka seng thymmai ka Peoples Democratic Front (PDF).
Ka Sub-Committee ka la shim ia ka rai ba U Bah HS Shylla, MDC u dei ban phah noh mynta hi ka sngi ia ka shithi kaba weng ia ka jinglong dkhot ha ka United Democratic Party (UDP), kumta ba un lah ban long u dkhot jong ka Peoples Democratic Forum bad ruh ban pyniasoh bad ka Peoples Democratic Front ryngkat bad baroh ki MDC/MLA ki ban sa pyniasoh ia lade ha ka PDF (Front) na ka bynta ban pynlah ia ki nongkyrshan jong U Bah HS Shylla, MDC ban pynkhlain ia ka PDF ha man la ki shnong jong ka Nongkrem LA Constituency.
Shillong, 23 Jylliew:Ka HSPDP kan leit ban ia kynduh markhmat ia u bah Blanding Warjri MDC ka Mawthadraishan ban tip shano u jah ha kine ki sngi naduh ba sdang ka dorbar bad ba u wan mih pyrthei pat hadien ba la wai ka dorbar mang tyngka.
“Nga shu ia kynduh bad u mynne tangba dei ha ka jaka bun briew, ngam ioh ia kren bha ngin sa leit ia kynduh bad u" ong u General Secretary ka HSPDP u bah Witting Mawsor.
U bah Witting u la ong ba ka jingiakren kaba tang tuk tak ha jaka bun briew kam pat shym la pynhun, wat la u ba Bland u la jubab malu mala hynrei dang hap pat ban ia kren markhmat bad u.
U bah K.P Pangniang President ka HSPDP West Khasi hills u la ong ba haduh mynta u dang shu ioh jingtip ba u bah Blanding u la wan mih pat hynrei haduh mynta um pat ioh ia kren bad u, “Ngi hap ban ia kren bad u ban tip ia ka daw, “Ngi hap ban tip shuwa ia ka daw balei" ong u bah Pangniang.
“Ngam sngew eiei, ka dei ka jingbakla"“Nga shu ithuh khmat, uto na Kynshi, ngi na Nongstoin" ong U bah HR Thabah, haba kynthoh halor ka jingshah kynnoh jongu, ba u pynrieh ia U Bah Blanding Warjri, MDC jong ka Mawthadraishan.
“Ngam sngew eiei, ka dei ka jingbakla" ong biang U bah Thabah bad ula ong shuh “Ngam dei u riew sain pyrthei, nga dei u nongtrei kam lajong".
U Bah Thabah, ula ong shuh shuh, ba ha ka miet jong ka 20tarik mynta u bnai ruh, ki pulit kim shym la leit rung satia ha ka ophis jongu ha Mawlai Nongkwar, hynrei ki shu iaid ha surok bad ka jingrah ia arngut ki nongtrei jongu ruh, ka long ha ka por ba ki iaid ha surok bah bad kam dei satia na ka ophis jongu, ula pynshai shuh shuh.
“Ngam sngew ei ei, ka dei ka jing bakla, ngam dei te u politician, shu ia ithuh khmat, utyo na Kynshi ngi na Nongstoin" shu iohi kotkhubor.
Ngam sngew ei ei ba dei ka jing bakla, ki pulit ki khlem rung sha ophis.
Shillong, 23 Jylliew:Halor ka jing kynnoh jong ki liang pyrshah ba u lamphang dorbar, u dei uba shah liang, U Bah HS Shylla MDC jong ka seng UDP, ula kynthoh mynta ka sngi, da kaba ong “Lada ki MDC UDP, HSPDP, Independent bad Congress, ki la dap 15ngut ha ka 22tarik Jylliew 2017, kin ym da la wad daw ia U Chairman bapli, kin jin da la ai khublei pynban ….
hynrei ban shu phah ieng ia ki MDC kiba kyrshan ia ka jing pyrshah CEM bad lada ki don 15ngut ne tam, ka EC jong U Bah PN Syiem ka la kyllon".
U Bah Shylla, ula ong shuh shuh ba ki don ki MDC, kiba la leit sha iing jong ki arngut ki Executive Member jong U Bah PN Syiem, ha kaba ki la tyrwa da ka shuki CEM bad Deputy CEM, hynrei ki la hap ban leit phai tylli, namar ba kitei ki arngut kim treh ban ia treilang bad ka Congress bad kumta ki la shu sah hi tang 6 na ka Congress + 3 na ka UDP + 3 na ka HSPDP + 1 Independent lane 12ngut baroh.
U Bah Shylla, u ong shuh shuh, ba ki arngut ki MDC, kiba pep dorbar, U Bah Blanding Warjri bad U bah Equator Nongrang, ki pep dorbar khnang, namar ba kim mon ban ia treilang bad ka Congress bad U bah Shylla, u ong shuh ba U Bah Adelbert Nongrum, ula iathuh ba wat la ula rai ban weng noh ia ka jingkyrshan ia ka PDF, hynrei um treh pat ban kyrshan ban pynhap shuki ia u Bah PN Syiem.
“Ka jingleit ba ujor sha u rangbah Congress, uba long u myntri DCA, ka long tang ka jing ai daw ban ioh da rapjot bym kot ka jingdon ki MDC sha ka 15ngut ban pynkhyllem ia ka Executive Committee jong ka PDF, ba la ialam da U bah PN Syiem" ong shuh U bah Shylla.
La ong biang U bah Shylla, ba ka Rule 22 jong ka AD Rules 1951, ka thoh shai kdar ba ia ka jing ia tynjuh bor, dei ban mynjur (passed) da ka jing bun jong ki MDC ka District Council, kaba mut da ki 15 ngut ki MDC ha ka District Council kaba don 29 ngut ki MDC.Ia kane la pynshai kdar da ka rai jong ka Guwahati High Court ha u snem 1963 ha ka mokotduma U Bah Edwin Bareh, CEM vrs ia U Bah Henry Cotton ha kaba ka High Court kam pdiang ia ka jingpynkhyllem ia ka Executive Committee tang da ki 11 ngut ki MDC ha ka District Council kaba don tang 24 ngut ki MDC ha kata ka por.
Nongpoh, 23 Jylliew:Ki runar kiba ym lah satia ban ithuh dur khmat, mynta ka step ki la thmu ban wiang ding ia kawei ka IB jong ka tnat PWD kaba don ha Umsiang khappud bad ka Assam, hynrei hadien ba u Chowkidar u la lap ha ka por kaba biang ban pynlip noh ia katei ka ding.
Ka tyllong khubor ia kaba la ioh ban lum jingtip na ki ophisar ka tnat PWD ha Ri Bhoi, la ong ba kane ka jingjia ka la jia mynta ka step ha ka por 4.30 baje ei ei mynstep bad ha katei ka jingthmu thang dusmon da ki runar ka la wanrah ia ka jingjulor ia ki ar tylli ki jingthiah kiba don ha katei ka IB ka PWD.Ki ophisar ka PWD na Mawhati Sub Division, tang mar ia ioh jingtip halor katei ka jingjia, ki la hiar mardor sha katei ka IB kaba don ha Umsiang ban jurip halor katei ka jingshah wiang ding, ha kaba ki la lap ba ka don ka jingjulor ia ia ar tylli ki jingthiah.
Haba iadei bad katei ka jingthmu thang dusmon da ki runar ia katei ka IB, na ka liang ki Ophisar ka PWD, ki la dep ban pyntip sha ki bor Pulit ha Umsiang Police Outpost halor kane ka jingjia bad la dep ruh ban ujor da ka Ejehar sha ki Pulit ba kin pynlong ia ka jingtohkit na ka bynta ban ioh kem ia kito ki runar kiba la donkti ha katei ka kam.
Halor kane ka jingjia, na ka liang ki pulit ka Ri Bhoi ki dang pynlong ia ka jingtohkit bad ban thwet jur ia ki runar kiba la donkti ban wiang ding ia katei ka IB PWD ha Umsiang.
Shillong, 23 Jylliew:Haduh mynta ym pat lah ban sngewthuh la ki 3 ngut ki MDC ki bym shym la wan dorbar ki don sha kano ka liang-sha ka PDF ne sha ki seng riewlum.
Kitei ki 3 ngut ki MDC ki bym poi sha ing dorbar ki dei na ki seng riewlum bad kitei ki long u bah Blanding Warjri MDC ka Mawthadraishan na ka HSPDP, u bah Equator Nongrang MDC ka Mairang na ka seng UDP bad u bah Adelbert Nongrum MDC ka KHNAM na Jaiaw.
U bah Blanding Warjri um shym la wan dorbar naduh ka sngi sdang dorbar kata naduh ka 20 tarik u jylliew haduh mynta ka sngi kaba la pynkut noh ia ka dorbar.
U bah Adelbert Nongrum u la wan dorbar tang ha ka sngi sdang kata ha ka 20 tarik u jylliew bad haduh ba kut um poi shuh, u bah Equator ruh kumjuh u la poi tang ha ka sngi sdang.
Kitei ki 3 ngut ki MDC ki dei kiba don ryngkat bad ka seng riewlum ha ka por ba ki dang saindur kumno ban pynkhyllem ia ka Executive Committee ba ialam da u bah Pynshngaiñ bad shisngi shuwa ka dorbar ki la weng noh ialade na ka PDF.Ha ka sngi sdang dorbar u bah Adelbert Nongrum u la kylla noh na ka liang pyrshah sha ka jingbym don liang tang mar ia rah Resolution u CEM ia ka Rules 128 watla ha kajuh ka miet pat ka KHNAM ka la shim rai ban neh ha ka liang pyrshah.
Kumba ka long mynta ka KHADC ka UDP ka don 4 ngut ki MDC kiba don ha ka liang pyrshah ( lait noh u bah H.S Shylla bad bah Arbinus Lyngdoh), ka HSPDP ka don 3 ngut, ka KHNAM ka don uwei ( lait noh u bah James Ban Basaiawmoit), ka Congress ka don 6 ngut ki MDC, u don sa u wei u MDC shimet na Sohryngkham konstitwensi u bah Pyniaid Sing Syiem.
Haba khein ia ka jingdon briew ka liang pyrshah mynta ka poi sha ka 15 ngut.
Katba ka PDF pat ka don 2 ngut ki UDP, wei na ka KHNAM, wei u ba shah sospon ha ka seng Congress, wei BJP, wei NCP bad 8 ngut ki MDC shimet kaba mut ba ka don 14 ngut ha ka liang synshar.
Hynrei ka jingbym lah pynkhyllem EC ka la pynlyngngoh bad ka la pynmih ki dak jingkylli hato kitei ki 3 ngut kiba don ha ka liang pyrshah bad kiba jah na ing dorbar mynta ki don ha kano ka liang ha ka PDF ne bad ki seng riewlum bad lada kitei ki 3 ngut ki la poi sha ka PDF ka pyni ba ka jingbun briew ka PDF mynta ka la poi sha ka 17 ngut.
Shillong, 23 Jylliew:“Nga kyrshan PDF, ban ia trei lang bad ka Congress ngam treh" ong U bah Equator Nongrang, MDC jong ka Mairang, haba iakren bad U Rupang mynta ka janmiet.
U Bah Nongrang, u ong shuh shuh ba ka rai jong ka seng UDP ruh, ka dei halor katei ka nongrim, ban pyn khyllem ia U bah PN Syiem bad ban thaw da kawei pat ka kynhun synrop jong ki seng trai ri, tangba ym dei ban ia treilang bad ka Congress lane ka BJP.Halor ka jingpep dorbar jongu, hynnin ka sngi, U bah Nongrang, ula ong shuh, ba kam dei ba u pep khnang, hynrei ba u leit ban rah ia ki kot dawai jong ka kurim jongu sha Guwahati, ka bym don ia ka met kaba koit ba khiah ha kine ki sngi.
Ha kajuh ka por, U Bah Nongrang, u kren shai “Nga dei U MDC UDP bad nga trei shitom, na bynta ka UDP, naduh dang khynnah nga dei uba ieng halor ka nongrim jong ki seng trai bad nga dei u UDP paka".
Haba la kylli, la ki la don ne em, ki nongialam UDP, kiba la wad ia u, hadien ba u pep dorbar, hynnin ka sngi, U bah Nongrang, ula ong “Em".
Kiwei pat ki lad khubor, ki iathuh ba ka jing ia treilang jong ki seng trai ri bad ka Congress, hynnin ka sngi ha iing dorbar, ka dei ka rai hi jong ki katto katne ngut ki MDC bad kam dei satia ka rai jong ka seng hi baroh kawei, lane kaba U President jong ka seng UDP, u mynjur.
Ka dei, nga kyrshan pdf, ban form bad ka congress ngam treh.
Lada lah ban phom, lah kren shai ha u bah pynshngain.
Pep hynnin, ba shitom menkmie ba leit rah report sha guwahati.
Nga dei mdc udp, trei shitom na bynta udp.
Ym pat don ba wad, naduh khynnah original minded, pat kyrshan nga dei udp paka.
Ban pynhap pn thawalliane non congress, non bjp.
Ka rai ka parti ka long kumta.
Shillong, 23 Jylliew:Ka drama politik ka na Khasi Hills Autonomous District Council (KHADC) ka la poi shaduh ka tyndong shkor u Lat jylla syndon mynta ka sngi.
Ka liangpyrshah ha KHADC kaba kynthup ia ka HSPDP, UDP, Congress bad Independent ha kane ka sngi Thohdieng, ki la aiti ia ka dorkhas ha u Lat ka jylla u Banwarilal Purohit halor ka jinglong jingman ka sain pyrthei ha Council, khamtam ka jingpyniaid u chairman ia ka dorbar mang tyngka kaba la pynkut hynnin ka sngi, wat la ka dei ban kut mynta ka sngi.
Ha ka jingshisha, ki dkhot ka liang pyrshah ki la mut ban iakynduh ia u Lat ka jylla hynrei namar ba um don ha kane ka sngi, ki la shu aiti noh ha u principal secretary jong u Lat.
U nongialam ka liangpyrshah u Bah Mansturdy Nongrem haba kren sha ki nongthoh u la iathuh ba ki la dep aiti ia ka dorkhas ha u Lat ka jylla tangba um don la aiti noh ha u Principal Secretary.
U Bah Nongrem u la ong ba la iakynduh ruh ia u myntri ka District Council Affairs (DCA) u Bah Prestone Tyngsong bad la aiti lang ia ka jingthoh.
Hynnin ka sngi, mar ia wai ka dorbar na Khasi Hills Autonomous District Council (KHADC), ki MDC ka liangpyrshah ki la mareh bran bran ban leit iathuh sha u myntri ka tnad District Council Affairs u Bah Prestone Tynsong ba u chairman ka dorbar KHADC u la shu shah shiliang ia ka liangsynshar.
Ki dkhot ka liangpyrshah na KHADC kynthup na ka HSPDP, UDP, Congress bad Independent ki la iathuh ha u Bah Prestone ba u chairman Bah LG Nongsiej u la leh shiliang ha ka jingpyniaid dorbar da kaba shah ia ka Executive Committee ba ialam da u Bah Pynshngain N Syiem ha ka jingshong dorbar kaba long mynta ka sngi.
Katkum ka jingiakren bad u myntri ka DCA u Bah Prestone, u la iathuh ba ki MDC ki la iathuh ba u Chairman u shah shiliang ia ka liang synshar bad ki la kynnoh ruh ba u pynwai noh ia ka dorbar mynta ka sngi, kaba dei ban wai lashai ka sngi.
Shillong, 23 Jylliew:Ka Drama ha Khasi Hills Autonomous District Council (KHADC) ka dang iai bteng bad ki la mih bun ki jingkylla ha ka samoi treikam jong ki MDC kaba dang iaid mynta dang 3 snem shiteng.
Naduh ba ka People’s Democratic Forum (PDF) hapoh ka jingialam u bah Pynshngaiñ N syiem ( CEM) ka la wan ha ka bor synshar ki jingkylla kiba bun ki la mih ha KHADC kiba la pynduh nong ia ki seng saiñ pyrthei kiba khlaiñ ha kane ka jylla.
Mar sien khyllem ka ARPA ka seng saiñpyrthei kaba duh nong eh ka dei ka HSPDP na ka jingphet seng ka kong Grace Mary Kharpuri -MDC ka Nongshken konstitwensi.
Hadien ba ka PDF ka la wan ka HSPDP ka la duh nong biang na ka jingshah beh seng jong 2 ngut ki MDC u bah L.G Nongsiej bad u bah Morningstar Mawsor.
Hadien katei ka mih ka jingsospon ka seng Congress ia u bah Pynshngaiñ bad hangtei sa ka seng Congress kaba la pra phum haduh ba 5 ngut ki MDC ki la risaiñ na katei ka seng bad kitei ki kynthup ia u bah Victor Rani MDC ka Jirang, u bah Arbinus Lyngdoh, MDC ka Umroi, bah Banteidor Lyngdoh MDC ka Mawkynrew, bah Antonio War MDC ka Laitumkhrah bad u bah Hadrian Lyngdoh MDC ka Mawkyrwat.
Ha shuwa ba njia katei ka la don ka jingduh nong jong ki seng riewlum kata ka KHNAM kaba la duh noh ia u bah Process T Sawkmie MDC ka Mawlai uba la leit ban ia soh Congress, kham hadien ka la duh biang sa ia u bah Latiplang Kharkongor uba la phet seng noh, ka UDP pat ha katei ka por ka la duh ia u bah Hadrian Lyngdoh uba la leit ban ia soh Congress.
Hadien ka don biang ka jingpra ha ka seng HSPDP hadien ka elekshon shiteng samoi ha kaba katei ka seng ka la beh seng ia u bah Pyniaid Sing Syiem MDC ka Sohryngkham konstitwensi.
Hadien ka elekshon shiteng samoi ka la mih biang ka dak jingduh nong ia ka seng HSPDP bad katei ka dei na ka jingjah rngai u MDC ka Mawthadraishan ha ka sngi long dorbar ka KHADC ha ka por ba ki seng riewlum ki don jingthmu ban pynkhyllem noh ia ka EC jong u bah Pynshngaiñ.
Ha kane ka dorbar la iohi ba ka UDP ka la duh nong na ka jingduh nong jong ka ia 2 ngut ki MDC kata u bah H.S Shylla MDC ka Nongkrem bad u bah Arbinus Lyngdoh MDC ka Umroi bad ka don ruh ka dak jingduh nong biang ia katei ka seng namar ka jinghah dorbar sa u MDC ka Mairang u bah Equator Nongrang ha ka por ba ki seng riewlum ki donkam palat ia ka jingdon ryngkat jong u.
Lah ban pynkynmaw ba hadien ka elekshon MDC 2014 ka seng Congress ka la jop haduh 10 ngut ki MDC, kham hadien khyndiat por ka la kham bun bad ka poi sha ka 12 ngut hadien ka jingwan ia soh u bah Hadrian Lyngdoh bad u bah Process T Sawkmie, katei ka seng ka duna biang namar ka jingrisaiñ noh u bah HDR Lyngdoh bad ka la poi sha ka 11 ngut.
Kumba ka long mynta katei ka seng ka sah sa tang 6 ngut (5 ngut phet seng, wei shah sospon, la jop bujli noh u bah Kimfa Marbaniang na Rambrai konstitwensi -u bah HDR um lah ban khyllie na Sohiong).
Lah ruh ban pynkynmaw ba HSPDP ka la jop haduh 7 ngut ki MDC kaba bun tam napdeng ki seng riewlum hynrei katei ka seng ka sah sa tang 3 ngut ki MDC kata ruh kynthup ia u MDC ba jah rngai ha kine ki sngi u bah Blanding Warjri na Mawthadraishan.
Ka UDP kaba la jop 6 ngut ki MDC mynta ka don sa tang 4 ngut ki MDC kynthup uwei u bym shym la poi dorbar (Equator) uba ym pat lah ban tip la un dang don bad katei ka seng ne un mih noh.
Ka KHNAM kaba la jop 4 ngut ki MDC mynta ka don sa tang 2 ngut ki MDC kynthup ia u bah James Ban Basaiawmoit uba katei ka seng ka artatien bha mynta ba un dang don hapoh ka Party.
Shillong, 26 Jylliew:Ki pulit ka nongbah Shillong ki la shim da ka sien jam kaba khampher ha kane ka kynti ban ialeh pyrshah ia ka jingkynrei u drok ha kane ka nongbah bad kata ka long da kaba pyndonkam da ki kali ar shaka ne motor bike ban beh ia u drok bad shi bynta ban pynshai paidbah ia une u iakjakor ba pynjot ia ka imlang sahlang.
Mynta ka sngi u Superintendent of Police u Davis R Marak u la kaweh lama na Sardar Polce Station ha kaba ki bike kila iaid sawdong ka sor Shillong ban pynbna paidbah ia ka jingiakhun pyrshah ia ka jingkynrei u drok.
Ka jingiaid bike da ki kynhun, ka la pynkyndit ia ki briew haduh ba bun ki bym tip ki sah lyngngoh.
Ia ka kynhun ki nongniah bike la ialam da ka RERAM (Royal Enfield Riders’ Association of Meghalaya) lem bad ka jingiatreilang bad ka tnad pulit Sadar Police station.
Nalor u SP la don lang ruh ki heh sorkar, bad ki dkhot ka Rotary Club.
Haba kren ha kane ka sngi, u SP pyniaid kali,u Dr.Sacheng R.Marak, u la iaroh ia ka jingiasnohkti lang ka RERAM (Royal Enfield Riders’ Assocation of Meghalaya) da kaba ong ba ha kine ki ri, ki nongniah bike kum ka Hells Angels, Vagos ki ju iadonkti bad ki runar hynrei ha kane ka jylla ka RERAM ka la iasnohkti ban wanrah ia ka jingsuk.
Katba u SP u Davis N.R Marak,  u la ong ba ki drok ki dei kum ka nem sniew jong ka imlang sahlang bad ka donkam ia ka jingiatreilang baroh ban ialeh pyrshah ia u.
Kumjuh u Bah Gulrez Sohliya u secretary ka Royal Enfield Riders ‘Association (RERAM) haba kren ha kane ka jingialang u la ong ba ka RERAM  ka la ju don bynta ha ki kam imlang sahlang khamtam haba ki pulit ka Meghalaya ki ju donkam ia ka jingiatreilang jongki bad kumjuh ki bor synshar district.
Katkum ka jingong u Bah Sohliya, u drok um ju kynrei ha kane ka jylla hynrei ha kine ki sngi ka la jubor bha bad wat ki kynthei ki shah rahbor na kane ka jylla sha kiwei ki jaka.
Ka jingiaid bike mynta ka long na Sadar Police station sha Police Bazar sha Jail road sha Golf Links bad ka la don ruh ka jingsam kot lyngkdop pyrshah ia u drok, kaba ong, “Ong Em ia u Drok" kaba dei ka thong ba kongsan jong ka Positive Addiction Campaign.
La pyniaid ruh ia ki bike na Golf Links  sha Don Bosco Square bad la wan pynkut biang ha Sadar Police Station.
Shillong, 26 Jylliew:Ka Seng Samla Shnong Mairangbah kan pynkup burom ia ka aktres Sylvania L Mawlong kaba la jop ia ka khusnam best femal actress na ka Prag Cine kaba long ha Guwahati, Assam dang shen.
Ia kane ka khusnam la sam da u aktor ka Bollywood u Jackie Shroff.
Kane ka khynnah samla ka ioh khusnam na ka phim Khasi,ka Dak Bangla.
Haba kren mynta ka sngi, u President ka Seng Samla Mairangbah,  u Bah Macdonald Nongrang u la ong ba ka jingioh rah jongka, ia ka nam ka long ka burom ia ka shnong bad ka jaitbynriew.
U la ong ba kane ka khynnah ba dang 15 snem ka dei kaba donsap bha namar ba ka ju shim bynta ha ka jingpynlong ia ka jingiakop shad ha ka shnong ruh ka tbit bha.
Namar kane, ka Seng Samla kan pynlong ia ka jingpynkup burom ha ka 15 tarik Naitung ban wan ha Mairang.
U Bah Nongrang u la ong ba ka long kaba sngewsih ba ka sorkar kam pat ithuh ia ki samla ba wanrah nam bad kam pat ju ai jingiarap ia ki phlim Khasi kaba dei kawei ka lad ban ai kam ia ki samla hynrei ka kloi ban iarap ia ki phlim ba nabar.
"Lada ka ai T.2 klur ia ka phlim  Rock on2,  ka don jingeh aiu ban iarap ia ki phlim Khasi",u la ong bad bynrap ba ka phlim Rock on 2 ka dei kaba shu wan tang shi sngi ar sngi.
Katba ka samla Sylvania ka la ong ba kaba pynlong ia ka ban poi sha ka thong ka dei ka jingai mynsiem na I pa jongka khamtam ban ak phlim.
Kane ka aktres Khasi ka dang  pule ha Dongkor RC UP skul, Mairang.
Shillong, 26 Jylliew:Ka sain pyrthei ha Khasi Hills Autonomous District Council (KHADC) ka dang khih phaloh bha mynta namar ba u CEM u Bah Pyn shngain N Syiem u dang pyrshang ban pynskhem ia ka EC jongu da kaba ai shuki ia kiba kyrshan dohiap ia u ha kane ka jingpyrshang pynkhyllem ha ka dorbar ba dang shen.
Kat kum ka jingtip, u Bah HS Shylla uba dei u radbah ban pynlait im ia ka EC jong u Bah PN Syiem ula kyntait ia ka jingtyrwa ia ka shuki Deputy CEM namar ba u kwah ba ka EC ka PDF kan skhem.
La iathuh ba u Bah Shylla u la sngew hun tang ba la neh ka shuki jong u Bah PN Syiem namar ba um sngew wit shuh ha kaba iadei bad ka jingwanrah ia ka MDC skhim kumba long myn shwa ha ka por ba u dang don ha ka liangpyrshah ha kaba u la shah pyndik ha ka EC jong u Bah PN Syiem.
Ka tyllong khubor ba iohlum, la iathuh ba namar kane ka jingbym treh jong u Bah Shylla ia kane ka shuki, la ioh jingtip ba u Bah PN Syiem u la lah ban tyrwa noh ia ka shuki Dy CEM ha u MDC ka KHNAM u Bah Adelbert Nongrum uba dei uwei uba kyrshan ia ka EC khamtam ka jingpep jongu ha ka sngi iatynjuh bor, kaba la iarap ia ka PDF ban lait im da ka said na ka jingkhyllem.
Ha ka jingiatynjuh bor dang shen ha iing dorbar, ka EC la PDF ba ialam da u Bah PN Syiem ka la lait salit na ka jingkhyllem  hadien ba u MDC ka KHNAM u Bah Adelbert Nongrum u la pep dorbar, u MDC ka UDP na Mairang u Bah Equator L Nongrang bad u MDC ka HSPDP na Mawthadraishan u Bah Blandingstar Warjri uba wan mih kynsan hadien ba la kut dorbar hadien ba u la pep dorbar baroh shi taiew.
Nongstoiñ, 26 Jylliew: Ka jingkieng iaid kjat kaba la shna naduh ka por long MLA  u Maieid Hoping Stone Lyngdoh (Baw kwai ha duwar u Blei) kaba don ha ka shong Kyrshai kaba pyn iasoh ia ka Meghalaya bad Assam ka la sdang ban jot bad synjor noh, namar ym don shuh ba sumar ne maramot ia katei ka jingkieng kaba la wanrah ruh ia ka jingsyier ia ki paidbah kiba iaid ba ieng lyngba katei ka jingkieng.
Katkum ka jinglap jong u nongthoh khubor katei ka jingkieng haduh mynta la shu syrdep da ki siej bad ka long kaba mynsaw haduh katta katta, namar mynta ka la ring sdot bad ki jingker jingda ruh kam don shuh ha kaba ki la don ruh ki khep ha kaba ki briew kiba iaid lyngba katei ka jingkieng kila kum hap shapoh kaba la wanrah ruh ia ka jingjia ba sngewsih kaba la shim ruh ia ka jingim jong ki ar tylli ki mynsiem.
Haba sakhi ia kitei ki jingjia ba sngewsih, ki paidbah katei ka thain ki la pynpaw ia ka jingsngew diaw namar katei ka jingkieng ka dei kawei napdeng ki ar tylli ki jingkieng kiba pyniasoh ia ki shnong ha ka thain Kyrshai bad ka long kaba donkam bha ia ki paidbah ka thain hynrei ka jinglong synjor jong ka, kala pynsngew syier ia ki paidbah ba iaid ba ieng.
Halor katei ka bynta, ka FKJGP Kyrshai Unit ryngkat ka jingiasynran ka FKJGP West Khasi Hills, ki la leit ban jurip ia katei ka jingkieng bad kila lap da la ki jong ki khmat ia ka jinglong synjor katei ka jingkieng, kumta ka seng ka la dawa mardor ia ki bor ba halor jong ka District kumjuh ia ki nongmih khmat ba kin tuklar mardor da kaba shim ia ki lad ki lynti ban pynbha ne maramot noh ia katei ka jingkieng khnang ba ki paidbah katei ka thain kin lait na kum kitei ki jingma kaba ki la iakynduh bad ban kham pynsuk ruh ia ka leit ka wan jongki.
Nongstoiñ, 26 Jylliew: Ka shnong Kyr shai ka dei ka shnong kaba dang hap hapoh u pud u sam jong ka West Khasi Hills District, bad kadei ruh ka shnong kaba don ha khappud bad ka Jylla Assam, hynrei haba phai sha ki paidbah nong shong shnong jong katei ka thain ki dang long kiba sah dien haduh katta katta bad ka daw hi ka long namar ka jingshah iehnoh khunswet jong katei ka thain ha ka sorkar Jylla ha baroh ki liang.
Kaba la pynsyllang ia ki paidbah nongshong shnong jong katei ka thain bad ia ki shnong ba marjan kadei ruh namar ka jingbym biang tikna jong ka bording ilektrik ha kaba katei ka thain ka hap ban mad ia ka jingshong dum haduh 4 snem kynthih, kaba la wanrah jingeh shibun ia ki paidbah khamtam ia ki khynnah skul.
Haba iakren bad u nongthoh khubor, na ka liang jong u bah Rapstar Marngar u ba dei u Rangbah Shnong Kyrshai u la ong ba haduh 6 tylli ki shnong ha katei ka thain ki la hap ban mad ia ka jingshong dum namar ka jingbym treikam shuh jong ki kor ilektrik (Machine) bad u la ong ruh naduh ba wanbuh nyngkong ia kitei ki kor jong ka bording ilektrik ki la treikam tang 1 bnai, hynrei hadien ka 1 bnai ki tiar kila julor noh khlem kano kano ka jingmaramot haduh ba ki paidbah katei ka thain ki la hap ban shong dum haduh 4 snem kynthih.
Ym tang kata na ka liang jong Rapstar Marngar u la ong ruh ba kitei ki 6 tylli ki shnong ki kynthup ia ka shnong Mawpun, Pathar Phlang, Mawdiangkper, Mawdumdum, Nongspung bad Kyrshai, bad u la ong ruh ba ha kaba iadei bad katei ka bynta na ka liang jong ka shnong kala pyrshang ban pyntip sha ki bor ba dei peit, hynrei namar ka jingbymbiang jong ka surok, u la ong ba ka shem jingeh ia ki ban wan shaduh Nongstoin namar ban wan shaduh Nongstoin hap ban lut da ki phew phew hajar namar tang na Kyrshai ban wan sha Nongstoin ki hap ruh ban iaid lyngba ka Jylla Assam.
Kumta ha kaba iadei bad katei ka jingeh jong ki paidbah katei ka thain na ka liang ka seng FKJGP West Khasi Hills District, hapoh ka jingialam jong u Palwanbor Syiem, President FKJGP WKHD, myn ha ka sngi saitjain jong ka taiew ba la lah ka la leit ban hiar jurip ia ka shnong Kyrshai bad ha katei ka jingleit hiar jurip na ka liang ka seng ka la lap ia ki jingeh jong ki paidbah katei ka thain ha kaba ka sorkar Meghalaya ka la shu ieh noh bein la bun bun snem.
Na ka liang ka seng FKJGP ha katei ka jingleit jurip kala pynpaw ia ka jingsngewkhia halor katei  ka jingleh bein ka sorkar Meghalaya ia ki thain khappud bad na ka liang jong u Palwanbor Syiem haba ia kren bad u nongthoh khubor u la ong ba ki paidbah ka thain Kyrshai bad kiwei ki thain khappud ki ieid haduh katta ia ka Meghalaya ha kaba ki la pynneh ia u pud u sam bad u la ong ba ka sorkar kadei ban ai buskit ia ki nongshnong shnong Kyrshai namar ka jingieid jong ki ia ka Meghalaya wat hapdeng ka jingiehnoh bein ka sorkar Meghalaya kim shym la leit ban pyniasoh bad ka sorkar Assam ha kaba bun ki jingiarap ki ioh na ka.
Ka seng ha kajuh kapor ka dawa ruh ia ka tnad MeCEL ba ka dei ban wan maramot noh ia ki machine light baroh kiba la sniew bad ban pynpoi bording noh sha kitei ki shnong bad lada ka tnad kam shym leh eiei na ka liang ka seng kan sa shim da kiwei ki lad halor katei ka bynta.
Shillong, 26 Jylliew:Haba ia kren bad katto katne ngut ki nong thohkhubor ki nongkyr shan ba kham hakhmat jong u Ma Ngaitlang Dhar, MLA ka Congress na Umroi konstitwensi ki la iathuh ba ha kine ki khyndiat sngi u Ma Ngaitlang u la pynbna ha ki ba ha u 2018 un ia khun na ka seng NPP bad ki la ong ba u la kren ha ki ba ha u 2018 un wan phai biang sha Umroi ym shuh kum u MLA ka Congress hynrei kum ka MLA ka NPP.Kitei ki nongkyrshan u Ma Ngaitlang ki la iathuh ba ki ruh mynta ki la pynkhreh ban rung ialade hapoh ka seng NPP hynrei ki ap sa tang ka por ba u MLA jong ki un risaiñ noh na ka seng Congress.
Katkum ka jing kren jong ki-ki la ong ba ym dei tang u ma Ngait lang ban leit NPP hynrei kin dang don shuh sa kiwei pat ki MLA Congress.
Shuh shuh ki la ong ba ka jingpynkhreh u ma Ngaitlang ban ia khun na ka seng NPP na Umroi kam dei tang kaba u shu kren sop sop ha ki nongialam ba hakhmat hynrei ka dei kaba la dep ban rung thliew ing briew ban leit pynsngew sha ki paidbah nongkyrshan jong u.
Ban pynthikna shuh shuh ia katei ka khubor ki la iathuh ba ki don ruh ki nongialam sengbhalang kiba kyrshan ia u ma Ngaitlang kum na ka seng RBYF ki ban pyniasoh noh shen ialade sha ka NPP bad uwei na ki, u dei u General Secretary katei ka seng u bah Augus Sten na ka thaiñ Umroi.
Lah ban pynkynmaw ba ha u bnai ba la dep u ma Ngaitlang u la leit ban ialap paidbah sha Jirang konstitwensi na ka bynta u nongialam barim ka RBYF u bah Sosthenus Sohtun bad ban pynbna ruh ia u kum u kyrtong jong ka seng NPP na katei ka konstitwensi ha u 2018.
Shillong, 26 Jylliew: Kawei ka long kmie Khasi kaba la tip kyrteng kum ka kong Tailin Lyngdoh ka la shah beh na jaka ba pynlong ia ka jaka bam ha Delhi Golf Club hynnin ka sngi halor ka jingkynnoh ba ka phong jainsem kaba I kum ka shakri ing.
Katkum ka khubor ba la pynmih ha ka TNT, la ong ba ioh na ka Nivedita Barthakur, kaba dei na ka dong mihngi, bad ka Advisor ka tnad ka koit ka khiah ka sorkar Assam, ha kaba ka kong Lyngdoh ka trei kum ka nonghikai ia u khun jongka, ki la khot ban ia bam sngi ha Delhi Golf Club ha ka 25 tarik Jylliew.
Bun bah kiba shah khot naduh ki heh ki hain, ki doktor, ki ophisar la khot lang nalor ka Kong Tailin Lyngdoh, ka longkmie Khasi na Meghalaya kaba ju leit jingleit da ka phong Khasi na London sha UAE.Khadsan minit shwa ban bam ja, u Manager uba kyrteng u Ajit Pal bad kawei ka kynthei kaba kyrteng ka Sumita Thakur, ka la leit sha ka Kong Tailin bad ka la ong ia ka ban mih noh na mieh jaka bam namar ba ka I kum ka shakri iing.
Haba ka Nivedita Barthakur ka la buh jingkylli ia ki, ki la ong ba ka I kumba ka dei ka shakri iing, ka Nepali bad ka riam jongka, ka iapher.
“Nga la ong ba ka dei kaba la shah khot sngewbha, ka dei ka longkmie Khasi bad ka riam da ka riam lajong ka Jainsem.
Nga la ong ba nga dei na Assam bad ka dei ka kur jong nga bad kam shym la rah ia u badge ba ka dei ka nongtrei iing", la ong ka Nivedita katkum ka khubor TNT.Hynrei kitei ki briew kim shym la pyndem bad ki la pyneh.
“Ngi la phet noh na ka club da kaba sngew ba la shah ktah ia ka burom, sngew ba ki briew na ka thain Dong Mihngi ki shah peit niew bein", la ong ka Nivedita.
Shillong, 26 Jylliew:Ka kynhun ki nongshad  hapoh ka lama ka All Meghalaya Dancers Association (AMDA) ki la byrthen ba lad u Myntri Rangbah u Dr Mukul Sangma um khot iakren bad ki shwa ka elekshon, kim banse ban leit shah thngan noh ha surok.
Kine ki nongshad hapoh ka jingialam u President ka AMDA u Bah Kitbok Thabah u la ong ba ki la dep phah jingthoh la lai sien sha u Dr Mukul ban khot iakren halor ki mat jingdawa jongki, hynrei haduh mynta kim shym la ioh khubor eiei.
U Bah Thabah u la ong ba ki mat jingdawa jongki, ka long ban seng noh ia ka skul hikai shad lada ym lah ha baroh ki district ruh, dei ban buh ha Shillong, nangta ban iarap ia ka jinglut jingsep jongki haba ki leit iashim bynta shabar ha ki jingiakop shad namar ba ka jinglut ka jubor bha ia ki.
“Ngin sa pynlong ia ka jingshah thngan ha kano kano ka por shwa ka elekshon lada u Myntri Rangbah um khot iakren", la ong u Bah Thabah haba kren hynne sha ki nongthoh khubor.
Ha kawei ka liang, ka AMDA ka la kyrpad ruh ia ka sorkar ba kan iarap lem na ka bynta ki nongshad kiba la leit iakhun sha Mumbai kiba la poi sha ka kyrdan ba kham shakhmat.
Mynta ka sngi, u Bah Thabah u la ong ba ki don saw ngut ki kynhun ba la poi sha ka kyrdan ba shakhmat kiba donkam jingiarap kynthup u  Bah Kitwanlang Khyllait uba la rung ha ka Bharat ki Khoj,  u Vishal Paul ha ka Dance Plus,  ka Dafisha Kharbani kaba dang ap result na jingiakop, ka kynhun Dawanshai Fusion kaba na Ri-Bhoi.
Haba kren ha kane ka sngi, ka Dafisha kala ong ba kawei ka jingeh jongki ka dei haba ki leit shabar ki donkam shibun ka jinglut bad kawei pat ka jingdonkam ban don ki nonghikai.
Ia kane ka jingeh la pynsngew ruh u Bah Kitwanlang.
Shillong,26 Jylliew:Hadien ba la ioh jingtip ba ka kong ïalinda Warshong, 57 snem karta (ka longkmie kaba la shah ot shkor bad shah ot shympriah kti ha u khar tyrwa) ka la kham ioh bor bad ba ka la mih napoh jaka sumar mynta ka sngi U Rupang u la leit sha ïngsah jong ka ha Umlyng hong (kawei na ki kyntoit shnong ha Smit) ban ioh ia kren markhmat bad katei ka longkmie sha phang ka jingjia ba sngewsih kaba la jia ia ka ha ka 14 tarik u jylliew.
Haba la poi ha ïng sah jong ka la ialam ia u Rupang sha ka kamra ba ka thiah pang namar ba kam pat da khlaiñ bha.
Ha katei ka jingiakren ka kong ïalinda ka la iathuh lut ia kaei kaba la jia ha ka 14 tarik, ka la ong ba ha katei ka sngi ha ka por 10 baje eiei mynstep utei u khar tyrwa tiar u la wan sha ing jong ka kumba u ju wan borabor.
Ha katei ka por ka la ong ba ka thied u borti jyrngam uba T.80 tyngka bad namarba u khiew shet (Pressure cooker) ba ka thied na u, u la sniew ka la phah shna noh ia uta u khiew bad utei u dkhar u shna khiew ha baranda.
U la pan tyrnem, ka ai u tyrnem sah prek (shi pawa eiei ka jingkhie), u la pan screw diver, tari bad ka plas, ka la ong ba ka ai beit.
Kham sa shiphang u la pan um ban test ia u khiew, u pan shini ka ruh ka ong ka leit beit ia u ha baranda.
Kham sa shiphang pat ka la ong ba u pan sha ba u thngan, ka la pyntheh ka sha saw bad ka khat bad ka ja shi pliang, hynrei um treh ban bam ia ka ja bad u dih da ka sha suda.
Hadien nangtei ka la ong ba ka la lum noh ia ki pela sha bad ka la leit rah sha kamra khlieng kaba don marsyndah bad ka ïng shetja (la ialam ia u Rupang sha kamra shet bad kamra khlieng jingkhlieng da ki trai ing).
Dei ha katei ka por kaba ka antad ba ka lah ban dei hapdeng ka por 12 haduh 1 baje mynsngi ba katba ka dang sait tiar, utei u dkhar u la tied ia ka da u tyrnem na khlieh bad kam tip briew shuh ha ka por ba u ot ia ka shympriah kti bad ki shkor jong ka ruh, ka la ong ba ka kyndit ha ka por 3 baje eiei nohphai sngi.
Ha katei ka jingiakren kaba la donlang u rangbah shnong ka Umlynghong u bah Overson Mawroh, ki rangbah jong katei ka shnong bad ka khun khadduh jong ka kong ïalinda, ka kong Ialinda ka la iathuh ba ki soh shkor ( ksiar) bad ka sati ksiar ba utei u dkhar u la ioh rong ka la don shi tola tam bad ka shongdor kumba T.50 hajar tyngka eiei.
Katkum ka jingiathuh ka kong Ialinda ka la ong ba utei u dkhar u dei uba ju wan bha sha ing jong ki wat ha ka por ba ki dang sah ha ka ing kaba rim badka jingwan jong u sha katei ka shnong ka la kot sha ka phew snem, ki la ong ba ha ka jingiakren bad u baroh shi katta u iathuh ba u sah ha Jhalupara, Shillong.
U lok jong ka Ialinda u bah Donald Lyngdoh Nongbri ryngkat ka khun khadduh jong ka, ki la iathuh ba man ba u tei u dkhar u wan ka kong Ialinda ka ju thied tiar beit na u haduh ba u lok jong ka bad ka khun ki la iwit bha bad ki ju beh ruh, ka khun khadduh ka la iathuh ba u tang shu pan lei lei ka la pynpluh ia ka mynsiem jong ka, ki la ong ba ki la ju kren ia ka kmie ba kam dei ban thied jingthied bad dei ban beh beit hynrei kam sngap satia.
Na baranda ban leit sha jaka sait tiar jong katei ka ing hap ban iaid napoh ki kamra ing kiba don jingkhang, bad katkum ka jinglap jong ki bahaing ki la ong ba utei u dkhar ha ka por ba u rung sha kamra khlieng u la ker kut shuwa ia ki jingkhang ba don sha ka liang ka baranda, ka jingkhang ing shetja pat ka plie.
Ka kong Ialinda ka la iathuh ba ka la ipher hi ha katei ka sngi ia ka jingleh shalak utei u dkhar naba shiphang shiphang u pan tiar, u pan um , u pan shini hynrei ka ong ba kam paoi pyrkhat pat ba kan jia haduh kumtei.
Ka kong Ialinda ka la iathuh ba utei u dkhar u ju wan ban buh tiar tiar ha sem jong ka haba u wan die jingdie ha katei ka shnong bad hadien ba u la dep shang kylleng kylleng u sa wan shim ia ki tiar ki tar na sem jong ka –kaba don ha phyllaw ing.
Ka la ong ba kam dei ba ka iajan paralok bad u hynrei ka shu ithuh ithaw tang ha ka por ba thied jingthied bad haba u wan shaing ka jaka ia kren kam ka dei beit tang ha baranda bad u ju mlien ruh ban pan sha haba u thngan.
Katkum ka jingiathuh kiwei pat ki rangbah ki la ong ba ia utei u dkhar la ithuh lut naduh ki khyllung khynnah ruh ha katei ka shnong bad ki ju khot ia u ‘Mama dkhar’.
Jowai, 27 Jylliew:Kum ka jingia tynrong lem halor ka jingeh ba ki paidbah ki ia kynduh ha ka leit ka wan na ka jingsniew jong ka surok, ka balang Presbyterian Rymbai ryngkat ka jingiatreilang bad ka Shnong hi baroh kawei mynta ka sngi ki la ia mih paidbah palat 2000 ngut ban maramot ia ka surok naduh Rymbai haduh Ladrymbai kaba jngai kumba 5 kilomiter.
Kum ki khun jong ka balang da ka mynsiem jong ka jingiatrei lang ban suk ki paidbah ha ka leit ka wan ki la ia shim bynta shitrhem ban pyndap ia ki thliew ki syar kiba don ha shi lynter ka surok ban pynbha ia ki khohruh khohram katkum ka jingkotbor ryngkat ka jingai mynsiem lem ki Pastor ki tymmen basan bad ki rangbah ka balang.
Haba kren bad ki lad pathai khubor, u Pastor SB Lyngdoh uba peit ia ka balang Rymbai bad U Tbn.H.M.Thoo, ki la iathuh ba kane ka dei ka sien kaba ar ba ka Balang ka la mih paidbah ban maramot ia katei ka surok kata ha ka snem 2001 bad kane ka sien.
Ha kane ka kynti, ka balang hadien ba ka la iohi ia ka jingma ia ka leit ka wan ki paidbah kam banse ban shim ia kane ka sienjam ban mih paidbah, namar ka sngewkhia halor ka jingeh ba ki paidbah khamtam ki khynnah skul ki shem jingeh bha ha katei ka surok.
Naka liang jongka balang ka ai khublei kyrpang ia ka jingiadonlang jong ki pastor kiba kynthup ia u Rev.A Lyngdoh, Rev.C Thoo bad u Rev.D.H Malang lem bad ki tymmen basan jong ka balang kumjuh ruh ia u ma J.R Pyrtuh MDC Bataw Lakadong, ia ka kong Violet Lyngdoh MDC Rymbai Khliehriat bad ruh ia u Daloi jong ka elaka Rymbai u ma Elious Swer.
Shillong, 27 Jylliew:Ka jingthew ia ki trok kit mar, ka jia ar sien tang ha ki jaka ba marjan bad katei ka dei ha Umtyrnga bad ha ka jingkieng thew ha 7mer bad ha katei ka jaka thew, la ju oh dor hapdeng ka T.500 haduh T.1,500 ia kawei ka trok, wat la ka dor ba ki dei ban shim ka long tang T.200 ia kawei ka trok.
Katei ka juh ka trok, kaba la dep thew ha Umtyrnga, la thew biang ynda poi ha 7mer bad haba la pyni ia ki slip ba la dep thew ha Umtyrnga, kim juh shim pisa biang sa shisien, ong ka kyrwoh na U bah Augustine Shanpru, President ka Meghalaya Commercial Truck Owners and Operators Association.
U Bah Shanpru, u buh ia ka jing ujor sha U Commissioner of Transport jong ka sorkar Meghalaya, halor katei ka jingpyndip jong katei ka jingkieng thew ha Umtyrnga.
Shillong,27 Jylliew:Ha ka 22 tarik mynta u bnai ar tylli ki sengbhalang na ri Lum Jaintia ki la leit ban khynra ia ka China Bazaar ka dukan kaba don ha Jowai hynrei ha katei ka jingleit khynra, ki la ia tyngkhuh bad u President jong kawei pat ka sengbhalang ka MPUF ha kaba u President jong katei ka seng u bah Dapoiwanmi Laloo u la kam trai ia katei ka dukan bad hangtei ka la mih ruh ka jingiakhluit para nongialam sengbhalang.
Ban pynksan ia ka jingkam trai jong u, u bah Dapoiwanmi Laloo u la wan ban kren sha ki nongthohkhubor ha Shillong Press Club mynta ka sngi.
Haba kren sha ki nongthohkhubor u la ong ba u dang dep thied ia katei ka dukan 3 bnai mynshuwa na uwei u khar Muslim uba la tip kyrteng kum u Arashad.
“Utei u dkhar u la die ha ka dor T.90 hajar tyngka namar u ong ba u la sngewthait ban shong ba la shah pyndik palat , ym dei ba nga leh Benami, nga dei u trai jong ka dukan kum u riew shimet ym kum u President ka MPUF" ong u bah Dapoiwanmi.
U la ong ba ka jingai kyrteng ki nongialam ka JSU bad JYF kum ka China Bazaar ka dei ka kyrteng ba ki buh hi ma ki hynrei ka dukan jong u ka dei ka Dapoiwanmi Variety Shop, “Ka jingleh jong ki ka long kumba ki pynbna paidbah lem ia ka dukan jong nga ba kan iaid bha, khlem jingpynbna kan ym lah ban iaid" u la ong biang haba iathuh ba haduh mynta um pat lah ban pynbiang ia baroh ki kot ki sla ban pyni ia ka jinglong trai jong u.
U la iathuh ruh ba u Arashad u la leit ban pyndem ia ka Trading License jong u sha JHADC ban pyni ba um dei shuh u trai hynrei u la die sha u , katba ia u Manager pat uba ju khot u Ahmed u la ong ba u buh khnang ba un peit tang kumno ban pynpoi mar sha dukan katba ki nongtrei hangtei ki don 4 ngut ki kynthei Pnar.
Ban pynthikna ba u Dapoiwanmi u long trai shisha ia katei ka dukan ki nongthohkhubor ki la kylli ia u hato u don ne-em ki kot ki sla kum ki dulir ba la iathoh bad u Arashad ban pyni ba u la thied, u la jubab ba um don bad u ong ba u la rejistar sha ka sorkar ha ka 27 tarik u jymmang, 2017, “Nga pdiang ba nga la bakla shisha ba ngam ia thoh ia tar ha ka por ba nga thied" u ong.
Ki nongthoh khubor ki la kylli biang uei u kyrteng pura jong uta u Manager jong u bad haei u shong u sah, u bah Dapoiwanmi um tip ia ka kyrteng pura jong u Ahmed bad ia ka jaka shong jaka sah jong u.
“Kam donkam ia nga ban tip ia ki bynta shimet jong u briew , ka kam jong nga ka dei beit ban ia dei ha ka business" u la ong.
La kylli biang ia ki kyrteng jong ki 4 ngut ki kynthei Pnar kiba trei ha katei ka dukan um shym lah ban jubab bad u ong ba u dang long trai dang katto katne por um pat ioh kylli na ki.
La kylli katno sien naduh ba u thied u la ju leit sha dukan “Kumba 4 ne 5 sien nga dang leit sha dukan, ngam kwah ban pyni ha ki briew ba nga dei trai ma nga, ngam kwah ba ki briew kin tip ba nga dei u trai" u la ong.
Haba kynthoh ia ka jingleit khynra ki 2 seng ia ka dukan jong u – utei u nongialam sengbhalang na Jaintia u la ong ba lada ki ieit shisha ia ka jaitbynriew balei ki wan ban khynra tang ia kawei ka dukan kaba long trai ma u ,kim leit khynra lang ia kiwei ruh, “Nga tip bha ba ha Jaintia hills ki don bun ki kam Benami, balei ki wan ban khynra tang ia ka dukan jong nga" ong u ba hDapoiwanmi haba pyntip ba u la dep ban ujor FIR ha ka 22 tarik u jylliew hi ia ki nongialam ka JYF bad JSU bad kumjuh ruh u la kynthoh lang ha ka FIR ia u CEM ka JHADC ruh uba la ai bor ia ki ban wan khynra.
Jowai, 27 Jylliew:Mynta ka step phyrngap ha ka por kumba 4 baje eiei ka Ophis jong u DTO ka Jowai ka la pluh ding bad baroh ki kot ki sla kiba don ha kawei ka kamra ki la ingkhong lut khait.
Da ka jingiarap ki pulit pynlip ding la lah ban khang lad ia ka ding ban pur sa sha kiwei pat ki kamra treikam katei ka ophis.
Ia kane ka jingjia la iohi nyngkong eh da u Chowkidar katei ka Ophis.
Ia ka daw ym lah ban tip hynrei la suba ba ioh lehse kadei ka jingthut ka bor ding.
Ki pulit ki dang tohkit ban lap ia ka daw.
Shillong, 27 Jylliew:Ki khubor ba kawei ka longkmie ka la shah beh na Delhi Golf Club tang na ka daw ka riam ka beit jong ka ba ka riam da ki jaiñsem ki la saphriang ha kylleng ka ri India bad ka dei ruh ka mat kaba ki khubor TV jong ka ri India ki thnam bha mynta ka sngi.
U Rupang u la pyrshang ban ioh ia kren bad ka kong Tailin Lyngdoh, hynrei ki ba ha iing hasem jong ka kim don ia u nombar phone jong ka namar ba ka ju kynriah jaka sah na kawei ka jaka sha kawei pat kat shaba leit ka Dr.Nivedita Barthakur.
U Rupang u la ioh ban ia kren bad u para trai jong ka kong Tailin Lyngdoh u bah Lesterwell Lyngdoh, u bah Les u la iathuh ba ka shnong trai jong ka kong Tailin ka dei na ka shnong Ksehkohmoit ka shnong kaba don halor lum jong ka ka shnong Shyrwang kaba don ha ki thaiñ Langtor, Mairang.
U la iathuh ba ka don 5 ngut ki khun bad mynta ki la heh bad ki trei la ka jong ka kam bylla.
Hadien ba la khlad noh u kpa ki khun u la ong ba ka leit trei kum ka nongri khun ha ing jong ka Dr.Barthakur ha Guahati bad na uwei u snem sha uwei pat u la ong ba ka la leit sah kylleng ki jaka kat shaba leit katei ka doktor bad ka la poi sah sha Dubai, sha London.
U la ong ba ki don tang u phone nombar uba ka bat ha ka por ba ka sah ha Dubai, hynrei mynta pat ba ka la wan sha Delhi kim don phone nombar shuh bad ki ap sa tang ba kan phone hi ma ka.
U bah Les u la ong ba ka ju wan shong tang shisien ha ka shisnem.
Kham hadien u bah Les u la pyntip biang da ka phone sha u Rupang ba ha ka por 10 baje eie mynta ka miet ka kong Tailin ka la phone sha u, hynrei ym shym la ioh pat ia u nombar phone jong ka namar ba ka mobile jong ka ka la sniew bad ka shu kren da ka mobile jong kiwei pat, hynrei ka la iathuh pat ba mynta ka la don ha nongbah Guahati ha ing jong ki trai ing ba ka sah.
Wat la ym shym la ioh ia kren bad ka kong Tailin hynrei ka la phah ktien ha u para jong ka ban iathuh ha u Rupang ba ka jingjia ka long beit thik kumto kumba ka la batai ha ki khubor TV ba la shim interview ia ka.
Kum u para u bah Lestarwell u la pynpaw ka jingsngewsih kaba khraw halor katei ka jingjia kaba la jia ia ka hynmen jong u ba ka la shah beh tang na ka daw ka riam ka beit, “Nga sngewsih bha ban iohi ha kotkhubor kumto ba tang na ka daw jong ka riam ka beit ba ka phong jaiñsem, nga sngew ba ngi ki nong India ngi long laitluid ha India ban riam ha la ka jong ka riam tynrai jong ngi, lada ki beh kumto balei pat ki khot ban leit sha katei ka jaka" ong u bah Lestarwell haba ia kren bad u Rupang.
Shillong,27 Jylliew:Kam dei shuh ka sien ba nyngkong, hynrei ka la jia ruh mynta ka kynti ba u Commander In Chief ka GNLA u Sohan D Shira u la lait im biang na ki kuli jong ki pulit.
Mynta ka sngi ki pulit ki la leit khynra ia ka ktem jong ka GNLA kaba ki la ioh jingtip thikna ba u Sohan ruh u don hangtei ha ka jaka kaba don hajan ka shnong Rongsu ha South Garo Hills District.
Katei ka jingleit khynra ka la jia ha ka por 6 baje mynstep ha ki thaiñ ba hap ha Siju.
U SP ka SGH u Abraham T Sangma u la iathuh ba katba ki pulit ki khynra ha ki thaiñ Chitmang Hills bad Rongsu kynsan kynsan ka la don ka jingther kuli na ktem ka GNLA bad ha katei ka jingjia ka la mih ka jingiather kuli mar kylliang kaba la neh kumba 15 minit eiei.
Ki pulit ki la ong ba ki la don kumba 20 ngut ki GNLA ha katei ka ktem kaba la donlang u Sohan, hadien ba la sangeh ka jingiasiat u SP u la iathuh ba ki pulit ki la leit ban peit ha katei ka ktem bad ki la lap ia ka metiap jong u nongpahara ba ju don ha syndah u Sohan uba la tip kyrteng kum u Ading Ch Marak uba la ju tip ruh kum u Lukseng Ch Marak.
Na syndah katei ka metiap ki pulit ki la lap ruh ia ki kot ki sla jong ka GNLA.Ki pulit ki la lap ruh ia ki kuli AK 56, ki ID jong ka GNLA, ki lama GNLA, ka Laptop bad u Charger, ki shithi dawa pisa bad kiwei pat ki tiar.
U SP u la ong ba u Sohan ryngkat kiwei pat ki dkhot ka GNLA ki la ioh phet krad noh namarba mynta ka step ka jur slap bha ha katei ka jaka kaba rben bha ki khlaw.
Shillong, 27 Jylliew:Mynta ka sngi ki nongtrei ka Meghalaya Transport Corporation hapoh ka shatri jong ka Meghalaya Transport Corporation Workers Union (MTCWU) ki la pynlong ia ka jingsangeh treikam da kaba iamih baroh ban rah plakad, mar ia ioh jingtip ba ka sorkar ka la weng noh ia ka Managing Director ka Kong Aldealyne Nikhla.
Kine ki nongtrei ki la pynlong ia ka jingiakhih ba kynsan hakhmat ka ophis jongka ha ka por shiteng sngi kaba don ha Khyndai Lad kum ka dak ka jingpyrshah ia ka jingleh jong ka sorkar ban pynkynriah kam ia ka MD.Katkum ka jingtip ka sorkar jylla ka la weng noh ia ka Kong Nikhla na ka kam Managing Director bad ka la thung bujli da u Joint Secretary PM Sangma ha jaka jongka.
Ban pynjur ia kane ka jingdawa ban pynneh ia ka Kong Nikhla, ki nongtrei ki la rai ruh ban pynlong ia ka jingsangeh pyniaid ia ki skul bos naduh lashai haduh ban pynbna da kumwei pat.
U President ka Union u Bah K Rumnong haba kren sha ki nongthoh khubor u la ong ba ka daw ka jingdawa jongki ban pynneh ia ka Kong Nikhla kum ka MD ka long namar ba ka la long kaba trei shitom bha ha kaba bun ki kam ba ka Corporation ka la lah ban leh tang ha I por ba lyngkot.
U la ong ba ka MD ka dei kaba trei shisha ban pynim ia ka Corporation bad lada ka sorkar ka leh kumne ka la pynduh mynsiem ia ki nongtrei bad ka dei ban pynneh shwa ia ka.
U la ong ba halor kane, ka Union ka la phah jingthoh sha ka sorkar kynthup sha u Myntri Rangbah bad u Chief Secretary ban pynneh shwa ia ka Kong Nikhla.
U la ong ba ka jingsangeh trei mynta ka sngi ka long hadien ba u Myntri Rangbah bad u Chief Secretary kim shym la khot iakren watla ki la ap slem ia ki.
Ka Kong Nikhla ka dang shimti ia kane ka kam dang khyndai bnai mynta hynrei la shah pynkynriah kam noh.
Ha kane ka jingsangeh treikam kynsan mynta ka sngi, ki nongtrei ki la deng lama iong ban pynpaw pyrshah ia ka jingleh ka sorkar.
Katkum ka jingong u Bah Rumnong, hapoh ka jingpeit ka Kong Nikhla, wat tang 9 bnai ka la wanrah ia jingiaid beit ha ki kam ki jam la ka long ha ka pisa ka pilain.
Ka kong Nikhla ka la wan shim ti ia ka kam Managing director ha u bnai Nailur 2016.
Jowai, 27 Jylliew:Ar ngut ki hep rit iba 8 snem antad bad iba dang 5 snem eiei antad ki la iap ka jingiap kaba phylla bad kane ka la pynlyngngoh ia ki paidbah ka shnong Khliehrangnah, Shangpung.
Ka tyllong khubor ka la iathuh ba ia ka metiap jong kitei ki ar ngut shipara la lap na kawei ka jaka rudnong bad mynta hi ka sngi khlem da pyntip sha ki bor pulit ki la pynkhuid noh ia ka met jong ki ha Lum Thangbriew ka shnong.
La iathuh shuh shuh ba kitei ki hep ki la jah rngai na ka liang 2 sngi mynshwa hynrei na ka liang ki kmie ki kpa kim shym la wad ia ki.
Ka tyllong khubor ka la iathuh ruh ba ka kmie bad u kpa kitei ki hep ki ju shoh palat pud ia ki haduh ba ki marjan iing ki la isynei bha ia ki.
La ong ruh ba na ka liang ki katto katne ki rangbah ki la ai jingmut ia ki ba haiing ba kidei ban pyntip sha ki pulit hynrei ki kmie ki kpa jong kitei ki hep ki la kyntait.
Shillong, 27 Jylliew:U Chief Executive Member (CEM) barim ka KHADC u Bah Hispreachingson Shylla u la ong ba ki Bill ba la pass da ka Autonomous District Councils (ADCs) ka dei ban iaryngkat bad ka bor jong ka iing dorbar thawain ka jylla khnang ba kim nym iaid shuh na ka sorkar jylla, kaba ju bat kai bun ia ki Bill haduh ba ki sop bthuh lut.
Haba kren mynta ka sngi ha ka jingiapyni jutang ha ka sngi rakhe sngi District Council ha Shillong, u Bah Shylla u la ong ba ka la donkam ban pynkylla ia ka bynta jong ka riti synshar ka ri ban pynthikna ba ki Bill ba pass ka Council ka dei ban iaryngkat bad ka bill ba pass da ka sorkar jylla.
“Ka long kaba sngewsih ban iohi ba ka KHADC watla ka la dei ka met kaba laitluid hynrei ka dang shah bishar ha ka tnad sorkar", la ong u Bah Shylla uba dei ruh u MDC na Nongkrem.
U Bah Shylla u la ai jingmut ba ka donkam ban weng noh ia ka Paragraph 3 ka Sixth Scheduled ka riti synshar ka ri kaba ai bor ia ki district council ban thaw ain.
“Ka don ka lain ha kane ka paragraph kaba ong ba baroh ki Bill ba pass da ka District Council kin leit sha u Lat bad haduh ba la pdiang ma u, kan nym lah ban treikam.
Namar kane ka lain, u Lat u don ka jinglaitluid ban bat kai ia ka Bill khlem aid aw eiei", la ong u Bah Shylla.
U la ong ba ka jingiapynlut por ki MDC ban iakren ban thaw ain ka la long sepei lut khait namar ba kaba kut ka sah ha ka mon jong u Lat ka jylla.
Hynrei u la ong ba lada ka Bill ka ioh ia ka kyrdan kum ka iing dorbar ka jylla, u Lat um lah ban kyntait hadien ba la phah biang sha u bad u hap ban pdiang.
U la ong ba ki Bill ki district council ki hap ban iaid lyngba ka tnad ka District Councils Affairs ka sorkar jylla shwa ban leit sha u Lat.
U la ong ba ka bill kaba pass ka KHADC ha ka por ba long CEM u Bah Hoping Stone Lyngdoh ha u snem 1980 ka dang sahteng ha miej ka sorkar jylla.
U la ong ba kaba thamula ka long ba ka Council haduh mynta kam tip ia kane bad kine ki bill ki la shu sop bthuh ha Secretariat.
U la ong ba kawei kaba jop ka Council ha kine ki 65 snem, ka dei tang ka jingioh ia ka ain thung rangbah shnong ka Appointment and Succession of Chiefs and Headmen Act, 1959.
Shillong, 27 Jylliew:Ka jingjia ia ka kong Kong Tailin Lyngdoh na ka shnong Langtor jong ka Mairang Civil Sub Division, West Khasi Hills District, Meghalaya ha Delhi Golf Club, ka dei ka kam thombor bad ka kam pynjah burom kaba palat liam haduh katta katta , ong U Pastor PBM Basaiawmoit, haba pynmih khubor mynta ka sngi.
U Ajit Pal, Manager bad ka Sumita Thakur lem bad ki dkhot jong ka Club hi baroh kawei, ki dei ban pan map paidbah bad ban ia kynduh ia ka kong Tailin Lyngdoh bad ka Dr.(Ms.) Nivedita, namar ba ka dei ka jing pyn poh dor, ia ka riam jong ki kynthei Khasi, kiba khein jait na ka kynthei, ong shuh U Pastor PBM Basaiawmoit.
U Mukul Sangma myntri rangbah ka Jylla, ula kren pyrshah mynta ka sngi, halor ka jingshah beh jong ka kynthei Khasi ha ka 25tarik mynta u bnai na Delhi Golf Club, ha kaba u shim, ba ka dei ka jingleh pyniapher jaitbynriew.
U Sangma, u ong ba ula kren ia U Kiren Rijiju, myntri khynnah ka tnat kam poh iing, ba un shim khia halor kane ka phang bad ba un ujor ejahar halor katei ka jingjia, ba kan nym mih shuh kaba kum kane ka jingleh niewbein nangne shakhmat.
Ha kawei pat ka khubor, la iathuh ba mynta ka sngi, ka Delhi Golf Club, ka la pan map na katei ka longkmie, kaba phong Jainsem bad kaba la shah beh na katei ka jaka, kaba don ka jing ia bam ja sngi ha katei ka Club, ha kaba ki la beh ia ka kong Tailin Lyngdoh bad kumjuh ia ka Nivedita Barthakur, kaba dei kawei na ki nongtrei kam lajong ba paw khmat jong ka sorkar Assam.
Ka shithi, kaba la pynmih da katei ka Club, ka pynshai ruh ba kam shym la bthah satia ia katei ka longkmie, ba kan mih noh na katei ka jaka bad la ong shuh ba la pan map na ka Borthakur, ha kaba ka la mynjur ia katei ka jingpan map jong ka Club.
Ka jingshah beh jong ka kong Tailin Lyngdoh, hynnin ka sngi, ka dei namar ba ka phong jainsem, ha kaba ki dkhot jong ka Delhi Golf Club, ki shim, ba ka dei ka riam jong ki shakri kiba trei iing.
Jowai, 28 Jylliew:Ka dei ka jingjop jong ka jingïatreilang (convergence) jong ki tnat sorkar bala lah ban plie paidbah mynta ïa ka ïing syang dohkha ha ka shnong Umladkhur kaba don hajan ka Amlarem Sub Division.
Ka shnong Umladkhur bad ka shnong Thangbuli kiba jngai kumba aphew kilo meter tam naka Jowai; ki dei ki shnong kiba ki briew ki kamai jakpoh da kaba syang dohkha bad kila ïoh pateng ïa kane ka jingstad ban syang dohkha naduh ki pateng kiba mynshuwa.
Hynrei ka rukom syang dohkha haka rukom rim ka dei kaba shitom namar ba ki hap ban shah ïa ka tdem, ki shem jingeh ban pynlong ïa ka jaka trei jong ki ba kan long kaba khuid bad kumjuh ruh ka bam shibun ka dieng ban thang.
Hynrei mynta ym tang ba ka rukom syang kala nangbha; ka jingshna ïa ki sem kan ïarap ruh ïa ki nongsyang dohkharang ha kiba bun ki liang.
Ka jingpynbha ïa ka rukom treikam jong ki nongsyang dohkharang ka sdang hadien ba kala don ka jingïatreilang hapdeng ka District Rural Development Agency kumjuh ruh ka Meghalaya Basin Development Agency ban pynurlong ïa ka jingangnud jong ki nongsyang dohkha.
Haka jingkren jong u kum u kongsan ha kaba plie ïa ka sem ïingtrei (Smoke-Fish shed) jong ka Seng Trea Multipurpose Co-operative Society Ltd u bah D.M.Wallang Project Director DRDA ula ong ba ka jinglut baroh na ka bynta ban shna ïa kane ka ïingtreilang kala poi sha ka T.5, 40, 200 tyngka bad arphew naka shispah jong ka jinglut ha kaban trei ia ka ïing la bei da ka MBDA.Nalor kata; naka liang jong ka MBDA lyngba kawei pat ka tnat jong ka; ka Meghalaya Institute of Entrepreneur (MIE) kala ai training bad kumjuh ruh la phah leit jngoh (exposure visit) ïa ki nongsyang dohkha sha ka Centre Institute of Fishery Training (CIFT) sha Visakhapatnam, Andhra Pradesh ban kin ïoh jingmut ba nang pynbha ïa ka rukom treikam jong ki.
Ka Seng Trea Multipurpose Co-operative Society Ltd ka dei kaba nyngkong ban pyntreikam ïa kane ka project bad la khmih lynti ruh ba kiwei pat ki SHGs ruh kin shim kabu ban ïa kane kajuh ka project, la ong u bah Wallang.
Kane ka project kam dei tang na ka bynta ki Coooperative Society ne ki SHG, hynrei ki riewshimet kiba trei kane ka kam ruh ki lah ban pynshna ïingtrei syang dohkha hynrei naka bynta ki shimet pat kan long tang shilak tyngka ula ong shuh shuh.
U bah Wallang ula ong ba nalor ka pisa kaba la ïoh naka Basin (MBDA), na ka bynta ban pyndep ïa kane ka ïingtrei; la bei pisa ruh da ka State Rural Employment Society kaba pyntreikam ia ka skhim Mahathma Gandhi Rural Employment Guarantee Scheme.
Ula ong ruh ba dang shen ka Umladkhur Village Employment Committee kala ïoh ïa ka most innovative award na ka bynta ba la lah ban pyntreikam ïa kane ka ïing syang dohkha da kaba pyndonkam ïa ka skhim shispah sngi ne job card.
U bah Wallang ula ong ruh ba na ka liang ka Basin kan sa wad lad ban pynbha ïa ka rukom song ïa ka dohkha bad ban pynïoh ruh ïa ki ïa ka FSSAI certificate.
Nalor kaba syang ïa ka dohkha da ka rukom rim; ki nongsyang dohkha ha kine ki shnong ki lah ruh ban pynddonkam da ki COFISKI Machine kaba la ïarap da ka ICAR -CIFT na Andhra Pradesh.
Kiwei pat kiba la ai jingkren ha kane ka jingïalang ki dei u Armi Mawlad Secretary STMCS, u B.Sungoh BDO, Amlarem C&RD Block, u C.Kamar Branch Manager MCAB, Amlarem, Casandra Bamon Asst Engineer DRDA, Jowai, Ivan Marbaniang Assistant District Program Manager Basin Development Unit, Jowai, EAC J.Kharpuri bad R.Rymbui District Fishery Officer, Jowai.
Ïa ka jingïalang la pynïaid da u Wanristone Khyriem Waheh Chnong Umladkhur.
Shillong, 27 Jylliew:Ki nonghikai jong ka skulbah NEHU hapoh ka lama jong ka North East University Teacher’s Association (NEHUTA) ki la ai plidar notis ia u Vice chancellor jong katei ka skulbah u Prof.SK Srivastava da kaba kynnoh ba u la pynkylla stad ia ka rai jong ka jingialang Executive Council.
U Prof XP Mao u la ong ba katei ka jingai plidar notis ka dei namar ba u VC u la pynkylla thok ia ka rai jong ka EC bad u dei ban ngat ha ki kyndon aiñ.
Ka NEHUTA kam shym la leit ruh sha ka jingialang kaba u VC u la khot mynta ka sngi kum ka dak ban pyrshah ia katei ka jingleh jong u.
Ki la ong ba u VC u la khot ia ka jingialang jong ka kynhun hika ibad ki bym dei na ka kynhun hikai khlem kano kano ka mat ia kren bad katei ka jingleh jong u ka dei kaba ym pat ju jia bad kam dei ruh ka lynti ban leh kumtei.
“Ha katei ka jingialang kaba ym don mano mano ruh u VC u la shim rai ban ym siew HASA sha ki nongtrei katei ka skulbah naduh ka 14 tarik u jylliew" ong u Prof Mao.
U la ong ba u la pynbna ia katei ka rai da kaba ieng halor ka nongrim jong ka form OE jong ka NEHU Ordinance kaba naduh u kyllalyngkot 1995.
Ka jingbitar ki nonghikai NEHU ka dei hadien ba u VC u la kubur ha ki nongthohkhubor ba u la bakla ban pynkylla thok ia ka rai jong ka jingialang hynrei u khlem phah ktien pat sha ka MHRD ban pyntip ia katei ka jingbakla ba u la leh.
Ki la kdew ruh ia kiwei pat ki kam kiba kim sngewhun ia ka jingtreikam u Prof Srivastava kum u VC.Shillong, 28 Jylliew:U Dr.Sabyasachi Dutta u la ujor sha ki pulit ba ha ka 28 tarik u jymmang mynta u snem ka lok jong u kaba dei ka Khasi ka la leh thok ia ki kot ki sla jong u khun rit jong u tang ban ioh pynkylla niam Kristan, u la kynnoh ba ha katei ka jingleh thok ia ki kot ki sla la iarap ia ka lok jong u da ka Full Gospel Church, Meghalaya bad ki ophisar jong ka KHADC.Shillong, 28 Jylliew:Ka Meghalaya Pradesh Mahila Congress, kan iaid paidbah ha ka 1tarik Naitung 2017 ban pyrshah halor ka jingshah leh niewbein jong ka kynthei Khasi ha Golf Cluh Delhi.
Katei ka jingiaid paidbah, kan sdang ha ka por 11baje mynstep, na Congress Bhavan bad kan leit beit beit sha Additional Secreteriat, ha kaba kan don ka jingialang paidbah ha katei ka jakaKa seng, lyngba ka kong Jop Scott Shylla, President Meghalaya Pradesh Mahila Congres, ka khot ia kito kiba don ia kajuh ka mynsiem sngewkhia, ba kin ia shim bynta lang.
Ha kawei pat ka liang, ka Dorbar ki Khlieh Nongsynshar ka Ri Hynniewtrep, ka la thoh sha u lamphang jong ka National Commission for Scheduled Tribes, ban pynpaw ia ka jingsngewkhia jongka, halor ka jingleh niewbein ka kynthei Khasi ha Delhi Golf Club bad ka Dorbar, ka dawa ba dei ban tohkit halor katei ka jingjia bad ban phah ia ka kaiphod jongki sha U President jong ka Ri India bad ban buh ia ka kaiphod jong ka jinglap jongki sha ki ar tylli ki iing dorbar jong ka Parliament.
Na ka liang jong U Bah HDR Lyngdoh, myntri kam poh iing ka sorkar Jylla, ula pynpaw ia ka jingsngew khia jongu, halor ka jingshah leh niewbein ka kong Tailin Lyngdoh ha Delhi Golf Club.
U Bah Lyngdoh, ula pynpaw ia ka jingsngewkhia jongu, halor ki jingkren, kiba ong “ka long kum ka Nepali" bad ka riam jongka, ka long “kum ka shakri trei iing".
U Bah Lyngdoh, u pynsngew sha ki para nongshong shnong jong ka Ri India, ba kim dei ban peit niewbein ia ka riam ka beit jong ki briew jong ka dong shatei lam mihngi, ba kan don ka jing ia long kawei bad ka jingieid hapdeng ki jingiapher riti dustur.
Shillong, 28 Jylliew:Ka ain pyrkhing shalan ia ki masi ha kane ka jylla kam pat treikam satia namar ba ka sorkar jylla kam kwah ban pyntreikam ia kane namar ba ka dang ap ia ka rai na ka sorkar pdeng halor ka jingthoh ba la rai da ka iing dorbar thawaiñ.
Katkum ka jingiakren bad u Commissioner bad Secretary ka tnad ri jingri ka sorkar jylla u P Sampat Kumar, u la ong ba haduh mynta ka sorkar jylla kam pat treh ban pyntreikam ia kane ka rule ba la phah da ka tnad Forest and Environment ka sorkar India katkum ka Prevention of Cruelty to Animals (Regulation of Livestock Markets) 2017.
“Ka iing dorbar Meghalaya ka la pass ia ka rai ban pyrshah ia kane ka rule ba la shna da ka tnad ka sorkar pdeng bad kawei pat kane ka kam ka dang sahteng ha ka Madras High Court ha kaba la don kiba ujor PIL pyrshah", la ong u Kumar.
U la ong ba kane ka ain ka ktah ia ka rukom im bad ka rukom bam jong ki briew kane ka jylla bad ka long ka bym iahap bad dei na kata ka daw, ba ka sorkar jylla ka la pynpaw ia ka jingpyrshah ha kaba ka la phah ruh ia ka jingthoh sha ka sorkar pdeng.
U la ong ba haduh mynta ym pat ioh jubab eiei na ka sorkar pdeng halor kane hynrei u kren shai ba kane ka ain pyrkhing shalan bad bam doh masi ha kane ka jylla ym pyntreikam satia namar ba ka sorkar ka iaid katkum ka jingsngew jong ki paidbah.
Shillong, 13 Naitung:Ki don haduh 10 tylli longiing na ka shnong Mawkliaw bad Kemrang ka thain War ki bym pat ioh jingiarap satia wat hadien ba ki la phah ia ka jingthoh sha ka ophis jong u BDO, ka Shella-Bholaganj naduh ba ki iakynduh ia ka jingulor ki iing ki sem ha u snem 2014 bad 2015.
Kat kum ki kot ki sla ba la phah sha u BDO, kine ki longiing lyngba u Rangbah Shnong ki la buh ia ka jingkyrpad lyngba ka jingthoh sha u BDO ba un thaw lad ban ai jingiarap kyrkieh ia ki hadien ba ki la iakynduh ia kane ka apot namar ba ki shem jingeh ban shna biang na ka jingduk jingkyrduh.
Hynrei kaba sngewsih ka long ba ka jingap khmih lynti jongki, kam shym la urlong satia haduh kine ki sngi.
Namar kane ka jingleh bym suidniew ka bor sorkar, ki don kiba kiba iakynduh biang ia kane ka apot ha une u snem ba mynta ruh, kim treh shuh ban leit pan jingiarap na ka ophis u BDO namar ba ki sngewthuh ba kam don jingmut eiei haba tang ia ka jingiarap kaba rim ruh, kim ai eiei.
Katkum ka jingthoh ba ki la buh sha ka ophis u BDO, kine ki longiing lyngba u Rangbah Shnong ki la ong ba ki la iakynduh ia ka jingjia ha kaba ka eriong ka la wan ban syllad naphang ia ka iing jongki ha u bnai Jylliew, 2015 bad ki la kyrpad ba ka sorkar kan ai jingiarap na ka bynta ka jingeh ba ki iakynduh hynrei sngewsih haduh kine ki sngi, ka jingthoh aplikeshon ka long kumba bret kai.
Ha kawei ka liang, bun bah ki briew na thain Riwar Pynursla kiba iakynduh ia ka jingjia eriong ha u bnai Iaiong mynta u snem kim pat ioh jingiarap eiei na ka sorkar watla ka la iaid palat lai bnai eiei.
Ha ka jingiakren bad u nongthoh khubor, ki pynpaw ba ka sorkar kam shym la kit khia ia ki nongrep namar ba bunsien ki jingbuh aplikeshon jongki sha ka ophis u BDO kam ju phoida eiei ha kaba don kiba ioh jingiarap ka long tang shi damli katba ka jingjulor kaba jubor bha.
Ym tang ki don kiba ong ba lada ioh jingiarap ruh kan shim por da ki snem bad haba ka long kumno, kam don jingmut shuh kum kata ka jingiarap.
Shillong, 14 Naitung:Ki 13 sengbha lang ki la phah da ka jingthoh sha u myntri rangbah ka jylla u Dr.Mukul Sangma ba u dei ban khot ia kren noh ia ki ban tip ia ka jingiaid lynti ki aiñ pyrkhing mynder kiba ki sengbhalang ki ia kren bad ka sorkar.
Ha katei ka jingthoh ba la soi da u samla Daniel Khyriem, President KSU, bah Joe Marweiñ President FKJGP bad u bah Sadon Blah, General Secretary HNYF ki la pynpaw ha u myntri rangbah ia ka jingleh suk palat ka sorkar ban pyntreikam ia ki lai tylli ki aiñ kata ka Entry and Exit Point, ka Tenants Verification and Regulation Bill bad ka Amendment of Benami Transaction, Detection and Prohibition Bill wat hadien ba ki sengbhalang ki la ap la slem bah.
Ki la pan jingshai ruh na ka sorkar halor kitei ki lai tylli ki mat kaba kynthup ia ka ripod jong ka Entry and Exit Point kaba la phah sha ka Social impact Assesment (SIA) ban pynshai kumno ka la long mynta.
Ki la pan jingshai ia ka jingphah jong ka sorkar ia ka Tenent Verification and Regulation Bill sha ka Select Committee ka Meghalaya Legislative Assembly namarba ki la ong ba katkum ka jingtip jong ki kam pat don kawei ruh ka jingialang ban ia mir shaphang katei ka mat bad ki la pan jingshai balei ka Select Committee ka pynslem ban lum jingialang.
Ki la pan jingshai kumno ka Amendment of Benami Transaction Detection and Prohibition Bill ka long mynta.
Shillong,13 Naitung:Ka Bharatiya Janata Party (BJP) Mawsynram Mandal ryngkat bad ka BJP East Khasi Hills District ki la hiar sha Ryngku ha ka 9 tarik mynta u bnai ka la leit ban pynshai ia ki nongrim ba ka seng kan ieng na ka bynta ka ilekshon MLA ha u 2018.
Ia kane ka kynhun la lamkhmat da u Bah Hamless Syiemlieh, President ka Mawsynram Manda, u Bah Kisborly Kharbani, Vice-President ka BJP East Khasi Hills, ryngkat ka jingiadonlang ki nongkitkam jong ka BJP ha ki thain khappud bad palat spah ngut ki paidbah kiba la wan sngap ia kane ka jingialang.
Ha kane ka sngi la ioh ruh ban sam jingiarap haduh 200 tylli ki jain sha ki 11 tylli ki shnong.
Ia kane ka jing ialang la pyniaid da u Bipul Banai, Rangbah shnong Pataghat ha ka jingiadon ryngkat ki paidbah na ki 4 tylli ki Polling Station kita ka Pataghat, Lalpani, Ryngku, Kyrdoh.
Haba ai jingkren ha katei ka sngi, u Bah Kisborly Kharbani u la ong ba naduh ba la wan synshar ka BJP ha ka ri India ka la don ka jingkylla bad baroh ki jylla kiba la synshar ka Congress ki la khyllem lut bad mynta ka jingma ka BJP ka ap satang ka por ilekshon ba kan ioh ban pynkhyllem ia ka  Congress ha ka ilekshon 2018.
U la ong ha kine ki snem haba ka synshar ka Congress ha ka jylla kam don eiei ki kam pynroi ha Mawsynram constituency khamtam ha khappud ba shong ki bym dei Khasi, kumta u la kyntu ia ki paidbah ba lada ka BJP ka wan ha ka bor kan wanrah ia ki skhim pynroi na ka bynta kane ka thain.
Shillong, 13 Naitung:Ha ka sien ba nyng kong, ba U Lat ka Jylla, un hiar madan ban leit shim bynta ha ka jing lehniam bad kyrsum lang ha ka jing rakhe jong ka jinglehniam Behdein khlam, kaba dei ruh ka sngi kut mynta ka sngi.
Ha katei ka jing rakhe ia ka sngi pynkut mynta ka sngi, U Lat, VN Shanmugunathan, ula hiar hi dalade ban synreit ia ka um kyntang, ha Aitnar, ha kaba la pdiang sngewbha ia u, da U President ka Sein Raij, U Ma OR Challam ha ryngkat bad ki nongialam jong ka Sein Raij.
Ym tang katta, U Chief Justice jong ka Meghalaya High Court ruh, U Dinesh Maheshwari, u leit lem ban synreit ialade da katei ka um kyntang jong ka jinglehniam Behdeinkhlam.
Ym tang katta, U Deputy Commissioner jong ka West Jaintia Hills, U Arun Kembhavi, u leit hiar hi dalade ban shad ha madan lem bad ki paidbah nongshad jong ka jinglehniam Behdeinkhlam, ha kaba ula shad kumba shiphew minit eiei.
Shillong,13 Naitung:Ka long kaei kaei kaba ithamula ban ioi ba kawei ka tnad ka khynñiat sha kawei pat ka tnad ha kaba ia dei bad ka dawai kaba pynheh jubor ia u sniang.
Kham mynshuwa ka Assistant Commissioner Of Food Safety, ka kong DBS Mukhim haba ia kren bad U Rupang ka la iathuh ba katei ka tnad ka artatien bha, ia u Pigrow namarba tang da kaba pyndih da kitei ki dawai u sniang u la heh bha tang hapoh ka san bnai bad kumjuh ruh ia ki syiar da kaba pyndonkam da u Tribio flex.
Katei ka ophisar jong ka tnad kaba peit ia ka bit ka biang ka bam ka dih jong ki paidbah ka la ong ba ha ka jingshisha borabor ki Minerals bad ki Ash ba dei ban don ha u Pigrow Tablet ka dei ban don tang hapdeng ka 9% haduh 10% u Ash hynrei ha ka jingphah Test katei ka tnad ka la lap pynban ba u don haduh 42.8% u Ash katba ha u Tribio Flex pat u don haduh 55.2% ka long san shah ia ka normal range kaba tang 10% bad kane ka pyni ba ka la jur bha ka jingbun ka percentage ki Minerals bad u Ash.
Ka kong Mukhim ka la iathuh ba ka jingdon bun palat u Ash, ka buh jingma ia ki paidbah kiba bam ia kitei ki doh ba la shu pynheh jubor kaba lah ban ktah pynban ia ka koit ka khiah ki briew kiba bam ia ki doh jong kitei ki sniang bad ki syiar kiba la shu pynheh jubor; hynrei ka la ong ba kam lah pat ban ong ia kata bad dei halor katei ka nongrim ba ka tnad ka la phah sha ka tnad Veterinary ban test bad ba peit ia kitei ki sniang ban tip hato la ki long ne-em kiba bit ban ot doh.
“San bnai ban long noh u sniang ban bam doh ka long kaei kaei kaba ngim lah shuh ban mutdur, ha ka jingpeit jong ngi kan don ka jingma lada long ha kane ka dur ia ki nongbam" ong ka kong Mukhim haba ia kren bad u nongthohkhubor ha katei ka por, kaba la kyntu ia ki nongri sniang bad nongri syiar ba ki dei ban kiar shuwa na kitei ki dawai kuli katba ki tnad ba dei ban wad bniah kim pat lah ban pynthikna ia ka jingma jong kitei ki dawai ia ka koit ka khiah namar ioh kan pynsniew pynban ia ka koit ka khiah jong ki.
Hadien ba la lap ia ka jingktah jong kitei ki doh ia ka koit ka khiah u paidbah , ka kong Mukhim ka la ong ba na ka tei ka tnad ka la phah ia ka ripod ba ka lap sha ka tnad ri jingri -ka Veterinary Department ban leh ia kaba donkam namarba katei ka tnad Food Safety kam donbor eiei ban khang ne ban shim da kiwei pat ki lynti ia ka jingpyndonkam ia utei u jait dawai ha ki sniang ne ki syiar.
Lah ban kdew ba kham mynshuwa u Director jong ka tnad Animal Husbandary and Veterinary u Dr.J S Lyngwa u la ong ba katkum ka shithi ba ka tnad ka ioh na ka Food and Safety ka kdew ba ka jingdon u Ash ne ki mineral mixtures ka jur bha, hynrei um pat lah ban pynthikna la kan ktah ne-em ia ka koit ka khiah jong ki paidbah kiba bam ia ka doh jong kitei ki jingri kiba shu pynheh jubor hynrei mynta dang donkam ban phah test kaei ka jingktah jong kita ki Mineral Mixtures kiba la pyndonkam palat ha ka met u sniang ne syiar ban bam doh.
Kumba ka tnad kaba peit ia ka bam ka dih ka la dep pynthina ba ka jingbsa da u Pigrow ia ki sniang bad ki Tribio Flex ia ki syiar ka ktah ia ka koit ka khiah,u Rupang u la ia kynduh bad ka Director jong ka tnad Veterinary Department ka kong W Papang bad haba ia kren bad katei ka Director ka la ong ba kam dei ka kamram jong katei ka tnad ban peit ia kata namarba katei ka la hap hapoh ka jingpeit ka tnad Foos Safety namarba ka hap hapoh ka thup jong ka bam, ka la ong, “Kam dei ia ngi ban peit ia ka doh, ka kamram jong ngi ka dei ban peit tang ka koit ka khiah ym ia ka doh kaba hap ha ka thup jong ka jingbam, kaba dei hapoh ka tnad Food Safety" ka la ong.
Ka la ong ruh ba ka kamram jong katei ka tnad ka dei ban peit ia ka jingkoit jingkhiah ki mrad ym ban peit pat ka jia aiu hadien ba la ot doh ia ki.
Hangne ka la mih ka jingkylli ia ki paidbah mano ba kitkhlieh lada jia ba shisha u Pigrow un ktah ia ka koit ka khiah ia ki paidbah kiba bam ia utei u sniang pynheh jubor namarba ka tnad kaba peit ia ka bam ka thet kti ia katei ka kam bad kumjuh ruh ka tnad kaba peit ia ki mrad ka khynniat kylla sha ka tnadba peit ia ka bam.
Shillong, 13 Naitung:Hapdeng ka jingpynpaw pyrshah da ka dorbar shnong Mawsyn ram ban pynlong ia ka jingknia ha Krem Maw jymbuin, u President ka Seng Khasi Hima Maw synram u Bah Tyllilang Myrthong u la ong ba ka jingknia jingainguh aidem ha kane ka krem kan iaid beit kumba la buh kata ha ka 15 tarik Naitung.
Ha ka jingiakren bad u Rupang mynta ka sngi, u Bah Myrthong u la ong, “Ka jingpynlong ia ka jingainguh aidem ha kane ka krem kan iaid beit".
U la ba ka Seng Khasi Hima Mawsynram ka la dep pyntip sha u Rangbah Shnong ka Mawsynram ha u bnai Nailar, 2015 halor ka jingiateh hapdeng u Syiem bad ka Dorbar Hima Mawsynram bad ka Seng Khasi Hima Mawsynram ia ka jingaiti ban pyniaid ha ka seng ia katei ka Krem Mawjymbuin.
“Lyngba ka Memorandum of Understanding (MoU) kaba 14 tarik Jymmang, 2015, hapdeng u Syiem bad ka Dorbar Hima Mawsynram bad ka Seng Khasi Hima Mawsynramlah aiti sha ka Seng Khasi Hima Mawsynram ban peit bad sumar ia kane ka jaka kata ka Krem Mawjymbuin ha baroh ki liang", la ong ka shithi sha ka Dorbar Shnong bad ka la bynrap, “Kumba phi tip ki jaka ha Hima Mawsynram baroh kawei ki dei ki jaka raid bad kim ju don kita ki jaka shnong".
La rejister ruh ia kane ka jingiateh soskular ha ka sorkar ban pynskhem bad la rejister ruhda ka ophis jong u District Registrar ka East Khasi Hills Shillong, la ong ka shithi ka Seng Khasi Hima Mawsynram sha u Rangbah Shnong Mawsynram.
Ka la ong ruh ba halor kane, u Deputy Commissioner ka East Khasi Hills u la pyntip ruh sha u Superintendent of Police ka East Khasi Hills bad sha u Sub-Divisional Officer, Sohra Sub Division.
Ka Seng Khasi Hima Mawsynram ka la kyrpad ruh ba ia u Rangbah Shnong bad ka Dorbar Shnong ban aiti noh ia kane ka kam sha ka Seng Khasi Hima Mawsynram ban peit bad sumar ia kane ka Krem Mawjymbuin namar ba ka long ka jaka kaba kyntang kaba ju leh niam ki Niam Khasi Tynrai naduh hyndai kulong.
Ha kawei ka liang, ka jingiaid Yatra jong ki paid riew ngeit Hindu sha katei ka krem Mawjymbuin kan long ha ka 16 tarik Naitung.
Lah ban kdew ba hynnin ka sngi ka dorbar shnong Mawsynram ka pynpaw ia ka jingpyrshah ia ka jingthmu ban pynlong leh niam ka Seng Khasi Hima Mawsynram bad ban sieh ia ki SignBoard ha katei ka jaka.
Ki dkhot ka Executive Committee ka Dorbar Shnong Mawsynram ha ka jingkren sha ki lad pathai khubor hynnin ka sngi, ki la pynpaw ruh ia ka jing lyngngoh bad kyntait ia ka jingkam trai ka Seng Khasi Hima Mawsynram ia ka Krem Mawjymbuin bad kdew ruh ba katei ka jingkam trai ka long ka ba ym don nongrim haei haei ruh.
“Ngi la wan ia kynduh ia u Deputy Commissioner bad na ka liang jong ngi ki dkhot ngi la kyrpad ia u ban peit ba yn nym don mano mano ba lah ban rejister ia katei ka jaka kaba don ha shnong Mawsynram kaba long kum ka jngohkai pyrthei ha katei ka shnong kaba la ioh ia ka nam kum ka shnong kaba ioh pdiang ia u slap ba jur tam ha ka pyrthei", la ong ki dkhot ka Executive Dorbar shnong Mawsynram.
“Ka Krem Mawjymbuin ka dei ha ka jingpeit jingsumar jong ka Dorbar Shnong naduh ki pateng kiba la dep", la ong u General Secretary ka Dorbar Shnong u Bah PW Shangpliang bad u la bynrap ba ka jingkam ka Seng Khasi Hima Mawsynram ba ka long trai ia ka jaka bad ka Krem Mawjymbuin ka long kaba ym don nongrim bad ka jingkam jong ka ba la dep rejister ia katei ka jaka bad ka krem Mawjymbuin ha ka kyrteng ka Seng Khasi Hima Mawsynram ka long kaba ym don jingshong nia haei haei ruh namar ym don ki kot ki sla kiba pynshisha ia kata.
U General Seretary u la kynnoh ba lada ka jia kumta ruh kaei kaei baroh la shu leh buit poh da u ta u President ka ta Seng Khasi Hima Mawsynram uba la paw kyrteng kum uta u Bah Tyllilang Myrthong , u ba ju bat kum u Secretary ka Dorbar Hima ha ki snem ba la dep.
U Bah Shangpliang u ba la iathuh ruh ba na ka jingthmu ha ka 15 tarik ka Dorbar Shnong kan ieng pyrshah beit ia ka jingthmu ka Seng Khasi Hima Mawsynram kaba ym don jingithuh na ka liang ka Dorbar hynrei la shu iohi ha ki khubor.
U Bah Rapsang u la ong ba na ka liang u Syiem u la kyntait ba ka don kum katei ka jingiakynduh bad ka Seng Khasi Hima Mawsynram hadien ka jingialeit ia kynduh ki dkhot ka Dorbar Shnong ia u Syiem.
“Ngin khot sakhi da u paidbah ha ka 15 tarik bad ngin ialeh pyrshah ia ka jingthmu ka Seng Khasi Hima Mawsynram kaba thmu kum ka jingleit plie ia ka Krem Mawjymbuin kumba ka kam nongkynti jong ka.
Na ka liang ka shnong kam tuklar ia ki ingtreikam ki Society hynrei kan ym ailad ia ki kynhun niam ban kam trai ia ka Krem Mawjymbuin kaba long ka jingsarong ia ka shnong kaba khring ia shibun ki nongwan jngohkai pyrthei", la ong shuh shuh u Bah Rapsang.
“Ngin ym ailad da lei lei ruh bad ka dorbar hi baroh kawei ka rai kumta namar ka long kaei kaei kaba lyngngoh ba kiwei ki tnad Seng Khasi na ki shnong bapher jong ka Hima Mawsynram ki kyntait ruh ban ithuh ia ka Seng Khasi Hima Mawsynram.
Kumno kan lah ban rejister ia ka jaka khlem ka No Objection Certificate na ka Dorabr Shnong?", la pynkut u Bah Rapsang.
Shillong, 14 Naitung:Ki paidbah ka Rambrai konstitwensi ki la rai ban leit kiew noh ha ka iinglieh iingsaw ka Megha laya High Court ban pan ia ka rai kaba shai halor ka jingpynslem ka sorkar ban pynlong ia ka elek shon MDC shiteng samoi la jan dap shi snem ba la sah thylli kane ka kam bad ruh ka jingshah iuhroit jong ki paidbah naduh ba kim don MDC shuh mynta la phra bnai eiei.
Wat la ka sorkar jylla ka la sted bha ban phah risain ia ki MDC kiba bat kam MLA hynrei ka suki pat ban pynlong ia ka elekshon kaba la jan dap pura shi snem naduh ba ki MDC ka KHADC bad JHADC ba la bat lang kum ki MLA, ki la risain ha u bnai Risaw mynshem snem.
Haba iakren bad u Bah Champion Paliar u nongialam ka paidbah Rambrai konstitwensi, u la iathuh hynne ka sngi ba ki paidbah ka Rambrai kila shong jingialang bunsien ha kine ki bnai naduh ba ki la shah pynduh MDC noh ha ka sorkar naduh mynshem snem ha kaba ki skhim pynroi na ka MDC, kim ju wan poi shuh sha ka konstitwensi.
“Ngi la ia rai ba ngin leit kiew noh sha ka Kashari High Court ban dawa ia ka hok jong ki paidbah naduh ki skhim MDC, ki jingbym lah ban pynlong elekshon MDC shiteng samoi bad khamtam ka jingshah iuhroit jong ki paidbah ka konstitwensi", la ong u Bah Paliar.
“Ha kane ka taiew hi,ngin sa ujor noh da ka Public Interest Litigation (PIL) ha ka High Court Meghalaya", la ong u Bah Paliar.
U la ong ba naduh ba la shah pynduh MDC, ka thain ka la iakynduh jingeh bha namar ba ki kam pynroi ba dei ban wan na u MDC kim ju poi shuh.
U la ong ban tip ia ka jingshisha, u Bah Paliar u la ong ba ka kynhun jong ki riew rangbah ka thain ki la ialum lang khrui ban iapyrkhat bad ki la rai ban pan jingtip na ka RTI na ka ophis ka District Council Affairs (DCA) halor balei ka sorkar ka pynslem ban pynlong elekshon, ka jingbym ioh skhim MDC shuh naduh ba risain u MDC.Hynrei kaba lyngngoh ka long ba ha ka RTI, ka sorkar kam lah satia ban jubab balei kam lah ban pynlong elekshon MDC shiteng samoi, bad kam lah ruh la ki konstitwensi ki bym don MDC ki ioh skhim MDC ne em.
“Baroh ki jubab ka sorkar ki long kiba thamula suda ha kaba kam lah satia ban jubab ia ki jingkylli", la ong u Bah Paliar.
Hadien ba la ioh ia ka jingtip na ka RTI, na ka liang jong ki paidbah ka Rambrai, ki la iashong jingialang ban iapyrkhat ban iaid shakhmat bad ki la shim ban leit tied jingkhang noh na ka Kashari High Court ban ioh ia ka jingbishar hok halor kane ka jingiakynduh jingeh jong ki paidbah ka konstitwensin.
Ka Rambrai ka la sah khlem don MDC naduh u bnai Risaw mynshem snem haba u MDC jongka u Bah KP Pangiang lem bad kiwei pat ki 6 ngut ki MDC ki la risain noh namar ka jingpas ka sorkar ia ka ain khang bat ark am.
U Bah Paliar u la iathuh ba ki paidbah ka Rambrai ki la iashong pyrkhat bha ia kane bun bnai shwa ban shim ia kane ka rai kaba khadduh.
“Ngi la dep ai por ia ka sorkar ba kan ai jingshai hapoh shi bnai bad ban pynlong elekshon MDC shiteng samoi hynrei sngewsih ka long ba kam lah ban ai jubab bad namarkata, ki paidbah kim banse ban shim da kane ka lynti hadien ba ki la mad ia ki jingsyllang na ka jingshah iuhroit", la ong u Bah Paliar.
Lah ban kdew ba kham mynshwa u Bah KP Pangiang ka Rambrai u la iehnoh ia kam MDC hadien ba ka sorkar ka la pdiang ia ka ain khang bat ark am ka Prevention of Disqualification (Members of the Legislative Assembly of Meghalaya) Act, 2015 ha u bnai Nailur mynshem snem.
Hynrei ha ka jingiakren dang shen, u Bah Pangiang u la ong ba um sngew babe ia ka jingrisain MDC namar ba um dei ba u leh hi hynrei ba la shah leh jubor ha ka sorkar jylla.
Ka jingkhih pyrshah ki MDC ba la risain ka la mih hadien ba u Lat ka jylla u la pynksan ia u CEM ka KHADC u Bah Pynshngain N Syiem, ba ka ka district council kam hap ha kti ka sorkar.
U Bah Pynshngain marwei um shym la risain satia na ka kam MDC bad u la iakhun haduh ba u Lat ka jylla u la pynksan ia u katkum ka jingai jingmut ka Election Commission of India.
Namar ka jingsheptieng ioh shah mait kyrteng 7 ngut ki MDC ba bat MLA ki la risain MDC kynthup u Bah HDR Lyngdoh ( Congress) uba long ruh u Myntri ka tnat District Council Affairs ( DCA), Bah Metbah Lyngdoh ( UDP), Bah H.B.Nongsiej ( UDP), Bah Ardent Miller Basaiawmoit ( HSPDP), Bah KP Pangniang ( HSPDP), Bah Sanbor Shullai ( NCP) baroh hynriew ngut ki dei jong ka KHADC bad u Bah Stephason Mukhim ( Independent) jong ka JHADC.Jowai, 14 Naitung:Ki pulit ka West Jaintia Hills ki la iohkem ia ar ngut ki snar tuh masi ia kiba la tip kyrteng kum u Rilang Synnah na Mukhap bad u Sngap Dkhar na Wapung.
Kitei ki ar ngut ki la shah kem ha ki pulit hadien ba uwei u briew uba la tip kyrteng kum u Bitnes Rymbai uba na ka shnong Ksehrynshang u la ujor sha ki pulit ba ha ka 12 tarik une u bnai ha ka por 1:00 baje dangstep phyrngap ki nongtuh ki la tuh 10 tylli ki masi na ka sem masi kaba don ha katei ka shnong.
Hadien ka jingtohkit ki pulit la lap ba kitei ki briew ki la donkti ba la kem noh ia ki bad la lap biang ia baroh kitei ki masi.
Kitei ki snar nongtuh ki don laingut bad uwei pat uba la tip kyrteng kum u Lang Sungoh na ka shnong Mowtyrchiah u dang jahrngai.
Shillong,14 Naitung: Katba nangiaid ki sngi ka ishu surok Uranium ha South West Khasi Hills ka la nangkhluit nangkhluit ha kaba ki la mih ar tylli ki kynhun ban pynksan ia la ka nongrim ba ki ieng.
Kawei ka kynhun ka dei kaba kwah ban tih ia ka surok 2 Lane bad kawei pat ka dei kaba pyrshah ia katei ka surok 2 Lane na Nongstoiñ-Wahkaji-Mawthabah.
Mynta ka sngi kitei ki ar kynhun na South West ki la kiew Shillong ha kaba ka kynhun kaba kwah surok kaba la tip kum ka joint Action Committee on Two Lane Road Nongstoiñ-Mawthabah ka la leit ia kynduh ia u CEM ka KHADC ban pynbor ba ka dei ban ai NOC na ka bynta ban shna ia katei ka surok.
Katei ka kynhun hapoh ka jingialam u Ricky Sohlang kum u Chairman haba ia kren bad ki nongthohkhubor mynta ka sngi u la ong ba ki la leit ban ia kynduh ia u CEM, bah Pynshngaiñ N Syiem kumjuh ruh ia u chairman ka komiti kyrpang ka KHADC ban bishar bniah ia katei ka kam u bah Hadrian Lyngdoh.
U bah Ricky uba dei ruh u President jong ka Hynniewtrep Achik National Council (HANC) u la ong ba ha katei ka jingiakynduh ki nongialam ka kynhun kaba u ialam ki la kren shai ha ka KHADC ba ka nongrim ka KHADc ka la shai kdar ba kan ym ailad ban tih Uranium, kumta kila kyrpad na u ba u dei ban ai NOC noh pat ia ka surok na bynta ka ri ka par katei ka thaiñ.
Ha katei ka jingiakynduh u la ong ba u CEM u la pyntip sha ki ba lashai ne la shisngiun her noh sha Delhi bad u bah Hadrian ban pan jingshai na ka Minitry of Road Transport halor ka jingthmu ban shna ia katei ka surok.
Katkum ka jingiathuh ki nongialam katei ka JAC ba kynthup ia u Vice President u bah Stelin Thongni,u Asstn.
Scy u C.Khardewsaw bad u bah W.Lyngdoh Sangriang u Lyngdoh ka kur Lyngdoh Sangriang ki la ong ba ka tnad MoRTH kan shong jingialang lashai ka sngi ka 15 tarik u naitung ban ia shong pyrkhat ban rah noh ia katei ka projek Wahkaji sha kiwei pat ki jaka namar ka jingpynslem palat ban ioh NOC ha Wahkaji.
Ia katei ka jingthmu ka tnad surok ban rahnoh shawei ki la ong ba ki la ioh jingtip hadien ka jingiakynduh jong ki ia u Secretary katei ka tnad u Sanjay Mitra bad ia u Chief Engineer ka National Highway North East Zone u B.K Rajawat.
Ki la pyntip ba ha kaba ia dei bad katei ka surok ka sorkar ka la pyndep ia la ka jong ka kamram jong ka lyngba ka tnad PWD hynrei kaba sah mynta ka long beit sa tang ka NOC na ka District Council.
Shuh shuh ki la pyntip ba kin ap haduh ban da ioh jingtip na u CEM hadien ba u la wanphai Delhi namarba u la kular ha ki ba un sa phone tang shu ioh jingtip na Delhi,hynrei lada jia ba kim ioh jubab kin pynbeit da ka tarik ban ia kynduh biang ia u bad katei ka lah ban long khyndiat lane shibun ngut.
Ka jingkren ki nongialam ka JAC, ba pyrshah surok 2 LaneTang mar ia dep kren ki nongialam katei ka JAC ba kwah surok 2 Lane, la wan sa ka kynhun kaba pyrshah kaba la tip kum ka Joint Action Committee of Social Organisation ( JACSO) kaba la ialam da u bah Wallambok Syiemiong Chairman bad u bah Robertjune Kharjahrin, Secretary.
Ha ka jingiakren bad ki nongthohkhubor u bah Wallambok Syiemiong u la ong ba mynta ka sngi katei ka JAC ka la pynher lai tylli ki shithi, kawei sha u myntri rangbah ka jylla u Dr.Mukul Sangma,kawei sha ka ministry of Road Transport and Higway, ( lyngba ka tnad PWD ka sorkar jylla) ban dawa ba ka dei ban pyndam noh ia ka jingthmu ban shna ia ka surok 2 Lane bad kawei pat sha u Shri P.N Sarkar General Manager (Open Pit) (Lyngba u Chairman bad Managing Director UCIL), Meghalaya ban pynpaw ba ki pyrshah ia ka jingkhot Tender katei ka seng ban trei ia ki kam bapher bapher jong ka UCIL ha South West Khasi Hills.
U bah Syiemiong u la ong ruh ba katei ka JAC ka pyrshah ia ka jingthmu ban shan da ka surok 2 Lane namarba ka dei ka surok kaba thmu beit thik ban tih Uranium katba u la tyrwa pat ban shna ia ak surok Single Lane na Nongstoiñ-Ranikor-Phlangdiloin.
U bah Robert Kharjahrin haba batai ia ka nongrim ba katei ka JAC ka ieng u la ong ba katei ka kynhun kam kwah shuh ban dang jia biang ha kane ka jylla kumba la jia ha ki snem 2948 ha kaba la shu phah soi jubor ia ka IOA bad u la ong ba ka dei hok ia ka sorkar ban pan jingbti na ka KHADC haba ka thmu ban shim jaka hangno hangno ha ka jaka ba hap hapoh ka jingpeit ia ka KHADC bad ym dei ba kan shu klun jubor.
Utei u Secretary ka JAC u la ong ruh ba u kwah ba ka MoRTH kan pynshai paidbah lyngba ki jingpynbna paidbah kaei ka jingthmu ba ki wanrah da ka surok 2 Lane ha Mawthabah.
U la pynkynmaw ba ha ka 16 tarik kan don ka jingialang paidbah ha Mawkyrwat ha ka por 11 baje mynstep ban pynshai paidbah ha kaba ia dei bad katei ka surok bad kumjuh ruh ka jingkhot Tender ka UCIL ban tei ia ki kam pynroi ha katei ka thaiñ.
Shillong, 14 Naitung:Ka Indian Meteorological Department (IMD) ka la pynmih ia ka jing phikir ia ki paidbah ka jylla ba u lapbah ha man ki katto katne ki jaka ha ka jylla ha ka 15 tarik haduh 18 tarik Naitung, 2016.
Ha kine ki 24 kynta, ka jylla ka la ioh ia u slap ba malu mala.
U slap u lah ban duna ha ka 21 tarik bad 22 tarik.
Ia mynta, ka Assam bad Meghalaya 37% u slap u la duna katba ianujor bad ka Arunachal Pradesh ka 14%.
Ki jylla kum ka Nagaland, Manipur, Mizoram bad Tripura ki duna slap 34%.
Shillong, 14 Naitung:Ka Hynniewtrep Social Welfare Organisation ha ka jingialang jong ka CEC kaba la long mynta ka sngi ha shillong ka la rai ban iai ap sa mynta ka taiew ia u DC ka East Khasi Hills ban khang noh ia ki range/beat office ka KHADC lyngba ka tnad Forest kiba la pyniengbeain ha ki rud surok National highway ban lum pisa beain na ki trok kit dieng.
Ha ka jingpynlait kyrwoh ka seng ka la ong ba ka la dep ban ujor sha u DC ka East Khasi Hills ia ka ba u DC u la kular ban phah ia ki Magistrate ban leh ia ka badonkam hynrei haduh mynta dang iohi ba kitei ki Beat/Range office ba la pynieng da ka KHADC ha Mawiong bad ha Puriang ki dang bteng ban lum pisa beain na ki trok kit dieng khlem da ai ia ka rusit sha ki trok kaba long pyrshah ia ka ain namar wat ka Kashari ka la khang pyrshah ban pynieng kino kino ki khyrdop ban lum pisa khamtam ha ki National Highway ha kaba iadei bad katei ka bynta.
Halor kane, ka seng ka kyrmen ba u DC ka East Khasi Hills un khang noh mardor ia kitei ki range/Beat office namar wat na ka liang jong ki paidbah ruh ki la ujor sha ka seng namar ka jingpynieng ia ki trok da kitei ki nongap khyrdop ka la ktah ia ki paidbah namar ka ju wanrah ia ka sahkut ha kitei ki jaka bad la da ka jingdawa jong ka seng kam seisoh na ka liang jong ka seng kan sa leit ban kynduh ia u Chief Secretary ka sorkar jylla bad kumjuh ia u Chief Minister ka sorkar jylla ban tuklar lem ha kaba iadei bad katei ka mat ba ka seng ka ieng namar kam myntoi ban pynieng ia ki office tang na ka bynta ban lum pisa beain bad kam myntoi ban rakhie ia ka World Environment day tang shi sngi katba man la ka sngi pat ia bam pisa.
Ha kawei ka liang, ka seng ka ai jingiaroh ruh ia u bah E Mawkdoh Range officer ka Nongpoh (T) jong ka tnad forest u ba la shimkhia ban bat ia ki trok kit dieng beain bad ban peitngor shuh shuh namar dang bun ki kali kiba kit dieng beain kiba wan na Jaintia Hills bad na West Khasi Hills ha kaba naka liang jong ka seng ruh kan iai buddien bad kan leh ia ka badonkam bad ha kajuh ka por na ka liang jong ka seng ka la rai ruh ban ai jingkyrshan i a ka FKJGP bad ka KSU halor ka jingpyrshah iaka jingthmu tih Uranium da ka UCIL ha Mawthabah kaba don ha South West Khasi Hills bad ka seng ka kyrpad ruh ia ki paidbah sha kito ki thain kim dei ban kmen tohhoh ia ka Surok 2lane ioh ka kyrtoh kylla nadien.
Ka la ong ba ka KHADC kam dei ban ai NOC sha ka UCIL naka bynta ban khlong ia u Uranium ha katei ka thain, la ong u Bah Wanphailang Warjri u General Secretary H SWO.Shillong, 14 Naitung:Ka ishu surok Uranium ha Mawthabah kam dei tang ka jing iatyngkhuh hapdeng ki ar kynhun hapoh ka thaiñ South West Khasi hills hynrei ka la ia tyngkhuh ruh ba u MP ka Shillong Parliamentary konsti twensi u bah Vincent Pala ha kaba ki nongialam jong ka Joint Action Committee of Social Organisation (JACSO) ki la ther tyngeh mynta ka sngi ia utei u MP.Haba ia kren bad ki nongthohkhubor u Secretary ka JACSO u bah Robertjune Kharjahrin u la ong ba katei ka JAC ka pynrem jur ia ki jingkren u MP ka Shillong ha kine ki khyndiat sngi ba la dep.
“U la leit ia kynduh tang ia ki briew kiba ia shah ban shna surok 2 Lane bad u la pynlong jingialang sop sop, kat u MP uba don ka jingkitkhlieh balei um khot lang ia kiwei ki kynhun ruh kiba pyrshah, ki jingkren jong u ruh ki dei tang ki jingkren khyllung khynnah suda u duna haduh katno eh ba um tip ba katei ka surok ka dei ban tih Uranium?" ong u bah Robert.
Shuh shuh u la kdew ruh ia kijingkren u bah Vincent kiba u la kren ha ki lad khubor ha ki sngi kiba la dep bad halor ki jingkren u MPu la ong “Lada u dang bteng ban kren ia kum kitei ki jingkren khyllung khynnah, ka pyni ba um pat ia hap kyrdan ban long MP" ong bah Robert da kaba bynrap ba ki nongmihkhmat kim dei ban pyntieng kohtympan ia u paidbah ban ong ba yn rah noh shawei katei ka projek shna surok.
Katba u Vice President jong ka Joint Action Committee on Two Lane Road Nongstoiñ-Mawthabah u bah Stelin Thongni u la kynthah jur ia ki runar kiba pynthud ia ka jingialang jong katei ka kynhun kaba la long ha ka 9 tarik mynta u bnai ha Nongstoiñ.
“Haba ngi pynlong jingialang ngi khlem kren pynsngewsih iano iano ruh, hynrei kaei kaba la jia ha ka 9 tarik kaba la mih ka jingsiat jri ka dei ka jingpynjah burom ia ka West Khasi Hills" u la ong.
Utei u sordar jong ka Pyndeng Umjaraiñ kaba hap ha thaiñ War San Lyngdoh u la ong ruh ba ki briew kiba leh ia katei ka kam siat jri ki dei ki runar kiba leh riewkhlaw, “Ka dei ka jingleh riew khlaw, sngewsih ba don ki Sengbhalang kiba shim kabu ban pynwit ia ka roi ka par ha ka thaiñ,don lei lei kiba kynnoh ba ki Rangbah Shnong ,ki sordar dei ki Ejen jong ka UCIL, hynrei ngi kren shai ba ngim don jingtip eiei ia katei ka jingkynnoh kaba lamler,hynrei ka jingthmu jong ngi ka long beit ban wanrah ia ka roi ka par hapoh ka thaiñ.
U bah W.Lyngdoh Sangriang, Lyngdoh jong ka kur Sangriang uba dei ruh u trai khyndew u la ong ba halor ka jingkynnoh ba ong ba ka Mawthabah ka de ka jaka ba iaid tang 4 ne 5 tylli ki kali ha ka shingi u la ong “Haba tang ma ngi ba buh kali ruh, ngim nud iaid lyngba ka surok kaba mynta kaba la sniew jubor, ngi hap ban shu wai da ki Pick Up,hato ka kali aiu kata ka ban leit iaid, dei na kata ka daw ngi dawa surok 2 Lane bad lada wan ka surok 2 Lane ka shnong kan kylla sor kum kiwei pat ki jaka ba wan 2 Lane" u la ong.
Nongstoin, 14 Naitung:U MLA ka Nong stoin Constituency, U bah D Jyndiang, haba iakren bad ki nongthoh khubor mynta ka sngi u la pynpaw ba na ka liang jong u kum u nongmih khmat jong ka thain u pyrshah jur ia katei ka jingthmu ban tih Uranium bad ha kajuh, ka por u dawa ruh ba ka UCIL ka dei ban pyndam noh ia ka tender ba ka la pynmih ha kine ki khyndiat sngi ba la leit.
“Ia u Uranium napoh Domiasiat ne na ka Jylla hi baroh kawei dalei lei ruh yn nym lah shuh ban tih namar ba la khang pyrshah  da ki 190 tylli ki Ri ha ka jingialang bala pynlong ha ka Ri Austria ha u snem 1996" ong u bah Dios da kaba u la bynrap ruh ba ha katei ka jingialang ban mih khmat na ka Jylla la leit ban iashim bynta ruh da u Maieid Hoping Stone Lyngdoh (u ba la bam kwai ha dwar u Blei) ryngkat bad u Pastor P.B.M.Basaiawmoit.
Na ka liang jong u tei u MLA u la kam ruh ba ka sorkar pdeng tang na ka bynta ban ioh tih ia u Uranium u ba don ha Domiasiat kala leh ia ka buit poh da kaba ka la pynkylla ruh ia katei ka kyrteng sha ka Mawthabah, namar ha ka jingshisha ka Domiasiat ka dang dei hi ka juh ka thain bad ka Mawthabah.
Haba pyrshang ban kylli na ka bynta ka surok ar kali kaba iaid na Nongstoin – Mawthabah, u bah Dios u la ong ba ka surok ka dei kaba donkam palat, hynrei ba kata ka surok kam don kino kino ki jingthmu buit poh na ka bynta ban ioh khlong ia u ta u Uranium bad u la ong ruh ba na ka liang jong u bad ka seng HSPDP ka pyrshah jur ia katei ka jingthmu bad u la dawa jur ruh ba ka sorkar pdeng bad ka sorkar Jylla ba ka dei ban pynlong beit ia katei ka surok, tang na ka bynta ka jingmyntoi ia ki paidbah ka thain.
Shuh shuh na ka liang jong utei u MLA u la pynpaw ban ai ka jingkyrshan kaba pura ia ki sengbhalang kiba ieng ha ka nongrim ban pyrshah tih Uranium kumba ka party HSPDP, ka la ieng da ki phew snem mynta ban pyrshah ia katei ka jingthmu ban pyrshah tih uranium.
Lada ka sorkar Jylla ha ka jingialam jong u Dr.Mukul M Sangma kum u Myntri Rangbah lada ka nud ban leh da ka bor ban tih ia u Uranium u tei u MLA u la ong ruh ba kadei ban leit tih shwa ia u Uranium u ba don ha ka thain Garo Hills.
U bah Dios u la ong ruh ba ha kaba iadei bad katei ka bynta na ka liang jong ka party HSPDP shen kan sa pynlong ruh ia ka jingialang ha Nongstoin ban iatei sani bha halor katei ka bynta lada ka sorkar kam sngap.
Jowai, 14 Naitung: Haduh 149 ngut ki nong Bangladesh ki la wan poi mynta ka sngi ha Shillong ban iashim bynta ha ka Nadi (Rivers) Festival ka ban sdang naduh la shai ka sngi Thohdieng.
Kitei ki 149 ngut ki kynthup ia ki nongialam ki seng treimon sngewbha, ki nongthoh khubor bad ruh ar ngut ki myntri ka sorkar Bangladesh.
Ia kitei ki heh sorkar ka Bangladesh la pdiang burom da ka bor District ka WJH bad ruh da ki shipai BSF.Kitei ki ar ngut ki myntri ka sorkar Bangladesh ki kynthup ia u Myntri khynnah ba dei peit ia ka Civil Aviation bad Tourism, u Rashed Khan Menon, u Myntri khynnah ba dei peit ia ka tnad Foreign Affairs, u Syed Shariar Alam namar u High Commissioner Bangladesh bad kiwei kiwei.
Shwa kitei ki heh sorkar Bangladesh, la pdiang burom ruh ia u High Commissioner ka India ba don hapoh Bangladesh, u Harsh Vardhan Shringla bad ia ka Joint Secretary ka Bang Myanmar Desk, ka Shripriya Ranganathan.
Haba pdiang burom ia kitei ki heh na Bangladesh bad ia baroh kiba la wan poi sha Shillong lyngba ka Tamabil Dawki, la donlang u Deputy Commissioner ka WJH, u Arum Kumar Kembhavi, ka SDO Amlarem, BDO Amlarem, ki heh ki BSF na Shillong bad Khliehriat nalor ka kynhun ka put ka tem jong ki BSF kiba la tip kum ki Jazz Bandh ruh ki la wan ban pdiang burom ia kitei ki heh sorkar na Bangladesh.
Haba iakren bad u myntri khynnah ka sorkar Bangladesh, u Rashed Khan Menon u la ong ba ka Nadi Festival kan pyniajan shuh shuh ia ka jingiadei hapdeng ka thain Shatei Lam Mihngi ka India khamtam ka Meghalaya bad ki nong Bangladesh.
U la ong ba u don ka jingangnud ban kyntiew ia ka kam jngohkai ha Bangladesh bad u la kyntu ia ki briew na Meghalaya ban wan sha Bangladesh namar ki don bun ki jaka jngohkai kiba itynnad.
U la ong ruh ba lyngba kane ka Rivers Festival, u khmih lynti ba ki briew jong kine ki ar tylli ki ri ba marjan kin ia khaii khaba khnang ban kiew ka ioh ka kot khamtam ia kito kiba shong basah ha ki thain khappud.
Ha ka por janmeit, ia kitei ki heh sorkar Bangladesh la ialam sha ka School ha Dawki bakur ba kaba ki la ioh ban sakhi ia ki katto katne ki shad Tynrai kum ka shad Rongkhushi, shad Rongkhli bad kiwei kiwei kiba la ia shim bynta da ki samla na ka shnong Sohkha bad Nongtalang.
Kane ka Festival kan neh ar sngi bad kadei kaba la pynkreh da ka Asian Confluence, India, East Asia Centre, Shillong daka jingiatreilang bad ka sorkar Meghalaya ha ryngkat ka Maulana Abul Institute of Asian Studies.
Shillong,15 Naitung:Lashai ka sngi ka 16 tarik u naitung ka dei ka sngi ba ka joint Action Committee of Social Organisation (JACSO) ka la khot da ka jingialang paidbah ha Mawkyrwat ha ka por 11 baje mynstep ban pynshai paidbah halor ka surok 2 Lane na Nongstoiñ sha Mawtha bah.
Lah ban pynkynmaw ba kham mynshuwa u Secretary jong ka JACSO u bah Robertjune Kharjahrin u la ong ba katei ka jingialang kan pynshai ia ka jingwan ka surok bad kumjuh ruh ia ka Tender ba ka UCIL ka la pynbna paidbah.
Nongstoin, 15 Naitung:Ka Nongstoin Area Development Committee (NADC) ka la leit ban jurip ia ka jingpyntrei ia ka Nongstoin Urban water Supply Scheme (package I), ha ka shnong Nongjyllieh ba ka jngai kumba 7 Km na Nongstoin, ia kaba la pyntrei ruh da ka company M/s Tantia Construction Ltd, kaba na kolkata.
Ha katei ka jingleit jurip ki dkhot jong katei ka seng kila lap ba katei ka jingtrei kala iaid shaid shaid mynta, hynrei kala ioh jingtip na u Civil Engineer u ba dei peit ia katei ka jingtrei ba haduh mynta katei ka kompani kam shym pat la ioh satia ia ka jingmynjur na u Chief engineer ka tnad PHE na ka bynta ka Treatment Plan (TP).
Kumta ha kaba iadei bad katei ka bynta , na ka liang jong ka NADC kala kyntu jur ia ka tnad PHE ba kan pynsted bad leh kloi katba lah ban pyndep ia ka jingdon kam khnang ba katei ka company kan lah ban pyniaid  shaphrang ia ka jingpyntrei.
Shuh shuh hadien ba la wan phai na katei ka jaka jurip ia katei ka projek ka NADC, kala ioh ruh ban pynlong jingialang ban ia kren ia ki wei ki wei ki projek ha ka thain kiba dang sahteng haduh mynta mynne.
Kumta na ka liang jong ka NADC ka dawa ruh ba ka sorkar ka dei ban shimkhia ban shna noh ia ka surok Nongstoin  Sohpian kaba jngai kumba 7 KM, ban siang rong ia ka surok Wahriat  Nongpyndeng kaba dang sah bad ruh ban pynsted noh ia ka jingpyntrei ia ka jingkieng na  Irrigation sha Tiehsaw, kaba pyniasoh bad ka surok Nongstoin  Rambrai  kaba long ruh kaba kongsan tam bad kaba lah ban pylliat ia ka jingdheng kali ha sor Nongstoin.
Shuh shuh ban pynrung skhim noh ia ka surok Urkali  Mawlangniang bad ban pyndep noh ia ka jingtei ia ka District Jail kaba la tei ha ka phutwah Kynthei kaba la shu shah ieh lyngkrang haduh mynta.
Shillong, 15 Naitung:U myntri rangbah ka jylla u Dr.Mukul Sangma u la plie paidbah mynta ka sngi ia ka Dr APJ Abdul Kalam Islamic Library and Information Centre kaba don ha Laban.
Ha katei ka jingialang u Dr.Mukul u la ai jingiaroh ia ka Shillong Muslim Union kaba la wanrah ia katei ka shlem lum jingtip ia ki jingtip bapher bapher ha ka dur jong ka jingthoh, u la ong ba katei ka jaka kan dei ka jingkyrkhu ia ki nonglum jingtip bad ka dei ruh ka dak jong ka jingburom ia u President barim ka ri u Dr.APJ Abdul Kalam.
U Dr.Mukul u la ong ba bun ki jingtip kiba ki nongwad jingtip kim shym la ioh lum namar ka jingbym don ka jingpyntip kaba la thoh ha ka dur jong ka jingthoh.
U la ong ba katei ka shlem ai jingtip na Laban kan ai buit ia ki nongthoh bad ki nongpule ba kin ioh bsuhlang ia ka jingmut jingpyrkhat ba ki ioh lum lyngba ki jingthoh kiba pher bapher.
Ha katei ka sngi la donlang u Praveen Davar, u dkhot ka National Commission for Minorities, ka sorkar India uba long ruh kum u symbud kongsan bad u la noh synniang katto katne tylli ki kot sha katei ka Library.
Kiwei pat kiba la donlang ha katei ka sngi ki kynthup ia u Naseem Ahmad, Chairman, National Commission for Minorities, Sayeedullah Nongrum, Chairman, Organizing Committee ka Nelson Year Celebration- Shillong Muslim Union, Noor Nongrum, Secretary, Organizing Committee, Amy Yousuf, Vice Chairperson bad u Julfiqar Ali Ahmad, Convenor, Literary Committee.
Shillong, 15 Naitung:Ka Rilang People Development Council (RPDC), hapoh ka jing ialam jongu bah Commander Shangpliang President bad u bah Edelbert iawphniaw General Secretary mynta ka sngi ki la leit ban ujor ha ka Deputy Commissioner jong ka South West Khasi Hills District, Mawkyrwat halor ka jingdie tam dor ia u khaw ba la mang kyrpang lyngba ka ka ain Natinal food Security Act, 2013 kaba long ruh ka jingpynkhein ia kane ka ain.
Katkum ka jingujor jong kitei ki 2 ngut ki nongialam la ong ba ka sengka la ioh ia ka jingujor na ki paidbah halor ka jingdie tam ia u khaw uba la dei ban die ha ka dor T.3 tyngka shi kilo bad kane ka jingdie tam ia u khaw ka dei ka jingpyn pynkhein ia ka National Food Security Act 2013.
Halor kane ka bynta ka Deputy Commissioner ka la iathuh ba ka la bthah ia ki wholesaler bad kumjuh ruh ki dealer lyngba ki fair price shop ba kim bit ban die iatam ia ka dor 3 tyngka ba la mang katkum katei ka ain bad lada ki pynkhein kin ngat ha ki kyndon jong ka ain ka la iathuh.
Na ka liang jong ka seng ka pdiang sngewbha ia kane ka jingtuklar jong ka DC halor kane ka jingdawa jong ka seng.
“Lada ki wholesaler ki iaiynduh jingeh ban die ha ka dor 3 tyngka shi kilo ki dei ban iapynbeit bad ka sorkar bad kim dei ban khniot bein na kiba duk hynrei ki dei ban die beit ha ka dor kaba la buh"ong u bah Commander Shangpliang bad u bah Edelbert Iawphniaw.
Shuh shuh ki la kyntu ia ki paidbah ba nangne shakhmat ki paidbah kim dei ban siew tam ia u khaw lyngba katei ka ain bad lada don kiba dei tam ki dei ban pyntip sha ki nongialam ka seng ban ujor sha ki bor jong ka ain.
Shuh shuh ka seng ka la dawa na ka Dc ba kan peit bniah halor ka jingbym don kyrteng jong kiba bun ki longing baduk bad ki bym ioh jingiarap lyngba katei ka ain ban ioh ia u khaw ha ka dor T.3 shi kilo.
Nongpoh, 15 Naitung:Namar ka jingbym hun ha ka jingiakren kaba la khot da u Deputy Commissioner ka Ri Bhoi bad u Commissioner Secretary ka Tnad Transport dang shen ha ophis u DC ha Nongpoh, mynta ka sngi ka Nongpoh Town Committee (NTC) ka la pynlong da ka jingiashong pyrkhat bad ki nongialam ka Dorbar ki Rangbah Shnong Ri Bhoi District (DRSRBD) bad ki Seng Bhalang ban iatai sani halor ka phang ban pyrshah ia ka jingthmu ka sorkar ban buh Weighbridge ha Nongpoh.
Ha kane ka jing iashong pyrkhat ban iathir halor katei ka Weighbridge, la wan ban ruh da u Bah Rocky Kylla Chairman ka DRSRBD, ha ryngkat ka jingdonlang ki nongkitkam ka NTC ba kynthup ia u Bah CB.Syiem, Chairman ka NTC, u Bah Rayonald Khar kamni, Programme and Development Secretary ka NTC, u Bah S.Khar kongor Rangbah Shnong ka Umlyngkdait bad ha kane ka sngi la wan ban mihkhmat ruh da ki nongialam seng ba kyn thup ia u Bah Eddie G.Kharbani, President ka FKJGP, North Khasi Hills District, u Bah Lambok Rymbai, General Secretary ka KSU NKHD, u Bah Marcus Marten na HNYF Northern Region bad u Bah Plielad Tiewsoh, na ka Ri Bhoi Tourism & Environmental Forum.
Ha kane ka sngi, kitei ki nongialam naduh ki nongkitkam ka NTC, ki nongialam ka DRSRBD bad ki nongialam Seng bhalang, hadien ba ki la iashong pyrkhat bad iathir sani bha khatduh eh ki la shim da kawei ka rai bad kata ka long ba kin khot noh da ka jingialang paidbah ha ka 20 tarik mynta u bnai ha ka shnong Umlyngkdait naduh ka por 11 baje mynstep, khnang ba kin ioh ban shim ia ka rai kaba khatduh hakhmat ki paidbah, kum ka jingpyrshah halor ka jingthmu ka sorkar ban buh Weighbridge ha phyllaw ka ophis u DTO, Nongpoh.
Ki la shim ruh ia ka rai ban pynshai sha ki paidbah halor ki nongrim ba kum NTC, ki Rangbah Shnong bad ki sengbhalang ki la pyrshah halor ban buh Weighbridge ha katei ka jaka, hynrei ki la ong ruh ba ka rai kaba khatduh hi kan shong ha ka rai jong ki paidbah.
Shillong,14 Naitung:Shi sngi shuwa ban kut ka por ba ka Joint Action Committee On Two Lane Road Nong stoiñ-Mawthabah ka la buh ia ka KHADC, ka rai ba katei ka JAC ka la shim ha ka jingialang bah na Nongstoiñ ka la kylla khongpong noh.
Lah ban pynkyn maw ba ka jingialang bah kaba la long ha ka 9 tarik mynta u bnai ha Nong stoiñ ka la shim ia ka rai ban ai por san sngi ia ka KHADC ba ka dei ban mynjur noh bad ban ai NOC na bynta ka surok 2 Lane na Nongstoiñ sha Mawthabah bad katei ka jingialang kaba la mih huri hura ka la rai ruh ba lada jia ba ka KHADC kam sngap kan leit tur paidbah bad kan shong shah thngan ha phyllaw ka KHADC hadien ka 15 tarik mynta u bnai.
Hynrei shuwa ba ka por ba ki la buh kan kut noh artad, katei ka JAC ka la leit ia kynduh ia u Chief Executive Member ka KHADC u bah Pynshngaiñ N Syiem bad hadien ba ki wan ia kynduh ka jingiakren ban shong shah thngan kam shym la mih shuh.
Ban pynthikna hato katei ka jingleit kynduh CEM ki nongialam ka JAC ka dei kaba la khot da u CEM ne ka dei ba kishu leit hi dalade, u Rupang u la ioh ban ia kren bad u bah O.
