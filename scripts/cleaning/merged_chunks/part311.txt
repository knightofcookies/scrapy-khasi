U Bah Basaiawmoit u la ong “Ka jingshim khia jong u paidbah mynta ka kynti  ban wan shakhmat ban  thep ïa la ka vote jong ki, ka paw shai ba ki paidbah ki kwah ïa ka jingkylla, ka ba don ka jingkyrmen".
“Ki paidbah kumba ka long hi, ki angnud ïa ka jingkylla bad ka jingkiew ki vote ha man ki jaka thep vote ki ba nga leit mynta ka sngi ha ki konstitwensi Nongkrem, ka paw shai ba  ki paidbah ki angnud ïa ka jingkylla ka ba mut ïa ka VPP", u la bynrap.
Halor ka jingkynnoh ba don ka jingsam pisa ka ba shyrkhei ha kane ka konstitwensi, u Bah Ardent M Basaiawmoit, u la ong  kane ka konstitwensi, kam dei ka konstitwensi ka ba ki paidbah kin biej ïa ka  pisa  hynrei ki dei ki paidbah  ki ba shemphang.
“Wat la ka jingtrei kam ka pisa ka long ka ba shyrkhei hynrei kam don ka no kano ka jingkyrmen ba ka bor pisa kan lah ban jop ha kane ka election na kane ka konstitwensi", u la bynrap.
U myntri rangbah bad ruh uba dei u kyrtong ka NPP na South Tura, u Conrad K Sangma u la pynpaw ïa ka jingsngewskhem ba ka NPP kan wan biang ha ka bor bad pynpaw ruh ka jingsngewnguh ïa ki paidbah kiba la ïa mih paidbah ban thep ïa ki vote jong ki.
Haba kren bad ki nongthoh khubor hadien ba u lah dep thep ïa ka vote ha Walbakgre polling station hapoh Tura, u Conrad u la ong ba ki la ïoh jingtip ïa ka jingïamih bun ki paidbah na kylleng ki jaka ban thep ïa ki vote jong ki.
“Ki paidbah ki la ïa mih bun ban thep ïa ki vote jong ki bad kane ka dei kaba bha na ka bynta ka synshar paidbah", la ong u Conrad bad pynpaw ruh ïa ka jingsngew skhem ban wan biang ha ka bor.
Ka sorkar Meghalaya Democratic Alliance (MDA) ka la neh san snem kynthih naduh ba la thaw ïa ka ha u 2018 hapoh ka jingïa-lam u Myntri Rangbah u Conrad K Sangma, na ka parti NPP.Ha kane ka sorkar, ki don lang ka UDP, PDF, HSPDP, BJP, NCP, KHNAM bad ki MLA shimet.
Ka Congress ka shong ha ka liang-pyrshah hynrei hadien ka la twa noh hadien ba ki 12 ngut ki MLA kila mih ban leit ïasoh sha ka TMC bad mynta baroh ki 5 ngut ki MLA ka Congress kiba la shah sospon kila khreh mih lut na ka parti hadien ba kila shah pyn-shitom ha ka parti namar ba ki leit ïasoh lang ha ka sorkar MDA.Ka Congress ka dei kaba sinew bok ha kane ka snem kaba mynta namar ba ka hap ban duh lut khait ïa ki MLA na ka 21 ngut sha ka jiro katba ka TMC ka dei kaba bha bok tam namar ba na ka jiro ka ïoh 12 ngut ki MLA ha kane ka jylla.
Ka sorkar MDA ka dei kaba lai ha ka jylla Meghalaya kaba neh baroh san snem, kaba nyng-kong ka dei ka sorkar Congress kaba ïalam u Salseng C Marak ha u snem 1993-1998, kaba ar ka sorkar ka dei ka sorkar u MUA kaba ïalam u Dr.Mukul Sangma bad kaba lai ka MDA.Baroh kine ki sorkar kiba neh beit triang haduh san snem, ki dei ba ialam Myntri Rangbah na ka jaitbynriew Garo, katba kiwei ki sorkar ba ialam ki Khasi, kim ju neh baroh san snem bad ka khyllem noh tang shipor.
Ka jaitbynriew Garo ka pynmih Myntri Rangbah san ngut kyn-thup u (L) Capt.
Williamsong A Sangma, (L) u Purno A Sangma, u Salseng C Marak, Dr.Mukul Sangma bad u Conrad K Sang-ma, katba ka jaibynriew Khasi ka pynmih Myntri Rangbah hynriew ngut hi, kynthup u (L) DD Pugh Diengdoh, (L) BB Lyngdoh, DD Lapang, (L) EK Mawlong, (L) Dr.Donkupar Roy bad u (L) Dr.FA Khonglam.
Napdeng kine ki Myntri Rangbah Khasi, ym ju don uwei ruh uba lah ban neh ka sorkar haduh san snem hynrei ki khyllem noh shipor.
U Salseng u la pynneh ïaka sorkar san snem kum u Myntri Rangbah ha ka por ka Congress, bad kumjuh u Dr.Mukul Sangma katba u Conrad u la pynneh san snem jong ka NPP, bad baroh ki dei ki sorkar ba ïalam ki seng national parties katba ki sorkar ki seng riewlum kim lah ban neh haduh san snem.
Ka la don ka jingkynnoh na ki paidbah ba ka jinghiar ka jingjop MLA ki seng riewlum ka dei namar ba ki iamih bun palat kumba mih ki tit lyiur haduh ba u paidbah u king baiong ban jied ïano bad kane ka la pyn-pharia ia ka vote jongki.
Kane ka dei kawei ka daw kaba lah ban long kumta hynrei ha ka synshar paidbah, ym lah ban khang ïano ïano lada kwah ban seng parti thymmai wat u riew shimet ruh bun kiba jop elek-shon, khamtam ha kane ka jylla ha kaba ki briew kim ju peit parti than hynrei ki peit ïa ka jingleh bha jong u briew.
Ki Phadar, ki Sister lem bad kiba haïing, ha ka 27 tarik Rymphang ki la leit ban shimti noh ïa ka Metïap jong ki 6 ngut, kiba la khlad noh ha ka jingjia aksiden kaba la jia ha ka 26 tarik Rymphang ha surok bah NH-6 Ri Bhoi bad kaba hap hapoh ka shnong Umbang Sumer.
Kitei ki 6 ngut kiba la khlad noh, ki kynthup ïa u Rev.Fr.Mathew Das, uba dei u Parish Priest jong ka Barama Parish, nangta ka Sr.
Milagrine Dantes, Sr.
Pramila Tirkey bad ka Sr.
Rossie Nongrum, kiba dei ki Sisters jong ka Fatima Convent, nangta u Mairan Ranger, uba dei u nonghikai ka St.John’s HS School, Barama bad u Sanjay Swargiary uba dei u nongñiah jong ka Bolero ba ki shong.
Ïa kitei ki 6 ngut, hadien ba la wan shimti, la rah noh ïa ki sha Bongaigoan Diocese, na ka bynta ban pyndep ïa ka jinglehñiam  leh rukom.
Lah ruh ban kdew hangne, ba kitei ki 6 ngut, ki la khlad noh hashen hadien ka jingjia aksiden ba shyrkhei, kata hadien ba katei ka kali kaba ki shong, ka la shah tynrah bad shah ban ha kawei ka trok kit dewbilat.
Ka jaitbynriew Khasi ka dei kaba ñiew burom bad ñiewkor bha ïa ki kynthei naduh ïing haduh habar ruh kumjuh bad kam don ka jingkheiñ poh ïa ki ha kano kano ka bynta.
Kila shah pynkup bor ruh kum ki nongri nongkynthup ïa ka jaka puta, ka spah ka phew, ka kamai kajih bad kumjuh ka nongïoh ïa ka jait ka kynja.
Hynrei ha kajuh ka por, u shynrang ruh u don ka bynta kaba khraw kum u nongbsa nongpjiah, nongtrei nongktah, nongker nongda ïa ka kynthei, ïa ka ïing ka sem, ka shnong ka thaw, ka raid ka muluk bad ki kam ïasait thma.
Ka shongkha shongman ka dei kaba wanrah ïa ka jingïateh song hapdeng kawei ka longïing bad kawei pat, hapdeng kawei ka kur bad kawei pat na ka liang u shynrang bad ka kynthei, bad ïa ka shongkha shongman, la shim kum ka kam Blei, kaba kyntang haduh katta katta ryngkat ka akor ka burom.
Shwa ban poi sha ka jingïashong kurim, ka la don ka jingpynbeit, ka jingpynithuh shwa na baroh ar liang kata na ka ïing ka kynthei bad na u shynrang hapdeng ki kñi bad ñia kha ym ban shu ïakem ïabat kulmar tang ha ka jingïaleh shongshit khlem pat da pynbeit pynbiang namar ba ka long kaba kyntang, kaba shong blei bad kam long ban shu ïaphet ïalait pathar khlem ki daw ki nongrim kiba shongkhia lane lada kam long da kumwei pat kaba ïalam shaduh u pud ban ïapyllait san shyieng.
Hooid ka don ka jingphet ïapyllait san shyieng, ka jingïaklim tnga hynrei kam da long kaba kynrei namar ba ki tieng ban ïaid na ka bym dei, ïoh shah kynshi kyneh ha u briew u blei.
Hynrei katba nang ïaid ka pyrthei, ka jingkylla ruh ka nang jur ha kaba u briew u la nang kham shem buit, la nang kham stad, la kham tbit, la kham tip, ki jingkylla ruh kila wan wat haduh ban pynkylla bijai ïa ka kam bah.
Hooid, ngim dei ban kyntait ïa ki jingkylla hynrei ia ki nongrim ba la seng ym dei ban pynjot pat khamtam ha ka shongkha shongman.
Mynta ha kane ka jaitbynriew Khasi, la kynrei bha ka jingïaphet lok, ka jingïoh lok dang kham rit rta, ka jingïoh khun khlem tip ïa u kpa, ka jingïapait iapra ha ka shongkha shongman namar kiba bun ki daw.
Kane ka jingmih ka jingïaphet ne ka jingpyllait san shyieng ka  dei namar ba la kylla dewthala ka shongkha shongman, ha kaba u shynrang ka kynthei kila leh da ka jingshongshit hapdeng ka jingkhluit ka snam ka ksuid bad bun kiba babe hadien hynrei shisien ba la hoid ka um ha madan la eh ban tong biang ïa ka.
Kane ka ïalam sha ka jingphet jingïalait pathar bad nangne kan wanrah ka jingeh kaba khia khamtam ïa ka kynthei kaba hap ban kyrshan ban peit ïa ki khun namar bunsien u shynrang shisien ba u la phet, um da kynmaw khun shun.
Hooid, ha kane ka juk mynta, ka kynthei ka lah ban dawa baibam ïa ki khun lada ka shah ieh ha u lok hynrei haduh katno kan ïarap khamtam lada dei uba shu bylla sngi khamtam lada u ïoh lok sa shawei.
Dei hangne ba ka banse ka thom bad bun ki longkmie kiba tlot ki la shah ïalam bakla ban leh da kiwei ki lynti ruh.
Mynta ka la dei ka bynta ba ka kur ka jait, longïing longsem ka dei ban mih shakhmat ban pyrkhat khia ïa kane ka kam, ban pynskhem biang ïa ka nongrim ha ka sain dur ia ka kur ka jait, ka longïing longsem, ka ïadei kur ïadei kha ba ka shongkha shongman kam dei ka kam leh khiewjakai hynrei ka dei ka kam kyntang.
Ka elekshon ka dei ka hok jong baroh ki nongthep vote ba la ai ka Riti Synshar jong ka Ri India ban jied ïa uno uno katkum ka mon laitluid jong ki.
Ka jingthep vote ka long ban pynkylla ïa ki MLA bymman, bymlarkam, bym trei hok, kiba leh shiliang ïashah liang, ki bym nang thaw Aiñ, kiba alhia Jaituh, kiba bamsap bampong, kiba haram, kiba hangamei, kiba thok ba thak, kiba buaid tanglang, awria, buaid bor bad kangar peisa kiba ijli tam bad kiba shetkylla ïa ki paidbah nongjied.
Ïa kiba kum kine bad Kiwei ki jait kiba sniew jinglong hab ban pynkylla beit, khnang ban ïoh ïa ki MLA kiba bitdor bad ba lait na ka jaboh jabaiñ khamtam eh ban ïoh ïa ka sorkar kaba suba namar ïa ka sorkar la pynlong da ki MLA.Ha ka synshar paidbah dei ka jingtip bad jingstad jong ngi ki paidbah nongjied ban pynmih ïa ki khrawpyrkhat, ki moiñ ki manik kiba lah ban synshar da ka jingstad bad jingshemphang.
Ha kaba kut ka jingsynshar kaba beit ba ryntih ka wanrah ïa ka suk ka saiñ bad kaba khlaiñ, ba hok bad ba khuid.
Ka ïoh ka kot, ka roi ka par ka wan namar ka seng pyrkhat jong kiba stad bad ba shemphang jong ki Nongsynshar.
Don kiba ong ba ym dei ban pynïakhleh ïa ka niam bad ka politik.
U briew u donkam ïa ka politik bad u donkam ïa ka niam namar u don ka met bad ka mynsiem.
Watla kiba bun ki kren leh mynleh najrong ba ka niam kam dei ban ïadon bynta bad ka politik ne ban ïakhleh jaktung bad ka politik hynrei ka jingïalap elekshon, ka jingsngew ïajan paralok, ka jingsngew niam, ka jingsngew bahaing, ka jingsngew shi ïing, shikur, ka trei jubor bha ha ka elekshon ban jied ïa ki nongthaw aiñ.
Ia ka BJP ki ong ba ka dei ka parti Hindu, ïa ka Congress ki ong kaba ïashah ïa ki Muslim, ki rit paid, ïa ka TMC ki ong ka parti na West Bengal ki Bangali, ïa ka NPP ki ong ka parti na Garo, ia ka UDP ki ong ka parti na Khasi bad kumta ter ter.
Hynrei kane ka jingsngew, ka trei ruh wat ha u kyrtong, uba na kata ka niam, kiwei kim treh shuh ban jied namar ba la rung ka jingsngew niam.
Haba rung ka jingsngew niam, wat shi ïing, shi kur, shi jait, shi shnong shi thaw, ruh la kynriah lut nadong shadong.
Don lei ki shnong kiba tang ban ym long shuh ban ïatrei ïaktah, ban ïajan bad kiwei ki bym dei ki para niam, bad ki klet ïa ka jinglong para briew.
Kane ka jinghikai ban kham khraw ka niam ïa ki para briew, ka dei kaba bakla, namar ba kano kano ka niam kam ju hikai ban ïa isih, ban ïashun ïa ki para briew hynrei ka hikai ïa ka jingbha, ka jingmiat.
Namar kane ka jingjur palat ka jingsngew, ka la wanrah ïa ka jingïapait ïapra ka jingïashun ïabishni para jait para khong, bad ka wanrah ka jingïapait ha ka jaitbynriew.
Kane rukom ban jied ïa ki nongthaw aiñ da kaba thew diengkot thew tarajur na kane ka bynta, kan dei kaba sniew bha khamtam ha ka jaitbynriew Khasi kaba dang rit tang shi troh.
Kawei pat kaba pynpharia ïa ki paidbah ka dei ka jingbun ka niam party politic ha kaba ha kane ka jylla ka jingmih ki seng saiñ pyrthei ka jur bha.
Kawei ka parti ka pynrem ïa kawei pat khamtam para seng riewlum, bad kane ka la pynkulmar ïa ki paidbah ka jylla Meghalaya, ïano ban jied, ïano ban pynshong nongrim haba la bun kiba la pynksan nia kawei ïa kawei pat.
Watla kam don jingkhang ïano ïano ban thaw seng ban ïakhun elekshon lada ïaid katkum ki kyndon ba la buh, hynrei ka don ka jingktah namar ka pynkulmar jingmut ïa ki paidbah khamtam kiba duna ka jingtip, ka jingshemphang.
U Bah George B.Lyngdoh,  kyrtong ka Trinamool Congress (TMC) na Umroi, ha ka 4 tarik Rymphang u la pyndep ïa ka jingleit thep kyrteng hakhmat u Returning Officer ha ka ophis u Deputy Commissioner, Nongpoh.
Haba kren sha ki lad pathai khubor, u Bah George Lyngdoh, u la ai ka jingkhublei kaba kyrpang eh ïa ki paidbah jong ka Umroi ba ki la ailad ïa u ban long kum u nongmihkhmat sha ka ïing dorbar thawaiñ jong ka jylla ha kine ki 5 snem ba la dep, ha kaba u la ïoh ruh ban kren halor shibun ki mat na bynta katei ka Konstitwensi bad ïa ka jylla hi baroh kawei.
Haba batai halor ka jingmih na ka Congress bad ban ïakhun noh na ka TMC, u Bah George Lyngdoh, u la ong ba katei ka jingmih jong u, ka dei kaba u la sngewthuh jingmut bad ki nongkyrshan jong u.
Lyngba jong katei ka sngi, utei u kyrtong ka TMC na Umroi, u la pynpaw ruh ïa kata ka mynsiem kaba khia halor ka jingdon ki kyrtong, kiba la leit ban rung ïing da kaba sam Pisa bad Blanket sha ki briew, halor katei u Bah George Lyngdoh, u la ong ba kaba kum katei ka jingleh da ki kyrtong, ka long ban thied ïa ka jingmut ba lui lui jong ki paidbah bad kaba sngewsih eh ka long ba ki mut ban thied ïa ka lawei bad ka nongrim jong ka Ri Bhoi District hi baroh kawei.
U Kyrtong shimet ka Nongkrem konstitwensi, u ba long ruh u nongïalam ba rangbah ha ka Saiñ pyrthei u Bah Bindo M Lanong u la pynpaw ïa ka jingsngew diaw bad ka jingbitar namar ba ki paidbah mynta ki biej ïa ka pisa.
Haba kren bad u kynjatshai u Bah Bindo M Lanong u la ong ha Nongkrem konstitwensi u don jingkyrmen sa tang 25%  ki nongkyrshan ki ba shemphang, ba kin ai ka jingkyrshan ka ba pura ïa u.
U Bah Lanong u la kynnoh ba “Ngam pat ju mad kum kane ka elekshon ha ka jingim jong nga, namar  kumba 75%  ki briew ki ïa phone ïa nga  bad pan pisa".
“Lada kumne ka long kamut la leit ka shynshar paidbah, namar kane ba sa mih ki riewkai, ki nongkhaïi suda ha ka shynshar khaddar, namar u paidbah u long kumne".
Haba kylli u la ong “ban babe te ngam babe ngan sa peit ïa ka resolt ka long kumno ngam pat lah ban batai hynrei nga shu lyngngoh bad kyndit ba kin long haduh katne ki paidbah".
“Ngan sa peit lehse kin don ki briew  ki ba bha ki ban kyrshan ki bym donkam ïa kata ka jingïoh nong, ngam don eiei shuh ban ong ïa ki nongthep vote namar kita 25 % katno hi kin lah ban leh eiei"u la bynrap.
“Lada 75 % ki la bud ïa ka pisa, ki 25 % kin lah leh aiu shuh bad nga shu ong ïa ki 25 % ba kin trei jai jai bad  pynkylla ba mut lem kumta te ka jylla ka la leit", la ong u Bah Bindo.
“Ïa ki  mat ba nga buh ban kyntiew ïa kane ka thaiñ,  ka la long leh noh ei lut ha ka jingwan ki 75 % ban dawa pisa na nga" u la bynrap.
U Bah Lanong u la ong shuh shuh “Ngam pat ju lap kum kane ka elekshon, nga la ïakhun elekshon mynta ka 10 sien eiei hynrei mynta ka kynti kum ka dei ka sien ba nyngkong ba ngan lap haduh katne".
Kawei ka metïap jong u wei u rangbah briew kala thiah lyngktar ha ryngkat ka jingphlei snam ha lyndet ka kynroh jong ka surok bah Nongstoiñ-Shillong ha Jaidohkroh kaba hap hapoh ka shnong Ksehkohlong WKHD.Katkum ka tyllong khubor bala ïoh lum la ong ba u tei u rangbah u bala thiah ïap ha katei ka jaka la tip kyrteng kum u Donbokstarklin Syiem Shangoi 30 snem ka arta na ka shnong Umsaw Tyllang WKHD, bad katei ka jingïap jong u tei u rangbah kala pynsuba jur ruh ba u la shah pynïap dusmon.
Ïa katei ka metïap la lap nyngkong da ki katto katne ngut ki briew kiba ïaid lynti na katei ka jaka ha kapor kumba 3:00 PM ha ka 4 tarik Kyllalyngkot ha kaba kila pyntip noh sha ki bor pynïaid ka shnong Ksehkohlong bad na ka liang jong ka shnong kala pyntip noh mar mar sha ki pulit.
Na ka liang jong ki pulit kila pynkit noh ïa katei ka metïap sha Civil Hospital Nongstoiñ ban leh ïa kaba donkam bad ka jingtohkit halor kane ka jingjia ka dang ïaid shakhmat.
Shisngi hadien ba la mih ka jingkynthoh ba ki arngut ki shikynum, ki la pynksan nia halor ka Mawhati Konstitwensi, kata hapdeng u Dasakhiatbha Lamre, kyrtong ka NPP ha Nongkrem bad u Bah Shemphang Lyngdoh, kyrtong ka NPP na Mawhati, hynrei ha ka 4 tarik Rymphang u Bah Shemphang Lyngdoh, u la mih shakhmat ban pynshai paidbah, da kaba ong ba kim don ïa kata ka jingpynksan nia, hynrei u kren ïa ka jingshishia ba ka Mawhati Konstitwensi, ka sahdien ba kine ki snem kiba la leit noh baroh, hynrei ka jingkham kiew hapoh katei ka Konstitwensi ka la kham paw hadien ba ïa ka sorkar jylla la ïalam da ka NPP.Haba pynshai sha ki lad pathaikhubor, u Bah Shemphang Lyngdoh, u la ong ba ka jingkren jong u halor ka Mawhati Konstitwensi, ka dei ba u kren ïa ka jingshisha halor ka jinglong ka Mawhati Konstitwensi, namar da shisha ha kine ki snem kiba la leit noh baroh hapoh ka jingsynshar da kiwei ki Party, ka Mawhati Konstitwensi hi ka la shah ïeh shadien bad kaba la pynlong ïa katei ka Konstitwensi ba kan sahdien ha baroh ki liang.
Shuh shuh, utei u kyrtong ka NPP, u la ong ba katei ka Konstitwensi ka la kham wandur tad haduh ka jinglong MLA u Dasakhiatbha Lamare, namar u la lah ban pynpoi ïa shibun ki kam pynroi hapoh katei ka Konstitwensi bad kiba la long eh ka jingmyntoi na bynta ki paid jong katei ka Konstitwensi, ka dei halor ka jinglah jong u ban pynurlong ïa ka surok na Umsning sha Sonidan bad ka surok na Liarbang sha Mawlasnai, kiba dei ki surok kiba donkam eh hapoh katei ka Konstitwensi.
U la ong ruh ba shibun u Dasakhiatbha Lamare, u la leh na bynta ka Mawhati, ha kaba hapoh ka jinglong jong u kum u nongmihkhmat, ba ki paidbah ka thaiñ ki sa ïoh ïa shibun ki jingmyntoi bad kumba ka long mynta, ka jinglah u Dasakhiatbha Lamare, ka la poi sha ka T.300 klur tam bad kumta ka Mawhati hi ka dang donkam ban ïoh biang ïa ka NPP khnang ba kan nangïoh ïa shibun ki kam pynroi.
Nalor ka jingkren na u Bah Shemphang Lyngdoh, ki la don kiwei pat ki riew rangbah bad kiba dei ruh ki nongïalam na kiwei ka Party, kiba la ai ïa ka jingkyrshan halor ka jingkren jong u kyrtong ka NPP na Mawhati Konstitwensi.
U MLA ka Mawkynrew konstitwensi u Bah Banteidor Lyngdoh, u la ong ba um kwah ban pynphai nia ïa ki jingkynthoh na ki liang pyrshah namar u don ka jingngeit ba ki kam kiba u la leh na ka bynta ka thaiñ ha kine ki san snem ki kren kham jam ban ïa ki ktien.
U Bah Banteidor u la kren ïa kane ha ka jingïakynduh bad ki nongkitkam na ki Unit bad Circle bapher bapher ka PDF Zonal Committee Mawkynrew konstitwensi ha Thangsning.
Ha kane ka sngi la ïoh ruh ban pdiang burom ïa ki riew Rangbha na kiwei pat ki seng saiñ pyrthei kiba kynthup na ka UDP, NPP ,HSPDP bad Congress sha ka seng PDF.Haba kren ha kane ka sngi u kyrtong ka People’s Democratic Front (PDF) ma Mawkynrew u la ong, “Ngam don eiei ban kynthoh ïa ki namar nga la trei la ka kam, bad kiba ki paidbah ka konstitwensi ki sakhi lyngba ki kam kiba nga la leh, ki paidbah kin sa shim ka rai ba kin jied biang ïa nga ha kane ka elekshon ban wan.
"U la bynrap da kaba ong, “Ma nga bad ka ïing jong nga kam shym la iehnoh ban shakri ïa ki paidbah ka Mawkynrew konstitwensi naduh ba u dang long tang u MDC naduh u snem 2014 haduh kine ki sngi.
"U la pynpaw ruh da kaba ong ba ka jingjop ïa ka elekshon MLA ha u Snem 2018 bad ka jingïoh ban bat ïa ka kam Myntri ha ka Sorkar Meghalaya Democratic Alliance (MDA ka la plie lynti ïa u ban kyntiew ïa ka thaiñ ha ki liang baroh.
“Nga la shakri da ka jingïatreilang bad phi bad ngam dei ban ong ‘ma nga’ hynrei ‘ma ngi’ hi ngi la ïaleh ban wanrah ka jingmyntoi sha ki shnong bapher bapher," u la ong.
Haba ïadei bad ka jingwan ai jingkyrshan da ki riewrangbah na kylleng ki shnong ka konstitwensi u Bah Lyngdoh ula ong, " Ha nga, ym don barim ne ba thymmai, ki nongkyrshan ruh ki kyrshan da ka jingieid bad ka ïing ka sem jong ngi ruh kala ai ka jingshakri kaba kylluid mynsiem ïa baroh lang.
"U la bynrap ruh da kaba ong ba kin ïatreilang ban pynlong ïa ka Mawkynrew konstitwensi ba kan kiew shuh shuh na kaba long mynta bad ban peit ruh na ka shong suk shong saiñ kan don ha ki pateng ki ban wan.
Ha kane ka jingïalang la wan ban ia don lang ruh da ki Nongïalam ka PDF Central Executive Committee,  kynthup ïa u Bah Auspicious Lyngdoh, General Secretary, u Bah James Ban Basaïawmoit, Vice President, u Bah Elezar Chyne, President People’s Democratic Youth Front ha ka jingiadon lang ki riewrangbah bad nongkitkam na ka PDF Zonal Committee Mawkynrew konstitwensi bad na ki Unit bad Circle bapher bapher, ki longkmie longkpa, ki samla lem kiwei pat.
Da ki phew hajar ngut ki paidbah khamtam kiba dang don ha ka jingngeit niam tynrai, ha ka 5 tarik Rymphang kila pyllong ïa ka jingkiew pyneh rngiew sha kliar u Lumsohpetbneng, ha Ri-Bhoi.
Kane ka long kumba ju long shisien shi snem ba la pynbeit ka Seng Khasi.
Ha kane ka sngi, ki tymmen ki san jong ka Seng Khasi Kmie kin sdang ia ka jingleh niam ha khyrdop Lum Sohpetbneng, Umiam-khwan, G.S.Road ha ka por 7:30 mynstep bad ha ka duwan dupat ba kyntang, ha kliar jong u Lum ha ka por 11 baje mynstep bad la bud pat ïa ka jingsam ïa u khaw eh khaw shan bad ka um ksiar um rupa sha baroh ki nongwan.
Ki don ruh ki jingkren pynshai na ki riew rangbah ka Seng Khasi ha ryngkat ka rwai ka shad tynrai.
Ka Lum Sohpetbneng Komiti ka ia wer ia baroh ki khun ki ksiew jong u Hynñiewtrep Hynñiawwasa sha kane ka kiew pyneh rngiew pynksan rngiew ba shisien shisnem jong ka jaitbynriew.
Naduh ba la sdang ka kiew pyneh rngiew ha u snem 2000, ïa u khaw eh khaw kdang la ju ai da ka Syiemsad Hima Mawbuh ryngkat ka kyrkhu kyrdoh bad ba la nam ha ka dorbar ki longsan mansan Raij na ka kur Rangslang, Shylla, Manar bad Shadap.
Katkum kane ka peit dak peit shin ka la paw ba ki blei ki ryngkew ki basa kin don ryngkat ban synran synriah ia u paidbyllien u ban wan u ban poi ha katei ka sngi da ka suk ka saiñ.
Ka kiew pynehrngiew lumsohpetbnang ka long ruh ka bynta jong ka Dorbar Raij Mawbuh ha ka Hima Mylliem ryngkat ka Seng Khasi Kmie ba la kitkhlieh bad pynïaid da ka Lyngwiar Korbarkam ne ka Lum Sohpetbneng Committee.
Lah ban pynkynmaw ba ka Law Nongthroh ha syntai Lum Sohpetbneng ka dei kaba la lapdien da ki stadtip ka longbynriew manbynriew bad ka sengshnong sengthaw ba la lamkhmat da u Dr Marco Mitri ha kaba la shem ba don ki hynñiew tylli ki mawbah kur, ki mawbynna, bad byllai ki nongra marmaw bad marnar ba naduh mynnor ba la pyndonkam ki longshwa manshwa.
Kumta ka don ka sakhi katkum ka stadtip ba mynta ban pynskhem ïa ka khanatang Sohpetbneng ha ka ba la ngeit ba ki khunbynriew Hynñiewtrep ki wan hiar na bneng na ka tangnub tangjri lyngba ka jingkieng ksiar Lum Sohpetbneng.
U Bah Jubanlang Kharbihkhiew u kyrtong shimet na Pynthorumkhrah konstitwensi u la wan ban thep kyrteng ïalade ha ka 3 tarik Rymphang ha ophis jong u Deputy Comissioner, East Khasi HillsHaba kren sha ki nongthoh khubor u Bah Jubanlang u la ong ba kadaw ba pynlong ïa u ban ïeng kum u kyrtong shimet, u la ong ba ka dei ka mat treikam kaba u don da kaba kdew ba naduh ba u dang samla u don ka daw ba biang ka long ba un sdang nalade ban leh ïa kaei kaei kaba bha.
“Ka daw ba ngam kwah ban pynïasoh bad ki seng saiñpyrthei ka long namar ka jingdon bun ki jingkynthoh na kiba bun ki liang, ha kaba ki paidbah ki ong ba ki party ki bapher bapher ki ïatheh pisa bad kumta ter ter.
Dei na kane ka daw ba nga kwah ba ki paidbah kin ïoh ïa ka jingshaniah na nga kum u briew shimet, namar ka jingithuh ki paidbah ïa nga ka long beit kum u briew shimet ym kum u briew jong ka party lane jong kano kano ka seng trei mon sngewbha".
Haba kylli halor ka jingsngewskhem jong u ba un ïa aireng pyrshah ïa u MLA ba mynta ka Pynthorumkhrah konstitwensi, une u rangbah u la ong ba watla un ïakhun pyrshah ïa u  MLA uba lah ban ong ba u lah dei u radbah, hynrei haba mih ha madan ki atiar kiba kongsan ba un ïakhun pyrshah ka dei hi ka jingieit, ka jingsngewtynnad ka jingshai bad khamtam ïa ka mat treikam kaba u don bad ka la biang palat ïa ki paidbah ba kin bishar.
Haba kren shaphang ki jingduna ba u ïohi, une u kyrtong kumba long lem kiwei pat ki kyrtong kiba mih sha khmat ban ïakhun ïa ka elekshon u la kdew beit shaphang ka jingkyrduh kam ki samla ha kane ka jylla.
“Ka jingduna kaba nga ïohi na ka  liang jong nga ka dei beit ka jingbymdon kam don jam ki samla ha kane ka thaiñ.
Ki bun bha ki samla kiba wan wad kam na ka farm jong nga bad bunsien nga lap ba tang kawei ka post ruh phi lah ban mutdur haduh katno ki khynnah kiba wan thep", u la ong da kaba bynrap shuh shuh ba ka jingbymbiang kam ka dei ka mat kaba ha khmat eh ba un ïakhun ban pynduh.
Haba kylli halor ka jingkynthoh u kyrtong ka Congress (u Bah Pynshngaiñ N Syiem halor ka jingbun palat ki kyrtong kiba ïakhun na Pynthorumkhrah bad kiba bun hi ki ïakhun ban rem ym ban jop, une u kyrtong um kren ei ei halor kane hynrei u la shu ong, “Ka Pynthorumkhrah konstitwensi ka shai bad ka sngewthuh bha mano ba dei trai shnong".
U National Vice President ka National People’s Party (NPP) uba long ruh u Symbud Myntri Rangbah ka jylla u Bah Prestone Tynsong, u la ong ba um sngew ïahap ba u nongïalam ka liang pyrshah u Dr.Mukul Sangma un ïakhun  na artylli ki konstitwensi  ha kajuh ka por namar katkum ka Riti Synshar ka jong ka Ri India kam shah ïa uno unon u nongmihkhmat un shakri ar- lai tylli ki konstitwensi.
Lah ban kdew ba u Dr.Mukul un ïakhun ïa ka elekshon kaban sa long ha ka 27 tarik mynta u bnai na artylli ki konstitwensi kata na Songsak bad Tikrikilla konstitwensi.
Ia kane u la kren sha ki nongthoh khubor, hadien ka jingwan thep kyrteng ha Deputy Commissioner (DC), East Khasi Hills, uban sa ïakhun na Pynursla konstitwensi.
U Bah Prestone u la ong ba ka kane ka kam dei shuh ka sien kaba nyngkong ba une u nongialam ka liang pyrshah un ïakhun na artylli ki konstitwensi hynrei ha u 2018 ruh u la ïakhun na artylli ki konstitwensi bad hadien ka jingjop u la hap ban iehnoh kawei naamr kamdei katkum ka Riti Synshar ka Ri India.
“Ia ka rai jong u shimet ngam lah ban ong hynrei ha ka jingsngew jong nga hi ba u la dep leh ïa kane ha ka elekshon kaba lah dep bad mynta ruh la bteng biang ïa kajuh bad nga tikna ba baroh artylli ki konstitwensi kin nym don shuh ka jingshaniah ïa u.
Lada phi lah ban shakri baroh artylli ki konstitwensi kan jin da bha eh bad lada ka Riti Synshar ka Ri India ka shah, manga ruh ngan ïakhun na ar-lai tylli ki konstitwensi.
Hynrei mynta lada phi ïakhun na ar-lai tylli ki konstitwensi, phi hap ban ieh kawei bad kane ka bymdei bad kabym ïahap satia da lei lei.
Ha lada hi shimet ngam pdiang sati aba ïakhun na ar-lai tylli lan bun tylli ki konstitwensi ha kajuh ka por", la ong u Bah Prestone.
Haba kylli halor ka jingsngewskhem ban jop biang ha kane ka kynti, u Bah Prestone u la ong ba u la shang kylleng kylleng ki jaka jong ki konstitwensi bapher bapher bad ka lyer jong ka NPP ka wan beh ha man la ki jingialang.
U la ong ba ha kane ka elekshon kaban sa long ha ka 27 tarik kin ïohi ïa ka bor jong u paidbah bad ha ka 2 tarik u Lber mynta u snem, ka NPP kan lah ban tam shibun bad kin sa ïoh ban thaw sorkar lakajong hadien ka elekshon.
Haba kylli kin jied ïa u ban long Myntri Rangbah lada jop bun seat, U Bah Prestone u la ong, “Ngin ïakhun shwa ban ban ïoh ïa u Magic Number kata 32-33 seat bad hadien kin sa jied ïa u nongialam ba thymmai.
Ia mynta hi ngi dang don hapdeng ka jingkieng bad kumta kaba donkam ka long ban kam lane jam shwa ïa ka jingkieng".
Haba kylli halor ki mat treikam ba dang shu dep pyllait ha ka jingialang ha Jowai, halor ka ILP bad kiwei, u Bah Prestone u la ong, “Ka NPP ka buthong ban buddien ïa kane ka kam bad ka sorkar India ban pyntreikam bad ban kynthup noh ïa ka ktien Khasi bad Garo ha ka khyrnit kaba phra jong ka Riti Synshar ka Ri India.
Ha kaba ïadei bad ka jingkynnoh bamsap jong kiwei ki party kiba ju ïadonlang bad ka sorkar Meghalaya Democratic Alliance (MDA), da kaba sait khuid ïalade bad ki bret lut ki jingkynnoh sha ka NPP baroh, u Bah Prestone u la ong ba kine party kiba don ha k sorkar synrop lang ynda ki leit sha la ki jong ki konstitwensi ki kren bad kynnoh pyrshah ïa ka NPP.“Ngan ong ïaphi kawei, ki paidbah ki la sngewthuh mynta bad ki long kiba stad bad kumba 4 snem tam ngi la ïa donlang bad kam ju don kano kano jingeh hapoh kane ka sorkar bad kumjuh hapoh ki party kiba don ha ka sorkar synrop lang hynrei kynsan hashwa ka elekshon ki la sdang ban kwang maw ïa ka NPP.Na ka liang jong ngi ngim sngew ei ei, ai kin kren katba ki mon na ka bynta kane ka elekshon hynrei nga kwah ban ong kawei ba ki paidbah ka jylla ki don ka jingngeit bad jingsngewskhem ïa ka party NPP".
Shuh shuh u la ong ba lada don shisha kum kata ka jingkynnoh pyrshah ïa ka sorkar ba ïalam da ka NPP kidei ban ïaid katkum ka lynti ka aiñ.
Hynrei ka NPP kan nym pynsngap ïa kata hynrei kan ïai bteng ban leh ïa kaba bha tam bad ban pyndep ïa ka jingangnud jong ki paidbah ka jylla.
Haba kylli halor ka jingbym pynmih kyrtong shuh na Ranikor konstitwensi, u Bah Prestone u la ong ba ka jingmih kynsan ha ka shi khyllipmat jong u Martin M Danggo na ka seng National People’s Party (NPP) hashwa ka elekshon, na ka liang ka seng NPP ka la rai ban nym pynmih kyrtong shuh na Ranikor konstiwensi.
Lah ban pynkynmaw ba ha ka 30 tarik u Kyllalyngkot, 2023 ki nongkyrshan u Danggo ki leit ban pynïasnoh ïalade sha ka seng BJP bad ha ka 1 tarik Rymphang pat u la leit ïasoh ïalade bad kane ka juh ka seng.
Ki ar ngut ki kyrtong kiba kynthup ïa ka Kong Biolinda Lyngdoh Nonglait na ka seng National People’s Party (NPP) Mawthadraishan Konstitwensi bad u Bah Shanlang Warjri na ka seng Voice Of The People Party (VPP) Mairang Konstitwensi ha ka 4 tarik u bnai Rymphang 2023 ki la leit ban thep kyrteng ha ki Returning Officer kiba dei peit ïa kitei ki ar tylli ki Konstitwensi hapoh ka Ophis treikam jong u Deputy Commissioner ka Eastern West Khasi Hills District na ka bynta ban ïoh mih khmat ha kane ka elekshon MLA 2023.
Ha kane ka sngi la wan ban  ïasynran lang ïa ka Kong Biolinda da ki bahaing hasem lem bad ki nongkyrshan ka NPP kiba la ïashim bynta ruh ha ka rally naduh ka ïingsah jong ka na Kynshi Bangla shaduh sha ka Ophis treikam u DC ha Mairang.
Hadien ka jingthep ïa ka kyrteng na ka liang ka Kong Biolinda haba kren sha ki lad pathai khubor ka la ong ba hadien ka jingshah rem noh jong ka ha u snem 2018 ka la mih biang sha khmat mynta ban ïakhun biang sa shisien ha kane ka kynti namar ba ka ïohi ba u nongmihkhmat uba ki nong Mawthadraishan ki la jied ha kine ki san snem ba la dep ula trei katba lah ban ïarap ïa ka Konstitwensi hynrei ym pat lah ban pynbiang ïa kiwei pat ki jingdonkam kiba dang duna ha kane ka Konstitwensi bad dei na kane ka daw kaba pynlong ïa ka ba kan ïeng biang ban ïaleh khang ba ynda ka poi sha ka thong kan sa pyndep ïa ki jingduna jong kane ka Konstitwensi hi baroh kawei.
“Kat ka Konstitwensi kaba heh tam ngi ïohi ba ngim don wat tang kawei ka Government College bad ngim pat don ka Hospital kaba 100 jingthiah ruh kiba long kiba donkam tam na ka bynta ki paidbah ka Konstitwensi bad kine ki dei ki thong kiba ngi kwah ban leh bad ki don shibun kiba ngi angnud ngi thrang ban lah ban kyntiew ïa ka Mawthadraishan Konstitwensi.
"la ong ka Kong BiolindaKa Kong Biolinda ka la kyrpad ruh na  ki Paidbah nongthep vote jong ka Mawthadraishan Konstitwensi ba kin ailad ïa ka shisien ban pynlong kum ka nongmihkhmat na ka bynta jong ki khnang ba kan ïoh ban ïatreilang ryngkat bad ki paidbah jong kane ka Konstitwensi.
Katba na ka liang jong u kyrtong ka VPP u Bah Shanlang Warjri haba ai jingkren ula ong ba u mih ban ïaleh elekshon khlem da pyndonkam ïa ka pisa hynrei  u shaniah ha ka rai jong ki paidbah bad um kwah ban kop lane sarong kum kiwei pat bad ula ong ruh ïa ki paidbah ynda ki leit ban thep ïa ka vote ka jong ki ha ka 27 tarik  kim dei ban pyrkhat na ka bynta shimet hynrei ba kin jied da ka jingieid da ka jingshemphang bad ka jingsngewkyntang da kaba dwai ha u Blei ban jied ïa u kyrtong khlem ka jingshah pynbor na kiwei ruh bad ula kyntu ruh ïa ki nongshong shnong jong ka Mairang Konstitwensi ba kim dei ban ngeit ha ka jingshah pynbiej da ka pisa hynrei ban kylli ïa ka nongrim kaba ki kyrtong ki ïeng.
“Nga kyrpad na ki paidbah ban ailad ïa nga shisien bad lada ki nong Mairang ki ailad ïa nga yn ym don shuh iwei ruh i khunswet i ban shah iehnoh beiñ,yn ym don shuh ki khun kiba duk ki ban shah iehnoh bein bad baroh kidei ki kam ram jong u nongmihkhmat ban thaw ki lad ki lynti ban pynïoh ïa ka pule puthi kaba biang , bad ha Mairang Konstitwensi ki don bun ki longïing lada thiah mynmiet ki dang ïohi ïa ki khlur u bnai bad ha ka por slap ki hap ban pdiang da ki borti ,lada jia ba nga jop ka thong ka jong nga ka long ba  hapoh shiphew snem kin ym don shuh kum kine ki longïing ha ka Konstitwensi," la ong u Bah Shanlang.
U kyrtong ka Hills State People Democratic Party (HSPDP) na Mawkynrew konstitwensi u Bah Martle Mukhim u la ong ba ka jingmih biang jong u ha kane ka kynti ka dang dei ka por kaba biang bad kaba la ih bha.
U la ong ba u dang don ka jingkyrmen kaba skhem ban jop namar u ïeng beit ha la ka nongrim lajong.
Haba kren sha ki lad pathai khubor u Bah Martle u la ong ba bun bah ki mat kiba hakhmat u kwah ban leh ki bun bha bad ba ym lah ban ñiew shuh namar ka la hiar dor ka saiñdur saindar ka synshar ka khadar khamtam ha ka jylla hi baroh kawei.
Haba kylli ba don kiba ong ba u Bah Martle u la rangbah bad la dei ka por ban shong noh, daiñ ai jubab kylla u Bah Martle da kaba ong, “Mano ba ong ba nga lah noh ka met, ïa nga la dep ban bishar bniah ym tang da 5 ne 6 ngut ki briew hynrei da ki hajar ngut ki briew ha kylleng ki jaka jong ka constituency bad hadien ba kila thew la woh ïa baroh ki nongïalam kiba don hapoh, ki shem ba nga dei uba biang tam na ka bynta kane ka elekshon".
Haba kylli halor ka jingtreikam jong u MLA kane ka konstitwensi u Bah Banteidor Lyngdoh, u Bah Martle u la ong “Ka rukom treikam une u MLA ba mynta ka Mawkynrew ka long kaba mar khongpong ïa kaei kaba dei ban leh, nama ha ka jaka ban ong 1 u ong 2 bad ha ka jaka ban ong 5 u ong 10, kumta ki paidbah ki dei ban pyrkhat bniah kumno ban jied ïa u nongmihkhmat.
U Nongmihkhmat udei ban don ïaka jingkitkhlieh, ka jingtip bad ka jingsngewthuh shaphang ka jingdonkam ka ri bad ka jaidbynriew.
Ki Pulit Ri Bhoi ha ryngkat ka jingïatrei lang bad ki Pulit Umsning Police Station, ha ka miet 4 tarik Rymphang ha ka por 7 baje ei ei, ki la kem noh ïa arngut ki longkmie lem bad uwei u rangbah, halor ka nongrim ba ki la donkti ha ki kam ban pynïaid beaiñ ïa ki pisa thok bad hadien ka jingïohkem ïa kitei ki 3 ngut, ki pulit ki la ïoh ruh ban kurup ïa ka pisa thok kaba la don haduh T.2, 48, 500 lak.
Katei ka jingïohkem ïa kitei ki lai ngut, ka dei hadien ba ki pulit ki la ïoh ïa ka jingtip kaba biang, halor ka jingdon ka kynhun ki briew kiba thmu ban pynïaid beaiñ ïa ka pisa thok bad kiba thmu ban ïakylliang ha ki bynta ka Umsning, kumta haba ki pulit ki la pynlong ïa ka jingpynap shrip ha Umsning, ki la ïoh syndon ban kem ïa kitei ki 3 ngut.
Kitei kiba la shah kem, ki kynthup ïa ka Chonglalsang Simte na Lumpyngngad Shillong, kaba la shong ha kawei ka kali kamai, katba ïa ka ka Lalnuntluangi na Durtlang Aizawl bad u Joni Boro na Sundarpur Assam, la kem ïa ki ha kajuh ka por ba ki shong ha kawei ka Scoty kaba don ïa u number AS-01-BB-0939.
Haba ki pulit ki la kem ïa kitei ki briew, ki la khynra ïa ka pla jong ka Lalnuntluangi, ha kaba ki la lap haduh 5 song ki pisa thok bad la don haduh T.2,48,500, ïa kaba la thep bha ha ki pla plastik, nalorkata ki pulit ki la kurup ruh ïa 4 tylli ki mobile, 3 tylli ki ATM Card lem bad ïa katei ka scoty ba ki pyndonkam.
U Bah Adelbert Nongrum, u kyrtong ka seng Voice of the People Party (VPP) na North Shillong konstitwensi, hadien ka jingwan thep kyrteng ha ka 4 tarik Rymphang, haba ïakren bad ki lad pathai khubor u la ong, ba naduh ba sdang hi ka jingrung jong u sha ka jylli jong ka kam saiñ pyrthei kam long ban leh business lane ban pynman spah ïalade shimet, hynrei ban trei na ka bynta ka jingmyntoi jong u paidbah ba bun.
“Ngam rung sha ka saiñ pyrthei ban leh business, hynrei ym tang ka politic hynrei donkam ruh ban pynkylla policy.
Kumba nga la kular ïa ki paidbah ban trei hok ym na ka bynta ka shuki, na ka bynta ka jingïoh, hynrei na ka bynta ban pynurlong ïa  ka jingthmu bad jingangnud jong u paidbah ym tang jong ka konstitwensi", la ong u Bah Adelbert.
U Bah Adelbert u la ong ruh ba u ngeit skhem ba ka jingïakhun noh jong u na ka seng VPP kan nym don ka jingktah, bad ba baroh ki paidbah kiba pynjop ïa u kum u MLA, MDC ki ieit ïa u halor ka nongrim bad haba u mih na ka KHNAM ruh u mih ryngkat bad ka nongrim.
U la kdew ruh ba ka jingrung jong u sha ka VPP ka long ba u ïohi ba ka don ka jingkyrmen ba ki lah ban buddien ïa kiwei pat ki kam ba ki lah ban pynurlong.
“Lada nga shu leit sha kiwei pat ki party nga ïohi kiba bun ki shu jop tang ka elekshon, hynrei ngi la mad mynta la sanphew tylli ki snem ki shu jop tang ka elekshon, hynrei ki khlem leh ei ei", la ong u Bah Adelbert.
Haba ïadei bad ka jingkynnoh ba ka don ka jingïakhun jong ki kyrtong da ka bor ka pisa ban ïoh ïa ka jingjop, u Bah Adelber u la ong ba un nym ailad da lei lei bad u ngeit skhem ruh ba ki paidbah kin nym ailad ban pynsuhthied ha kane konstitwensi (North Shillong) kaba khuid.
“Dei halor kane ka nongrim ba kiba bun ruh ki wan ban shim kabu ba u Bah Adelbert um ju ïaid da ka pisa.
Watla kiwei ki wan ha ka kyrteng ka development ryngkat ka pisa, hynrei nga nga skhem ba nga don ki mat ba nga trei", la ong u Bah Adelbert.
U Bah Adelbert u la maham ruh ïa ki paidbah ba ki dei ban long kiba husiar namar kiba bun mynta ki ïakren ba ha ka shi bnai ar bnai shwa ka elekshon ïa kaei kaba ki khlem pan ruh ki ai.
“Ki ai da ka kti kamon bad shim noh pat da ka kti kadiang hadien ka elekshon", la ong u Bah Adelbert.
U Bah Adelbert u la kren ruh halor ka Chief Minister Special Development Fund (CMSDF) bad ong ba u ïohi shisha ba ka don ka jingleh shiliang khmat na ka liang ka NPP bad pyndonkam bakla ïa ka pisa bad halor ka jingbym ai ïa kaba dei hok ka jong u.
“Ma nga kum u MLA nga shong hok ban ïoh ïa ka skhim kaba nga la pan na u myntri rangbah.
Kum ka CMSDF haba nga tyrwa 50 lak, hynrei u ai ïa nga tang 10 lak.
Katba ïa u kyrtong ka NPP nga sngew ba u ai bun lak haba ïanujor bad kaba u ai ïa nga.
Hynrei nga sngew ban ong ba kane ka dei ka ‘blessing in disguise’ ba ka konstitwensi  ka ïohnong ei," la ong u Bah Adelbert.
U Bah Adelbert u la kynnoh ruh ïa ka sorkar halor ka jingeh kaba mih ha Them Iew Mawlong, da kaba ong ba ka sorkar ha ka jaka ba kan long ka ‘Problem Solver’ lane ka ban weng ïa ki jingeh, hynrei ka kylla long pynban ka ‘Problem Creator’ lane kata ka nongthaw jingeh, ha jaka ban weng ïa ki, mynta ka buh pynban da ka khyrdop (gate) mynta la jan san snem bad kaba khanglad ïa ka leit ka wan jong ki kali kaba la nang wanrah jingeh pat ha ka jingdheng kali namar ka jingkhapngiah palat ha ka ïaid ka ieng.
U la ong ruh ba kane hi ka pyni ïa ka jinglong khawpud ka sorkar ba kam nud ban shim ïa ka rai na ka bynta ka bha lang jong kiba bun.
U kyrtong jong ka National People’s Party (NPP) na North Shillong konstitwensi, u Bah Ransom Sutnga ha ka 4 tarik Rymphang u la ong ba u don ka jingsngewskhem ban jop 100 na ka 100 ha kane ka elekshon kaban long ha ka 27 tarik Rymphang.
Ha kane ka jingwan thep kyrteng mynta ha ophis jong u Deputy Commissioner, East Khasi Hills, la synran lang ia u Bah Ranson da ka lok jong u, kiba haiing hasem kumjuh ki nongialam bad kiwei dei.
Shwa ia kane ka jingthep kyrteng la don ka jingiasyllok jingduwai na ka bynta une u kyrtong ba la pyllong ha Khasi National Dorbar Hall mynne mynstep.
Haba kren sha ki lad pathai khubor hadien ka jingwan thep kyrteng jong u, u Bah Ransom u la kren shaphang ki mat jong u ba un wanrah lada u long kum u nongmihkhmat, bad ymlah ban len kumba long lem kiwei pat ki kyrtong kiba mih madan ban ïakhun ha kane ka elekshon, une u kyrtong ka NPP ruh u la kdew shai ba kaba kongsan eh ka dei ka jingbymdon kam don jam jong ki samla.
Haba kylli pat ïa u haduh katno u sngew skhem ban ïoh ïa ka jingjop, u Bah Ransom u la ong ba haba leh ïa kano kano ka kam donkam ban don ka jingsngewskhem bad khamtam da ka jingkyrshan ka ïing ka sem jong u bad da ka jingkyrshan jong ki nongshong shnong ha kane ka konstitwensi, u sngewskhem ban jop ïa kane ka elekshon.
“Ka mat kaba ha khmat eh khamtam ha ka konstitwensi jong ngi ka dei ka jingbym donkam  donjam jong ki samla, namar ha kane ka konstitwensi ki don ki samla kiba la nang la stad".
U Bah Ransom u la ai jubab ruh halor ka jingthmu ka UDP ban ujor sha u CEO halor ka jingpyllait u myntri rangbah ïa ka Chief Minister Special Development Fund (CMSDF) na ka bynta ki 9 tylli ki kam ha North Shillong, u la ong, “Nga shu tyrwa lyngba ka CMSDF kaba poi haduh T.58.76 lak, hynrei nga kyndit ban ïohi mynta ka sngi ha ki lad pathai khubor halor kane ka jingthmu ka UDP.Hynrei kane ka CMSDF lah ban tyrwa da kino kino ki briew bad ka shong ha ka jingidonkam u MR, u MR u lah ban ai hano hano ruh".
U Bah Ransom u la kdew ruh ba kane ka jingai jong u MR ïa kane ka CMSDF ka long naduh shwa ban pynbna ïa ka Model Code of Conduct kata ha ka 18 tarik u Kyllalyngkot bad ruh kane ka long na ka bynta ka bit ka biang jong ka konstitwensi.
“Lada ki briew ki buh jingkylli halor kane ka skhim, ngam lah ban tip kaei ka jingmut jong ki, namar ka jingmut jong nga ka long na ka bynta ka bit ka biang jong ka konstitwensi jong nga, nga tyrwa na ka bynta ban buh ïa ki CCTV ha Jail Road, Lower Jail Road, Upper Jail Road, Police Bazar, Jaiaw Pdeng bad ha kiwei pat ki jaka, kane ka long na ka bynta ka bit ka biang jong ka konstitwensi.
"“Ngam tip balei ba ki pyrshah ïa kane, baroh ngi don ka hok  ban tyrwa, wat maphi ruh phi lah", la ong u Bah Ransom.
Ha kaba ïadei bad ka jingshah kynthoh jong u ha ka ka Media Coordinator jong ka All India Congress Committee (AICC) ka Bobeeta Sharma ba ka NPP ka ai tiket sha u Engineer jong ka PWD uba donkti ha ka  jinghap u tnum ka Assembly, u Bah Ransom u la ong, “Ka briew kaba kren halor kane ka dei ka briew kaba na shabar, kumta kam don jingtip ei ei halor kane namar ïa kane ka mat lah dep wanrah ha ïing dorbar thawaiñ ha u Nailur da u Lamphang ka ïing dorbar thawaiñ, kumta ngam donkam ban kren ei ei namar lah dep wanrah ha ïing dorbar thawaiñ halor kane ka mat".
Halor ka jingdon bun ki kyrtong ki ban ïakhun mynta ka kynti na North Shillong, u Bah Ransom u la pynpaw ïa ka jingsngewkmen namar u ong, “La ju niew ïa ka North Shillong kum ka jabieng jong ka jylla bad ka jingdon bun ki kyrtong kan wanrah ïa ka jingïakhun kaba khuid".
Haba phai pat sha ka jingtreikam u MLA ka North Shillong, u Bah Adelbert Nongrum, u Bah Ransom u la ong, “U dei u paralok jong nga bad na ka bynta jong u shimet u dei u briew uba bha hynrei ngi hap ban wanrah shuh shuh ïa kiei kiei ha ka konstitwensi, kumba ngi la ïohi ïa kiba bun ki mat ba u nongmihkhmat jong ngi um leh ei ei ha kine ki san snem ba lah dep".
Hadien ba ka seng Bharatiya Janata Party (BJP) ka la pynduh tiket, u Bah Michael Kharsyntiew u la sei madan ïa ka kam barieh jong ka seng ba u la siew haduh T.34 lak tang na ka bynta ka tiket.
Kane ka jingsei madan ka long hadien ba ka BJP ka la pynduh tiket ïakhun na 18 North Shillong kaba u la wanrah halor ka mat ba ka don ka jingthied da ka pisa ban ïoh ïa ka tiket.
Haba kren sha ki lad pathai khubor u Bah Michael u la ong, “Ba ka la don ka jingshim pisa na nga ban ai ka tiket bad ka pisa ba nga siew ruh ka long T.34 lak ban ïoh ka tiket.
Hadien ba nga la rah ïa kane ka mat, ki la ai ïa nga da jingthoh ban pan jingshai bad nga la hap ban ujor sha ka Disciplinary Committee bad shisnem ki la pynkhreh ïa kata ka kaiphod.
Ha ka shithi la thoh ba la pyllait ïa u bad ka la don ka jingshim pisa na ki arngut ki nongïalam ka seng BJP, kata na u President barim bad u General Secretary".
Kumta na ka liang u Bah Michael wat la u la sha pynduh tiket ha ka seng BJP u la rai ïalade ban ïakhun kum u kyrtong shimet.
Ka Lamare FC, Mawlai ka la lah ban pynliem noh ïa ka United Sports Club Kolkata ha ka jingïalehkai semi phainal, 1st Leg ha ka lympung ïalehkai Invitation Knock out football  tournament 2022-23 ïa kaba la pynlong da ka New Nongstoiñ Sports Social & Cultural Club.
Ha kane ka sngi ka jingïalehkai hapdeng kine ki ar kynhun ka la long shisha kaba itynnad bad kaba ïa biang bor bha para maki.
Ha kane ka jingïalehkai 1st leg jong ka semi phainal ka Lamare FC ka la ïoh ban khur jingjop bad ïa ki lai poiñ da kaba pynliem noh ïa ka United Sports Club Kolkata da 1 la 0.
Ha kane ka jingïakhun kaba la long hapoh madan New Nongstoiñ, u rangïalehkai jong ka Lamare Football Club uba la lah ban pynjop ïa ka kynhun ïalehkai ka jong ka Lamare, u long u Debinroy Nongspung uba la ïoh ban pynkhih ïa ka jar jong ka kol ha kane ka sngi ha kaba u la ïoh ban thep ïa ka kol ha ka minit kaba 14 jong ka kylla step.
Ha ka jingshisha kane ka kynhun na Kolkata kadei kawei na ki kynhun kaba khlaiñ ha kane ka lympung hynrei ka jingtbit ki rangïalehkai ka Lamare ka la pynduh buit noh ïa ki.
U Debinroy Nong-spung u la ïoh ban thep ïa ka kol ban pynjop ïa ka Lamare u la khur ruh ïa ka nam man of the match.
U rangïalehkai ba shadien jong ka United Sports Club Kolkata u Nonhone Michael u la shah beh noh napoh madan ïalehkai hadien ba u la ïoh ïa ka yellow card ha ka minit kaba  52 bad tang hadien 26 minit u la ïoh ïa ka red card ha ka minit kaba 78 jong ka kylla miet.
La sakhi ïa ka jingrisa jong ki paidbah kiba wan ban peit ïa ka jingïalehkai ha kane ka sngi kaba dei ruh ka jingïalehkai kaba kham jwat ba ka Lamare ka la dep ban ïakhun ha kane ka lympung baroh kawei.
Ki paidbah kiba na Shillong ruh ki la wan ban ai mynsiem ïa ka Lamare kaba dei ka kynhun na Mawlai.
Ka Seng Hynniew Trep Achik National Movement (HANM) Upper Shillong, Mylliem Circle kaba la pynlong bad pynïaid ruh ïa kane ka lympung ïalehaki phutbol, ka la pynhap pyrda noh ïa kane ka jingïalehkai ba la tip kum ka 1st Interdong Knockout Football Tournament ha ka 4 tarik Rymphang 2023.
Ha kane ka sngi la wan ban pynshngaiñ lem da u Bah Abednigo Sohtun kum u kongsan, u Bah Hamfel Khriam Rangbah shnong Mylliem madan ïing syiem kum u Symbud kongsan, Bah Lamphrang Kharbani President HANM Sengkmie, Bah Bishar Passah, Bah Franky Khongsit, Bah Venus Rangslang President HANM Upper Shillong Mylliem circle, Bah Kenedy Langstieh Secretary Upper Shillong Mylliem Circle, ki dkhot ka Seng Upper Shillong Mylliem Circle.
Ha kane ka sngi ka jingïalehkai phainal ka la long hapdeng ka Marbisu Pdeng shnong Sports Club pyrshah ïa ka Madan ïing Syiem Football Club hapoh Madan Umjyrsieh kaba don hapoh ka dong jong ka Madan ïing Syiem, Mylliem.
Ïa kane ka lympung ïalehkai 1st Interdong Knockout Football Tournament la pynlong bad pynïaid da ka Hynniew Trep Achik National Movement Upper Shillong, Mylliem Circle.
Ha kane ka jingïalehkai phutbol phainal ka Madan ïing Syiem FC ka la pynliem noh ïa ka Marbisu Pdeng shnong Sports club da 1 la 0.
U rangïalehkai jong ka Madan ïing syiem Football Club u Tirot Kharbyngar u la ïoh ban thep ïa ka kol bad uba la lah ban ïarap ïa ka kynhun ïalehkai jong u ban jop ïa kane ka jingïakhun phainal.
Ïa kane ka lympung kaba la sdang naduh ka 5 tarik Kyllalyngkot 2023, la wan ban ïa shim bynta da 32 tylli ki kynhun ïalehkai.
Ha kane ka sngi ka HANM Upper Shillong Mylliem circle ka la ai ruh ïa ka song jingïarap sha ki artylli ki jaka ri khunswet kiba don hangne hapoh ka thaiñ Mylliem konstiwensi.
Ka Madan ïing Syiem Football Club kaba long ka lahduh ha kane ka lympung ïalehkai ka la khur ïa ka trophi bad ka song pisa kaba long T.50,000.
Katba ka Marbisu Pdeng shnong Sports Club kaba long ka runners-up ka la rah ïa ka song pisa kaba long T.20,000.
U kyrtong ka Indian National Congress (INC) na Mawryngkneng konstitwensi, u Bah Esron Marwein, ha ka 4 tarik Rymphang u la thep kyrteng ban ïakhun ïa ka elekshon ka ban sa long ha ka 27 tarik Rymphang.
Haba kren sha ki lad pathai khubor hadien ka jingthep kyrteng, u Bah Marwein u la pynpaw ïa ki mat treikam kiba un sa leh kum u nongmih khmat, kaba kynthup ïa ka koit ka khiah, ka pule puthi, ka ïoh kam ïoh jam bad ka jingshna aiñ ïa ka por.
Halor ka koit ka khiah, u Bah Marwein u la ong ba ka koit ka khiah ka dei kaba donkam tam ha ka jingim ki briew bad u la kynthoh ha kaba ïadei bad ka jingpyntreikam ïa ki aiñ halor ka koit ka khiah.
U la ong ruh ba ka jingdon ki CHC, ki PHC bad kiwei kiwei ki centre ka dang tlot bha.
U Bah Marwein u la ong ruh ba ha Mawryngkneng konstitwensi, kim don ïa ki ‘diagnostic centre’ kiba biang watla kane kadei kaba kongsan tam ha ka koit ka khiah ban tip shwa ïa ka jingpang shwa ban ai dawai.
Hynrei, u la ong ba haduh mynta ki paidbah ki hap ban leit shabar ka jylla ban ïoh ka jingpynthikna ïa ka jingshitom jong ki khnang ban ïoh ka dawai kaba biang.
Ha kaba ïadei bad ka pule puthi, u Bah Marwein u la ong ba ka pule puthi ha ka jylla ka la hiar palat.
U la ong ruh ba ha ka por ba u dang leit skul, baroh kawei ka Northeast, ki khynnah ki wan sha Shillong na ka bynta ka pule puthi namar ka nongrim ka khlaiñ hangne.
U la ong ruh ba ym dei ban shu pule tang ïa u ‘A B K D’ lane ka ‘literature’ hynrei la dei ban pule noh lane ban hikai noh ïa ka rukom ha ka seng kam seng jam lane ka “Training Literacy and Training Livehood School".
Ha kaba ïadei bad ka ïoh kam ïoh jam, u Bah Marwein u la ong ba ka aiñ jong ka sorkar halor kane ka tlot palat.
U la ong ba ha kane ka jylla wat ïa ki kam barit, ki ba bun ki dei kiba nabar ka jylla kiba trei ne ïoh kam.
Kumta u la ong ba la donkam ïa ka polisi ba man la ki kompani hapoh ka jylla ki dei ban mang kumba 60% ki kam na ka bynta ki trai jylla.
U la ong ruh ba kane kan ïarap ban weng ïa ki jingeh ha ka ïoh kam ïoh jam ha ka jylla.
Ha kaba ïadei bad ka por, u Bah Marwein u la ong ba la dei ban shna aiñ noh ïa ka por.
U la kynthoh ba hangno hangno ba u leit, u shem ba ki briew ki tuh ïa ka por.
U la ong ruh ba lada leit aplai certificate, ka shim por da ki bnai bad ki snem ban ïoh.
Ban leh laisen ne kiwei kiwei, ym ju tip lano ban ïoh, la donkam ban leit ïit man ka por.
Kumta u la ong ba donkam ïa ka “Time Bound Policy" lane ka polisi ban buh da ka por ïa kino kino ki kam ne ki skhim ba dei ban leh.
U la bynrap ruh lada pyntreikam ïa kane ka polisi, ki lah ban pynduh jait ïa ka bamsap ne ka jingshim pisa ha ki tnat bapher bapher jong ka sorkar.
U kyrtong ka Trinamool Congress (TMC) na Mylliem konstitwensi, u Bah Gilbert Laloo, ha ka 4 tarik Rymphang u la thep kyrteng ban ïakhun ïa ka elekshon ka ban sa long ha ka 27 tarik Rymphang, ha ka jingïasynran lang ki nongkyrshan jong u.
Haba kren sha ki lad pathai khubor hadien ba la dep thep kyrteng, u Bah Laloo u la ong ba lada ki paidbah ki ai lad ïa u ban long u nongmih khmat na konstitwensi, un pyndep ïa ki kam kiba dang sah khamtam eh ha kaba ïadei bad ka jingkyrduh kam kyrduh jam jong ki khynnah samla bad ka jinghiar ha ka rep ka riang.
Haba jubab halor ka jingsngewskhem jong u ban jop ïa ka elekshon, u Bah Laloo u la ong ba kum ki kyrtong ki long kiba sngewskhem namar ka rai kadei ka jong u paidbah.
Haba kren halor ka bor ka pisa ha konstitwensi, u Bah Laloo u la ong ba ha man la ki konstitwensi kane ka don hynrei lada ki paidbah ki sngewthuh ba ka bor jong ki ka kham khlaiñ, ki dei ban peit bha ban ïoh ïa ki nongthaw aiñ kiba biang namar ka jingjop kam dei ha ka bor ka spah hynrei ha ka bor u paidbah.
U la ong ba dei ki paidbah kiba la wan sha u bad pynlong ïa u ban ïakhun ïa ka elekshon MDC, watla um shym la jop, hynrei mynta ka kynti ruh ka shong ha ka bor bad ka mon jong ki paidbah.
Ha kawei pat ka liang, u Bah Laloo u la kynthoh ïa ki nongmih khmat kiba tang shu wan ka elekshon hapoh ki ar bnai ba la dep ki la shu syrdep ïa ki surok.
Shuh shuh u Bah Laloo u la ong ba ka kamram jong ki MLA ka long ban don ka jingïajan ka jingïadei bad ki paidbah bad ki longïing longsem.
Ha kaba ïadei bad ka jingshah kynthoh ka TMC ba ka dei ka seng na bar, u Bah Laloo u la ong ba ka Congress ruh ka dei ka seng na bar hynrei ki seng riewlum ki ïasnoh bad ka mynba ka don ha ka bor.
Kumjuh ruh u la ong ba la kynthoh ïa ka NPP ba ka dei ka seng Garo, hynrei ki seng riewlum ki ïasnoh bad ka haba ka wan ha ka bor.
Kumta u la ong ba lada ka TMC kan wan ha ka bor, kajuh hi kan sa long bad kito kiba kynthoh hi kin wan ïasnoh.
Haba jubab halor ka jingkynthoh ba ki skhim ka TMC kum ka WE Card bad ka MYE Card ki long tang ki jingpynbiej ïa ki paidbah, u Bah Laloo u la ong ba lada ka TMC ka don ha ka bor bad kam leh ne pyndep ïa kine ki jingkular, te ki dei tang ki jingpynbiej, hynrei ka TMC kam pat don ha ka bor kumta u Bah Laloo u la ong ba kumno kin ong ba ka TMC ka pynbiej.
U Myntri Rangbah ka jylla uba dei ruh u President ka National People’s Party (NPP) u Conrad K Sangma ha ka 3 tarik Rymphang u la ther tyngeh ïa u nongïalam ka TMC uba dei ruh u nongïalam ka liangpyrshah u Dr.Mukul Sangma, da kaba kynnoh ba u la pyndonkam da ka bor bad ka jingthombor pyrshah ïa ki paidbah ka jylla ha ka por ba u synshar ïa ka jylla.
“Ki seng saiñpyrthei kiba kdew kti ïa ngi, ki ong ba ka NPP kaba tlot, ïa ki ka lah ban long ha ka por ba ki synshar da kaba pyndonkam da ka suloi, da ki pulit, kila thombor pyrshah ïa ki paidbah, dei na kum kane ka rukom leh ba ki khot ba ki dei kiba khlaiñ hynrei ngam kubur ïa kata.
Ka long kaba suk ban pyndonkam da ka bor, kaba suk ban pyndonkam ïa ki pulit bad bthah ïa ki ban siat ïa ki briew, kam long pat kaba suk ban ïakren, bad ban kren ïa ki paidbah ban ïadon bynta lang bad ki ban pyntyllun shakhmat ïa ki kam", la ong u Conrad ha ka jingïalang ka NPP kaba la pyllait ïa ka thup mat elekshon ha Jowai mynta ka sngi.
U la ong ba ha ka jingshisha, “Nga kop ban ong ba lada don mano mano ba tlot, dei u Dr.Mukul Sangma ha ka por jong u ba kano kano kaba jia, u pyndonkam da ka bor, da kaba thombor, ban pyndem ïa kano kano ka jingïaleh pyrshah, kane kam dei ka dak jong ka jinglong nongïalam", la ong u Conrad.
U la ong ba kum u nongïalam u dei ban sumar ïa ki paidbah.
“Kum u nongïalam phi ieid ïa ki paidbah, phim pynma ïa ki da kaba pyndonkam da ka bor.
Ha kine ki san snem ba la leit, haba don kano kano ka kynrum kynram, phi dei ban ïohi ba ngim ju pyndonkam da ka bor ne thombor hynrei ngi jied da ka lynti ka jingsuk bad ka jingïakren, ban wad ïa ki lad ki lynti ban pynbeit ïa ki jingeh", la ong u Conrad.
Ha kane ka jingïalang la don lang Bah Prestone Tynsong, Bah Sniawbhalang Dhar, Bah Comingone Ymbon, ka kong Ampareen Lyngdoh nalor u MLA ka thaiñ u Bah Wailadmiki Shylla.
Haba pynshai halor ka jingshah kynnoh kum u nongïalam uba tlot, u Conrad u la ong, “Ngan batai ïa kito kiba wohdaw, ka don ka jingïapher hapdeng uba tlot bad uba jem.
Ngi sngap ïa ki paidbah jong ngi, ngi kwah ban leh ïa kiei kiei da kaba pynthikna ba ka don ka jingïakren.
Kata kam mut ba ngi long kiba tlot.
Ka dei namar ba ngi don ka jingieid ïa ki paidbah jong ngi.
Hynrei ka jingjem jong ngi ym dei ban shim ba ngim don ka mon.
Ngi lah ban long kiba jem bad sngap ïa ki paidbah hynrei ngi don ka mon saiñ pyrthei ban pynthikna ban shim ïa ki rai kiba eh haba donkam.
Ngi sngap ïa ka sur u paidbah hynrei ngi leh ïa kaei kaba ngi sngew ka dei kaba biang bad na bynta ka jingbit jingbiang jong ki paidbah bad ka jylla", la ong u Conrad.
Ha kajuh ka por, u la ai dak lypa ba ka TMC kan ym jop wat tang 2-3 ngut ki MLA ha kane ka elekshon ban wan.
“Nga sngew skhem ba ka TMC kan ym jop wat tang 2-3 ngut ki MLA kampher lada kin kren katno katno ruh bad ha ka result ha ka 2 tarik Lber kin sa sakhi ïa kane", la ong u Conrad.
U la ong ba ki paidbah ka Jowai kim dei ban pynlehnoh ei ïa ka vote ban thep sha ka TMC namar ba kan ym lah ban leh eiei.
Hapdeng ka jingsakhi lang kiba bun ki paidbah ha Jowai, ka seng saiñ pyrthei ka National People’s Party (NPP) kaba ïalam ïa ka sorkar ha ka jylla ha kine ki san snem, ka la pyllait paidbah ïa ka thup ki mat elekshon na bynta ka san snem ban wan.
U National President ka NPP u Conrad K Sangma u la pyllait ïa kane ka mat elekshon ha ka 3 tarik Rymphang ryngkat kiwei ki nongïalam kynthup ïa u Bah Prestone Tynsong, u Bah Sniawbhalang Dhar, u Bah Comingone Ymbon, u Bah Wailadmiki Shylla, ka Kong Ampareen Lyngdoh bad kiwei.
Ïa kane ka thup ki mat elekshon jong ka seng la pynwan dur hadien ba la ïoh ïa ka jingai jingmut na ki paidbah halor ki mat bapher bapher.
Ha kane ka thup mat elekshon, ka NPP ka la jer lin ïa ki kam ba ka sorkar MDA kiba ka la leh ha kine ki san snem ha ka jylla bad ïa kiban sa leh.
Nalor ka Inner Line Permit (ILP), ka ktien Khasi bad Garo ban pynrung ha ka khyrnit ba phra kumba la mynjur ka ïing dorbar thawaiñ, ka NPP ka la buh thong ruh  ban thaw kam 5 lak tylli ïa ki samla ha ka jylla bad kine ki kynthup ha ki tnad seng kam seng jam ne kam karkhana, kam jngohkai, kam rep kam riang, ki kam ba ïadei bad ka juk digital bad kiwei.
Ka la buh thong ban kyntiew ïa ki kam ïalehkai ha ka jylla, ban pynbiang ïa ki tiar ïalehkai kiba paka haduh nongkyndong, ka jingai jinghikai, bad ka baibam ïa ki nongïalehkai bad kiwei.
Ka la buh thong ban buh 1000 tylli ki Facilitation Centers ha man ki shnong ban ai ka jingïarap ïa kiba ïadei bad ki kam ka sorkar sha ki paidbah jong ki shnong ha kaba kan don ki Village Community Facilitators (VCFs).
Ha kaba ïadei bad ki nongrep, kan ïai bteng ban kyrshan lyngba ka skhim FOCUS bad FOCUS+.
Ka la buh thong ban pynïasoh da ki surok kiba paka bad ki jingkieng sha baroh ki nongkyndong.
Kan kyntiew ruh ïa ka lynti synkieng lyngba ka liengsuin, ban pynpoi internet sha baroh ki shnong nongkyndong, kan thaw ïa ka IT Park, ka jingpynbiang ïa ka umbam umdih sha ki longïing.
Kan pynbha bad kyntiew kyrdan ïa ki jaka sumar bapher bapher bad ka pynkhreh ban pyntreikam ïa ka Chief Minister’s Affordable Drug Centers ban ïarap ïa ka bai dawai kiba shitom.
Ka NPP ka la buh thong ban pyllong ïa ka jylla Meghalaya ba kan poi sha ka kyrdan ba 10 napdeng ki jylla ha ka ri ha ka jingkiew sted.
Ka rep ka riang ka dei ka jingtrei kaba kongsan tam napdeng baroh ki jait jingtrei ha kane ka jylla Meghalaya ha kaba palat 70 haduh 80 percent ki nongshong shnong ha ka jylla ki don ha jaka nongkyndong bad kiba trei ba ktah kiba ïadei beit sak bad ka rep ka riang.
Ha ka kam rep, ym donkam uba nang uba stad hynrei donkam uba nang ban pynkih kti pynkhih kjat, uba nang ban rep ñiut, ban thung ban tep, uba nang ban kheiñ ïa ka sngi u bnai, ïa ki saw aïom, ka por thung por ot bad kumta ter ter.
Ka rep ka riang ka dei ka lad kaba pyn-biang ïa ki jingdonkam ba man ka sngi jong ki nongkyndong namar ba watla, kim don jaka rep, hynrei ha ki shnong jongki, kila ïoh ban leit bylla ban ïoh ka bam ka sa.
Sngewsih ba ha kine ki sngi, katba ka juk stad ka la nang roi, katba kiwei ki ri kila nang kiew ban kyntiew ïa ka rep ka riang da kaba wanrah ïa ka buit stad thymmai, ki tiar ki tar hynrei ha kane ka jylla pat ka la nang hiar pynban ka rep ka riang.
U sohñiamtra, ka kait, sohmrit, kwai, tympew, sohphan, sohkymphor, sohtrun bad kiwei kiwei ki jait soh jait jingthung ba bun jait, kila nang troiñ pynban ha kane ka jylla, khamtam ha ka thaiñ riwar kaba ju ñiew kum kawei ka Eden jong ka ri Khasi-Jaiñtia ha ki por mynnor.
Mynshwa ka jingpyn-mih sohñiamtra ka thain riwar ka la kot sha ki spah trok ha ka shi samoi, bad la ju shalan sha Bangla-desh lyngba ka khappud na Dawki hynrei mynta wat tang ban wan die hi ha ki ïew shnong, ne sha Shillong ruh la kham jynjar namar bym ïoh soh shuh.
Ki diengsoh, ki la bam khñiang, kila troiñ lut.
Ki jhur, ki phan, ki sohlah, ki sohbaingon, ki presbin bad kiwei kim mih bha shuh bad ki nongrep kila shem shi-tom ban pyndap ïa ki jingdonkam jongki bad ka la pyllong ia ki ban sakma ban leit jingtrei jingktah noh shawei namar ban pynbiang ïa ka jingdawa bam ka kpoh.
Ha ka jingshisha ka tnad ka rep ka riang ka jylla ka dei ka tnad kaba peit kyrpang ia ka rep ka riang, ïa ki nongrep hynrei kam long kumta, bad kumba ka paw ka tnad rep ha kane ka jylla kam pat don kano kano ka lad kaba phai khmat sha ki nongrep ha ka rukom kaba ïar, bad kaba heh ban pyllong ïa ka kam rep kum kawei na ki jait kam kaba khraw ban ïa kiwei pat.
Mynshwa ki nongrep ki rep da ka sboh mariang bad ki jingthung jing-tep ruh ki roi ki san bha katba ha kane ka juk mynta, la pyndonkam da kita ki buit stad ba laiphew jait naduh ka jingpyndonkam da ka dawai sboh, ki symbai ba la jied bha ba la wanrah nabar, bad kiwei kiwei ki jait jingthung kiba kynsai ba la wanrah ka sorkar hynrei ynda la thung sha kane ka jaka, ki long pynban ka jingtim ïa ki  nongrep.
Kane ka jingsniew ka rep ka riang, ym lah ban len bad dei ban kdew kti ïa ka tnad ka rep ka riang kaba shu kwah ban wanrah da ki symbai ba nabar ban pynsniew ïa ki symbai kiba don lypa na kane ka jaka.
Ka tnad ka rep ka riang ka dei ban wad ki lad ki lynti kiba thymmai ban kyntiew ia ki nongrep, ia ka rep ka riang, da ki jait jingthung kiba la don lypa na kane ka jaka, ym ban wanrah kynsha kiba nabar kiba la pyntroiñ ïa kiwei ki jingthung kiba la mih na kane ka jaka bad kumjuh ïa ka khyndew.
Ka tnad ka rep ka riang kaba don lut ki stad ki jhad ha kane ka liang, kam dei ban shu ai skhim, ban ai subsidy, ban ai kali ïa ki nongrep ne ki kynhun, hynrei ka dei ban leh ïa ka jingwad bniah sha ki lyngkha ki risa jong ki nongrep, ban leh ka jingwad bniah ïa ka khyndew, bad ban pynbha ïa ki jaka rep, khnang ba kin lah ban kyntiew shisha ïa ka kam.
Ka jingai skhim na ophis ka tnad ka rep ka riang kam don jingmut eiei ruh.
Ka jingthep kyrteng jong ki kyrtong ban ïakhun ïa ka elekshon sha ka Ïing dorbar thaw aiñ ka Jylla na Nongstoiñ Konstitwensi, kala ïai bteng ha kaba mynta ka sngi ka 4 tarik Rymphang, ki ar ngut ki kyrtong kila pyndep ïa ka jingthep kyrteng ha khmat u returning officer ka West Khasi Hills district.
Kine ki ar ngut ki kyrtong ki kynthup ïa u kyrtong ka seng United Democratic Party (UDP) u bah Polestar Nongsiej bad u bah Macmillan Kharbani kyrtong ka Trinamool Congress (TMC) bad ka dang dei ka sien kaba nyngkong ïa baroh 2 ngut ki kyrtong ba kin mih madan ban ïakhun ïa ka elekshon na Nongstoiñ.
U kyrtong ka TMC u bah Macmillan Kharbani u la ong ba ka thong ba ha khmat eh ka jong u ka long ban wanrah pat ïa ka synshar paidbah namar ha kine ki snem kiba la dep la i kumba kala duh noh ka jingsynshar paidbah namar ka jingdon kita ki High Level, ban ailad ïa ka rukom thungkam thungjam kaba laitluid bad lada ka TMC kan wan ha kabor kin pyndam noh ïa ka Memorandum of Understanding (MoU) pynbeit pud bala ïasoi hapdeng ka sorkar Meghalaya bad Assam.
Katba na ka liang jong u kyrtong ka UDP u bah Polestar Nongsiej haba kren sha ki lad pathai khubor u la ong ba thong jong u ka long ban kyntiew ïa ka bylla ka sngi ki paidbah ha ki shnong ki thaw ban peit kyrpang ïa ki samla ha ka ïoh kam ïoh jam bad kiwei.
Ïa kine ki kyrtong la synran lang da ki paidbah nongkyrshan kiba la ïa shad kmen lang hala ki jong ki jong ki lama seng bad ki jingrwai ha khmat ka khyrdop jong ka ophis u Deputy Commissioner ka West Khasi Hills district.
Ki paidbah nongshong shnong ka Nongstoiñ, mynta ka sngi ka 4 tarik Rymphang, kila lap ïa kawei ka metïap jong u rangbah na kawei ka thliew jong ka kynroh kaba dang shna hajan ka ophis DTO Nongstoiñ.
Katkum ka tyllong khubor ba la ïoh lum la ong ba ïa u tei u rangbah la tip kyrteng kum u bah Yespar Parïong, 50 snem ka rta na ka shnong Nongstoiñ, West Khasi Hills District.
Shuh shuh la ong ruh ba katei ka metïap jong u tei u rangbah kala thung da ka khlieh ha ka thliew kaba jylliew jong katei ka kynroh ba dang shna ha rud ka surok Nongstoiñ-Mawkyrwat.
Ïa katei ka metïap la wan ban shimti noh da ki pulit ka Nongstoiñ Police Station bad la rah noh shaCivil Hospital Nongstoiñ ban pyndep ïa ki jingdonkam ha shwa ban aiti sha kiba ha ïing.
Katba ka elekshon ka la jan, ki kyrtong ba thmu ïakhun ïa ka elekshon 2023 na ki Konstitwensi bapher bapher ki la wan ban thep ïa ka kyrteng jong ki ha ka ophis u Deputy Commissioner haman la ki distrik.
Ha ka 4 tarik Rymphang, u President ka seng Voice of the People’s Party (VPP) u ba dei ruh u kyrtong na Nongkrem Konstitwensi, u Bah Ardent M Basaiawmoit ryngkat kiwei pat ki kyrtong na ka seng VPP ki la wan ban thep ïa ka kyrteng jong ki ha ka ophis u Deputy Commissioner ka East Khasi Hills Distrik.
Haba kren ha kane ka sngi, u Bah Ardent u la ong ba kum ki nonpynkhreh kin ïai bteng ban pynkhreh bad ki leit sha ki paidbah ban pynsngewthuh shuh shuh ïa ka thong bad ka nongrim jong ka seng khamtam eh na kane ka seng kaba thymmai.
Haba kren halor ka jingïakhun pyrshah ïa ki kyrtong heh spah hapoh ka Konstitwensi, u Bah Ardent u la jubab, “Nga rem tang 76 vote ha ka elekshon ba la dep bad ka jingrem ka jong nga ka long namar ba nga khlaiñ palat bad ban ong haduh katno nga sngewskhem, ka jingpynleit jingmut jong nga kam dei ïa kata ka pisa, ngam da khuslai than ïa ki liang pyrshah, ki jingpynleit jingmut jong nga hi naduh nyngkong ki sngi ka long ban pynsngewthuh ïa ki paidbah".
Shuh shuh u la ong, “Kumba ka long mynta hi kam dei tang ha Nongkrem Konstitwensi, ka don ka jingsngewthuh jong u paidbah ha kylleng ki Ri.
Kaba nga ngeit ngi ïohi lyngba ki lad pathai khubor, ki jingkynthoh ki ba bun ba ki paidbah kine ki sngi ki la sdang sngewthuh ban jied ïa ki nongïalam bad hangno ban pynshong nongrim, te ngam ïohi ba ka pisa kan wan hakhmat ha kane ka kynti ba mynta".
Haba kren halor ka jingjubab u kyrtong na Mawhati ba u kyrtong barim ka Mawhati u ban sa ïakhun noh na Nongkrem um sym la leh bha ïa ka Mawhati, u Bah Ardent u la jubab, “Nga ngeit ngim da donkam shuh ban batai namar u kyrtong ban ïaleh na Mawhati bad u kyrtong ban ïaleh na Nongkrem ki dei shi ïing te lada na kajuh ka ïing ka mih artylli ka sur te u paidbah u la sngewthuh ban bishar ym da donkam ban dang batai manga".
Haba ïadei bad ka jinglah treikam jong u MLA ka Nongkrem Konstitwensi, u Bah Ardent Basaiawmoit u la ong ka 2 tarik hi kan rai.
Dei ha ka 2 tarik Lber ba ngin tip la ki paidbah ki pdiang bad ki hun ne em ïa ka rukom treikam jong u MLA jong ki.
Na ka liang u Bah Ardent Basaiawmoit u la pyntip ba shen ka seng kan pynbna ïa ki mat treikam jong ka seng hynrei ha shwa ïa kata kin sa pyllait shwa ïa ka ‘vision document’ jong ka seng ha kine ki khyndiat sngi.
U Bah Ardent u la pynshai ba ki mat ba hakhmat eh jong ka seng VPP ka long ban weng ïa ki jingkit bakhia jong ki paidbah kaba ban khia ïa ki paidbah kata ka ba mut ka pang ka shitom, ka pule ka dangle bad ka ïoh ka kot jong ki paidbah nalor kiwei pat ki mat ki ba bun.
“Ki paidbah ka Nongkrem ki la tip bha ïa nga, te ngi donkam tang ban wanrah ka jingpynshai ba khambha halor ka jingpyndonkam da ka bor pisa khnang ba ki paidbah kin nym ngop ha kane ka jingshah riam ," u la ong.
U la ong ruh, “Ki paidbah ki donkam ban jied ïa ngi namar ngi dei tang kita ban mih bujli ban wanrah ka synshar khadar kaba bha hapoh ka jylla namar ngim lah ban khmih lynti ïa ka synshar khadar kaba bha hapoh ka jylla lada baroh ki seng saiñ pyrthei ki pyndonkam da ka pisa tang ban shah jied ha ka bor".
Ka jingpynbna jong u Myntri Rangbah ka Meghalaya, u Conrad K.Sangma ha u snem 2021 ïa ka jingshna ïa ka surok Mawshynrut-Hahim Intermediate Road kaba haduh 37.65 Kms ha ka jinglut kaba T.99.76 klur ha West Khasi Hills of Meghalaya hapdeng ka jingkynhoi ka jingrisa, kam pat shym urlong haduh mynta.
Ïa ka jingshna ïa kane ka surok la bei pisa da ka Ministry of Development of North Eastern Region (DoNER) hapoh ka jong ka North East Road Sector Development Scheme.
Ka surok Mawshynrut-Hahim Road kaba pynïasnoh ïa ka Riangdo bad Hahim  (Athiabari) kan wanrah ka jingmyntoi kaba khraw ïa ka shnong Mawshynrut bad ïa kiwei ki shnong jong ka West Khasi Hills namarba ka pynïasnoh bad ka Assam.
Ka jingshna ïa kane ka surok ka la dei ban sdang naduh ka Nailur 2021 bad dei ban pyndep ïa ka tang hapoh shi snem ha ka dur jong ka Engineering, Procurement and Construction Mode.
Ka por ban shna ïa kane ka surok ka la lut lypa hynreiw bnai, namarba u Kontraktor u hap ban pynbiang ïa ki Detail Project Report shuwa ba ka Tnad PWD kan ai ïa ka jingmynjur jong ka.
Ka jingshna ïa kane surok ruh kam long kaba suk.
Kane ka long namarba hap ban mait ïa ki lum bad ban pynpra ïa ki mawsiang kynthup ïa ka jngpyndap ïa ki jaka bathem.
La la ban pyndep mynta 40 na ka 100 jong ka jingtrei.
Ka jingtrei jong kane ka surok ka la don mynta hapdeng ka jingthuh na ka daw jong ka jingïaid palat jong ki trok.
Ki la don ki khep ba ki bun bah ki kali ki la sniew, ki la sangeh shiteng lynti bad pynthut lut ïa ka ïaid ka ïeng.
Ki nongtrei jong ka Tnad PWD ki la ong ba kim lah ban pynsangeh ïa ka jingïaid jong ki trok nambar ba kim don bor.
Ki la ong ba kiba lah ban leh ïa kata dei sa tang ka Tnad Pulit.
Ki la ïathuh ba ka Tnad PWD ka la bthah ïa u Executive Engineer ban jurip ïa ka jingïaid jong ki kali lyngba kane ka surok bad ban pyntip ïa kane sha ka tnad PWD.Ynda ka Tnad PWD ka la ïoh ïa ka Report kan sa kyntu pat ïa ki bor Sorkar ban pynsangeh shuwa ïa ka jingïaid jong ki trok khnang ba yn lah ban pyndep noh ïa kane ka surok.
Ka surok Mawshynrut – Hahim ka pynïasnoh ïa ka Riangdo bad Hahim.
Shuwa ïa ka jingshna pynheh ïa kane ka surok, ki trok ki shim por haduh lai bad saw kynta ban poi sha Assam da kaba ïaid lyngba ïa ka Rongjeng bad Dainadubhi.
Ynda la dep shna ïa kane ka surok kan shim por tang shi kynta ban ïaid da ki kali na Riangdo sha Hahim.
U kyrtong ka National People’s Party (NPP) Mawlai konstitwensi u ba dei ruh u MDC ka Mawlai u Bah Teiborlang Pathaw ha ryngkat bad ki nongïalam jong u, ki la leit ban ïa kynduh kyrpang ïa u MLA barim ka Mawlai u Bah SD Khongwir ban pan jingkyrkhu na ka bynta ka ilekshon sha ka ïingdorbar thawaiñ ka jylla ka ban sa long ha ka 27 tarik u Kyllalyngkot 2023.
Haba kren ha kane ka jingïakynduh lang u Bah Teiborlang Pathaw u la ïathuh ba u wan ban ïa kynduh kyrpang ïa u Bah SD Khongwir ban pan jingkyrkhu kyrdoh  haba ïadei bad ka jingthmu kaba ki don na ka bynta kane ka ilekshon.
“U Bah SD khongwir u dei u Nongïalam uba la shakri bad kyntiew ïa ka shnong Mawlai , katne ka Mawlai ka kiew dei na ka jingïalam lynti ka jong u , kum u MLA ba nyngkong ka Mawlai," ong u Bah Pathaw.
U la ong ruh ba na ka liang ka jong ki, kin bud ïa ki nuksa kiba u la leh  kum u MLA bad lada ki poi sha ka thong kin hap ban pan jingmut na u na ka bynta ka roi ka par jong ka Mawlai.
U Bah SD Khongwir haba kren ha kane ka jingïakynduh u la ïathuh ïa ka jingrung jong u sha ka kam saiñ pyrthei ha kaba dei da ka jingai mynsiem jong i lok ba u shim ïa ka sien jam ban rung sha ka kam saiñ hima.
U Bah Khongwir u la ai jingmut ruh ïa ki nongïalam jong u Bah Teibor ba lada ki rung iing ki dei  ban da nang ha ka ktien ka thylliej, bad lada ki rung ha ki iing kiba pynpaw ba kim lah ban ai jingkyrshan ïa u Bah Teibor kim dei ban dom.
“Man kiba wan ban ïa kynduh, nga ïalap beit ïa ki, da ki kren ïa ka subjek  kaba pher na ka ilekshon nga pyrshang katba lah ban wan rah sha ka subjek khnang ba  ngan ïoh ban ïathuh ïa ka kyrteng u rangbah uba nga jied," u la ong.
U Bah Khongwir u la bynrap ruh da kaba ong, “Ïa u Bah Process ngam lah ban jied lano lano ruh em, dei na ki daw ki jong u hi.
"Ha ka sien ba nyngkong ba u jop u ong ba u jop hi, ha kito ki por bun kiba wan ïam bad sngewsih ba ngam ïaleh shuh.
U la kyrkhu kyrdoh ïa u Bah Teiborlang Pathaw, da kaba ong, “Nga ïohi ha u Bah Teibor ka ‘quality’ kum u nongïalam bad ym don u wei ruh u briew ha kane ka pyrthei u ban long u ba biang lut  nadong sha dong.
"U la bynrap da kaba ong, u Bah Teibor u long u briew  u ba biang ban mihkhmat ïa ka Mawlai Constituency , hynrei  ka jingïaleh kam dei ban kheiñ stieng, dei ban trei shitom da kaba pynmih lut ïa kibor ki sor baroh.
U la ong ruh, “Bun ki briew kiba  kylli ba ki wei ki la ïoh ban shna da ki iing paki dulan hynrei phi ka juh naduh ki 25 snem  mynshuwa, nga ong sa rai ma phi  nga long kumno.
"“Mynta ïa nga ym don u ba kdew kti ba nga bamsap, bad ngam tieng ïa katta namar ngam long kumta," u la ong.
Ka kynhun ïalehkai phutbol jong ka jylla Meghalaya ka la jop ïa ka jingïalehkai kaba nyngkong jong ki ha ka lympung ïalehkai jong ka Khelo India Youth Games.
Ka Meghalaya ka la lah ban pynliem noh ïa ka Odisha da 3 la 1 ha ka jingïalehkai kaba ka long hapoh Indore, Madhya Pradesh.
U samla Cannyson Kharnaior uba long u rangïalehkai jong ka jylla u la ïoh ban thep ïa ka kol kaba nyngkong eh jong ha ha kane ka jingïalehkai ha kaba u la ïoh ban thep ïa ka kol ha ka minit kaba 16 jong ka kylla step.
Tang hadien 21 minit ba u Cannyson u la thep ïa ka kol kaba nyngkong, u rangïalehkai ka Meghalaya u Fashioning Syngkli u la ïoh ban thep biang ïa ka kol na bynta ka kynhun jong u ha ka minit kaba 37 jong ka kylla step bad haduh ban da kut ka por ïalehkai jong ka kylla step ka Meghalaya ka la tam da 2 kol ïa ka Odisha.
Haba phai sha ka jingïalehkai jong ka kylla miet ka Odisha ka la ïoh ban pynphai ïa ka kol ha kaba u nongïalehkai jong kane ka Odisha u Jitendra Kumar Birua u la ïoh ban thep ïa ka kol ha ka minit kaba 77.
Ha shuwa ban kut ka por ïalehkai jong ka kylla miet ka Meghalaya ka la ïoh ban thep sa pynkhih biang ïa ka jar jong ka kol ha ka sien kaba lai ha kaba u Daohipaia Rymbai u la ïoh ban thep ïa ka kol kaba lai na bynta ka kynhun ïalehkai jong u ka Meghalaya ha ka minit jong ka extra time kaba 90+4 jong ka kylla miet.
Ka kynhun ïalehkai jong ka Meghalaya mynta kan sa ïalehkai pyrshah ïa ka West Bengal ha ka jingïakhun jong ka Group-B mynta ka sngi saitjain ha ka por 2:30 janmiet ha Emerald Heights International School Football ground, Indore.
Ha ka miet jong ka 27 tarik Rymphang, kawei ka Alto kaba don ïa u No.WB-06-J-7927 ka la ïatyngkhuh bad kawei ka Scooty kaba don ïa u No.ML-05-N-4585 ha kaba uwei uba shong ha kane ka Alto u la mynsaw jur bad la pynkit ïa u sha Woodland Hospital.
Kane ka jingjia ka la jia ha ka por kumba 7:45 baje mynmiet ha khmat jong ka Ïingmanebah ka Balang Katholik, Laitumkhrah, Shillong.
Katkum ka jingïathuh ki pulit la ïathuh ba u nongñiah jong ka Scooty ruh u la mynsaw bad la pynkit noh sha Shillong Civil Hospital da ki bahaïing jong u katba u nongñiah jong ka Alto um shym la don kano kano ka jingmynsaw na kane ka jingjia.
U kyrtong ka National People’s Party (NPP) u Bah Hamletson Dohling na ka Mylliem konstitwensi hashwa ban pyndep ïa jingthep vote u la ai khublei ïa ki paidbah ka Mylliem ba kin ai biang sa shisien ka jingkyrshan ba un wan biang ha ka bor.
Haba kren sha ki lad pathai khubor u Bah Hamletson Dohling u la ong ba u don ka jingkyrmen ban jop donburom biang ha kane ka kynti namar kadaw hi ka long ba ki paidbah jong ka Mylliem konstitwensi ki la ïohi ïa ka jingtrei shitom bad ki jingpyrshang ka jong u ban wanrah ïa ka roi ka par ha kane ka konstitwensi.
U Bah Hamletson u la ong ba u don ka jingkyrmen bad ki briew ka Mylliem konstitwensi ki long ki briew kiba stad, ki briew kiba don ka jingkitkhlieh na ka bynta ka imlang ka sahlang.
Ha kaba ïadei bad ka jingkynnoh ïa ka party NPP, u Bah Hamletson u la ong ba ki paidbah ki tip bha ïa kane  ba ha kine ki san snem kiba la leit bun ki party kum ka People’s Democratic Party (PDF), United Democratic Party (UDP), HSPDP bad kiwei ki donlang bad ka sorkar Meghalaya Democratic Alliance (MDA) ba la ïalam da ka NPP  hynrei mynta namar ba kim don shuh bad kane ka sorkar ki la kynnoh beit tang ïa ka.
U la ong ba ki paidbah ki tip bha ïa kane baroh.
Hashwa kane u Bah Hamletson u la leit ban ai khublei ïa ki paidbah nongwan thep vote jong katei ka konstitwensi bad ki paidbah ruh ki la ai ka jingkitbok kitrwiang ïa u ba un jop biang ha kane ka kynti.
Lah ban kdew ba hadien ka jingwan thep vote jong ki paidbah ka Mylliem konstitwensi ka long 68.36 percent.
Haba ka jingthep vote na ka bynta ka ilekshon Dorbar Thawaiñ ka Meghalaya ka la sdang ha ka Lah Sngi U Blei, ki don san ngut kiba leit thep vote nyngkong nyngshap ba la ïoh pdiang ïa ki jingai sngewbha ban pynsah jingkynmaw kum shi bynta ban pynshlur ïa ki paidbah ban tuid sha ki jaka thep vote.
Napdeng ki 60 tylli ki konstitwensi ha Meghalaya, ki don 36 tylli ha Rilum Khasi bad Jaiñtia bad 24 tylli ha Rilum Garo.
Hynrei ïa ka jingthep vote na ka bynta ka Sohïong la pynsangeh noh hadien ka jingkhlad noh jong u Myntri Pohïing barim u Bah HDR Lyngdoh, uba dei ruh u kyrtong ka United Democratic Party (UDP).
Ki don 21 lak ngut tam ki nongthep vote ba kynthup ïa 10.99 lak ngut ki kynthei bad 10.68 lak ngut ki nongthep vote shynrang.
Ha Meghalaya, ki nongthep vote kynthei ki kham bun ban ïa ki shynrang.
Ki don ruh haduh 81,000 kiba dang ïoh thep vote ha ka sien ba nyngkong eh.
Ki don 369 ngut ki kyrtong ba ïakhun bad na kine ki don 36 ngut ki kynthei.
Napdeng baroh 3,419 ngut ki Polling Station, ki don 120 tylli ba la pynïaid da ki kynthei, 60 tylli ki Model Polling Station bad 60 tylli ki Polling Station na ka bynta kiba don jingduna dkhot met.
Ka Election Commission ka la phah ïa 119 pyrton ki pulit ka Central Armed Police Forces (CAPF) ha Meghalaya.
U Chief Electoral Officer u Bah FR Kharkongor u la ïathuh ba la ithuh ia ki 640 tylli ki Polling Station kum kiba don jingma bad 323 tylli kiba kham shyrkhei bad 84 tylli kiba ma bad shyrkhei.
Ka tnad pynïaid ilekshon ha ka 25 tarik Rymphang ka la phah khang ïa baroh ki khappud ka Meghalaya bad ka Bangladesh haduh ka 2 tarik u Lber.
Ka Meghalaya ka don 443 Km u pud bad ka Bangladesh bad 885km bad ka Assam.
U Bah Kharkongor u la ïathuh ruh ba la khang ïa ka khappud bad ka Assam ruh.
Ka jingñiew ïa ki vote kan sa long ha ka 2 tarik u Lber.
Ka samoi jong ka Dorbar Thawaiñ kaba mynta kan kut ha ka 15 tarik u Lber.
U MLA ka Mawthadraishan Konstitwensi u Bah Brolding Nongsiej ula thep kyrteng ha ka 3 tarik Rymphang kum u kyrtong na ka seng United Democratic Party (UDP) Mawthadraishan hakhmat u Returning Officer jong ka Eastern West Khasi Hills District u Bah CP Mawkon ban ïakhun biang ha kane ka elekshon 2023.
Ha kane ka sngi la wan ban synran lang ïa u Bah Brol da ki bahaïing hasem, ki nongïalam ba ha khmat duh lem bad ki nongkyrshan jong ka seng.
Haba kren sha ki lad pathai khubor u Bah Brol ula ong ba ka daw kaba pynlong ïa u ban ïakhun biang ïa kane ka Elekshon ka long ban pyndep ïa ki kam kiba dang sah kiba dang hap ban pyndep, bad ka thong jong u bad ka seng ka dang bun bad ruh ka dang donkam ban wanrah ïa ka College ïa ka CHC ha kane Mawthadraishan Block kaba long ka Block kaba dang thymmai bad ruh ban bteng biang ïa ka coaching centre naka bynta ban ai ka jingnang jingstad sha ki khun samla hapoh Kynshi.
“Ha kine ki san snem ba la dep nga la wanrah bun ki kam pynroi ha kaba ïadei bad ki surok bad kum ka Konstitwensi ka ba dang sah dien nga la nang trei shitom bad bun kiba nga la lah ban pyndep hynrei ki don sa tang khyndiat ki ba ngam pat lah pyndep bad kane ka dei ka thong ba lada nga jop biang sa shisien ngan pyndep lut baroh," la ong u Bah Brol.
Shuh shuh  u Bah Brolding ula pynpaw ruh ïa ka jingsngew shngaiñ ba ha u snem 2023 ka jingïakhun elekshon ka kham suk ban ïa nujor bad u snem 2013 & 2018 namar ba ha une u snem 2023 ki don bun bah ki nongkyrshan kiba na kiwei ki seng kiba kynthup ïa u  MDC barim, u Kyrtong MDC barim bad ruh u kyrtong MLA barim kila wan ban ai ka jingkyrshan na ka bynta jong u bad ula ong ruh ba ka jingïapait ïapra noh jong ka seng riewlum  HSPDP ka  pynlong ïa u ba un sngewkhem ba un jop ha kane ka kynti bad  ka long ka sien kaba nyngkong ba baroh ki riew rangbah ki la wan pynïasoh noh sha ka seng UDP kaba dei ruh ka seng riewlum kaba heh.
Ki paidbah nongshong shnong na kylleng ki jaka jong ka Eastern West Khasi Hills District mynta ka 27 tarik u Rymphang 2023 ki la ïamih ryntih lang naduh dangstep ban leit thep ïa ka vote jong ki ha ki polling station ban pyndep ïala ka jong ka kamram bad ban pyndep ïa ka hok ban jied ïa ki nongmihkhmat kiba thymmai sha ka ïing dorbar thaw aiñ ka jylla.
Ha kane ka sngi ka jingwanpoi jong ki nongthep Vote  hapoh ka Mairang Konstitwensi katkum ka jingïoh jingtip na ka tnad elekshon ki long 38,356 ngut (90.47%) bad ha Mawthadraishan Konstitwensi ki long 39,966 ngut (91.38%) bad kyllum lang baroh na ka Eastern West Khasi Hills District ki long 78,322 ngut (90.92%).
Ki poling station kiba don hapoh ka District ki long baroh 141 tylli kaba kynthup 68 tylli ha Mairang bad 73 tylli hapoh Mawthadraishan Konstitwensi.
Ka jingïathep vote ha kine ki ar tylli ki Konstitwensi ka long kaba ïaid beit ïaid ryntih khlem kano kano ka jingthut bad la ïoh ruh ban sakhi ïa ki paidbah ba ki hap ban ap ïa u laiñ na ka bynta ban ïoh ïala ka pali ban thep vote watla kata ki don ruh ki poling station kiba ki paidbah ki duna ban ïeng ap laiñ.
Ha kane ka sngi la sakhi ruh ïa ka jingdon jong ki bor pahara ha man la ki poling station na ka bynta ban peit ïa ka jingïaid beit iaid ryntih jong ka jingthep vote khlem kano kano ka jingpynwit lane ka jinghuri hura ïa kaba la sakhi naduh ka por 7 baje mynstep haduh ka por 4 baje janmiet.
U Chief Electoral Officer u Bah Frederick R Kharkongor, u la pyntip ba ka jingpoi ki paidbah ban thep ïa ka vote ban jied ïa ki nongmihkhmat na ka bynta ka ïingdorbar thawaiñ, kan kiew palat ïa ka  75%  namar ba don na ki District ki ba ka jingthep vote kan kut haduh 9:00 baje janmiet jong ka 27 tarik namar ka jingthut ha ki kor thep vote bad na ka bynta ka jaka ba buh ïa ki EVM u la ïathuh ba la buh haduh 22 pyrton ki bor pahara.
Haba ïa kren bad ki ladpathai khubor ka u Bah F.R Kharkongor u la ïathuh haduh ka por 5 baje janmiet ki nongthep vote ki poi 75%, hynrei kane kan dang kiew namar ba don na ki katto katne ki District ki ba kynthup ïa ka East Jaiñtia Hills, Ri-Bhoi, South West Garo Hills bad ka West Garo Hills ki ba don 200 tylli ki jaka thep vote ki dang bteng haduh ka 9 baje mynta ka miet.
“Ïa ka kaiphot ka ba shai ka tnad kan sa lah ban pynbna lashai ka sngi hadien ba la ïoh lut ïa ki jingkheiñ ki ba pura na baroh 12 tylli ki District", u la ong.
U la bynrap shuh shuh “Ka jingthep ïa ki vote ha baroh ka wei ka jylla ka la long ka ba ïaid beit ïaid ryntih bad ki don haduh 1830 tylli ki jaka thep vote ki ba  hap hapoh ka Webcast".
U la ïathuh, ha ka ba ïa dei bad ki  6 tylli ki jaka thep vote ki ba don ha Mawhati konstitwensi ki ba la kynnoh ba ki la shah khang ban thep vote, ki bor ba dei khmih ki la shimkhia  bad ka jingthep vote ha kane ka jaka ka la long ka ba ïaid beit.
“Mynta ka sngi ka jingthep vote ka la long ha ki  3419 tylli ki jaka thep vote na ki 59 tylli ki konstitwensi, kane ka long hadien ba la pynsangeh shipor ïa ka jingthep vote ha Sohïong konstitwensi hadien ka jingkhlad kyndit u kyrtong ka UDP na kane ka  konstitwensi bad ïa ka jingthep vote ha kane ka konstitwensi yn sa pynbna hadien ba la pynbeit da ka ECI" u la ong.
U la bynrap shuh shuh “95 % (11,310 ngut) ki nongthep vote ki dei ki briew ki ba don jingduna dkhot met bad 91.8 %  (22,042 ngut) ki dei ki briew ki ba la kot ka rta sha ka 80 snem bad ïa ka ne la ailad ban thep vote na ïing".
“Ki nongshonmg shnong ki ba la poi ban thep vote ki long 10.5 lak ngut ki rangbah  bad 10.81 lak ngut ki dei ki longkmie, mynta ka kynti la ïohi ïa ka jingbun ki longkmie ki ba la mih shakhmat ban thep ïa ki vote jong ki, katba ki  khynnah samla ki ba dang ïoh vote thymmai ki long 89,564 ngut bad ka tnad ka la pynkupburom ruh ïa ki hadien ba ki la dep thep ïa la ka vote.
“Mynta ka kynti ka jingñiew ïa ki vote kan long hadien ka 48 kynta kata ha ka 2 tarik u Lber ka ban sdang ha ka 8 baje mynstep bad kin don 13 tylli ki jaka ñiew vote ha baroh kawei ka jylla bad la buh ïa ki 22 pyrton ki ban pahara ïa ki Strong Room" la ong u Bah Kharkongor.
U kyrtong ka seng Voice of the People Party (VPP) na Pynthorumkhrah konstitwensi, u Bah Mayborn Lyngdoh, ha ka 27 tarik Rymphang u la pyndep ïa ka jingthep vote ha Dong Kadiang polling station.
Haba kren sha ki lad pathai khubor, u Bah Lyngdoh u la ban jur ba ka seng VPP ka ïeng marwei hapdeng ki ba bun dei na ka jingdon ki riewstad bad riewshemphang kum ki professors bad ki assistant lecturers.
U Bah Lyngdoh u la kren ruh halor ka sorkar ba mynta da kaba ong ba ka VPP ka dei ka seng kaba dang khynnah kaba donkam ïa ki samla bad ki nongthep vote ba dang samla, namar u riew tymmen un nym lah ban nujor ïa ka jingstet bad jingkhlaiñ jong ki samla.
Shuh shuh u la ong, “u riewtymmen u hap kit ka lyngkor jong ka jingkitkhlieh jong ka ïing ka sem jong ki, kaba teng teng ki klet noh ïa ka jingdonkam jong ka konstitwensi bad ki paidbah".
U Bah Lyngdoh u la pynshai ba ki ba bun na ki kyrtong ki kham shimkhia ban pynmyntoi ïa ka ïing ka sem lajong, kaba lam pat sha ka jingbymbiang ha ka jingkiew bad ka jingkyrduh jong ka konstitwensi.
Kumta, u ngeit ba ka VPP ka donkam ban wan shakhmat ban wanrah ka jingkylla ha ka thaiñ.
Man ka elekshon shisienha ka san snem ka ju don ka jingïakhih khoh-reh jong ki nongsynshar kiba don ha ka bor sorkar ban thung maw nongrim, ban plie pyrda, ban khap ribon, na bynta ki kam pynroi kiba ym tip kiban long kam ne em.
Ha kine ki sngi, kane ka sorkar ka la plie ïa ki Civil Sub-Division, ïa ki Community and Rural Develop-ment Block, ïa ki PWD Division, ïa ki Police Outpost, ïa ki Police Station, bad bun kiwei pat ki jait jingplie.
Ka elekshon kan sa wan sa kumba ar bnai ban thep ia ka vote, bad ki myntri sorkar, kiba don ha ka bor, kila pynshongshit man ka sngi da ki prokram ba lai phew jait bad ki paidbah ruh ki sngew muja bha namar ba ioh bai kali ei, ïoh sha, ïoh dud bad don lei kiba kham leh shalak, ki ai bai sngi tang ban wan sha ka jingïalang ban pyni ïa ka jingbun briew khnang ba kiba ïaleh pyrshah kin tieng kin syier.
Ym tang katta, ka jingsam sniang, sam syiar, ka sorkar kam dei kaba sniew na bynta ka jing-thmu kaba bha ban kyntiew ïa ka ioh ka kot jong ki nongrep bad kumjuh ka jingsam ïa ka pisa sha ki Self Help Group (SHGs), ki Pro-ducer Groups (PGs) khnang ban kyntiew ïa ki nongkyndong ki nongrep.
Hynrei ka rukom leh ka sorkar ka long kaba bakla, I kumba ka dei kaba shu leh kyrkieh tang ban ïoh burom, bad ka jingkwah ka long beit tang ban paw pyrthei ba la sam ba la ai hynrei khlem kano kano ka jingbuddien kaba thikna, khlem pyrkhat bha shwa ban leh.
Mynta bun ki sniang ki syiar kiba ïap noh tang shu poi ha sem.
Kane ka jingleh ka long kaba bakla, ka long tang kum ka tamasa leit pdiang khusnam ha ka por ba pylllong ïa ka tamasa.
Ka jingsam ïa ki jingri jingdup kam dei ban long kum ka kam tamasa, ka donkam ia ka jingpule bniah ïa ka jinglong ka jaka ka puta, ka jinglong ka suiñ bneng, ka mariang, bad ka rukom im jong ki jingri katkum ki jaka khnang ba kin lah ban im, ban heh ba kan long ka jingmyntoi shisha ia kiba pdiang ïa ki.
Ong katba ong, kiba don ha ka sorkar kim dei ban sngew rem ba kane kajingleh shongshit tang shwa ka elekshon, kam dei ka kam kaba mut hok shisha hynrei ka dei ka kam kaba thmu ban shu pynbiej ïa ki paidbah bapli kiba shisur shidur.
Ka jingkwah sam sniang, sam syiar ki myntri sorkar kam don jingmut than, namar ba kim ym lah ban heh ban sngaid plung bha na ka kti jongki hynrei lada ka sorkar ka mut shisha, ka dei ban leit sam ïa ki sha ki man ki shnong, ban jied hok ruh ia kiba dei hok, kiba don ka jingthmu, kiba la ieid ïa ka kam ri jingri, ym ban shu ai katba dei u nongkyrshan ka party khnang ban pynbiej san snem.
Ka jingjied da ki nongïalam ka party ïa ki briew ban ïoh skhim, ka long kaba bakla bad ka dei tang ka jingmut ban thied vote, ym na bynta ban kyntiew ïa ka ïoh ka kot, ka kamai kajih jong ki nongshong shnong.
Ka jingpynlut ka sorkar kumba 16 klur tyngka ban thied sniang thied syiar nabar jylla, kam dei shuh kaba kai bad kam dei ban long ka jingkitkhia ia ka jylla hynrei ka dei ban long ka jingpynsting ïa ka jingdonkam sniang, syiar ka jylla ha ki snem ban wan bad lada kam long kumta, ka long kumba theh kai ïa ka pisa u paidbah tang ban pynsngewbha.
U president ka Bharatiya Janata Party (BJP) Meghalaya, u ba dei ruh u kyrtong ka West Shillong konstitwensi, u Bah Ernest Mawrie ha ka 27 tarik Rymphang u la thep ïa ka vote ha ka polling station ha Mawprem.
Haba kren sha ki lad pathai khubor, u Bah Mawrie u la ban jur ba ka BJP ka donkam bha ban thaw sorkar ha ka jylla Meghalaya.
U la ong ruh ba ka jylla ka lah ban thaw sorkar synrop bad u pynoaw ka jingsngew skhem ba ka BJP kan sa synrop bad ki seng kiba ïa sngewthuh jingmut.
U Bah Mawrie u la pynpaw ba ka jingjop jong ka sorkar BJP ha Assam, ka la pyni ïa ka jingkiew ha ki ba bun ki liang kum ka jingïohkam ïohjam bad ka jingïakhun ha ka jingtreikam lajong.
U la ong ba kajuh ka roi ka par ka lah ban wan ha ka jylla Meghalaya hapoh ka sorkar ban ïalam da ka BJP.Haba kylli pat halor ki nongïakhun pyrshah, u Bah Mawrie u la kyntait ban jubab halor kane.
Ki nongshong shnong jong ka Umtasor Mawdkar ba hap hapoh ka Umsning konstitwensi, ha ka 27 tarik Rymphang ki la pynpaw ka jingbitar bad ka jingbym hun halor ka jingsuki ka jingthep vote ha ka polling station ka jong ki wat lada ki la kam ba ka jingsdang ban thep vote ka la sdang naduh 12 baje mynsngi wat lada ka por ba la buh ban sdang ka long 7 baje mynstep.
Kat haduh 4 baje ba la dei ka por ban pynkut noh ïa ka por thep vote, ki nongshong shnong jong ka Umtasor Mawdkar ki la ïoh ban thep tang 400 ngut na ka 1044 ngut na ka daw ba suki eh ka rukom thep vote.
Na ka liang ki nongpynïaid kam ki la pyntip ba ka la don ka jingthut ha ka liang ka mashin ba la pynlong ïa ki ban slem ha ka jingsdang thep vote ha kane ka polling station.
Ki nongthep vote kiba la bitar ki la byrngem ban bat beit ïa ka EVM mashin bad kin nym shah ïa ki nongpynïaid ban mih na ka polling station katba kim pat dep thep vote ryntih.
Kawei ka nongthep vote ba dang eh dang san ka la ong ba dang lah ban kiar na ka ka jingslem ha ka jingthep vote jin lada ka la don ar tylli ki mashin EVM ryngkat ki nongpynïaid ba la shah pyntbit na bynta kane ka polling station bad ka la bynrap ba kum kine ki jingjia ka pynrem noh ïa ka jingthmu ka Election Commission jong ka ri India ban pynthikna ba nym don u nongthep vote ba shah ieh.
Shuh shuh, uwei pat u nongshong shnong u la ong ba ki la ïeng ha u laiñ da ki kynta bad ka long kabym sngewtynnad ban ïoh jingtip ba ka mashin ka long kaba biang khlem kano kano ka jingthut, namar na kane ka daw bun na ki paidbah ki la mih na ka polling station.
Haba kren hakhmat ki hajar ngut ki nongkyrshan kiba la wan ban ïashimbynta ha ka jingïalang ka TMC kaba la long ha Umroi, u Bah George B.Lyngdoh, kyrtong ka TMC na Umroi, u la pynpaw ïa ka jingsngewkhia kaba jur eh, halor ka jingleh donbor bad pyni bor da ki nongkyrshan ka NPP ha Umroi Constituency, ha kaba katei ka jingkren jong u, ka thew halor ka jingjia kaba dang shen ha Umroi, ba ka kurim jong u lem bad ki kynum, ki la shah ktah kti ha ki katto katne ki briew na ka Party NPP.Haba kynmaw ïa katei ka jingjia, u Bah George Lyngdoh, u la jnang shiphang ban kren bad uba la jan jaw ummat, kaba la pynlong ruh ïa baroh ki paid nongkyrshan kiba la leit ban sakhi ïa katei ka jingialang, ba kin sngapjar.
Halor katei ka jingjia, u Bah George Lyngdoh, u la ong ba katei ka jingjia, ka la jia katba u dang wanphai na Kyrdem, ha kaba ki la don ka kynhun ki briew, kiba la leit ban pynheh jingrwai hakhmat ka ïing jong u, kaba don tang ka Kurim, ki khun bad ki kynum, ha kaba kitei ki briew, kiba la leit ha ryngkat ki tiensih tiensang bad kiba la pyrta ruh ‘Ha ka Kot, Ha ka Kot’, hynrei haba ka kurim bad ki kymum, ki la leit ban kren, pynban kitei ki briew, ki la kren kop pynban, da kaba ong lada kwah te wan.
Kumta haba kitei ki briew na ka ïing u Bah George Lyngdoh, ki la leit ban ïakren bad kitei ki briew, ha kaba nyngkong ka la jan poi sha ka jingïasngewthuh jingmut, hynrei ha kaei ka por la shu mih kynsan kumba 15 haduh 20 bad kiba la ker tawïar ïa ka lok bad ki kynum jong nga, kila kynjat ïa ka kurim jong nga, ki bok na shyntur, ki pajut ïa i shaka diang ka mon, bynrap u Bah George.
Shuh shuh, u Bah George, u la ong ba wat ïa ka kurim u MLA ruh kim salia ban leh kumne bad kan jia aiu ïa ki duk ki suk bad ki tymmen ki kro, lada kiba kum kitei ki briew kin don ha ka bor.
U Bah George B Lyngdoh, u la buh jingkylli ruh ba u la leh sniew eh haduh katno ïa ka Umroi Constituency, ba kitei ki briew ki wan ban leh kput bad ba ki hap ban wan tim sih tim sang ïa ka lok, ïa ki khun bad ka ïing ka sem jong nga, ba ki hap ban ktah kti wat ïa ka kynthei.
Namarkata, na ka liang utei u kyrtong ka TMC, u la kyrpad ia ki ïa ki paidbah ka Umroi Constituency, ba ki dei ban long kiba stad ban bishar, namar ba ki paid ha ka jylla hi baroh kawei, ki peit bad phaikhmat eh ïa ka Umroi ha kane ka ilekshong kaba mynta u snem bad ba kan pynmih ïa u nongïalam ka Ri-Bhoi bad ka jylla.
Ki nongtrei jong ka National Highways Authority of India (NHAI), ha ka 26 tarik Rymphang ki la ïoh ban pyllait im ïa u wei u shrieh, uba la shah syllad kali hapoh ka surokbah NH-6 bad kaba hap ha ki bynta ka shnong Umdihar ha Ri Bhoi.
Utei u Shrieh uba la ïoh ban pyllait im da ki briew ka NHAI, u dei ruh u jait shrieh u bym ju ïohi koit ha kane ka jylla, ha kaba ki la lap ïa utei u shrieh uba la mynsaw bad kaba la pynlong ïa kitei ki nongtrei ka NHAI ban leit rah noh sha ka tnat kaba peit ïa ki mrad kaba don ha Nongpoh.
Ki nongtrei ka tnat Wildlife, haba ki la shimti ia utei u shrieh uba la mynsaw, ki la rah noh ïa utei u shrieh sha Phan Nonglait Park, ka jaka ri ia ki mrad kaba don Umtrew, na ka bynta ban ïoh ïa ka jingsumar.
Katba ka jingjied ïa ki nongmihkhmat sha ka ïing dorbar thawaiñ jong ka jylla Meghalaya bad ruh jong artylli kiwei pat ki jylla kala jan, katto katne na ki kyrtong ki la ïa bunkam ha ka ban sam ïa ki jingaisngewbha bad ei ba tip ïoh jur ruh wat ka jingïa-ai da ka pisa da kiwei pat ki kyrtong ha ki jaka bapher bapher khnang ban jop suk.
Hynrei kaba sngewtynnad ka long ba iwei i kong iba na Shillong dang shen ngi la ïohi ha ki khubor ba i la mih na la ïing da ka jingshlur  bad da ka jingsngewskhem ban leit pynphai pat ïa kita ki jingaisngewbha sha ki kyrtong kiba la ai na ka bynta jong i bad i la pynpaw ruh ba ka jingjied nongmihkhmat ka shong ha ka mon shimet jong i ïano ban jied.
Kane ka dei ka jingshisha ha kaba bun na ngi ngi tip bha ba ka jingjied nongmihkhmat ne ka vote jong u ne ka shimet ka dei ha kaba rieh ïa kaba la ai ha ngi na kata ka Electronic Voting Machine ne EVM  ha ka sngi thep vote; kaba dei ka hok ïa kaba ka Constitution jong ka ri India ka la pynkup ha uwei pa kawei ki nongshongshnong kiba lah kynjoh 18 snem shajrong.
Ïa kiba duk lane ïa kito kiba donkam shisha ka lah ban long ka jingkyrkhu ban shim ïa kita ki jingaisngewbha, hynrei ngim dei pat ban jied ïa u kyrtong ne seng tang na ka bynta ki jingaisngewbha.
Ka dei ïa ngi ban jied ïa ki nongmihkhmat kiba don ka jingïohijngai ki ban wanrah ïa ka jingkylla kaba pura haka jylla kaban long ka jingkyrkhu  ïa ka pateng ban wan.
Shuh shuh ka jaidbynriew jong ngi ka donkam ïa ki nongthawaiñ kiban trei na ka bynta ban pynkiew ïa ka imlang ka sahlang ha  ki liang  baroh, ym dei tang kum kine ki nongaisngewbha kiba kyrpad ïa ki paidbah nongjied ha kane ka rukom khamtam ha ki aïom election  ban ïoh ïa ka jingkyrshan bad ïoh vote.
Ko ki paidbah nongthep vote ka dei ïa ngi namarkata ban long kiba husiar bad kiba stad ïano bad uba kumno ban jied, ngi dei ban jied ïa ki kyrtong ne seng kiba don ka jingshitrhem bad ka nongrim baskhem ban wanrah ïa ka jingkylla kaba ka jylla jong ngi ka donkam kyrkieh ha kine ki sngi, ym dei ban jied ïa ki nongmihkhmat kiba ai ïa ki  jingdonkam kiba long tang shipor.
Nga ngeit ba don ki kyrtong kiba la khot da U Blei kiban ïeng ïaleh na ka bynta ka lawei ka jaidbynriew jong ngi.
Pan ïa ka jingpynshai na U Blei bad wat shah  pynbiej ne pynngeit noh tang ha kita jingkular thiang shuwa ka election bad wat nym ngop tang da kita ki jingaisngewbha kiba long thik tang kum ki jingbam mit mit ïa ki khyllung rit.
Ka jylla jong ngi ka donkam kyrkieh ïa ki nongmihkhmat kiban long nongthawaiñ bad nongsaiñhima shisha, kibym bamsap bad kibym leh shilliang khmat; kiban thawlad bad wanrah ïa ka kam ka jam hapdeng ka jingkyrduhkam, kiban wanrah bad kyntiew ïa ka pule puthi katkum ka juk jingstad mynta, kiban wanrah ka jingroi ha ka koit ka khiah lyngba ki lad jingsumar ba bha bad taddor, kiban wanrah ïa ka jingbha ha ki surok ne ki lynti synkien khamtam sha ki jaka basniew surok bad bym lait lynti,  kiban pynbeit ïa ki kynrum kynram bad wanrah ïa ka shongsuk shongshngaiñ ha ki jaka khappud, kiba don ka mon ban kyntiew ïa ka jaidbynriew Khasi jong ngi ha ka ri India bad kiba lah ban wanrah ïa ka nam bad burom jong ka jylla Meghalaya ha ki bynta bapher bapher.
*Kynmaw*Jied ïa ka jingpynkylla ym ïa ka pisa ne jingaisngewbha ba shipor*.
Ka elekshon ban jied ïa u MLA ne u nongthaw aiñ kan long sa tang lai sngi mynta, kata ha ka 27 tarik ka sngi Nyngkong mynta u bnai ha kaba ki 21 lak ngut tam ki nongshong shnong ka jylla kin ïoh ïa ka bynta kaba dei ka hok jongki ban jied ïa u kyrtong ba ki mon da kaba khan, bishar bniah bad pynshong nongrim bad kumjuh ïa ki nongrim jong ki seng saiñ pyrthei bapher bapher kiba la pyni ïa ki nongrim jongki naduh ki seng trai jylla haduh ki seng nabar jylla ne ki national parti.
Hynrei kumba la sngewthuh, dang bun ki paidbah ki bym sngewthuh ïa ka nongrim, ki bym tip ïa ka jingjied ïa ki MLA bad kumno ban jied ïa ki, bad ki dang ngop ha ka bor jong ka pisa.
Ha ka mynsiem ki briew shisien ba la shim ïa ka pisa, ki sngew biej, ki sngew ktah ia ka mynsiem ban ym ai vote bad ki shu thep noh wat lada kim mon kim kwah ne kim sngew don nongrim eiei ruh ïa uta u kyrtong.
San snem duna ki kren bitar, ki thnum ïa ki kam jong u MLA hynrei hadien ar sngi lai sngi, kila kylla noh ka jingmut jingpyrkhat tang namar ba ki ïoh pisa.
Kane ka jinglong ka treikam bha ym tang ha sor hynrei ka jubor bha sha ki jaka nongkyndong, ha kaba ki briew ki shah pynngop beit ha ka bor jong ka pisa tang shimiet shwa ban thep vote.
Lada u paidbah u ngop ha ka bor ka pisa tang ha ka shimiet, da kaba klet noh ïa ka jingsuhsat, ka jingeh, ka jingbymler, ka jingshah shiliang, ka jingsngew sarong, ka jinghangamei, ka jingkyreit, bad sngew donbor, kata ka mut ba ka pyrkhat ka pyrdaiñ jong ki nongthep vote ka la phet noh sha khlaw, ha kaba ka bor jong ka jingpynbiej ka la kham khlaiñ bor ïa ki.
Lada ka jingshah bakla ka kham khlaiñ ban ïa ka pyrkhat pyrdaiñ jong ki briew, kata ka la dei ka jingshah rem lypa ha uwei pa uwei u briew bad ka jingshisha kan sa shong sha kyndong soit.
Ka la don ka jingma kaba shyrkhei bha mynta lada ki briew ki ngop ha ka jingshah pynbiej, ha kaba ka jingshisha kan leit rieh noh sha khlaw.
Haba ka jingshisha ka phet sha kyndong, ka jingthok, ka jingpynthame, kan ïoh ban shad ban kmen ha ka dohnud jong ki briew bad hangta kan wanrah  ïa ka thaw shong thaw sah kaba kynrum kynram, ka bym shngaiñ bym shker shuh, bad kan bun ki jingsniew kiba laiphew jait ha ka imlang sahlang, kaban tan shadien ïa ka jingbha jingmiat jong ka shnong ka thaw, ka ri bad ka jaitbynriew.
Ka la donkam shisha ka jingmut jingpyrkhat kaba khlaiñ ha kum kane ka por ïa ki paidbah khnang ba kin lah ban ïaleh pyrshah ïa ki bor jong ka jingpynthame ba laiphew jait ha ki khwan myntoi ïa ka malade.
Ki paidbah ki dei ban ïaleh pyrshah ïa ka jingpynthame, ki jingpynbeit da kaba SHIM ÏA KA PIS, WAT AI IA KA VOTE bad tang katta, ki riew khwan myntoi, ki khwan malade kiba kopia, hangamei, sngew stad, sngew sarong, kin sa phet krad soit sha kyndong.
U kyrtong jong ka seng Congress uba dei ruh u sitting MDC jong ka Mairang Konstitwensi, u Bah Batskhem Ryntathiang ula pynpaw, “Ngam don ka jingkhuslai shaphang ka 2 tarik ïa ka result ban pynbna namar ba lada ngi pynleit jingmut palat ïa ka burom bad ka bor ngin ym lah ban kren ïa ka jingshisha, bad kaei kaba ngi leh kan long kaba arsap".
Shuh shuh ula bynrap ruh, “Ngi rung hangne ban tbeh ïa ka jingshai bad kan eh au ïa phi lada ngi kular mynta bad lada ngim shym lah ban long kumta hato ha ka 2028 phim lah ban weng ïa ngi? Ngim kwah ban shong sah hangne lada ngim lah ban long ki jingmyntoi ïa phi ki paidbah.
"Ïa kane na ka liang u Bah Batskhem Ryntathiang ula pynpaw haba kren ha ka jingïalang paidbah kaba la pynlong ha ka 25 tarik u Rymphang 2023 da ka Mairang Block Congress Committee ha madan Mot Tirot Mairang Mission, ha kaba la wan ban sakhi lang da ki hajar ngut ki nongkyrshan jong ka seng.
U kyrtong jong ka seng Hill State People’s Democratic Party (HSPDP) na Mawthadraishan Konstitwensi, u Bah Shakliar Warjri, u la ong ba ym don ba lah ban khang ïa ka mon jong u paidbah.
Haba kren ha ka jingleit ïalap elekshon jong u ha ka Rynsan ïalap elekshon kaba la pynïaid da ka Dorbar shnong Kynshi Mawria ha ka  24 tarik u Rymphang 2023 bad haba shim ïa ka bynta kaba  khatduh ha kane ka  rynsan, u Bah Mawria u la ong, “Ki briew ki khang spah ba ki khang, ki pyrshang katba ki lah ruh, sien ba la mon ki paidbah bad ba la ibit ki briew ba ngan long kum u nongïalam, yn ym don ba lah ban khang.
".
U MLA ka Mawthadraishan Konstitwensi uba long ruh u Myntri ka sorkar jylla bad u kyrtong jong ka seng United Democratic Party (UDP) na Mawthadraishan Konstitwensi, u Bah Brolding Nongsiej ula pynshai sha ki paidbah ba u khlem sam skhim shuh hadien ba la treikam ïa ka model code of conduct hynrei ka jingmih ki khubor ba sam skhim ka dei tang ka jingkynthoh ban ïalam bakla ïa ki paidbah ha ka por elekshon.
Haba kren ha ka rynsan ïalap elekshon kaba la long ha ka shnong Kynshi ïa kaba la pynïaid da ka dorbar shnong Kynshi Mawria ha ka 24 tarik u Rymphang, U Bah Nongsiej u la ong, “Lada phi sngewdei, pynjop biang ïa nga ha kane ka kynti kaba mynta ba ngan ïoh hattrik".
Kum shi bynta ban ai jingpynshai paidbah halor ka phang jong ka jingjied ïa ki nongmihkhat sha ka ïing dorbar thawaiñ ka Jylla ka Seng HYC, WKHD kala pynlong ïa ka jingïalang Rai Eh Daw Campaign ha Lad Weitang Nongstoiñ.
Ha shwa ban sdang ïa katei ka jingïalang na ka liang jong ka Seng kala pynlong ruh ïa ka jingïaid rally da ki kali naduh ka shnong Sohpian haduh ban da poi ha katei ka jaka pynlong jingïalang ha kaba la ïadon ryngkat lang ruh da ki nongïalam ba hakhmat duh jong ka HYC Sengkmie.
Na ka liang jong u general secretary ka HYC haba ai jingkren ha katei ka jingïalang paidbah u la ong ba ngin pyneh rngiew ïa ka jaitbynriew da kaba ngin jied ïa kita ki nong synshar kiba don shisha ka jingkitkhlieh na ka bynta ka ri bad ka jaitbynriew bad kata kadei ka jingthrang jong ka HYC ban pynsngewthuh kylleng ka Ri Khasi Jaiñtia.
“Ka roi ka par kam da donkam haduh katta katta lada ngim lah ban thaw ïa ki aiñ ban ïada ïa ka ri bad ka jaitbynriew bad ngi la thait ban pyrkhat ba ynda la dep ka elekshon ka kamram jong ngi ki Sengbhlang kandei ba ngin shu mih sha surok ban dawa pyntreikam ïa ka ILP, ban dawa ïa ki hok bapher bapher" u la ong.
Shuh shuh u la ong ruh ba kane kadei kapor ïa ngi ba ngin pyndonkam ïa ka bor ban wanrah ïa ka jingkylla lyngba ka jingïoh ïa ki nongïalam kiba lah ban pyurlong ïa kita ki jingangnud ki jong ngi.
Katba na ka liang jong u President Rangbah la HYC, u Bah Robertjune Kharjahrin u la ong ba “Ngin nym lah ban ïoh ïa ka ILP, ban pynrung ïa ka ktien Khasi ha ka khyrnit kaba 8 khamtam eh ka reservation policy lada ngim ïoh ïa u Myntri Rangbah na ka Jaitbynriew Khasi Pnar".
Shuh shuh u la ong ba ka jingnoh shiliang kamdei tang ha ka reservation policy hynrei lada ngi phai sha ka jingdon ki nongthep vote ha Garo Hills, ka percentage ka long 33 hajar na baroh 24 tylli ki konstitwensi katba na ka bynta ka Khasi Jantia Hills kadei 40 hajar hynrei ka jingïoh ïa ka skhim pat ka long mar katjuh bad ïa kane ka mat ka Seng kan sa khyllie.
U la bynrap ruh da kaba ong ban jied ïa ki nongmihkhmat kadei ka mon ba lait luid jong ki paidbah hynrei ngi dei tang ki nong pynkynmaw ïa ki mat ki jura kiba kum ki nongshong shnong ki ïakynduh.
Ki nongïalam ka Seng HYC kila ther tyngeh ruh halor ka jingthmu wanrah ïa ka casino, ka jingpyndonkam bakla ïa ka pisa Covid-19, ka jingshah siat ïap u Bah Che, ka jingtorti ban pyntreikam ïa ki projek ka sorkar bad kiwei kiwei.
Ha kane ka jingïalang la ïoh ruh ïa ka jingkren na ka samla Bari Pyngrope kaba long kawei na ki samla kaba la pynkhih ïa ka Reservation Policy ha kaba kala pynpaw ba ka la don ka jingpynbor ïa ka ba kan sangeh noh ban pynkhih ïa kane ka mat.
“Katta phi nang phah sngap katta ngin nang tur shakhmat, namar ngi ïohi ba ka lawei jong ki samla pule jong ngi ka don ha ka jingma bad lashai hadien habud ngin sa ïohi ba ki khun jong ngi kiba pass 90 percent kin long tang ki nongniah kali katba kiwei pat kiba pass tang 40 percent ki ïoh ban long ki heh ophisar" ong ka samla Bari.
U kyrtong ka National People’s Party (NPP) na Mawhati konstitwensi, u Bah Shemphang Lyngdoh, ha ka 24 tarik Rymphang u la kyntu ïa ki paidbah ka Mawhati ba kin ai ka jingkyrshan ïa ka NPP.Haba kren ha kane ka sngi ha ka jingïalang paidbah ha Madan Mawhati, u Bah Shemphang Lyngdoh, u la kyntu ïa ki paidbah ka Mawhati ba kin ai ka jingkyrshan ïa ka NPP ha kane ka kynti kaba mynta, khnang ba ka thaiñ Mawhati kan ïoh sa shibun ki kam pynroi ha ki shnong bapher bapher kiba hap hapoh kane ka Konstitwensi.
Shuh shuh u Bah Lyngdoh haba kren hakhmat ki hajar ngut ki paidbah, u la pynpaw ruh ba lada ki paidbah kin ai shisha ïa kata ka jingkyrshan ïa u kum u kyrtong ka NPP, un sa leh ïa shibun ki kam pynroi na bynta ki shnong ha Mawhati konstitwensi bad khamtam eh na bynta ki nongrep.
Ka ophis jong u District Election Officer ka East Khasi Hills District ka la bthah ïa baroh ki seng saiñ pyrthei katkum ka jingbthah jong ka Election Commission of India ba hadien ba la kut ka por ban ïalap elekshon, yn nym shah shuh ïa kano kano ka jingïalap elekshon ha baroh ki konstitwensi, kumjuh ruh ki nongtrei jong kino kino ki seng saiñ pyrthei kiba pynkhreh ïa kine ki jingïalap elekshon kiba la wanrah na shabar jong ka konstitwensi ba kim  dei shuh ban dang don hapoh ka konstitwensi.
Ha kaba ïadei bad kane, baroh ki seng saiñ pyrthei la bthah ba kin pynthikna ba baroh kine ki briew kiba wan ïalam na shabar ki bym dei ki nongthep vote jong ka konstitwensi ba kin mih noh na ki konstitwensi ba ki don shwa ka 4 baje janmiet ha ka 25 tarik Rymphang 2023.
U Kyrtong ka People’s Democratic Front (PDF) na Mawkynrew konstitwensi u Bah Banteidor Lyngdoh, u la ong ba u don ka jingngeit ba ki kam ki kren kham jam ban ïa ki ktien, na ki kam kiba ula trei ha kine ki san snem kum u MLA, um don jingartatien ba ki paidbah kin dang pynjop ïa u ha kane ka elekshon MLA 2023 ka ban long ha 27 tarik mynta u bnai.
Haba kren ha khmat ki phew hajar ngut ki nongkyrshan ha ka jingïalang ïalap elekshon ha shnong Thynroit ha ka 24 tarik u Rymphang, 2023, u Bah Banteidor u la ong ba ha ki rynsan ïalap elekshon jong kiwei pat ki seng saiñ-hima ki mih shibun ki jingkynnoh ba lai phew jait pyrshah ïa u hynrei ki paidbah kiba la sakhi ïa ki kam kiba u la leh na ka bynta ka konstitwensi kin sa jubab ïa kitei ki jingkynnoh baroh.
U Bah Banteidor u la bynrap ruh da kaba pynkynmaw ba shwa ka elekshon MLA 2018 u la rah ïa ki mat ba lada u jop un kyntiew ïa ka konstitwensi da ki kam pynroi bapher bapher.
“Ka Mawkynrew ka la kiew ha bun ki liang da ka jingïatreilang bad ki bor shnong kumjuh ki paidbah nongshong.
Nga buh ka jingshaniah ha phi ki paidbah bad ngam artatien ba ngan jop biang da ka jingieid jong phi," u la ong.
U la bynrap da kaba ong, “Ka jingjop jong nga ka dei ka jingjop jong ngi baroh bad ngin ïatrei shitom ban kyntiew ïa ka konstitwensi kham bun shah na kaba ngi la leh ha kine ki san snem.
"U la ai khublei ïa ki paidbah baroh kiba la wan ban ïa don lang ha kane ka jingïalang.
“Ngin pynskhem ïalade ynda mih nangne ba ha ka 27 tarik ngin thep ïa ka vote da ka jingduai bad 2 tarik pat ngin ïa kmen bad sdang ïa ki kam shaid shaid," u la ong.
Ha kane ka jingïalang la ïoh ruh ïa ka jingkren na u Bah Tympang Pohshna, ka Dr Amanda Pakynteiñ kaba dei ka kurim u Bah Banteidor, u Bah James Ban Basaiawmoit, Vice President ka People’s Democratic Front nalor kiwei pat kynthup ki nongkitkam ka PDF ZONAL Committee Mawkynrew konstitwensi.
La pynshong shit ïa ka jingïalang da ki jingrwai, jingshad tynrai na ka thaiñ, ki phawar bad kiwei pat.
Haba kren sha ki phew hajar ngut ki nongkyrshan na kylleng ka constituency ha ka jingïakynduh lang ha ka shnong Thynroit, u Bah Banteidor u la ong ba ha ki rynsan ïalap elekshon jong kiwei pat ki seng saiñ-hima ki mih Shibun ki jingkynnoh ba lai phew jait pyrshah ïa u, ki paidbha ka konstitwensi ki sakhi ïa ki kam kiba u la leh bad kin sa jubab.
U la bynrap da kaba ong ka Mawkynrew ka la kiew ha bun ki liang da ka jingïatreilang bad ki bor shnong kumjuh ki paidbah nongshong.
U la pynpaw ruh ba kum u nongïalam u don ka jingshaniah ïa ki paidbha bad um artatien ba kin pynjop biang ïa u da ka jingieid ka jong ki.
U Bah Banteidor u la bynrap ruh da kaba ong Ka jingjop jong u ka dei ka jingjop jong baroh bad kin trei shitom ban kyntiew ïa ka konstitwensi kham bun shah na kaba ki la leh ha kine ki san snem.
Ha kane ka sngi la ïoh ruh ka jingkren na u Bah Tympang Pohshna, ka Dr Amanda Pakynteiñ kaba dei ka kurim u Bah Banteidor, u Bah James Ban Basaiawmoit, Vice President ka People’s Democratic Front nalor kiwei pat kynthup ki nongkitkam ka PDF ZONALCommittee Mawkynrew konstitwensi.
La pynshong shit ïa ka jingïalang da ki jingrwai, jingshad tynrai na ka thaiñ, ki phawar bad kiwei pat.
Mynta ka sngi ka 24 tarik u Rymphang 2023 ki paidbah kila wan ban tuid ha ka jingïalang jong ka party Trinamool Congress (TMC) kaba ki la pynlong ha jan ka Madan Saitsnad Mawlangwir South West Khasi Hills.
Ka jingwan jong  ka Mahua Moitra ka ba dei ka MP na ka party TMC ka long kum  shi bynta ban pan jingkyrshan naki paidbah naka bynta  u Bah Sounder S.Cajee u ba dei u kyrtong ka TMC na Mawkyrwat Konstitwensi.
Ka Mahua Moitra ka MP jong ka TMC haba ai jingkren ha kane ka sngi kala ai ka jingïaroh ïa u Bah Sounder Cajee u ba long u briew u ba biang bha ka pyrkhat pyrdaiñ, ka la ong ruh ba ka jingwan jong ki paibah ha kane ka sngi kala long marshiteng ïaka jingdon ki nong thep vote bad kane ka paw shai ba u Bah Cajee un sa jop suk ha kane ka elehshon MLA mynta u snem 2023.
Ha kajuh ka por  kala takraiñ tyngeh ïa ka party BJP bad ruh ïa ka Sorkar MDA jong ka jong jylla Meghalaya kaba la dep  bala lam khmat daka NPP ba ka la kynnoh ba kane ka sorkar kam shem la leh eiei naka bynta ki paidbah jong ka jylla, shibun ki jingduna ha kaba ïadei bad ki jaka pule, ki College, ki university ki samla napoh ka jylla Meghalaya ki hap ban leit pule shabar kum ha Guahati, Bengalore, Delhi bad ki wei de ha ba phai ha ka koit ka khiah ki jaka sumar ruh ki dang duna shibun, ki surok bad  ha ki liang baroh kane ka Sorkar MDA ka long kaba bamsap.
Ka la ong ruh ba balei ki nongïalam jong ka TMC na West Bengal ki wan ban ïalap eleshon hangne ha Meghalaya bad sha Mawkyrwat namar ba ka party TMC ka dei ka National Party kaba ïada ïa ki jait bynriew rit paid ïa ka niam ka rukom bad kan beh krat ïa ka BJP na Meghalaya bad na ki wei ki ki distrik ha Ri India, ka Party BJP ka don ki Minister ki MP kiba bun, ka spah ka phew hynrei ka party TMC ka don ïa ka wei ka longkmie kaba satar ka Mamata Banerjee ba ka BJP ka tieng  ïa kane ka longkmie.
Ka la ong ruh ba ka Mahua Moitra kum ka MP naka Party TMC haba ka ïeng ban kren hapoh ka Parliament  ki wei ki MP jong ka BJP  ki la sngap jar bad ym don ba nud ban kren pyrshah ïaka bad ha Meghalaya ngin beh krad ïaka seng BJP.Shuh shuh kala ong ruh ba u Amit Shah u ong ba ka jylla Meghalaya dei ka jylla kaba Bamsap tam.
Ka la khyrwit tyngeh ruh ia ka jingkynthoh jong u Amit Shah halor ka jylla Meghalaya da kaba ong ba ka dei ka jylla kaba bamsap tam.
Kala buh jingkylli “Balei phi klet ban ong ba ha kane ka sorkar 5 snem bala dep ha jingïa don lang ka BJP bad ka NPP? Ki bamsap lang  namar ha kane ka sorkar MDA ha jylla Meghalaya kila ïa donlang bad ka BJP, NPP, UDP bad ki wei de, hynrei mynta pat ki ïa kdew kti ka wei hadien ka wei ka party hynrei ha kine ki 5 snem bala dep ki ïa bam lang  lang ha kajuh ka pliang ïa kup lang ka juh ka jaiñkup, kine kiei kiei baroh ki dei tang ki jing  shah pynbiej ïa ki paidbah bad ki kheiñ ba ki paidbah jong ka Meghalaya ki dei ki biej, hynrei ka por kan sa don ka jingkylla ba ki paidbah kin sa ai  jingsneng ïa kane ka sorkar kaba la pyn sohsat ka ba la thok la shukor ïaki paidbah".
U Bah Sounder Cajee u la ong ba lada ka TMC ka wan ha ka bor kin buddien ïa ki jyrsieh bamsap ba ka sorkar MDA ka la leh ha kine ki san snam bala dep, ka jingshah pynïap ïa u Bah Cheris Thangkhiew, u dewïong, bad shibun kiwei kiba kane ka Sorkar kala pynsohsat ïa ki paidbah jong ka jylla Meghalaya.
Ha kane ka sngi la ïoh ruh ban pdiang sngew ïa ki paidbah kiba la wan pynïasoh ïa lade bad ka party TMC ha ka jing ua donlang ruh ki riew rangbah jong ka party TMC Mawkyrwat Block ha ryngkat da ki hajar ki paidbah kiba la wan ban sakhie lang ha kane ka sngi.
U Bah Ardent M Basawiawmoit u nongïalam ka Voice of People Party (VPP) u ba long ruh u kyrtong ka VPP na Nongkrem konstitwensi, u la ong ba yn ym don kino kino ki seng bhalang lane ki seng lehnoh ki ban lah ban pynkylla ïa ka jylla hynrei ka jingwanrah jingkylla ïa ka jylla kan shong ha kti ki paidbah ki ba stad.
Ha ba kren ha ka jingïalang ka VPP ba la pynlong ha Malki point,u Bah Basaiawmoit u la ong ka  jingthaw ïa ka Voice of People Party (VPP) ka long hadien ba ka ri bad ka jait bynriew ka ba don bun ki jingkyrjhuh kyrhai , 51 snem ka jingïaid lynti ka jylla ki nongïalam ki la pynlong ïa ka jylla ka ba duk tam na ki thaiñ shatei lammihngi.
“Ka jylla Meghalaya ka la dei ban long ka jylla ka ba khlaiñ tam hynrei mynta ka jylla ka la don ha ka pdeng ka jingduk ka jingkyrduh ka jingkordit bad dei na ka ta ka daw kum ki riew rangbah ki ba don ïa ka mynsiem rangbah ngi la wanrah ïa ka VPP ban wanrah ïa ka jingkylla" u la ong.
“Ka nongrim ka VPP ka long ban wanrah ïa ka jingkylla ban ïa khun pyrshah ïa ka jingbamsap ka ba la tan arsut ïa ka jylla, ka ba la pynlong ba kan don ha ka kyrdan ba shatrai eh ha baroh ki liang bad ban kylla long ka jylla ba duk tam"u la bynrap.
“Kane ka sorkar kam shem,la lah ban pynkhlaiñ ïa ka pla pisa ka sorkar, ka pla pisa  ka long ka ba thylli bad la pyntyllun ïa ki kam ha ka sorkar tang da ka ram, bad ka ram ka ba la kot sha ka T.15,000 klur", u la ong shuh shuh.
U la bynrap “Ha ka por Covid ka sorkar ka la ai jingïarap lyngba ki MLA ban sam jingïarap, kane ka la paw ba ka sorkar ka la phail ka la bakla lupa namar  kam lah ban ïarap lyngba ka sorkar hynrei ka ai ïa ki MLA, ki bas am tang san kilo u khaw bad shi tray ka pylleng.
Hato la im baroh ar snem?"“Kat ba ha ka jingkheiñ ka  sorkar ka ïathuh ba ka la pynlut T.816 klur ban ïa khun pyrshah ïa u Covid hato phin ngeit ? lada ka VPP kan wan ha ka bor ka VPP kan khyllie ba kumno ki la pynlut ïa kata ka T.816 klur ngin ym ailad ba kan shu jah noh kumto", la ong u Bah Ardent.
“Ka sorkar ka ju ong ba kam don pisa bad ka la pyntyllun ïa ki kam da ka ba shim da ka ram, ban siang rong, ban ai bording , nalor ba kim lah ban pynkhlaiñ ïa ka pla pisa ka sorkar sa ka pynlut phut sa ka bamduh  thung Chairman da ki spah ngut bad siew da ki lak tyngka", u la bynrap shuh shuh.
U Bah Ardent M Basaiawmoit u la ong shuh shuh “Lada ka VPP kan wan ha ka bor kan pynkhlaiñ ïa ka pla tyngka ka sorkar, ka VPP kan ïarap ba pynkit ïa ka jingkit ki ba khia jong ki paidbah, la ka dei ha ka pang ka shitom ,ha ka pule puthi, ha ka jingkiew dor ka bam ka dih, ha ka shong suk shong shngaiñ".
“Ki sengbhalang bad ki seng lehnoh  kin ym lah ban wanrah ïa ka jingkylla ha ka jylla hynrei ka dei tang ka jingstad u paidbah ka ban lah ban wanrah ïa ka jingkylla da ka ba jied ïa ki nongshynshar ki ba lah ban wanrah ïa ki aiñ ki ban pynkylla ïa ka jylla", u la bynrap.
Ka Baichung Bhutia Football School Residential Academy kaba dei kawei na ki shlem ai jinghikai ha ka phutbol kan pynlong ïa ka trial ne ka jingpyrshang ban ïit bniah ïa ki khynnah don sap mynta ka sngi ka 4 tarik Rymphang hapoh Sohra.
Kane ka jingpynlong ia kane ka program ka long ruh shi bynta  jong ka Baichung Bhutia Football School Residential Academy ïa ka 100 trials ha ki 100 tylli ki jaka ha kylleng sawdong jong ka ri India Baroh kawei.
Ia kane ka shlem la plie ha u snem 2010 da u nongialehkai phutbol ba paw ka India u Baichung Bhutia.
Kane ka shlem ai jinghikai  kan bteng biang mynta ka sngi hapoh Sohra hadien ba ka lah dep ban pynlong mynhynnin ka sngi hapoh Mairang bad mynshisngi pat hapoh Nongstoin.
Kane ka trial kan long na bynta ki khynnah kiba hapoh 18 snem (Under-18) kiba la kha hapdeng jong u snem 2006 haduh 2013.
Kane ka trial kan long hapoh madan Mawmluh Football Ground naduh ka por 8:30 mynstep.
Ka kynhun ïalehkai jong ka Meghalaya ka la shah liem noh ha ka jingïalehkai phainal kaba khatduh jong ka lympung Senior Women’s One Day Trophy da 7 wiket ha ka Punjab ha ka jingïalehkai kaba la long hapoh Nagpur.
Kane ka jingïalehkai ka la long shisha ka jingïalehkai kaba la ïohi shisha ïa ka jingtbit ïalehkai jong ka kynhun ïalehkai jong ka jylla, ha kane ka jingïalehkai la ïohi ba ka don ka lawei na phyrnai na bynta ka kynhun ïalehkai jong ka Meghalaya, watla ka dang hap pat ban pyntbit shuh shuh ïalade ha ka ban tied ïa ka bol ha kaba kan hap ban dang ïai pyrshang ban pyntbit shuh shuh.
Ka Punjab ka la jop ha ka ban ïa kawang toss bad ka la jied ban kawang bol nyngkong, ka kynhun ïalehkai jong ka Meghalaya ka la lah ban kamai 106/9 ha ki 50 overs.
Ka Guest player jong ka jylla ka Sejal Raut ka la long kawei na ki 25 nhi ki thei ïalehkai kiba la lah ban kamai 209 ron ha kane ka tournament ha kaba ka la lah haduh ar sien ïa ka 50 ron (half century) ha shuwa ba kan hap noh ha ka.
por ba ka lah ban kamai thik 50 ron.
Ka Vaincy Chaudhary (14) bad ka Ankita Sharma (11) ki la long ki nongïalehkai jong ka Meghalaya kiba la lah ban kamai tam ïa ka 10 ron shaneng.
Ha ka jingbeh kthong ïa ka Meghalaya nadien, ka Punjab ka la hap kawei ka wiket ha ka over kaba lai bad mar kawei ka wiket llka la hap ha ka over kaba 18 bad 18 bad ka la lah ban ïalehkai bha lat haduh ka over kaba 26.3.
Ka Riticia Nongbet ka la ïoh 1/18, ka Debasmita Dutta 1/28 bad ka Sharma 1/32.
Ka Ajima Sangma ka la lah ban poi ha ka thup jong ki  top 50 bowlers ha kaba ka la ïoh ban pynhap haduh 9 wiket, katba ka Dutta ka la poi ha ka thup jong ki top 100 da 7 wiket.
Ka  lympung ïalehkai kriket jong ka 2nd District League T20 Cricket Tournament 2023 ka la ïaid mynta sha ka sngi ba khatar ha kaba ka Cricket Smit bad ka Marbisu CC ki la khur ïa ka jingjop ha ka jingïakhun kaba mynta ka sngi ka 24 Rymphang.
Ïa kane ka lympung la pynïaid da ka East Khasi Hills Cricket Association bad la pynlong hapoh madan Shortimai Syiem Stadium, Smit.
Ka Cricket Smit ka la pynliem noh ïa ka Lumpaia Avengers CC, ka Smit kaba la jop ruh ïa ka jingkynting pisa ka la jied ban tied nyngkong bad ka la ïoh ban buh 133 ron bad khyllem noh tang 8 wiket na ki 20 Over.
Ha kane ka jingïakhun, u Elbrenroy Mawthoh u la long u nongïalehkai ba la ïoh bun ron tam, kata haduh  27 ron na ki 35 bol, katba u Banshanlang Nongdhar u la ïoh 25 ron na ki 21 bol, u Miquel Obando Nongbri u la ïoh ban pynkhyllem 4 wiket na ki 4 over bad u Daryll Donald Nongbri u la ïoh ban pynkhyllem 3 wiket na ki 4 over bad la ïoh 26 ron na ki bol jong u.
Hadien ba ka dei sa ka pali ban tied sa ka Lumpaia Avengers CC, kane ka kynhun ka la ïoh ban beh tang 128 ron bad khyllem noh 8 wiket katba ki over baroh ki la lut noh baroh.
Na ka bynta ka Lumpaia, u Easterland Iangrat u la long u nongïalehkai ba la ïoh bun ron tam, kata haduh 35 ron na ki 40 bol, bad u Elsabat Nongdhar u la ïoh ban pynkhyllem 3 wiket na ki 4 over.
Ha kane ka jingïalehkai ka Cricket Smit ka la jop da 5 ron pyrshah ïa ka Lumpaia bad ïa ka nam Player of the Match la ïoh ban khur da u samla Elbrenroy Mawthoh.
Haba phai pat sha ka jingïalehkai kaba ar ha kane ka sngi, ka Marbisu CC ka la jop da 98 ron pyrshah ïa ka Thangsning CC.Ha ka jingshisha ka Thangsning CC ka la jop ïa ka jingkynting pisa hynrei ka la jied ban kawang bol nyngkong, ka Marbisu ka la buh 123 bad hap noh 9 wiket na ki 20 Over, bad u Bashemphang Kurbah u la long u nongïalehkai ba la ïoh bun ron tam na ka bynta ka Marbisu, kata da 20 ron na ki 24 bol katba u Briketstar Kharumnuid u la ïoh ban pynkhyllem 2 wiket na ki 4 over.
Haba beh pat ïa ka ron ba la buh da ka Marbisu, ka Thangsning ka la khyllem lut ki wiket tang hapoh 8.5 over bad ki la ïoh tang 25 ron.
Na ka bynta ka Thangsning, u Badap Pura Nongkhlaw u la long u nongïalehkai ba bun ron, katta ruh tang 3 ron na ki 8 bol katba u Andy Alwin Dkhar u la long u nongïalehkai ba la lehbha bad ïoh ban pynkhyllem haduh 5 wiket na ki 2 over, bad u Richard Collin Diengdohu u la pynkhyllem 2 wiket na ki 3 over.
Ha kane ka jingïakhun kaba ar, ïa ka khusnam Player of the Match la ïoh ban khur da u  Andy Alwin Dkhar.
U National Vice President jong ka seng National People’s Party (NPP ) uba dei ruh ha kajuh ka por u Symbud Myntri Rangbah ka sorkar MDA bad u kyrtong jong ka seng na Pynursla Konstitwensi u Bah Prestone Tynsong ha ryngkat ka jingwan ïa synran lang u kyrtong na Sohïong Konstitwensi u Bah Samlin Malngiang, ha ka 24 tarik Rymphang ki la leit ban hiar sha Mawthadraishan Konstitwensi na ka bynta ban ïeng ha ka rynsan ïalap elekshon kaba la pynïaid da ka Dorbar Shnong Kynshi Mawria ban pan ka jingkyrshan na ki paidbah ïa ka kyrtong jong ka seng ka Kong Biolinda Lyngdoh Nonglait ha kaba la sakhi ïa ka jingwan tuid jong ki hajar ngut ki paidbah nongkyrshan jong ka kyrtong napoh kane ka Konstitwensi.
Ha ka jingkren jong u Bah Prestone Tynsong ha kane ka rynsan ula ong ba sa tang kumba lai sngi ba ki paidbah kin ai ïa ka rai kaba khatduh ha ka sngi nyngkong jong ka taiew, ban leit ha la ki jong ki jaka ban ïohi ïa ka jingkylla lyngba ki nongmihkhmat kiba thymmai.
Ki paidbah ki nongkyrshan sa tang khyndiat sngi katta ka nang jur ka jinglynthem maw ïa ki nongialam ka seng NPP bad bun ki jingkynthoh ki mih ha ki khubor.
U Bah Prestone ula ther ruh ïa ka seng UDP kaba ïadonlang hapoh ka Sorkar MDA ha kaba u myntri Sorkar uba bat ïa ka kam pule puthi na ka seng UDP ha kaba u khlem lah ban leh eiei ban pynkiew ïa ka tulop jong ki nonghikai hynrei hadien ba la shimti u Myntri Rangbah lem bad u Symbud Myntri la lah ban pynkiew ïa ka tulop jong ki.
Ula bynrap ruh, “Ka jingpynbeit ïa u pud u sam ka long ban leh na ka bynta ka pateng jong ka jaitbynriew bad ngi la shim ruh ïa ka rai ha kaba ïadei bad ka Them Motor ban pynkynriah noh  ïa kiba shong basah nangtei na Ïew Mawlong bad ïa ka jaka sah ngi mut ban pynbit pynbiang ban shna ka ïewbah na ka bynta ki paidbah ka jylla bad ruh na ka bynta ki paidbah ka Mawthadraishan ha kaba kin lah ban ïa die ïa thied hapdeng ka jingshong suk shong saiñ hynrei hapdeng kine kiei kiei baroh ngi dang shah beiñ ngi dang shah lynthem maw".
U Bah Prestone ula kyntu ruh ïa ki paidbah jong ka Mawthadraishan kiba dei ki nongkyrshan jong ka seng ba kidei ban skhem ka jingmut jingpyrkhat bad ba kin ai ïa ka vote ka jong ki ha ka Kong Biolinda khnang ba ha ka 3 tarik u bnai Lber kan lah ban don ryngkat lang bad u lem bad u Conrad Sangma hapoh Assembly.
Katba na ka liang u Bah Samlin Malngiang ula ong ba ka jingialeh hapoh ka jylla ka seng NPP ka don ha khmat duh bad na ki 58 ngut ki kyrtong kiba kila pynieng  36  ngut ki la tikna ba ki seat kin ïoh na ka seng NPP ba kan ïalam marwei ïa kane ka sorkar ha une u snem.
" Beiñ katba phi beiñ kynnoh katba phi kynnoh ka Sorkar ngin ïalam ma ngi,bad ka jingialeh ha Mawshynrut, Nongstoiñ, Mawthadraishan, Sohïong, ka Mawsynram, Mawphlang bad ka Mylliem la pynthikna ba ka jingialeh ki kyrtong ki la poi lypa ha ka phainal bad ka sa shong sa tang ha ki paidbah ha ka 27 tarik" la bynrap u Bah Samlin.
Ula ong ruh ba ka jingleit pynïasoh jong ka Kong Biolinda ban rung sha ka seng NPP ka dei na ka daw ba ka seng HSPDP ka la kyntait ïa ka bad ula kyntu ruh ïa ki paidbah ba kin jied ïa ka Kong Biolinda Lyngdoh Nonglait kaba la long kaba la nang la stad kaba don ïa ka jingkitkhlieh bad kaba biang pura ba kan long kum ka nongïalam, kum ka MLA kaba thymmai jong ka Mawthadraishan Konstitwensi.
Ka long shisha ka khubor ba sngewtynnad ïangi baroh ban ïohsngew hadien ba ka thei ïalehkai phutbol kaba nangne napoh ka jylla ka jong ngi ka la shah khot ban don bynta bad ka kynhun ïalehkai jong ka ri India.
Ka Jylla Meghalaya ka la ïai paw mynta ha ka kam ïalehkai phutbol ym tang na ka bynta ki shynrang hynrei ki kynthei ruh ki la kiew bad ïoh ruh ïa ka kabu ban ïalehkai na ka bynta ka ri sha ka pyrthei.
Ka Meghalaya kadei kawei na ki jylla kaba pynmih ïa ki nongïalehkai ban mih khmat ïa ka India.
Ka All India Football Federation mynhynnin ka sngi ka la pynbna ïa ka kyrteng jong ka thei ïalehkai nangne napoh ka jylla ka jong ngi ka Ribahunshisha Kharshiing ban don bynta bad ka kynhun ïalehkai jong ka India kaba dei ha ka thup jong ki kynthei kiba hapoh 17 snem.
Ka jingshah khot jong ka samla Ribahunshisha Kharshiing ka long ban mihkhmat ïa ka ri India ban ïalehkai ha ki artylli ki jingïalehkai paralok pyrshah ïa ka ri Jordan.
Ka Samla Ribahunshisha Kharshiing ka la long ka khynnah ïalehkai kaba don bad ka Kick Start Football Coaching Centre bad dang shen ha une u bnai ba la lah ruh ka la leit ban ïasoh ïalade bad ka shlem ai jinghikai jong ka Bhaichung Bhutia Football Academy.
Kane ka kynhun ïalehkai Under-17 jong ka ri ka la kilan met hapoh nongbah Chennai naduh une u bnai Kyllalyngkot ba lah dep bad mynta kan sa leit shapoh Jordan mynta ka sngi ha kaba kan sa ïalehkai paralok pyrshah ïa ka Jordan ha ka 6 tarik bad 9 tarik Rymphang.
Ki kynhun ïalehkai jong ka India ki kynthup ïa ka Khushi Kumari, Shreya Sharma, Khushi, Priya Kumari Yadav, Thoi Thoi Devi Yendrembam, Heena Khatun, Juhi Singh, Niruka Chanu Sagolshem, Shibu Kumari, Bidyangambi Devi Yumlembam, Sanjana Chanu Moibungkhongbam, Manaka Devi Louremba, Akhila Rajan, Muskan, Shveta Rani, Ribahunshisha Kharshiing, Hoineihat, Akhila Baiju Leema, Manisha Kumari, Arya Anilkumar, Shilji Shaji, Nandini, Pooja.
U khlur ïalehkai ñiah kali ïathong jong ka India uba dei ruh na kane ka jylla Meghalaya, u Jaden Pariat u la soi bad mynjur ba un ïakhun ïa ka F4 Championship na ka bynta ka aiom ïalehkai jong une u snem 2023.
Une u samla uba na Shillong uba don mynta dang 16 snem ka ‘rta u la kylla long u nongïalehkai ba nyngkong na India ban ïoh ïa ka kabu ban ïalehkai ha ka British F4 Rookie class, u la ïasoh bad ka kynhun Phinsys by Argenti bad un sa ïashim bynta ha ka  FIA-certified F4 single-seater motorsports series ha kaba kin don ruh kumba 30 tylli ki jingpynïathong ka yn sa pynïakhun ha ki 10 tylli ki jaka kiba don hapoh UK, ong u Anmol Rampol, Director, Marketing Musketeers.
Ki nongïalehkai ki ban ïashim bynta lang bad u Jaden ki long u Isaac Barashi bad u Patrick Heuzenroeder ka ban sa sdang ha ka 22 bad 23 Ïaïong ha Donington Park, Leicestershire.
“Ka jingïakhun, ka surok ban ïakob bad ka jingjngai ka long kaba jngai bad kaba heh, bad ka rukom long jong kane ka lympung ka la long kaba kham kyrpang ha ka British F4 series.
Tang hadien 2 wat, nga la nang shibun, kata shabar ne hapoh ka jingïakhun.
Ka long ka jingïakhun kaba jwat bad nga sngewdonbok ban ïoh ïalehkai baroh shi aiom ha kane ka championship" ong u Jaden.
Haba phaidien ha ka jingsdang jong ka jingjop bad ka jingïoh ïa ka jingithuh kaba nyngkong, kata ha u snem 2022, u Jaden Pariat u la wan ha ka kyrdan kaba ar ha ka jingïakob ñiah kali jong ka F4 British Championship kaba lah long ha Silverstone myn ha ka 24 bad 25 tarik Nailur.
U Jaden uba mihkhmat na bynta ka kynhun jong u Chris Dittmann Racing bad ka la long ruh ka sien ba nyngkong ba kane ka kynhun kan poi podium ha kane ka samoi ba mynta jong ka F4 British Championship.
Ki kynhun kiba wan shakhmat kin sa ïoh ban shong jahthait ar taiew ha shuwa ba kin sa wanphai biang sha kane ka samoi ïalehkai ka ban sa long ha Brands ha ka 8 bad 9 tarik Risaw.
U Jaden uba nangne napoh nongbah Shillong, u la ïasoh bad kane ka kynhun na bynta kane ka samoi ïalehkai ba mynta u snem.
Ha kane ka jing ïakhun la pynher ïa ka lama saw kaba la pynlong ruh ïa u ban pynsuki noh ïa ka kali hynrei hamar ba pynher ïa ka lama ba jyrngam u Jaden u la ïoh ban ñiah sted ïa ka kali bad u la wan ha ka kyrdan kaba 19 bad lyngba kane, la ai ka jingstad bad ka jingmyntoi na ka bynta jong u ha kane ka jingïakhun.
U Jack uba long u nongñiah kali na kane ka kynhun bad u Jaden u la don ha ka kyrdan kaba 13 ha ka Lap ba nyngkong jong kane ka jingïakhun bad u Jaden u lah kiew ar kyrdan shakhmat ha shuwa ba kan mih noh ka kali ban ïaid shakhmat kaba ki la hap ban pynsuki biang ïa ka kali jong ki.
Hadien ba ka jingïalehkai ka la ïaid biang shaid shaid kine ki arngut ki la ïakhun tyngeh bha ban ïoh jam shakhmat u Jaden na ka kyrdan ba 13 u la tam noh ïa u Issac Barashi bad poi ha ka kyrdan kaba 11 bad u Jack u la jam sha ka kyrdan ba 8 shakhmat kaba long ruh ka sien kaba ar ba un jop ha ka top ten na ki 7 sien ba u la mihkhmat ha kane ka jingïalehkai.
Une u khynnah samla u la ïalehkai bha ha kaba u la shim ïa ka kabu ksiar ban tam ïa kiwei pat ki nongñiah kali ban ïoh jam shakhmat.
U Jaden u la ïoh ban rah ïa ka Rookie Cup ha kane ka jingïakhun, u la lah ban ïalehkai bha hadien ba u la ïakhun na ka 19 haduh ban da ïoh ban rung ha ka thup kiba hapoh 15.
Ka jingïakhun jong ka thong kaba lai, u Jaden u la tyngkhuh sha ki phlang hynrei u la la ban tehlakam ïa ka kali ha shuwa ba kan mih ka ka kali ban pynkhuid ïa ki maw na ka madan ñiah kali.
Hadien ba ka jingïalehkai ka la sdang biang bad ka por ka la sah satang kumba 8 minit eiei u Jaden bad u Jack kine baroh arngut ki la ïoh ban sdang kham bha ïa kane ka jingïakhun bad tang hadien katto katne por ka kali ka lah mih biang bad sah satang shi minit ha ka por bad ïa kane ka jingïakhun lah hap pynkut noh.
U Jaden u la poi ha ka kyrdan kaba ar bad kaba long ruh ka sien ba nyngkong ba ka kynhun jong u Chris Dittmann ba kan jop ha kane ka samoi ïalehkai jong ka F4 British Championship.
U Jaden uba pule mynta ha Pathways World School Aravali, marjan bad ka nongbah Delhi u la pynlut shibun ka por ha ka jingñiah kali ha Bengaluru bad Chennai ha kine ki 2 snem ba la leit.
U long ruh u khynnah ba don bun ki sap bad u sngewtynnad ruh ban ïalehkai phutbol bad u la don bynta ruh ha ka kynhun ïalehkai jong ka Delhi (na ka bynta ki khynnah kiba hapoh 14 snem) ha ka jingïakhun jong ka Subroto Cup pyrshah ïa ka Uzbekistan.
U la shah jied ruh na ka bynta ka kynhun ïalehkai jong ka India ban ïalehkai na ka bynta ka World School Games swimming, kata shwa ban wan ka khlam.
Hynrei tang shipor u la ïalehkai ïa kine ki jingïalehkai bad u la pynleit jingmut ha ka jingïakob ñiah kali.
U Michael Meadows uba dei u nongïalam jong kane ka kynhun kaba u don u la ong “Ngi la ïoh ban tynjuh ïa ka jinglah bad ka jingtbit jong u ha kane ka snem ba la leit, ban tip bad ïit bniah shaphang jong u.
Ka British F4 ka don ïa ka kynhun kaba khlaiñ bad ki nongñiah kali kiba tbit kiba pymih ruh ïa ki nongñiah kiba paw, bad tang katto kiba don ha ka F1".
:Ka jingrwai Khasi, ba kyrteng ka “Dei tang maphi", ka dei kaba la dep pyllait paidbah myn ha ka 28 tarik, Kyllalyngkot 2023.
Ha katei ka jingrwai, la shim bynta da ka puron bad u tyngshop jong ka Khasi, kynthup ïa ka Badapbiang Kharphuli & ka kynhun jong ka you tube channel, ka “Mano kwah rkhie".
Ïa katei ka jingrwai, la thaw, rwai bad ai ïa ka sur jingtem da u Banshait Thawmuit, ba dei u nongshna jong ka Mano Kwah Rkhie.
Ïa ka camera & editing bad u Director of Photography, la shimti da u Rockyland Laloo.
Music Producer : RMB MUSIC ( Ummulong), ha kane ka jingrwai, ka Make Up Artist, dei ka Suzan Dkhar.
:Ka jingrwai Khasi ba thymmai, kaba la dep pyllait paidbah myn ha ka 21 tarik, Kyllalyngkot 2023, ka kyrteng ka ‘Jinghiambrew’ bad ïa katei ka jingrwai, la rwai da u Mewanshwa Nongrum.
La pynmih ïa katei ka jingrwai da u Andreas Khongsit.
Ïa katei ka phlim, la shna, hikai shad bad edit da u Chesterfield Khonglah bad la record ïa kane ka jingrwai ha Chilang Studio Umsning, da u Dezanz Ronhalus.
Ki nongshad ha katei ka jingrwai, ki kynthup ïa ka Dahunshisha Kongwang, Betsinia Iawkoh, Anabella Ryngksai bad u Shiningmoon Khonglah.
U MLA ka Nongstoiñ ba dei ruh u kyrtong ka National People’s Party (NPP), u Bah Macmillan Byrsat, lem bad u MDC ka Nongstoiñ ba dei ruh u kyrtong ka Indian National Congress (INC), u Bah Gabriel Wahlang, ha ka 3 tarik Rymphang ki la leit ban pyndep ïa ka jingthep kyrteng ka jong ki hakhmat u Returning Officer ka WKHD na ka bynta ban ïakhun ïa ka elekshon sha ka ïing dorbar thaw aiñ ka Jylla na Nongstoiñ konstitwensi.
La synran lang ïa u Bah Byrsat da kiba ha ïing ha sem lem bad ki nongkyrshan ka NPP kiba la ïashim bynta ruh ha ka rally ban ïaid naduh ka ïingsah jong u na Pyndengrei ter ter shaduh ka ophis u Deputy Commissioner ka WKHD.Haba kren sha ki lad pathai khubor hadien ba la dep thep kyrteng, u Bah Byrsat u la ong ba u dang angnud ban pyndep ïa ki kam kiba dang sahteng bad u la ong ruh ba u kwah ban ïohi ba ka Nongstoiñ konstitwensi kan ïa ryngkat dor bad kiwei ki konstitwensi ha ka Jylla lane kham palat bad ban pynïoh ïa ka Nongstoiñ kum kata ka smart town.
U Bah Byrsat u la pynpaw ruh ïa ka jingsngewskhem ban ïoh biang ïa ka jingjop ha kane ka kynti da kaba u la ong ba wat ha u snem 2018 ha kapor ba lyngkot um shym la lah ban poi ha man la ki shnong jong ka konstitwensi hynrei u la jop bad mynta kum u MLA la 5 snem ki paidbah ki la ïohi ïa ki jingtreikam jong u kum u MLA bad jong ka sorkar NPP.Katba na ka liang jong u Bah Gabriel Wahlang haba ïakren sha ki lad pathai khubor u la ong ba hadien ba ki paidbah ka Nongstoiñ konstitwensi ki la jied ïa u kum u MDC, u dang kwah ban shakri khambha ïa ki paidbah kum u MLA bad u la ong ruh ba ka shong ha ka mon kaba laitluid jong ki paidbah ïano ba kin jied kum u ta u nongmihkhmat.
Shuh shuh u la ong ruh ba ka jingïakhun hi kan long ïa baroh ki kyrtong namar baroh hi ki long kiba bit kiba biang bad u la ong ruh ba lada u jop ka thong kaba ha khmat eh ka long ban peit ïa ka kamai kajih u paidbah, ka pule puthi bad ka ïoh kam ïoh jam ki samla.
Kiwei kiwei ki kyrtong kiba la pyndep ïa ka jingthep kyrteng ha kane ka sngi ki kynthup ïa u kyrtong ka NPP u Bah Kimfa S Marbaning, u kyrtong shimet u R.G Momin bad u kyrtong ka INC u Bah Goldenstar Nonglong, kiba dei na ka Rambrai Jyrngam konstitwensi.
:Ka jingrwai Khasi ba kyrteng ka ‘To ngin ïa shad’, ka la dep pyllait paidbah myn ha ka 1 tarik, Rymphang 2023.
Ha katei ka jingrwai, la shim bynta da u tyngshop bad ka puron jong ka Khasi, kynthup ïa u Khlaiñbor Kharpan & Sherilin khongwar, Jurisha Kharmawphlang, Kalpana Narzary, Deibanda R Natep, Nylla Ksiar Kharpan, Lahunshisha Kharpan, Alka Lyngdoh, Bansharai Basaiawmoit, Mardiwi Langshiang bad ka Richester Kharmawphlang.
La shna ïa katei ka jignrwai da u Khlaiñbor Kharpan bad la hikai shad da ka Mardiwi Langshiang & ka kynhun.
Ki nongrwai jong katei ka jingrwai ki kynthup ïa u Khlaiñbor Kharpan &Jurisha Kharmawphlang bad ïa ka music &Recording, la shimti da u Frankie Nongrum, ba shong bva sah ha LumShiap.
Katba ki nongshad ba synran lang ha katei ka jingrwai, ki kynthup ïa ka Mardiwi Langshiang, Richester Kharmawphlang, Jurisha Kharmawphlang, Nylla Ksiar Kharpan, Lahun Shisha Kharpan, Kalpana Narzary,Deibanda R Natep.
Ïa ka Makeup Artist, la shimti da ka Flavia Lyngdoh bad ka camera & editing, da u Amos Suting.
U kyrtong ka Congress na Pynursla, u Bah Nehru Suting, ha ka 3 tarik Rymphang u la khot ïa ka seng Congress ba mynta ha ka jylla ka jhad Titanic ba thymmai bym lah ngam lane ka “new and unsinkable Titanic".
U Bah Suting u la kren ïa kane haba kren sha ki lad pathai khubor hadien ba u la thep kyrteng hakhmat u returning officer ka East Khasi Hills District ha kane ka sngi.
Shuh shuh u Bah Suting u la phah ruh ïa ka jingkhot kaba shai sha baroh ki kyrtong bad ki nongkyrshan jong ki seng saiñ pyrthei bapher bapher ban wan sha ka Titanic kaba thymmai.
U Bah Suting un sa ïakhun pyrshah ïa u MLA ba mynta ba long ruh u kyrtong ba khlaiñ ka NPP na Pynursla u Bah Prestone Tynsong.
U kyrtong ka Congress na Mawlai konstitwensi, u Bah Marbud Dkhar, ha ka 3 tarik Rymphang u la thep kyrteng ban ïakhun ïa ka elekshon MLA ka ban sa long ha ka 27 tarik Rymphang 2023.
Haba kren sha ki lad pathai khubor u Bah Marbud u la ong ba u sngew donbok bha ban ïoh ïakhun na ka seng Congress namar ka Mawlai kadei ka shuki jong ka seng Congress bad ha kane ka kynti ruh kin pynneh beit ïa kata ka shuki jong ka seng Congress.
U Bah Marbud u la ong ba ha kine ki san snem ki paidbah ki la ai lad ïa ki nongmihkhmat hynrei ym poi shaei shaei ruh, kim lah ban kit ban trei na ka bynta u paidbah.
U la ai ka nuksa kum ka Marten ïa kaba kine ki nongmihkhmat na Mawlai ki la kular hynrei kim lah ban leh ei ei bad kumjuh ruh ka CRPF Camp hapoh Mawlai Nongkwar ka la kut tang ka jingkular khlem lah ban weng ïa ka haduh mynta.
U Bah Marbud u la kular ba lada ki paidbah ka Mawlai konstiwensi ki ailad ïa u ha kane ka kynti ka thong kaba nyngkong u kwah ban leh ka long ban pynshna ïing ïa ki longïing baduk hapoh kane ka konstitwensi namar kata u la thrang naduh ka mynsiem.
Kiwei de ki mat ia long ban weng ïa ka CRPF Camp bad kumjuh ban pynïoh ïa ka hok jong u nongïalam barim ka Hynñiewtrep National Liberation Council (HNLC), u Bah Cherishterfield Thangkhiew.
Ki san ngut ki kyrtong ka National People’s Party (NPP) na Ri Bhoi, kiba la mih ban ïakhun na ki san tylli ki konstitwensi ha Ri Bhoi distrik, ha ka sngi ka 3 tarik Rymphang ki la leit ban leit thep kyrteng noh ïalade hakhmat ki Returning Officer kiba don ha ophis u Deputy Commissioner ka Ri Bhoi.
Kitei ki kyrtong ka NPP kiba la pyndep ïa ka jingleit thep kyrteng, ki kynthup ïa u Bah Sosthenes Sohtun, kyrtong na Jirang, u Bah Shemphang Lyngdoh, kyrtong na Mawhati, u Bah Damanbaitbha Lamare, kyrtong na Umroi, u Bah Jason S.Mawlong kyrtong na Umsning bad ka Kong Macdalyne S.Mawlong kyrtong na Nongpoh Konstitwensi.
Ha katei ka sngi ba kitei ki kyrtong ka NPP ki la leit ban thep kyrteng, la ïohi ba ki la don shibun ki nongkyrshan kiba la leit ban kyrshan ïa kitei ki kyrtong bad la don ruh ka jingdheng kali ha ki bynta jong ka lad ban rung sha ophis u Deputy Commissioner ka Ri Bhoi.
Hadien ba la pyndep ïa ka jingleit thep kyrteng, u Bah Sosthenes Sohtun u la pynpaw ba u don ïa ka jingkyrmen kaba khraw na ka bynta ban poi biang sha ka thong jong ka jingjop na Jirang Konstitwensi.
U Bah Sohtun u la pynpaw ba ka nongrim kaba la pynsngew skhem eh ïa u ba un poi biang sha ka thong, ka dei hadien ba u la lah ban pyndep ïa ki jingdonkam kiba khraw eh na bynta ki paid ka Jirang, kata kiba long ka surok na Umrit sha Umdu, ka surok khappud na Baridua sha Umsen lem bad kiwei.
Shuh shuh u Bah Shemphang Lyngdoh u la ong ba u kwah ban treibha na bynta ka Mawhati konstitwensi hi baroh kawei, katba ka Kong Macdalyne S.Mawlong ka la pynpaw ba ka jingwan ïakhun jong ka na Nongpoh ka dei hadien ba ka la ïohi ïa shibun ki kam sahdien ha Nongpoh konstitwensi, katba u Bah Jason S.Mawlong u la pynpaw ba un nangtrei kham bha shuh ban ïa kaei kaba u trei naduh ka por jong ka jinglong MLA jong u.
Na baroh kitei ki kyrtong ka NPP ha Ri Bhoi bad kiba la wan ban thep kyrteng, dei tang u Bah Damanbaitbha Lamare, kyrtong ka NPP na Umroi, uba la pynpaw ïa ka jingbymkwah ban kren sha ki lad pathai khubor bad uba la mih noh na katei ka jaka, tang mar ïa kut katei ka jingleit thep kyrteng.
U kyrtong ka National People’s Party (NPP) na West Shillong, u Bah Mohendro Rapsang, ha ka 3 tarik Rymphang u la thep kyrteng na ka bynta ka elekshon ka ban sa long ha ka 27 tarik Rymphang 2023.
La synran ïa u Rapsang da ki nongkyrshan jong u naduh na West Shillong haduh ka ophis jong u Deputy Commissioner, East Khasi Hills.
Haba kren sha ki lad pathai khubor, u Bah Rapsang u la kular ban pynlong ïa ka West Shillong ka “smart constituency" bad u la bynrap ruh ba T.5 klur la dep ban mang na ka bynta kane ka konstitwensi hapoh ka “smart city project".
“Lada nga jop, ngan trei shitom ban pynbha ïa ka konstitwensi bad ngan buh kyrpang T.50 lak na ka bynta ka roi ka par jong ki samla namar nga kwah ba ki samla ha konstitwensi jong nga kin long ki nong seng kam seng jam lajong," u la ong.
Haba jubab halor ki jingkynnoh bamsap pyrshah ïa ka sorkar MDA ba lam khmat da ka NPP, u Bah Rapsang u la ong, “Kam don kano kano ka mat kaba khraw.
Lada ki (liang pyrshah) don kano kano kaba kim sngew ïahap, ki lah ban leit sha ïing kashari bad pynshisha ïa ki jingkynnoh jong ki.
"Halor ka jingshong suk shong saiñ ha ka konstitwensi jong u, u Bah Rapsang u la ong ba la dep shim ïa ki sien jam na ka bynta kane.
“Ka elekshon ha konstitwensi jong nga ha kane ka snem kan long kaba shong suk shong saiñ.
Kane ka dei ka konstitwensi kaba nyngkong eh ba la pynïasoh ïa ki CCTV sha ki police station, kumta la dep shim ïa ki sien jam na ka bynta ka shong suk shong saiñ," u la ong.
Haba kylli mano ba dei u kyrtong ba jwat tam ban ïakhun pyrshah ha kane ka elekshon, u Bah Rapsang u la ong, “Baroh ki kyrtong ki long kiba jwat ïa nga hynrei ngan jop ïa ki baroh bad nga thikna ba ka NPP kan jop ïa kane ka shuki bad ïoh ruh kham bun ki MLA."Kum ban shu pynkynmaw, u Bah Rapsang u la jop ïa ka elekshon 2018 na ka tiket Congress, hynrei hadien ka jingmih noh u Mukul Sangma bad ki 11 ngut kiwei pat na Congress ha u snem 2021, u Bah Rapsang ryngkat ki 4 ngut kiwei pat kiba dang sah, ki la leit pynïasoh bad ka sorkar MDA, kaba la pynlyngngoh ïa ki nongïalam ba hakhlieh ka Congress.
Ha kane ka elekshon 2023, u Bah Rapsang un sa ïakhun pyrshah ïa u kyrtong ka BJP u Bah Ernest Mawrie, u kyrtong ka UDP u Bah Paul Lyngdoh, ka kyrtong ka Congress ka Kong Betheleen Dkhar bad u kyrtong ka TMC u Bah Iwan Maria.
U Bah C.B Syiem, CEM barim ka KHADC bad uba dei ruh u rangbah uba dang shu pynïasoh dangshen sha ka BJP, u la pynbna ïalade ba u la weng noh na ka jingthmu ban pan Tiket na ka BJP, kata na ka bynta ban ïakhun na Nongpoh konstitwensi ha kane ka elekshon kaba mynta u snem.
Haba batai halor katei ka jingsangeh noh jong u ban pan Tiket na ka BJP, u Bah C.B Syiem, u la ong ba um don kino kino ki daw kiba pyrshah seng ne ïano ïano, hynrei ka jingiehnoh jong u ban pan Tiket, ka dei hi tang na ki daw shimet jong u.
Ka jingkren na ka liang u Bah C.B Syiem, ka long ba kat haduh mynta un dang don hi bad ka BJP, ha kaba ka rai jong u ruh ka long ba un shanniah beit ha ka rai jong ka seng bad ba u ne ka kiba ïoh ïa ka Tiket na ka BJP, kaba mut ba na ka liang u Bah C.B Syiem un ai beit ïa ka jingkyrshan, kata na ka bynta ban pynpoi ïa ka seng sha ka thong jong ka jingjop.
Ki longshuwa manshuwa lyngba ki khana-thuh-tang ki la suit, ki la jer ïa une u kliaw lum, ka mei mariang, ha ka Bri u Hynñiewtrep da ka nam ka kyrteng ‘U Sohpet-bneng’.
Ka thwei pyrkhat ba jylliew jong ki, ka long ban kyrsiew pynkynmaw ïa phi ïa nga ïa ka tynrai longbriew manbriew kum u Khasi, uba don la ka jong ka hara bad ka nylla, naduh kulong kumah.
Ka buit sian stad bad ka jingshai shem sngewthuh jong ki ka ba da sngew phylla haduh katta katta ha kaba ki la pynïasoh pynïadei bad une u lum.
Ka thuh tang khana ym tangba ka plie ïa ki mat peit tip thuh jongngi hynrei ïa ka jingïohi da mut bad jingpynshong pyrkhat jongngi ïa ka pharshi ïa sok syllok, ha kaba ïa dei bad une u lum ha la ka long mynsiem bad ka pyrkhat poi Blei kum u Khasi kumta ki la thoh la pruid ïa ka khana niam ba tynrai ha une u kliar lum ba ïaineh ïaisah shirta.
Solonsar, shi snieh pyrthei, ki long bynriew manbriew ki don la ki khana niam bapher bapher kiba mih bad kyrsoi na la ka sap-ka phong bad ka jingshem sngewthuh shaphang uta: “U Ba Lah-ei’ bad ki rukom ba ki pynïadei bad u, kum u Nongbuh nongpynlong jong lang baroh shityllup pyrthei.
Katba ka khara bad nylla kaba la don bad ngi pat ka pasiaw ha ka mut ka pyrkhat ban da ïa ngam pyrkhat bad pynshong jingmut ban kilan la ka jinglong jingman ha la ka jong ka jingim longbriew pyrthei, shuwa ban poi hok poi-Blei.
Kum ban pyni ne pynpaw ïa kiei kiei ki jingmaian jong ka Long-Blei kane ka nam ka kyrteng ba la pynïadei ïa soh da ki longshuwa, ka long ka pharshi kyrsiew mynsiem, pynbeit jingmut jingpyrkhat ban tei ïa ka longbriew pateng pakit ha ka lynti kaba khuid- ba suba; ba sngur bad synlar jingleh jingkam ha la ka jingim shimet shilong rynieng ban hok ha ka ktien bad da pynpaw ha ki kam.
Kumba don u Sohpet u ksai ha ka jingwan kha longbriew jong lang ka shityllup pyrthei, kumta ruh ki longshuwa khasi ki pynïasoh – pynïadei ha ka mut ka pyrkhat briew kum u Khasi ïa ka maia jong u Long-Blei, ba ka pyrkhat Khasi nylla ka pynïadei, ba kumno u Khasi u kren shaphang ka Maïa u Blei.
Ki Longshuwa ki kren ruh shaphang kata ka Sotti juk ne ka Aiom Ksiar, ban sieh ïa ka pharshi khana jong ka jingkieng ksiar jong ka jingïakiew ïa hiar ha kaba ‘Ka Hok – ka shikyntien’ ka dang shympiar ïa ka mut ka sngew jong u Khasi kum u briew ha ka khulpi ksiar jinglong mynsiem ha kaba u briew, u kren u Blei u shah shkor haba u briew u pan, u Blei ruh u jubab bad haba u briew u ud u nam, u Blei ruh u sngap ha kaba ka jingïadei bahun basuk na ka longbriew ha u Long-Blei ka biang ka beit, synshar keiñ ka suk ka palei ha ka jingim pyrthei namar ka jingïasoh jingïadei jong ka jinglong mynsiem jong u briew ka dang thied dang pet na la ka pyrkhat briew ha ka pyrkhat pynshong hok ban poi Blei, kaba u Khasi u pynïadei bad la ka iew jingim pyrthei, ym da kumwei pat bad ka phai lyndet – U Blei kam pat kiew ha ka jingïasoh- ïa dei ha ka pynïaid jingim ban poi Blei.
Ka pharshi jong ka jingkieng ksiar ha u Sohpet bneng wat la ka long tang ka ‘thuh ktien’, jingsneng kyrsiew shon shap jong ka, ka mih na ki thwei pyrkhat ba jylliew ha kaba ïa ki paia jong ka pyrkhat Blei u khai, la pynshong bad dei ruh kane kaba la pyniaid ïa ka jingim kum u Khasi ha ka jinglong jingman jingsei jingsan la ha ka longïing longsem, longkur longjait, longkha mankha ka imlang ka sahlang bad jingïadei para briew para bynriew shisnieh pyrthei – kum ka sap tipbriew ha ka longbriew.
Ha kawei pat ka liang haba ngi ong ka Jingkieng Ksiar, ka pharshi ka thew pynmut ïa ki kyrnit mawkyndon pynkiew jinglong ha man ki khep bad ki bynta bad ha man la ki por, dei ban don ka khmih ïit peitthuh lade ban ki lan jingmut jingpyrkhat jingleh jingkam ban pynjanai la ka hok nongkynti jingwan longbriew, kum ka kamai ïa ka hok da la ka long mynsiem sha Dwar u Blei, ka ban synran ïa ka long mynsiem jongngi ha ka Akher ka sngi.
Kumta kum u Khasi u saiñ la ka dustur bad seng la ka Riti na ki soh jong ka Niam.
Ka Niam ka lam ha shuwa, ha baroh kiei kiei ban pynkyrsiew pynkynmaw kyndit pat, tawah – u tabah ha ka long mariang jong ki, lum ki wah kum ki jingbuh jingsat jong ka long pyrthei mariang ba iaisah iaineh rta ban shap ïa ka matti u Blei, bad ka sur pynsngew pynsngap mynsiem ïa la ka longbriew ha ka jingïadei bad ka Long-Blei kaba mih naduh khyrdong mynsiem ha ka jingïasoh pynïadei ban lait ka klet ka bylling.
Kumta ka jingleit kiew lum Sohpetbneng ba shisien shisnem, ha u Rymphang ka long ka jingpynkynmaw kyndit bad jingkyntu jingsngew ha la poh ka mynsiem ban nang iai ïaleh ban kiew ïa ki mawkyndon jingpynjanai la ka longbriew, jingim pyrthei ban dup ïoh pun lynti ïa la ka long mynsiem, ban ïoh bam kwai ha u Dwar u Blei bad la ka kamai – Hok, kum ki jingainguh ïa u Blei, Nongpynhiar Hukum ïa ka jingwan hiar longbriew shimet shi long rynieng jongngi iwei pa iwei.
Khatduh ïawai ngan pashat bad suit pynkynmaw biang ïa ki symboh kyntien na ka kot “Ki Syrwet Umjer" ha ka phang – ‘Ka Maia – U blei’ ha u Khasi nylla, ha ka shap une u Lum.
U Sohpet-bneng sakhi janaiBa briew u dei jingthaw kynsaiBa wan longbriew da ka Hok-BleiHa sap- ha phong Tipbriew-Tip-BleiKumba donhok ban wan longbriewBynriew u don deiti ban kiewIm hok im sot ka dei ka raiHa Dwar u Blei ban ioh bam kwai.
U MLA barim ka Sohïong Konstitwensi u ba la ju long teng kum u Myntri ka Kam Pohïing ka jylla, u Bah HDR Lyngdoh ha ka 3 tarik Rymphang, u la thep ïa ka kyrteng jong u na ka tiket United Democratic Party (UDP) ban ïakhun ïa ka elekshon MLA ka ban sa thep vote ha ka 27 tarik Rymphang.
Hadien ka jingïa treilang bad ka seng Congress, u Bah HDR Lyngdoh u la mih noh na kane ka seng ka ba rim tam bad u la pynïasoh pat bad ka seng UDP ha u snem ba la dep.
U la shah rem ha ka elekshon 2018 na ka tiket Congress ha kaba u la sha pynrem ha u MLA barim ka HSPDP, u Bah Samlin Malngiang.
Haba kren sha ki lad pathai khubor, u Bah HDR Lyngdoh u la ong ba u sngew skhem ba un sa phai biang sha ka jingjop.
“Nga pynïasoh bad ki seng riewlum khnang ban kyntiew ïa ka jinglong riewlum hapoh ka jylla da ka jingthmu ban don bynta ha ka saiñ hima sima jong ka Ri," u la ong.
Haba jubab halor ka jingsngew thikna ban shah jied biang hapoh ka Ïing dorbar thawaiñ ka jylla, u Bah HDR Lyngdoh u la ong ba u la ïohi lypa ïa kata namar ka jingieid bad ka jingshaniah kaba ki paidbah ki la ai biang ha u, kumta u ngeit ba un jop khlem jingartatien.
Shuh shuh u la ong, ba ka don jingkyrmen ba ka seng UDP kan wan ha ka bor sorkar ha kane ka elekshon ban wan bad u la ong, “Ka dei ka sur jong ki paidbah, ki ud bad ki angnud ba ki seng riewlum kin synshar ïa ka jylla".
Ka jingthmu jong u lada u poi sha ka thong ka long ban pynbha pat ïa ki jinduh kiba don hapoh ka jylla ha kine ki 5 snem ba la dep.
Haba kylli kaei ka daw ka jingshah rem noh jong u ha ka elekshon 2018, u Bah HDR u la jubab ba ka “Overconfidence" na ka liang jong u ka pynlong ïa u ba un shah rem noh ha katei ka kynti.
U kyrtong ka National People’s Party (NPP) na Nongkrem konstitwensi, u Bah Dasakhiatbha Lamare ha ka 3 tarik Rymphang, u la thep kyrteng hakhmat u returning officer ka East Khasi Hills District ban ïakhun ïa ka elekshon 2023 ka ban long ha ka 27 tarik Rymphang.
U Bah Lamare, ha ka jingsynran lang ki nongkyrshan jong u, da ka jingshitrhem u la pynpaw ka jingsngewskhem ban jop na Nongkrem.
“Nga sngewskhem 200 per cent ban jop," u la ong.
U Bah Lamare un ïakhun pyrshah ïa u kyrtong ka Voice of the People Party (VPP), u Bah Ardent Basaiawmoit bad u kyrtong ka United Democratic Party (UDP), u Bah Lambor Malngiang.
Haba kylli balei ba u la iehnoh ïa ka Mawhati ban ïakhun na Nongkrem, u Bah Lamare u la ong ba ka dei namar ka jingkwah ki paidbah na Nongkrem bad u la pynshai ruh ba dei namar ba u la don ka jingïasngewthuh jingmut bad ki paidbah ka Mawhati ba u sa lah ban rai ban ïakhun na Nongkrem.
“Ki paidbah na baroh ar ki konstitwensi ki shaniah bad ngeit ïa ka jinglong kyrtong jong nga.
U kyrtong ka NPP na Mawhati u dei u Shemphang Lyngdoh, uba dei u bahaïing jong nga, bad nga kyntu ïa ki paidbah ban buh biang ïa ka jingshaniah jong ki ha ka NPP," u la ong.
Haba jubab halor ka jingkylli ha kaba ïadei bad ka bor pisa, U Bah Lamare u la kyntait ïa baroh ki jingkynnoh hynrei u la bynrap ruh ba ïa ka jingïarap pisa la ai sha ki paidbah bad ym lah ban khot ïa kata ba ka dei ban thied ïa ki vote jong ki paidbah.
Haba kren halor ki mat ba kongsan na ka bynta ka Nongkrem, u Lamare u la ong ba kawei ka mat kaba donkam eh ha Nongkrem ka long ka jingbym don ka jaka sumar.
“Lada nga jop, ka kam kaba nyngkong kaba ngan leh ka long ban tei ïa ka hospital na ka bynta ki paidbah ka konstitwensi, namar haduh mynta, ka don tang kawei ka PHC ha Smit," u la bynrap.
Ka don jingong ba ym don kano kano kaba shu ïoh ei ha kane ka pyrthei.
Hynrei ha ka jingmut jingpyrkhat jong u briew ka long, ba ki shah pynthame ha ki jingïoh ei, ki jingai ei bad ki jingkhmih lynti ei ha ki briew ne ki kynhun kiba ap thap pat ban ïoh jingmyntoi kylla.
Kaei kaban jia lada ki jingai ei, ki jingïoh ei ki kylla long ki bynta jong ka buit ban pynbieij ha ka synshar paidbah kum ha ka ri India.
Watla kam don kano kano ka jingmana ba ki seng saiñ pyrthei ne ki kyrtong ba kin ai sngewbha ïa ki paidbah hynrei kam mut ban shu kular ban pynsngew haba ïadei bad ka synshar ka khadar, namar ba ka dei ka kam ïap kam im jong ka imlang sahlang, ka shnong ka thaw, bad kaba ktah ïa ka roi ka par, ka kamai kajih jong ki paidbah.
Haba phai sha kane ka jylla Meghalaya, la ïohi ba ha kine ki khyndiat snem ba la leit noh ha ka por elekshon, ki paidbah kim bishar ïa kita ki mat elekshon hynrei kiba bun bah, ki peit bad bishar bad ap tang ïa ki jingai sngewbha, ki jingai ei jong kiba ïaleh ïa ka elekshon.
Na kane ka daw, bun kiba jop MLA shimet namar ba ki lah ban pynsngewbang ïa ki nongthep tang kat ban jop ïa ka elekshon bad ki mat ki jah noh sha kyndong, bad ki wan mih pat tang hadien ba la dep ka elekshon hadien ba ki paidbah kila kyndit.
Bun ki nongthep vote ne ki nongjied ha kane ka jylla jong ngi, ki dang sahdien namar ka jingduk bad don ruh kiba la stad bha ban pule hynrei kim dei kiba shemphang ha ka pyrkhat ka pyrdaiñ bad dei na kane, kila shu kylla langknia man ka san snem ha ka por elekshon namar ba ki sngewbha shipor.
Ka jingduk ka dei kawei kaba khang lad ïa ki paidbah ban bishar bha ïano ban jied ha ka por bad ka la pyllong ïa ki ban ngop ha ki jingpynbiej ba lai phew jait jong kiba ïaleh ïa ka elekshon.
Ha ka jingshisha, ki jingsam ei da ki tiar balai phew jait kam dei kaba pynlut na pla shimet jong u kyrtong hynrei ki dei kiba la shim bad pynlut hi na ka pisa jong u paidbah.
Kaba kham ma ka long ba lada ka jingai sngewbha, ka jingai ei kan bteng na ka por sha ka por man ka elekshon, bad lada ki paidbah ki dang ngop shi ngop, kan ïalam sha ka jingma kaba shyrkhei ha kaba kin shu mlien tang ban ap ban ïoh ei, bad klet noh wat ïa la ka kam ka jam bad hangta kin kylla syndon na ka jingshah pynbieij sha ka jinglong mraw.
Ki jingai sngewbha (freebies) ki kylla long ki jingrkhie beiñ ka synshar paidbah bad ka rukom jied ïa ki nongmihkhmat paidbah.
Kan long ka jingrkhie beiñ kaba kham khraw shuh lada ka kombor, ka syntex, ka turpalin, ki tin, kin jop ïa ka elekshon ban ïa ka roi ka san, ka kamai kajih bad ka jingstad.
Lada uba saiñ dur ban shna ïa ka madan kynjatbol un rem ha uba ai sngewbha da ka jersey ne uniform, ka pyni ba ka jingpyrkhat jong ki briew ka dang sahdien kham palat ïa ka jingsahdien.
U Symbud Myntri Rangbah ka jylla ba dei ruh u vice president ka National People’s Party (NPP) hapoh ka jylla, u Bah Prestone Tynsong ha ka 2 tarik Rymphang u la leit sha ka shnong Laitlyngkot ban ai ka jingkyrshan ïa u kyrtong ka Sohra Konstitwensi, u Bah Alan West Kharkongor.
Lah ban ong ba ka Laitlyngkot ka dei ka ktem ba khlaiñ jong u MLA ka Sohra ba dei na ka seng People Democratic Front (PDF), u bah Gavin M Mylliem.
Haba kren ha ka jingïalang ha kane ka sngi, u bah Prestone Tynsong u la ong ba u la pynïasoh bad ka seng NPP ha u snem 2018 bad u la mih noh na ka seng Congress na ka daw ka jingbym ïa sngewthuh jingmut.
Haba ïaroh ïa ka NPP, u la ong ha u snem 2019, la ithuh ïa ka seng da ka national party, ba dei tang kane ka seng hapoh ka jylla bad hapoh Northeast ban ïoh ïa kane ka kyrdan.
“Ngi long mar ryngkat bad kiwei kiwei ki seng ki ba paw", u la ong.
“Kaba sngewsih, kane ka seng ka shah kawang maw man ka sngi.
Kumba ong ki kpa tymmen jong ngi, ka long kum ka khanatang “U thlen" kaba nguid tang ïa ki briew lajong", u la ong da kaba bynrap ba ki paidbah ki kynnoh ïa ka NPP bad ïaroh ïa ka BJP bad ka Congress.
“Nga khluslai na bynta ka Meghalaya, lada ngi kiew, ki kwah ban tan ïa ngi shapoh," u la ong.
Shuh shuh, u la pyntip ba u la kyrpad ïa u Bah Gavin Mylliem ban pynïasoh noh bad ka NPP.“Nga ong ïa u, kum u president jong ka PDF, ban pynduh noh ïa kane ka seng bad pynïasoh noh bad ka NPP namar ka dei ka seng riewlum, tangba ka jingbishni, ka jingpihuiñ ka la rung ha ki," u la bynrap.
“Ko Mei Meghalaya baieid, balei phi ñiewbeiñ ïa ka NPP, kaba dei ka doh ka snam jong phi.
To ïa jubab maphi ki paralok parajor ki ba ieid.
Balei phi kawang maw ïa ka party NPP.Katne ngi la pyrshang  ban shakri ban lehbha bad ngi la pyrshang ban wanrah ïa ka jingkylla, pynban ngi shah lynthem maw.
" u la buh jingkylli.
U kyrtong ka Trinamool Congress (TMC) na Jowai u Bah Andrew Shullai ha ka 2 tarik Rymphang, u la kynnoh ba ka National People’s Party (NPP) ka dei tang ka Team B ka Bharatiya Janata Party (BJP) bad u la ther ba ka NPP ka la ïasnohkti lang bad ka BJP ha u 2018 hapdeng ka jingjur ki jingshah thombor jong ki Khristan naduh u snem 2014 haba ka BJP ka wan ha ka sorkar pdeng.
“Ka Trinamool Congress ka dei ka parti kaba thad ïa ki jingshisha shaphang ka BJP.Ka BJP ka dei kaba pyrshah Khristan.
Naduh u snem 2014, ka jingshah thombor ki Khristan ka la nangkiew ha ri India.
Lada ka NPP ka dei kaba sngap ïa u paidbah ka la dei ban ym ïasnohkti bad ka BJP," la ong u Bah Andrew.
Haba ther ïa ka NPP halor ki mat bym shong nongrim, u nongïalam ka TMC u la ong, “Ki nongïalam ka NPP kila trei miet bad sngi ban buhrieh ïa ki jingshisha ba ka NPP bad ka BJP ki ïathaw sorkar lang hapoh ka shatri ka MDA kaba la tan ïa ka jylla shadien.
Ka NPP ka dei tang ka Team B ka BJP".
Haba kop ïa ka NPP ba kan pyni ïa kita ki kam ba ka la leh ha ka jylla, u bah Andrew u la ong, “Kito kiba ther ïa ki 10 tylli ki mat elekshon ka TMC ki dei ban jubab, haei ka report card jongki.
Ka jingshisha ka long ba ka NPP ka la phiel ban pyndep ïa ki jingdonkam jingangnud jong ki paidbah bad na kane ka daw, kim lah ban sei ïa ki kam ba ka leh".
U la ong ba ka NPP ka dei ka bym lah ban shaniah bad ki paidbah ha kane ka kynti kin ai ïa ka jingkylla da kaba jied ïa ka TMC.U MLA shimet uba mihkhmat na Baghmara konstitwensi u Samuel Sangma ha ka 02 tarik u Rymphang u la leit ban aiti ïa ka shithi iehnoh kam kum u MLA ka Baghmara konstitwensi ha u Commissioner & Secretary, Meghalaya Legislative Assembly u Dr Andrew Simons.
Haba kren bad ki lad pathai khubor u Samuel Sangma u la ong, “Nga la iehnoh  kum u MLA bad nga la pynïasoh ïalade sha ka BJP."U la bynrap ruh da kaba ong, “Nga dei u MLA mynshuwa, mynta namar ba ngan hap ban ïakhun na ka tiket jong ka seng BJP na katta ka daw u hap ban iehnoh kam kum u MLA."“Ka BJP ka la leh bha habaroh ka wei ka ri India, na katta ka daw ka jylla Meghalaya jong ngi ruh ka don kam ïa ki kam pynroi na katta ka daw nga pynïasoh sha ka BJP,"u la ong.
Kum ban shu pynkynmaw baroh shikatta, haba buh jingkylli ki lad pathai khubor ba kum u MLA shimet, u dei beit ban iehnoh ïa ka jinglong MLA, lada u hap ban ïakhun kum u kyrtong ka BJP, u Samuel u la kren kop ba um donkam satia ban leh kumta namar u la leit ban long lypa uta u ‘Associate Member’ jong ka BJP.Hynrei phewse, ha ka 2 tarik Rymphang, 2023, une u MLA um banse ban hap iehnoh ïa ka jinglong MLA jong u namar lada um leh kumta, ka aiñ kaba khang ïa ki MLA ban kyntiap seng, kam shah satia wat ïa ki MLA shimet ban leit ïakhun na kawei pat ka seng lada ym pat iehnoh ïa ka jinglong MLA.Ki saw ngut ki kyrtong ka Congress ha Ri Bhoi, kiba kynthup ïa u Dr.Celestine Lyngdoh, u Bah Charles Marngar, u Bah Stanliwis Rymbai lem bad ka Kong Rona Khymdeit, ha ka 2 tarik Rymphang ki la leit ban thep kyrteng ha ki Returning Officers kiba don ha ophis u Deputy Commissioner ka Ri Bhoi, na ka bynta ban ïakhun ha kane ka ilekshon jied nongmihkhmat sha ka Ïing Dorbar Thawaiñ ka jylla.
Kumba ka long mynta, na baroh ki kyrtong ki ban sa ïakhun ha kane ka ilekshon, dei ki dei ki saw ngut ki kyrtong ka Congress, ki dei kiba nyngkong eh ban leit thep kyrteng.
Khyndiat kum ban shu kdew hangne, u Dr.Celestine Lyngdoh, MLA barim ka Umsning un ïakhun na Umsning, u Bah Charles Marngar, MDC ba mynta ka Mawhati un ïakhun na Mawhati, u Bah Stanliwis Rymbai, MLA barim ka Umroi un ïakhun hi na Umroi bad ka Kong Rona Khymdeit, MDC barim ka Nongpoh kan ïakhun hi na Nongpoh.
Na ki 5 tylli ki konstitwensi kiba don ha Ri Bhoi, kaba sah mynta ka long sa tang na Jirang konstitwensi, ha kaba ka kyrteng kaba la bna paidbah ka dei u khun jong u Bah Adrian L.Chyne Mylliem.
Ka Trinamool Congress (TMC) jong ka Mawkyrwat block ha ka 2 tarik Rymphang ka la ïoh ban pynlong ka jingïalang paidbah tang jong ki longkmie na kylleng ki jaka jong ki shnong hapoh ka Mawkyrwat konstitwensi kum shi bynta ban pynsngew ïa ki katto katne ki mat treikam jong ka seng bad kumno ban pynkhlaiñ ïa ki jingtreikam naka bynta ki para longkmie ha Madan jong ka skul Nativity H.S Skul Mawkyrwat.
Ha kane ka jingïalang paidbah la ïadonlang naduh u kyrtong jong ka TMC Mawkyrwat konstitwensi,  u Bah Sounder Strong Cajee, ka Kong Kathleen Marbaniang, Vice President ka Kong Mary Tiewla, Joint Secretary Mahila jong ka seng TMC Shillong.
Ki longkmie haba kren ha kane ka sngi kiba ki la ban jur ba donkam ïa ki nongïalam kiba don ka bor halor lade, ki nongïalam kiba bha, kiba stad bad ki nongïalam kiba don ka jingkitkhlieh.
Ha kajuh hi ka sngi ka TMC Mawkyrwat Block ka la ïoh ban pdiang burom ïa u Bah Diverland Lyngdoh ban long u nongkyrshan ba pura jong ka party naduh mynta ka sngi ryngkat ka jingsakhi lang jong ki paidbah nongkyrshan.
Shuh shuh ka la ïoh ruh ban pynkup burom ïa ki ar ngut ki longkmie kiba dei ki nongmareh kiba la wanrah ka nam ka burom ïa ka dong ka thaiñ, ka ri bad ka jaidbynriew baroh kawei ïa ka Kong Kmoiñ Wahlang na Shngimawlein bad ka Kong Snora Lyngkhoi na Nongbah Marshillong.
Ha kane ka sngi la pynshit pynshngaiñ shuh shuh lyngba da ki jingshad bad ki jingrwai na ki katto katne ki unit kiba hapoh jong ka AMPTCP Mawkyrwat Block ryngkat ki paidbah ki longkmie kiba wan ban sngap ïa ka jingpynshai na ki nongïalam ba hakhmat jong ka TMC jong ka Mawkyrwat Konstitwensi.
