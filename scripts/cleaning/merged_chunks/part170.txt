Toi, ka VPP ka pynpaw beit ba kam da don mon than ban ïatreilang bad ka Sorkar ba la ïalam da ka NPP namarba kan hap ban bat ïa la ka jong ka jutang kumba ka la khlei ha ka por elekshon.
Lehse, ka jingïai shah jong ka VPP ban shong ha ka Liang Pyrshah kan kham ïohlad ban pynlut por ïalade bad ki paidbah ban pynshai ïa ki nongrim treikam khnang ka lynti kan long kaba suk ban ïaid ynda la poi ka sa ka samoi elekshok sha ka Iingdorbar Thawaiñ Lok Sabha bad ha ki Autonomous District Council.
Haba shu bishar ïa ka jingïathuh jong u Myntri Rangbah ka Jylla u Conrad Kongkal Sangma ba ka la don ka jingïapynbeit bad ka jingïakren bad ki nongïalam ka PDF ka paw shai ba ki arngut ki MLA ka PDF ki kwah ban ïoh shong shuki Myntri namarba u Bah Banteidor Lyngdoh u long u Myntri hapoh ka Sorkar MDA-I ba la ïalam da ka NPP.Ka por kan sa batai, la kane ka jingpyrshang jong kine ki arngut ki MLA ka PDF lem bad la ki synran ban leit pynïasoh bad ka NPP kan pynmih neem ïa u ioh uba thïang ne ïa u soh uba jew ha ka elekshon sha ka Ingdorbar Thawain ka ban sa long ha u snem 2028?Ki Seng Saiñpyrthei kiba kham kongsan ha Meghalaya kiba don MLA kumba long mynta ki long ka NPP, UDP, TMC, Congress, VPP, HSPDP, PDF, BJP nalor arngut ki Independent.
Hadien ka elekshon ha Sohiong Constituency khlempep ka saiñhima sima kan sa kylla bad ngin shu ïa peit kaei ka ban jia ïa ka sainhima sima hadien kane ka elekshon.
Jowai, Jymmang 03 : U Bah Sniawbhalang Dhar uba dei u symbud Myntri Rangbah ka sorkar jylla mynta ka sngi ula hiar jurip ha madan Kiang Nangbah Stadium, Jowai shi bynta ban pynkhre ïa ka Detail Project Report (DPR) kaba la kot haduh 25 klur tyngka ban pynshna thymmai ïa katei ka madai ïalehkai katkum ka juk ba mynta.
Ïa u Bah Dhar la synran lang da u Commissioner and Secretary ka Sports and Youth Affairs jong ka sorkar jylla, u Dr.Vijay Kumar D, IAS ha rynkat ka jingdonlang u Bah Khroobok Passah District Sport Officer ka West Jaiñtia Hills District, u Bah EMH Passah, Working President ka West Jaiñtia District Sport Association (WJDSA), Bah u Patrick Lamare Vice President, ma Lamat Oo Laloo, General Secretary nalor kiwei de ki dkhot ka Association.
Na ka liang u Bah Sniawbha ula leit jurip ïa kane ka madan shi bynta ban buddien ïa ki jingkular jong u ha ka sngi ba wan pynhap pyrda jong u ïa ka jingrakhe dap 50 snem ne ka Golden Jubilee Celebration jong ka West Jaiñtia District Sports Association (WJDSA) ha ka 22 tarik u ïaïong, ban pynïoh haduh 25 klur tyngka na ka bynta ban pynbha pynmiat ïa ka Kiang Nangbha Stadium Jowai.
Kumban shu pynkynmaw u Bah Dhar ula kular ruh ban ai shiphew lak tyngka sha ki bor pynïaid ka WJDSA na ka bynta ban pynlong ïa ka lympung ‘Open to all Football’ ka ban tip ha ka kyrteng u kpa jong u, u (L) K.Pala uba dang shu khlad shen.
Na ka liang u Bah Sniawbha ula ong ruh ba ka jingïalehkai Sports khamtam ka phutbol kam dei shuh tang ban kilan met ne ban rah nam ïala ka jong ka kynthun hynrei ka dei kam kamai na ka bynta ki khun samla.
Nongstoiñ, Jymmang, 3: Ka jingsniew palat jong ka surok kaba jngai tang shi kilomitar, na ïew Langpih ha lad Mawdiangsnam ha ka surok bah ba la shna da ka sorkar Assam, ka la buh ïa ki paidbah ha ka jingeh kaba khraw khamtam eh ha ka kit ka bah bad ka leit ka wan.
U bah Hesding Sangleiñ Secretary shnong Langpih haba ïakren bad u nongthoh khubor, u la ong ba ha ki snem ba la dep baroh ka Dorbar shnong ka la ju lum ïa ki paidbah ban maramot hi ïa katei ka surok da kaba pynlut ïa ki sngi ki por ban pynbha ïa ka.
Ym tang ba ki pynlut sngi ha kaba trei paidbah, hynrei ki la pynlut ruh da ki phew hajar tyngka ban phah kit maw ha ki trok ban thep ha ki thliew ki syar, hynrei ynda la wan ka aïom slap ka surok ka la kham sniew shuh shuh.
U la ong ba hadien bun bun snem, na ka liang ki paidbah nongshong shnong ki la ud ki la nam namar ban shu pynlut por man la ka snem ka shem shitom haduh katta katta.
Kumta u la ong ba ki paidbah ki la shu iehnoh kumto khlem maramot shuh, hynrei ki la shu pynkhuid noh tang ïa ki sañium ha baroh ar liang surok.
U bah Sangleiñ u la ong ba u la leit ban ïakynduh ïa ki heh sorkar, hynrei ki la jubab ba kim don lad ban ïarap ban pynbha ïa katei ka surok.
Nalor kata u la ïathuh ruh ba u ha kine ki snem ba la leit, u la ïakynduh ïa ki nongmihkhmat kum u MLA bad MDC, hynrei kitei ki nongmihkhmat ruh kim shym ai kano kano ka jubab hynrei la la shu sngap jar.
U la ong ruh ba ka jingsniew palat jong katei ka surok, ka buh jingeh haduh katta katta ïa ki paitbah namar ki dei ki nongrep bad ki hap ban leit die ïa ki mar rep jong ki sha ïew Hahim bad Boko.
Nalorkata ki kali kiba ïaid na katei ka surok, ki dei kiba wan pynpoi ïa ki mar bam na Assam sha ki shnong bapher bapher kiba don ha katei ka thaiñ.
Kumta ki shem shitom haduh katta katta ban ïaid na katei ka surok lait noh ki trok Fourwheel.
Khatduh eh u la kyntu ïa ka sorkar ba lada don lad kan phai khmat lem sha ki paidbah jong katei ka thaiñ bad ban phah maramot ïa katei ka surok, namar kam dei kaba jrong ka don tang shi kilomitar bad lada ka sorkar ka mon ban leh kam don jingeh satia.
Nongstoiñ, Jymmang, 3: Ka jingpynmih jong ka National Green Tribunal ïa ka hukum ban khang ïa ka jingtih bad shalan dewïong napoh ka jylla, ka dang duna satang khatsaw sngi ban dap khyndai snem thik.
Hynrei shuwa ban kynjoh sha ka khyndai snem, ki kyndon ban khang ïa ka jingtih bad shalan dewïong ki la sdang ban synjor khyndiat pa khyndiat bad mynta ka sngi ka jingkhang ka la sdang ban plie, ha kaba u Conrad Kongal Sangma Myntri Rangbah ka jylla dalade u la hiar sha Nongstoiñ ban pynbna paitbah ba la ïa ka jingtih bad shalan dewiong ka sorkar ka la la pyllait noh.
Na ka bynta ka jingwan jong u Myntri Rangbah ban pynbna ïa ka jingpyllait ban tih dewïong, la pynlong ha Madan jong ka shnong New Nongstoiñ ha kaba ki nongmihkhmat u bah Methodius Dkhar MLA ka Mawshynrut, u bah Gabriel Wahlang MLA ka Nongstoiñ ki heh sorkar jong ka West Khasi Hills district bad ka jylla ba kynthup ïu bah E.Kharmalki Secretary jong ka Mining Department Government of Mehghalaya, u bah P.D.Sangma Director jong ka Directorate of Mineral Resources, u Chakraborty u heh ba dei peit ïa ka Mining & Geology, ki arngut ki rangbah u bah Teilang Pde na East Jaiñtai Hills bad u bah Shingstar Khardewsaw na West Khasi Hills bad ki paitbah ki la ïa don ryngkat.
Ha katei ka sngi la ïoh ruh ïa ka jingpynshai lyngkot ha kaba ïadei bad ka jingïaleh ban pyllait ïa ka jingkhang jong ka NGT ban tih bad shalan dewiong naduh ba sdang haduh mynta.
Nalor kata la ïoh ruh ïa ka jingkren na u bah E.Kharmalki, bah Garod L.S.N Dykes Deputy Commissioner ka West Khasi Hills bad na ki ar ngut ki rangbah kiba ka sorkar ka la ai jingbit ba kin tih dewïong.
Haba ai jingkren u Conrad Kongal Sangma Myntri Rangbah ka jylla, u la ong ba wat ka la sorkar ka la shah ban tih bad shalan dewïong ruh ka jingtih ka dei da ka rukom tih ba thymmai katkum ka juk stad saïan kaba mynta bad dei tang kito kiba la ïoh ïa ka minging licence ki lah ban tih dewïong wat la katta ruh ka la long ka jingkyrkhu kaba khraw ïa ki paitbah.
U la ong ruh ba ha kine ki khyndai snem ba ka sorkar kam pat shah ban tih bad shalan dewïong, ki paitbah ka jylla ki la mad shibun ki jingeh, ka kamai kajih ka la hiar arsut, ka ïoh ka kot ka la hiar ka pla pisa jong ka sorkar ka la thylli, bun ki samla kiba leit pule shabar ki hap ban wan phai noh sha ïing, namar ki kmie ki kpa kim lah shuh ban kyrshan ïa ki.
Dei halor kata ka nongrim ba ma u kum u Myhtri Rangbah ka jylla ryngkat ka sorkar jong u, ki la hap ban trei shitom ban ïasaid bad ka sorkar pdeng bad kyrpad ba kan shah noh ban tih dewïong bad mynta ka la urlong.
Nalor kata u Myntri rangbah u la ong ba wat la ka sorkar ka la ai jingbit ïa kitei ki ar ngut ki rangbah ban sdang ïa ka jingtih dewïong ruh, kan dang shim por sa kumba katto katne namar ki dang hap ban pyndep ïa ki kot ki sla kiba ïadei bad ka sorkar bad hadien ba ki la dep pynbiang lut kin sdang noh ban trei.
U la ong ruh ba ki dang don sa kumba khatsaw ngut kiba la dep ban aplai mining license, hynrei kim pat lah ban pyndep bad ka jingpynbit pynbiang jong ki ïa ki jingdonkam, ka dang ïaid shait shait bad kin sa pyndep uwei hadien uwei pat.
Riangdo, Jymmang, 3: Ki paidbah ka thaiñ Mawshynrut baroh kawei, ki la pynkynmaw biang bad dawa ruh na u MLA jong ka thaiñ u ba dang shu jop shen kata u Bah Methodius Dkhar, ban pynurlong noh ïa ka Mawshynrut Civil Sub Division ba pura, kumba la ju angnud bad ap khmih lynti da ki paidbah nongshong shnong baroh shikatta.
Ki paidbah ki la pynpaw ba ka mat ba hakhmat ka dei khamtam ka roi ka par bad ka kyrdan longrynieng jong ka thaiñ Mawshynrut, kaba watla ka la ïoh ïa ka Civil Sub Division la katto katne snem mynta, pynban ym pat don jingkylla ei ei wat tang khyndiat ruh hynrei ka dang ïaineh sah kumjuh.
Na ka liang ki ba bun ki paidbah ki la pynpaw ba watla ha kine ki snem ba la leit ki la kyntur sha u MLA barim u ba long ruh ha kajuh ka opor u MDC, ba um shimkhia ban pynkylla dur noh.
Hynrei, imat um shym la lah satia ban leh kumta watla u don ha ka sorkar baroh san snem lynter.
Kumta ki la ong ba mynta ki khmih lynti bad ki da kyrmen skhem ruh ba u MLA ba thymmai un pyni ba ki kam ki kren kham jam shisha.
Katto katne ki riew rangbah ki bym da kwah than ban pynpaw kyrteng, ki la ong ba la donkam kyrkieh ruh ban pynkiew noh ïa ki jingthiah ki nongpang ha Riangdo CHC.Ban wanrah bad thung noh ïa u SDMO, nangta ban wanrah noh ïa ki Specialist ban sumar ïa ki khunlung bad longkmie (pediatric & gynecologist).
La donkam wanrah noh ïa ki tiar sumar nongpang kum ki X-Ray bad Ultrasound Machine, ban pynkiew ïa ki jingdon jong ki Nurse bad ki nongtrei ha ka jaka sumar, khnang ban lah ban ai ka jingshakri ka janai sha ki paidbah.
Namar ka Mawshynrut Civil Sub Division ka la long ka jaka ba kham ïar bad ka nang bun bad nang kiew ka jingbun ki paid nongshong shnong.
Nalor kine ki mat ba kham kongsan, ki la pynpaw ruh ïa kiwei kiwei ki mat kiba ïa dei bad ka bha ka miat bad ka roi ka par jong ki paidbah nongshong shnong ka thaiñ, kiba yn ym lah ban jer lut hangne.
Hynrei, ki don ka jingkyrmen kaba skhem ba u Bah Methodius Dkhar, kum u nongmihkhmat sha ïing dorbar thaw aiñ ha ka liang synshar, u don ha ka bor bad lah ban leh shibun kiei kiei na ka bynta ki paidbah ka thaiñ.
Mawkyrwat, Jymmang, 03: Ka lympung ïalehkai jong ki khynnah skul kaba lai sngi hapoh jong ka South West Khasi Hills District ba la tip kum ka “9th Chief Minister’s District Level Inter-School Athletics Meet 2023, South West Khasi Hills District" mynta ka sngi ka la sdang bad la ïoh ban plie pyrda ha kaba u bah Carnes Sohshang, MDC jong ka Mawkyrwat Constituency u la long u kongsan.
Ïa kane ka lympung ïalehkai la pynïaid da ka ophis jong u District Sports Officer, South West Khasi Hills ha kaba ki la don haduh 26 tylli ki skul bad haduh 824 ngut ki nongïashimbynta ha ki jingïalehkai bapher bapher ha kaba ïa kane la pynïalehkai hapoh ka madan Saitsnad, Mawlangwir, South West Khasi Hills District.
U Bah Carness Sohshang haba kren kum u kongsan u la ong ba ki jingïalehkai ki long kaba donkam na ka bynta ka jingheh jingsan jong u briew hajan baroh ki liang.
“Ka Sports and Games ka long kum shibynta jong ka prokram ha ki skul bad ka por leit skul ka dei ka por kaba biang tam ha kaba u khynnah u lah ban wad ïa kaei kaba u sngewtynnad bad ha kajuh ka por u lah ban pynpaw ïa la ki sap ki phong lyngba ka Sports bad Games", u la bynrap.
Namarkata, u la ïaroh ruh ïa ki nongpynïaid jong ka jingïalehkai kiba la pynlong kum ïa kine ki jingïalehkai kiba lah ban kyntiew bad ai jingmyntoi ïa ki khynnah skul.
Ha kajuh ka por u la pynpaw ïa ka jingsngewkmen ban ïohi ïa ka jingbun jong ki nongïashimbynta ha kane ka snem khamtam na kito ki jaka kiba jngai kynthup ïa ka Ranikor Block.
Haba bynrap shuh shuh ïa ka kren u la ong ba ka jingïalehkai ym tang ba ka pynlong ïa u briew uba shait bad khiah krat hynrei ka pynkhlaiñ bad tei ym tang ïa ka bor met hynrei wat ïa ki jingmut jingpyrkhat bad ha kajuh ka por ka pynshlur bad ai mynsiem ïa ki khynnah ban don ka mynsiem ïakhun bad ka jingïatrei lang.
Kumta u la pynshlur ïa ki nongïashimbynta ban don ka mynsiem jong ka jingïakhun ban jop bad ban wanrah ka nam ka burom ym tang ïa ka skul hynrei wat ïa ka ri bad jaidbynriew.
Ha ka jingkren jong u u la kyntu bad ai mynsiem ïa ki khynnah ba kin pyndonkam hok ïa la ka sap ka phong da kaba u la pynkynmaw ruh ïa ki ba kin ym klet ïa la ka kamram kum ki khynnah skul da kaba minot ha ka kot.
U la ban jur ruh halor ka jingdonkam jong ka jingbiang por bad ka jinglong ryntih ha baroh ki liang khamtam eh ha ki khynnah skul bad kyntu ruh ïa ki bor pynïaid jong ka jingïalehkai ban peit bad ban pynbiang ïa ka jingdonkam jong ki nongïashimbynta ha baroh ki liang ha baroh kine ki lai sngi ba don kane ka jingïalehkai.
Ha kane ka sngi plie pyrda la ïadonlang naduh u bah Damang Syngkon, District Sports Officer, South West Khasi Hills District uba la shim ïa ka bynta ban ai ki kyntien pdiang sngewbha, ka kong Y.Mawlong, Additional Deputy Commissioner, South West Khasi Hills District, u bah D.Mawleiñ, MPS, Deputy Superintendent of Police, South West Khasi Hills District, kiwei de ki ophisar sorkar, ki nonghikai skul lem bad ki khynnah skul.
Nongpoh, Jymmang 03: Kum ka dak ka jingsngewlem halor ka jingkhlad noh ka samla Walinda Binong kaba dei ka samla pule jong ka Mody University ha Rajasthan, ka shnong Nongagang Marngar kala rai ban pynlong da ka jingthang mombati haka 5 tarik mynta u bnai naduh ka por 5 baje janmiet hakhmat ka Nongpoh Shopping Town Complex.
Kum ban shu pynpaw ba ka samla Walinda Binong kala khlad noh na kane ka sla pyrthei haka 27 tarik u bnai Ïaiong ha jaka sah jong ka ha Rajasthan, kaba la pynshaiong ngaiñ ïaka ïing ka sem jong katei ka samla bad ka shnong ka thaw halor ka rukom khlad jong ka kaba haduh mynta naka liang ka ïing ka sem jong katei ka samla kim pat lah ban pdiang bad ban ngeit.
Ha katei ka sngi yn pynlong tang ka jingthang mombati kum ka dak ka jingsngewlem ïa katei ka samla bad la kyrpad ruh ïaki paidbah naduh ki longkmie ki longkpa, ki khun samla bad ki kynhun sngewbhalang bapher bapher kiba don ka jingsngew ba kin shim bynta lang ha katei ka sngi, ban buh ruh ka jingdawa sha ka sorkar jylla bad ka sorkar pdeng ba kan shimkhia ban pynlong ka jingtohkit bad ban ai ka jingbishar kaba hok ïa katei ka longiing khnang ba kum kitei ki jingjia kin nym jia shuh nangne shakhmat bad ka jingshngaiñ ïaki samla pule kiba mih naka jylla ban leit sha ki jaaka bapher bapher jong ka ri.
Jowai, Jymmang 03: Ka Khasi Student Union (KSU) West Jaiñtia Hills District Unit mynta ka sngi kala pynkup burom ïa u samla Teimiki Sungoh na ka shnong Shangpung uba wan nyngkong ha ka Advance Mountaineering Courses ha ka Himalayan Mountaineering Institute Darjeeling.
Ha kane ka sngi la don lang u samla Phrangki Papang Finance Secretary, Soowatki Law Asst.Environment Secretary, Platini Mukhim Sport Secretary bad u samla Leningrad Tariang General Secretary nalor kiwei de.
U samla Leningrad Tariang ha ka jingkren ula kyntu ïa samla Teimiki Sungoh ba un dang ïai minot ha ka jingïaleh bad ban trei shitom khnang ban wanrah burom shuh shuh ïa ka ïing ka sem bad ïa ka Jaitbynriew baroh bad ruh ban ai mynsiem lem ïa kiwei ki samla ba don ïa kane ka sap bad ban kyntiew ïa kane ka sport hapoh ka Jylla.
La ïoh ruh ka jingkren na u samla Teimiki Sungoh ula ong ba ki samla na ka jylla ba leit ïa shim bynta ha kane ka Sports ki mad shibun ki jingeh ka jingeh kaba ha khmat duh dei ka jingduna ha ka liang ka jingïoh jingïarap na ka sorkar namar kam pat da ithuh bha ïa kane ka Sports wat la bun ki samla kiba lah kiew bha ha kane ka Sports.
Na ka Liang ka seng KSU ka kyntu ïa ka sorkar ba ka dei ban phai khmat sha kane ka Sports khnang ba ki samla kin dang ïoh bor ïoh mynsiem bad kin kiew ha kane ka jingïalehkai khnang ba kin lah ban leit ïashim bynta sha kiwei ki jylla bad ruh wat shabar ka Ri khnang ba ka kam ïalehkai kan kiew, pynkut ka kyrwoh na u Samla Juhhi Tariang Publicity Secretary KSU-WJHDU.Tura, Kyllalyngkot 3 : U Lat ka jylla u Brigadier (Dr) B.D Mishra (Rtd) u la kyntu jur ïa ki ophisar ba kin shakri hok na ka bynta ka jingmyntoi ki paidbah ka jylla.
ïa kane ula kren ha ki ophisar ha ka jingïalang ba u la lum kyrpang ïa baroh ki ophisar jong ki tnad sorkar bapher bapher ha nongbah Tura kum ka jingbud dien bad ïamir jingmut bad ki halor ka rukom pyntreikam ïa ki skhim bapher bapher mynta ka 3 tarik Kyllalyngkot 2023.
ïa kane ka jingïalang la pynlong ha Circuit House Tura.
Ha kane ka jingïalang u Lat ha kaba nyngkong eh u la ai khublei snem thymmai ïa baroh ki ophisar da kaba u la kren ïaroh ruh ïa ka bynta kaba kum ki ophisar ki don ban trei bad bah ha ka jingtreikam jongki ban kyntiew ïa ka roi ka par bad ka ïoh ka kot jongka jylla.
U la ong dei ban trei da ka mynsiem aiti lut bad da kaba khuid bad ba hok.
Halor ka jinghiar ki jingmih ki mar ha ka jylla kum ki jhur, ka doh bad kiwei kiwei ki mar , u la ban jur ïa baroh ki ophisar kiba trei ha ki district ba kin ïatrei lang ban kyntiew ïa kane ka jingpynmih ïa ki mar bam mardih bad kiwei kiwei ki jait mar ruh ha ka jylla khamtam eh ha ri lum Garo.
Ha kane ka sngi ula ïa kynduh ruh ïa ki MDC jongka Garo Hills Autonomous District Council (GHADC) bad ha kane ka jingïakynduh u la ai burom ïaki ba ki long ki nongïada bad pynneh pynsah ïa ki riti ki dustur, ka jinglong tynrai ba kyrpang jongka jaidbynriew Garo.
U la kyntu ïa ki ba kin pyndonkam 100% ka pisa kaba la mang na ka bynta ka jingmyntoi ki paidbah ym ban pyntrei tangdep ïa kino kino ki porjek.
Na ka liang u DC jongka West Garo Hills u Swapnil Tembe ula ai ka kaiphod lyngkot halor ka jinglong jingman jongka District bad kiei kiba la lah ban leh bad pyndep tad haduh mynta.
Shwa ïa kane u Lat u la leit ruh ban plie ïa ka hostel ki samla pule kynthei ha NEHU Tura Campus, u la leit jurip ruh ïa ka ïing sah u Lat ha Tura kaba ka jingtei ka dang ïaid shakhmat mynta.
Kiba la ïadonlang ha kane ka jingïalang ki long u CEM u Albinush R Marak, ki EM ka GHADC, SP u V.S Rathore, bad kiwei kiwei ki ophisar.
Shillong, Kyllalyngkot 3: Ki pulit jong ka nongbah Shillong ha ka miet leh kmen snem thymmai kila pynlong ka jingpeitngor ba jur ba kan nym don kano kano ka jinghuri hura ha kane ka lehkmen snem thymmai 2023.
Ha pdeng kne ka jingleh kmen ki pulit kila ïoh jingtip ba ki don ki nongkhaïi drok kiba la ïaid sawdong kane ka nongbah Shillong ban tyrwa ha ki khynnah samla ha kane ka por lehkmen bad da ka jingbud dien ki pulit la ïoh ban kem ïa kine ki nongkhaïi drok.
Ha kane ka jingap ktem ki pulit kila ïoh ban kem ïa u Damanbha Ryngksai 26 snem, na ka met jong u ki pulit kila ïoh ban kurup 28 song kiba rit, ka pisa T.6240 /- tyngka, ar tylli ki mobile phone, kane ka long katkum twitter kaba la thoh da u Director General ki Pulit ka jylla U Dr.L R Bishnoi.
Shillong, K’Lyngkot 03 : U kyrtong ka UDP na Mawkynrew, Bah Remington Pyngrope ha ka sngi Ba-ar u la ong ba lada ka UDP ka ïoh ban jop bun ha kane ka elekshon MLA la tikna lypa ba u Myntri Rangbah un dei noh da u Khasi.
Ïa kane u Bah Reming u la kren ha ka jingïalang pdiang burom ïa ki nongïalam na ki party bapher bapher kynthup ki nongïalam na ka party HSPDP, NPP bad ruh na ka PDF ha ka jingïalang kaba long ha Jatah.
“Ha ka UDP ym don satia uwei ruh u MLA uban mih bad leit ïakhun noh na kawei ka party kumba long ha kiwei ki party.
Mynta ruh shen ki don bun ngut ki MLA na kiwei ki party kiban sa wan ban ïakhun noh na ka party jongngi.
Kane hi kan pyntikna ba lada ngi jop bun ki MLA hapoh ka jingïalam jong u Bah Metbah Lyngdoh ngin sa ïoh noh u Myntri Rangbah da u Khasi," la bynrap shuh shuhu Bah Reming.
Da kaba pdiang burom ïa kitei ki riewrangbah kiba wan na ki party bapher bapher ryngkat ka jingsakhi ki nongkitkam jong ka party kiba dei na ka area Jatah, u Bah Reming u la ong ruh ba ka jingshah rem noh jong u ha ka elekshon 2018 kadei tang namar u leit ïakhun noh na ka tiket NPP.Shwa kane, u la ïathuh ruh ba ka daw kaba u iehnoh ïa ka UDP kaba la pynjop haduh arsien ïa u kum u MLA kadei namar ha kato ka por ki kwah ban ïoh Myntri Rangbah noh da u Khasi hynrei ha katei ka kynti u shah rem pynban ïalade.
Ha kane ka sngi, u Bah Reming u la pynpaw ruh ïa ka jingkyndit ban ïohi ba mih ki jingkular sam sboh dawai nongrep, nangta ka skim 5000 tyngka bad kiwei mynta ba la jan elekshon katba ha ki saw snem mynshwa pat ki kynjah jar jar.
“Ha ki 10snem kum u MLA nga la trei jar jar bad nga la lah ban wanrah bun ki surok, ka umbam umdih, ki jaka sumar, ki jaka pule bad kiwei kiwei ki kam pynroi kata ruh kum u MLA ba shong ha liang pyrshah.
Hynrei ka jingrem noh jongnga imat kadei ba nga leit ban ïakhun na ka NPP," u la bynrap biang.
Ha kane ka sngi ki nongïalam kiba wan na ki party bapher ki la ong ba ka jingwan jong ki ban kyrshan noh ïa u Bah Reming kadei namar ki ïohi ba dei tang ka UDP kaba don ka jingkyrmen ban ïoh ïalam ïa ka sorkar ha kane ka kynti kaba mynta.
Shillong, K’lyngkot, 03: Ha ka kyrteng jong ka Balang Catholic, ka Jyllaniam Bah Shillong, ka Catholic Association of Shillong (CAS) ka la kyrpad ïa ka Sorkar Assam ba ïalam da ka Bharatiya Janata Party (BJP) ban pynkylla noh mardor ïa ka hukum bad ban pynthikna ba ki Khristan kiba im bad kiba shong basah ha ka jylla Assam ki dei ban ïoh ïa ka jingkyrmen bad ka jingshahniah hapoh ka Sorkar ba la pynkup bor da ka riti synshar jong ka ri ha kaba manla uwei pa uwei kin ïaineh ïa ka jingieid ïa la ka ri, ka India bad ïa ka Jylla.
“Da ka jingsngewkhia, ngi pynpaw ïa ka jingpyrshah bad ka jingsheptieng ha ka kyrteng jong ka Balang Catholic halor ka shithi ba la pynmih bad ba la phah da ka Special Branch: Assam Police sha baroh ki Deputy Commissioners of Police (int.
) bad ki Superintendent of Police ha baroh ki district jong ka jylla (Assam).
Kane ka shithi kaba 16 tarik, Nohprah, 2022 ka kdew ïa ka sobjek, “ka jingpynkylla niam" “Religious Conversion reg".
Kane ka shithi ka kdew ruh ïa ki ar tylli ki jingïalang ba la pynlong da ka tnat ha ka 2 tarik, Naiwieng, 2022 bad ha ka 21 tarik, Nohprah,2022," la ong ka CAS ha u kyrwoh ba la soi da u General Secretary ka Catholic Association of Shillong (CAS) u Bah Barnabas Nongbah, u State President jong ka All India Catholic Union (AICU) u Bah Bedarius Shylla, u President jong ka Synjuk ki Seng Rangbah (SRS) u Bah Carlus Kharkongor, u President jong ka Shillong Archdiocese Catholic Youth Movement (SACYM) u samla Alwyn Savio Kharkongor.
“Kaei kaba paw na ka jingthoh jong kane ka shithi, ka jingthmu jong ka Sorkar ka long kum ka jingmaham khamtam eh ïa ki ritpaid Khristan ha ka jylla (Assam).
Ki hynñiew tylli ki jingtip ba bniah ba la pan da ka Sorkar ki kham pynlong sohpdung ïa ki Khristan ha ka jylla (Assam) da kaba pan ïa ki jingtip kiba bniah halor: ka jingdon jong ki Ingmane ba thymmai ba la tei hapoh shi snem, ka jingai jaka na ka bynta ban shna bad ïa ki briew kiba ïadon bynta bad ka Balang, ka jingpynkylla niam ha ki hynriew snem baladep, ka jingdon jong ki Iingmane ba la don lypa, ki Khristan, ka jaka bad kiwei kiwei dei ki daw kiba don jingïadei bad ka jingpynkylla niam, ka jingithuh ïa u briew ba kham pawkhmat bad lada don ka case ha thanat, ki daw ba kongsan halor ka jingpynkylla niam bad ka jingai jingmut kumno ban ïakhun/ïada ki long tang ki jingpyrshang bad ki jingpyntieng ïa ki Khristan," ong u kyrwoh.
“Ha kaba ïadei bad kane, ka Catholic Association of Shillong, ka la kwah ban kdew ba hapoh ka Article 25, 26, 27 bad 28 jong ka Riti Synshar ka ri India, baroh ki nongshong shnong jong ka ri India ki dei kiba la aibor da ka aiñ katkum ka hok ban mane laitluid," ong u kyrwoh bad bynrap, “shuh shuh ka shithi ka paw ba ka long shilinag namarba katto katne ki tnat treikam hapoh ka Sorkar ki kwah ban pynlong sohpdung ïa ki Khristan khamtam teh da kaba pan ïa ki jingtip kiba bniah ïa kiba katkum ka aiñ kim shong nongrim satia.
Ki jingpan jingtip kiba bniah ba la pan ha kaba ïadei bad ki Khristan, ka jaka bad ïa ka jingpynkylla niam ka long tang ka jingpyrshang ban pyntieng ïa ki Khritan kiba im ha ka jylla (Assam).
"Ka CAS ka la ong ruh ba ka shithi jong ka tnat Pulit ka kdew ïa ka jingbym pynshong nongrim jong ki katto katne ha kaba ïadei bad u synñiang u bynhei ba ka Balang ka la leh ha ka imlang ka sahlang jong ka jylla Assam.
“Namarkata, ka Association ka kyntu ïa ka Sorkar Pdeng lyngba ka tnat Kam Pohing ban pynthikna ba kum kine ki jingpyrshang ban pynlong sohpdung ïa ki ritpaid Khristan dei ban pynsangeh noh shisyndon hynrei dei ban ai ïa ki lad jingiada.
U synñiang jong ki shlem treikam ki Balang Khristan la ka long ha ka koit ka khiah, ka pule ka puthi, ka jingkiew ka ïoh ka kot bad ha ka kolshor dei ban ñiew kum ki kam kiba bha," la bynrap ka CAS.Shillong, K’lyngkot, 03: Ki shipai Border Security Force jong ka 110 Battalion ha ka 31 tarik, Nohprah, 2022 ki la ïoh pyllait im haduh 31 tylli ki muid ba la thep ha ki trok ba la thmu ban shalan tuh sha ka ri Bangladesh lyngba ka khappud jong ka East Khasi Hills.
Ki shipai BSF kiba la jingtip na ki tnat syntiat ha ka jingpynap shrip ki la ïoh bat ïa ki trok kaba kit ïa kine ki muid ha surok Ichamati-Shella kaba don hajan jong ka khapud.
Ïa kine ki muid la thep ha ki ar tylli ki trok ha ka rukom kaba khapngiah bha.
Tang shu ïohi ïa ki shipai BSF, ki arngut ki nongniah jong kine ki ar tylli ki trok ki la rynsied sha khlaw bad iehnoh ïa kine ki ar tylli ki trok bad ïa ki masi shadien.
Ha kane kajuh ka sngi, ki shipai BSF jong ka 172 Battalion ki la ïoh kurup ruh ïa ki jingsleh pynbhabriew kiba shongdor T.8.5 lak na khappud jong ka East Jaiñtia Hills.
Haduh kaba kut jong u snem 2022, ki shipai BSF ki la ïoh pyllait im haduh 3308 hajar tylli ki masi na kti jong ki snar nongkhaii tuh.
Shillong, K’lyngkot 03: Ka Deputy Commissioner ka East Khasi Hills ha ka sngi Ba-ar ka la pynmih ïa ka hukum ba ki seng saiñ pyrthei kim lah ban shu sieh lama, ne wah ki banner bad kiwei kiwei ki jait jynthoh khlem da ïoh jingbit shuwa na ka ophis ka DC.Ha ka hukum la ong ki party nangne sha khmat ki dei ban da pan jingbit shuwa da ka jyntoh na ka ophis bad ba ki dei ruh ban weng mardor ïa ki lama ne kino kino ki tiar ba pynïeng kat kum ka por bad ki kyndon kiba ka ophis kan ai.
Kane ka hukum ba la pynmih ka kdew, “La sakhi ba ha kine ki sngi kiba la leit ki party kiba pynlong jingïalang ha Shillong bad ha ka District baroh kawei ki pynïeng ki signboard, ki lama, ki banner bad kiwei ki tiar kiba pynphalang ïa ka party jong ki.
Hynrei wat hadien ba ki la dep pynlong ïa ka prokram kim weng satia bad kane ka la wanrah ïa ka jingthut ïa u paidbah bad kaba lah ruh ban buh jingmang ïa u namar kim shym la pan jingbit na ki bor ba dei peit la ka jaka ba ki pynïeng ka long ne em kaba shngaiñ ïa ki paidbah ba leit ba wan"Shuh shuh la ong ba ki don ruh ki seng saiñ pyrthei kiba la pynïeng ïa kine ki lama bad ki jynthoh ha ki ophis sorkar bad kane ka long kaba pynkheiñ ïa ki kyndon ka Election Commission of India.
Shillong, Kyllalyngkot 3 : Ka National People’s Party (NPP) kaba ïalam ïa ka sorkar MDA mynta la jan dap artad san snem kan sdang ïa ka jingïalap election jongka da kaba pynlong da ka rally ne jingïalang paidbah kaba heh ha madan Polo ha ka 12 tarik mynta u bnai bad ha kane ka jingïalang kan pynbna paidbah ruh ïa baroh ki kyrtong jongka ki ban ïakhun ha kane ka election MLA 2023 na kylleng ki Constituency jongka jylla.
Ka jingthmu jong ka NPP ban pynlong ïa kane ka long ban nang pynkhlaiñ shuh shuh ïa ka lyer jongka Party sha kylleng ki Constituency hapoh ka jylla.
Hooid kum ka Party ka la nang ïai pynbna ïa ki kyrtong jongka haba don ki jingïalang ba heh ha ki constituency bapher bapher hynrei ban pyntip paidbah katno ngut ki kyrtong kan pynïeng kan sa pynbna ha katei ka jingïalang ha madan Polo.
Ki nongïalam jongka NPP haba ïakren bad ki nongthoh khubor na ka por sha ka por kata naduh u National President u Conrad K Sangma, National Vice President bah Prestone Tynsong, u President ka NPP ha ka jylla u Dr W.R Kharlukhi bad kiwei kiwei ki nongïalam ki la pynpaw ba ki kyrmen skhem ha kane ka kynti ka NPP kan jop palat ïa ka 30 ngut ki MLA bad kan ïoh ban bat hi ïa ka jinsynshar ha ka jylla.
Ki la ong ïa kane namar ki la pynpaw ba ha kiba bun ki Constituency ka jingïakhun kan long beit ka NPP pyrshah ïa kiwei kiwei ki Party kata la ka long pyrshah ïa ka UDP, Congress, PDF, HSPSP, BJP, TMC, VPP bad kiwei kiwei ruh.
Ki la ong ruh ba ka lyer jongka NPP ka beh bha ha kane ka kynti bad na kata ka daw ki kyrmen ba ka Party kan ïoh ka jingkyrshan ba pura na ki paidbah.
Lah ruh ban pynkynmaw ba ha kane ka kynti ki MLA kiba la dep pynïasoh sha ka NPP bad ki ban iakhun na kane ka party ki long I Dr Ampareen Lyngdoh, bah Mohendro Rapsang bad bah Kimfa Marbaniang.
Ki ban sa pynïasoh ha kine ki khyndiat sngi ban wan ki long u bah Hamlet Dohling, bah Jason Sawkmie bad bah Samlin Malngiang.
Kine kin sa hiar shuki noh kum ki MLA ha ka 4 tarik Kyllalyngkot bad kin sa pyniasoh sha ka NPP.U bah Jason un pynïasoh ha ka 6 tarik ha Umsning, bah Hamlet ha ka 7 tarik bad hadien kata sa u bah Samlin.
Shillong, K’lyngkot, 03 Ha kawei na ki jingjia kaba sngewsih, uwei u heprit na ka shnong Mairang Mission, Eastern West Khasi Hills District u la duhei ïa la ka jingim hadien ba ka trok kaba don ïa u nombar ML-04 D 1408 ka la iuh ïa u katba u dang jam kynsan sha shiliang jong ka surokbah National Highway-44E ha ka por ba u dang leit thied jingbam bad la u kpa.
U Kyrwoh ba la phah da u Superintendent of Police (City) ka East Khasi Hills District u Bah Vivek Syiem, u la ïathuh ba kane ka la jia ha ka por kumba 10:30 baje mynstep ha ka Sngi Baar ha ka shnong Umsohiong kaba hap hapoh ka Mawngap Police Station.
La ong ba ki kmie ki kpa jong une u heprit ki la mih na Mairang ban leit sha ka shnong Marbisu da ka kali lajong bad ynda la poi ha ka shnong Umsohiong, u kpa jong une u heprit, u Bah Wanjingshai Sun u la bthah ïa u nongniah ban pynsangeh ïa ka kali harud lynti na ka bynta ban thied chips ïa la u khun.
Hynrei katba u dang ïalam ïa la u khun ban leit thied jingbam, kane ka trok ka la wan mih kynsan bad tang shu ïohi ïa une u heprit ba u la jam sha shiliang jong ka surok, u nongniah jong ka trok u la pyrshang ban kiar katba lah hynrei namar ka jingbym lah ban tehlakam shuh ïa ka brake, ka trok ka la iuh throit ïa une u heprit bad tynrah ruh ïa ka kali maruti ba la shong da une u heprit kaba dang pynieng harud surok.
Marmar la pynkit ïa une u heprit sha Sohiong CHC bad hadien kane la pynkynriah noh ïa u sha Nazareth Hospital, Shilllong ha kaba ki doktor ki la pynbna ba u la khladnoh.
Ki Pulit ki la kem noh ïa u nongniah jong ka trok bad register case halor kane ka jingjia.
Shillong, K’lyngkot 03: Hadien ba ka don ka jingshah thombor ki Khristan bad ka jingshah pynjulor ka iingmane ha ka jylla Chhattisgarh ha ka Lah Sngi u Blei ka Khasi Jaintia Christian Leaders Forum (KJCLF) ha ka sngi Ba-ar ka la ong ba kane ka jingjia ka pynkyndit shibun eh ïa ka forum namar kaei kaba U Myntri Khynnah ka Sorkar Pdeng ba peit ïa ka tnat kaba dei ïa ki Rit-Paid, dang shen u la wan ha ki thaiñ jong ngi ban ïakynduh bad ki nongïalam jong ki kynhun bad Balang Khristan bad kiwei de ki Rit Paid ha kiba u la pynpaw ba ka Seng BJP kaba synshar ha Sorkar Pdeng ka kwah ban weng noh ïa ka jingsngewthuh jong ka ‘jingsheptieng’ na ki jingmut jingpyrkhat jong ki kynhun Rit Paid – ha kaba ki Khristan ki long kawei kaba kum kata.
Pynban, ki jingjia kiba la jia ki pyni da kumwei pat.
U Rev Dr Edwin H Kharkongor u la ong ba kane ka jingjia kaba la jia ka pynkthang ha ki riewngeit Khristan namar ha kane ka jimngthombor ïa ki bad ka jingpynjulor ïa ki tiar ki tar bakhuid bad bakyntang wat haba ka snem thymmai 2023 ka dang sdang.
“Ngi don ka jingkyrmen ba kito kiba shong ha ki shuki jong ka kyrdan bad ka bor kin jin da la kren pyrshah ïa kito ki briew bad ki kynhun kiba lehbeiñ lehkhoh pyrshah ïa ki Khristan bad ki briew kiba pyndonkam ïa la ka hok shimet ban jied hi ïa la ka jingngeit bad ka niam," ong u Rev Dr Edwin H KharkongorShuh shuh u la bynrap, “ Ka jingsngap jar kaba sawa jam jong u Myntri Rangbah Duh ka Ri pyrshah ïa kito kiba lehbeiñ ïa ki Khristan bad kiwei de ki Rit Paid ka long kaba pynlyngngoh shibun.
Lane, hato ka dei pynban ka jingai jingbit kaba pynshlur ïa kine ki kynhun ban leh bad ïai leh ïa kiba kum kine ki kam ba pyrshah ïa kiwei pat ki nongshnong shnong tang namar ba ki dei ki Khristan ne ki dkhot jong kiwei pat ki khynhun Rit Paid?"U la ong ruh ba na ka liang ka forum ka ïeng bad don lang ryngkat bad ki riewngeit Khristan bad kiwei ha ka Ri kiba ïakynduh bad mad ïa kine ki jingshahleh jubor, bad ka Forum ka duwai na ka bynta ba ka jingsuk bad jingïalong shipara kan neh.
“Ka KJCLF ka kyntu ïa ki bor ha ki Jylla bad ka ka Sorkar Pdeng ba kin ai jingïada na ka bynta ki jingim briew bad ki jingdon jingem jong ki Rit Paid ha kylleng ka Ri.
Ha kajuh ka por ruh da ka kti kaba khlaiñ bad ba hok dei ban teh lakam ïa kine kiba pynjia ïa ki kam jingshun bad kam thombor," bynrap ka kyrwoh.
Shillong, K’lyngkot 03: Ki shit niam ha ka jylla Chhattisgarh ha ka Lah Sngi U Blei mynta ka taiew ki la hiar thma bad pynjulor ïa ka Ïingmane Katholik ha ka shnong Edka jong ka District Narayanpur, Chattisgarh bad ha ka jinghiar thma ïa kane ka ïingmane ki shit niam ki la pynjulor ïa ki stashu jong ka Maria, ka stashu jong u Jisu, ïa ka Groto jong ka ïingmane bad kumjuh ïa ka jaka sah jong ki Phadar.
Kane ka Ïingmane ba la ainam ha ka Dohnud Bakhuidtam u Jisu kaba la shah pynjulor ka dei kaba hap hapoh ka jyllaniambah Raipur.
Katkum ki tyllong khubor kiba la ïohlum, la ong ba kane ka jinghiar thma ka dei namar ka jingkynnoh ba ka don ka jingpynkylla niam jubor ïa ki riewlum Adivasi bad ka jingtei be-aiñ ïa ki Ïingmane ha kane ka Parish.
“Kine ki shit niam ki la pynpait ïa ka ïit jong ka Ïingmane, ki la pynpra ïa ka duwan, ïa u stashu jong u Jisu ba la shah sah narphna, ïa ki jingbuh jingsat jong kane ka ïingmane," ong u Parish Priest jong ka Sacred Heart Parish u Fr Jomon Devasia.
U la ong ruh ba kine ki shit niam ki la pynjulor ruh ïa ka Groto jong kane ka ïingmane.
“Ka Ïingmane ka dei kaba la tei kumba 50 snem mynshuwa bad ïa kaba la pynbha bad pynwandur biang dang tang kumba san snem mynshuwa hynrei ha kane ka jingshah hiar thma baroh ki jingdon jingem bad ki jingpynbha ki la julor lut," u la kren bynñiaw.
Katkum ka tyllong khubor na ka Balang, la ong ba ka don ruh ka jingpynbor ïa ki Khristan kiba la bud ïa ka niam Khristan ba kin iehnoh ïa ka jingngeit Khristan bad ban bud biang noh ïa ka niam tynrai.
“Dei hadien ba kim treh ban iehnoh ïa la ka jingngeit ba kine ki shit niam ki la hiar thma," ong shuh shuh ka tyllong khubor.
La ong ruh ba ym tang ba ka don ka jingpynjulor ïa ka ïingmane hynrei wat ïa ka ïing ka sem jong ki riewngeit ruh bad kumjuh ka jingpynïap dusmon ïa ki jynri jyndup jong ki.
“Kane ka jingshah hiar thma kam dei ba ki Hindu ki pyrshah ïa ki riewlum bad bud noh ïa ki jinghikai ka niam Khristan," ong u Archbishop Victor Henry Thakur.
“Kane ka jingjia kam don jingïadei eiei ruh kumba mih ka jingkynnoh ba ka don ka jingpynkylla niam jubor hynrei ka dei beit ba ka don ka jingdkhoh ha ka shongsuk shongsaiñ," u la bynrap.
Shuh shuh u la ong ruh ba ka don ka jingjia kaba kum kane ha kine ki khyndiat bnai ba la leit hynrei na ka liang ki pulit kim shym la shim kino kino ki lynti ban pynshitom “Lehse dei ba kam don ka jingpynshitom ba ki sa shlur ban shim haduh kat kane ka sienjam," u la ong.
Kane ka jinghiar thma ka dei hadien ba ka Sarva Adivasi Samaj (SAS) ka la pynlong ïa ka jingïakhih ban pynrem halor kane ka jingkynnoh ba ka don ka jingkynnoh pynkylla niam jubor ïa ki riewlum adivasi kiba ngeit ïa ka niam tynrai jong ki.
La ong ruh ba ki Pulit ki la shong jingïalang ha ka ophis jong u District Collector (DC) ka Narayanpur bad ki nongïalam ka Sarva Adivasi Samaj ha shuwa ban sdang kane ka jingïakhih bad na ka liang kine ki nongïalam ka SAS ki la aiti ruh ïa ka dorkhas halor ka jingkynnoh jong ki ba ka don ka jingpyrshang ban pynkylla niam jubor.
La ong ruh ba kane ka la jia hapdeng ka por 1:00 baje noh sngi hadien ba ki paidbhur ki la ïalumlang ban pynlong ïa ka jingïakhih hajan ka skul Viswadeepti.
Na ka liang jong ki Pulit tang shu ïoh jingtip ki la hiar marmar sha kane ka jaka ban tem ïa kane ka jingshah hiar thma jong ka Ïingmane bad ha kane ka jingjia u Superintendent of Police (SP) ka Narayanpur u Sadanand Kumar u la mynsaw ruh ha ki bynta jong ka khlieh na ka jingshah ktah kti ha ki paidbhur bad nalor jong u ki don kiwei pat ruh ki Pulit kiba la shah pynmynsaw hynrei kiba la shu mynsaw malu mala, ong ka tyllong khubor na ka PTI.Ki Pulit ki la ong ruh ba kane ka jingjia ka dei kaba la kynshoit da ka Adivasi Samaj bad ïathuh ruh ba na ka liang jong ki Pulit kin sa rejistar ïa ka ejahar halor kane ka jingjia baroh.
Kat haduh mynta, ki Pulit kim pat shym la kem satia ïano ïano ruh halor kane ka jingjia.
U District Collector u Ajeet Vasant u la ong ba ha kine ki khyndiat bnai ki don ki jingjia kiba kum kine hynrei kiba shu don malu mala ka jingshah pynjulor.
Ha ka 27 tarik, Nohprah, 2022 ka la don kaba kum kane ka jingjia ha ka jylla Karnataka jong ka District Mysuru ha kaba ki shit niam ki la hiar thma bad pynjulor ïa ka stashu jong u Khunlung Jisu ha ka Ïingmane ka St.Mary’s kaba kine ki shit niam ki la rong tuh ruh ïa ka synduk jingainguh kaba don ha kane ka ïingmane.
Ka tyllong khubor ki la ïathuh ruh ba palat 1,000 ki trai shnong Adivasi kiba bud ïa ka niam Khristan ki la shah beh na ki ïing ki sem jong ki ha kine ki arbnai ba ladep.
Ka elekshon kaba la long ha u snem 2018 ka la sei pyrthei ïa ki seng saiñpyrthei kiba thymmai bad ka Peoples Democratic Party (PDF) kaba la mih bloit ha une u snem ka la lah ban sei haduh saw ngut ki MLA hynrei tang san snem ruh ym pat kut arngut ki MLA na kane ka party ki la pynbna ban ryngkang noh sha ka National Peoples Party kaba ïalam ka Sorkar khleh khaw lang.
Hynrei watla ki arngut ki MLA ki la pynbna paidbah ban ryngkang noh sha ka NPP hynrei haduh mynta ka PDF ka dang sah mynsiem bad ka dang ïaksaid katba lah ban pynneh ïa la ka jong nongrim kumba ka ladep khlei ha ka elekshon 2018.
Kumba ka paw byrngut byrnget, ka PDF kan dang lah ban jop biang sa kumba saw ngut ki MLA lada ka ïoh ïa ki kyrtong kiba biang ha ka elekshon 2023.
Ka jingkylla syndet jong ka saiñpyrthei ha kane ka jylla Meghalaya ka la jia naduh ka sngi ba ki 12 ngut ki MLA ka seng Congress hapoh ka jingïalam jong u Dr.Mukul Sangma ki la leit ban pynïasoh bad ka Trinamool Congress kaba la ïoh ban suhthied ha kane ka jylla khlem da donkam ban ïakhun ha ka elekshon.
Nalor kata, sa sa ngut ki MLA jong ka Seng Congress kiba shah sospon, lai ngut kiba kynthup ïa ka Dr.Ampareen Lyngdoh kaba mihkhmat na East Shillong Constituency, u Bah Mahendro Rapsang uba mihkhmat na West Shillong Constituency bad u Bah Kimfa S.Marbaniang uba mihkhmat ïa ka Rambrai-Jyrngam Constituency ki la iehnoh ïa ka jinglong MLA ban pynïasoh ïalade bad ka NPP.Kumba ka paw mynta ka NPP ka la khur lypa san ngut ki Sitting MLA ba la resaiñ jong ka seng Congress bad ki arngut ki MLA jong ka PDF kiba kynthup ïa u Bah Hamletson Dohling uba mihkhmat na Mylliem Constituency bad u Bah Jason Mawlong uba mihkhmat na Umsning Constitunecy.
La bna paidbah ba ki arngut ki MLA ba la shah sospon jong ka Seng Congress, kata, u Bah Process T.Sawkmie bad u Bah Mayral Born Syiem kin pynïasoh noh ïalade sha ka UDP.Hangne ka jingïohnong ka long ïa ka NPP kaba la ïoh bat san ngut ki Sitting MLA, katba ka UDP ka dang ïoh tang arngut.
Katba ki sngi bad ki taiew ki nang tyllun sha ka elekshon ban jied ïa ki nongmihkhmat ba thymmai, manla ka sngi u paidbah ruh un sa sakhi ïa ka jingïarung ïa mih bad ka jingïaryngkang party jong ki kyrtong, ki sitting MLA bad ki Sitting MDC tang ban myntoi shwa ka malade shimet.
Watla ka HSPDP kan sa duhnoh ïa ki arngut ki MLA, kata ïa u Bah Samlin Malngiang bad ïa u Bah Renikton L.Tongkhar pynban u saihon jong kane ka seng saiñpyrthei u dang mih hi liap liap bad um pat lip jynduh.
Na ki jinglong jingman, kaba isangsot mynta ka long ïa ka seng Khun Hynñiewtrep National Awakening Movement (KHNAM) kaba u MLA ba marwei u Bah Adelbert Nongrum ula pynpaw ïa ka mon ba u kwah ban ïakhun noh na ka Voice of the People Party, ka seng saiñpyrthei kaba dang thymmai hynrei u nongïalam rangbah u Bah Ardent M.Basaiawmoit bad katto katne na ki nongkitkam ki dei kiba la ju don bynta ha ka saiñpyrthei naduh ki snem kiba ladep.
Mynta ka jingkylli ka long hato ka PDF kan dang lah ban jop biang haduh saw ngut ki MLA kumba la long ha u snem 2018? Hato ka HSPDP ruh kan dang lah ban thaw pyrthei ha u snem 2023? Kumjuh ruh ka VPP kaba dang thymmai kan lah mo ban pynjop ïa ki kyrtong kiba dang shu mad ha ka sien nyngkong eh ban aireng ha ka elekshon ha kane ka kynti hynrei lait noh u Bah Ardent Basaïawmoit uba ladep long MLA la ar samoi kynthih na Nongkrem Constituency?Ka jingma ka ap ruh ïa ka seng Congress ha kane ka jylla, hato kan dang lah neem ban khie khlieh ha u snem 2023 hadien ka jingphet sakma jong ki 17 ngut ki Sitting MLA kiba la sakma kum ki langbrot khlem nongsharai hadien ka jingshah jied jong u Bah Vincent H.Pala ban long u nongïalam ba hakhliehduh jong ka Meghalaya Pradesh Congress Committee.
Lada ka bor pisa kam lah ban trei borbah khlempep ka jingjop jong ki Party heh kan kham jwat bad ha kaba khatduh hi ka UDP bad kiwei de ki seng saiñpyrthei kiba kham jop duna ki MLA bad ki MLA Indenpendent kin shu long tang ki rong ser ynda la thaw ïa ka Sorkar kaba thymmai ha u snem 2023.
U paidbah mynta u dei uba la nang la stad bad ka jingtrei borbah jong ka Social Media mynta ka kynti kan sa pynkylla pyrdet lut ïa ki Sitting MLA ha kaba arphew na ka shispah lehse kin sa mad ïa ka namrem bad ki dur khmat ba thymmai kin sa paw ha ka Iingdorbar Thawaiñ ka Jylla kaba don 60 ngut ki dkhot.
Shillong, Kyllalyngkot 04 : Ka Meghalaya ha ka inning kaba nyngkong jong ka lympung ïalehkai Ranji Trophy na ka plate group ha ka jingïakhun pyrshah ïa ka Arunachal Pradesh ka la kamai 610/6, ha kaba u Tarique Siddique u kylla long player uba lai jong ka kynhun ban hyrwit ïa ka century.
Haba tied biang ha ka sngi kaba ar, ka Arunachal ka la kamai 148/4, kaba duna 462 ron na ka jingkamai ron ka Meghalaya ha ka inning kaba nyngkong.
Ha kane ka sngi, u Siddique (not out) u kamai 21 ron katba u Punit Bisht (guest professional) u kamai 205 ron khlem da shah pynhap wicket.
U Punit Bisht u khlem lah ban pynneh ha ka inning, hynrei utei u rangap wicket uba dei ruh u kapten u la shah pynhap wicket ha ka over ba 20 da kaba kamai 215 ron na ki 213 bol.
Kiwei pat ki rangtied kiba la kamai ron ki kynthup u Kishan Lyngdoh u kamai 128 ron ha ka sngi ba ar.
U Siddique uba ïalehkai arsien mynshwa ïa ka jingïalehkai first-class, ha u 2018, bad u kamai bun ron da ka shi ron ha ki saw inning.
Hynne ka sngi, hadien ba u la pynpaw pyrthei biang ïa ka sap ïalehkai na bynta ki saw snem ba la leit noh, utei u rangtied kadiang u la kamai 102 ron (not out) na ki 189 bol ba kynthp 13 tylli ki four.
Ma u ha ryngkat u Rajesh Bishnoi (guest professional) u kamai 57 ron khlem shah pynhap wicket u la kamai 129 na bynta ka jingpynneh ïa ki hynñiew wicket ha kaba ka Meghalaya ka la lah ban kamai 600 tam.
Haba beh ïa katei ka ron, ka Arunachal ka la duh noh saw wicket hynrei u Anup Ahlawat u la lah ban neh ha ka jingkamai ba 123 ron na ki 124 bol kaba dei tang kane ka jingkamai ron ha ki lai inning jong ka jingïalehkai first-class.
Utei u rangïalehkai ba dang 22 snem u la khyrwit 20 tylli ki four bad ar tylli ki six.
Na ki rang kawang bol ka Meghalaya, u Dippu Ch Sangma u ïoh 1/18, Abhishek Kumar 1/21, Arbin Singh 1/31 bad u Bishnoi 1/43.
U Ahlawat un dei u rangtied uba don jingkyrmen na bynta ka Arunachal Pradesh ha kaba ka Meghalaya ka donkam ban pynhap kloi noh lashai ka sngi Palei.
Shillong, Kyllalyngkot 04 : Ka Meghalaya ka la rem da hynriew wicket ha ka Haryana ha ka jingïalehkai kriket jong ka U-25 Col CK Nayudu Trophy ha ka jingïalehkai ha ka sngi ba ar ha Mangaldai, Assam.
Ka Meghalaya ha ka inning kaba nyngkong ka la lah ban kamai 224 ron bad ka la lah ruh ban ïalehkai bha ha ka liang ka kawang bol da kaba pynkhyllem lut ki wicket ka Haryana bad ai kamai tang 126 ron.
Hynrei ka Haryana ka la ïakhun tyngeh bad ka la pynkhyllem kylla ïa baroh ki wicket jong ka Meghayala bad ai kamai tang 90 ron.
Haba bteng biang ïa pali tied ba 18/0, ka Haryana ka la kamai shuh sa 52 ron shwa ba kan duh noh ïa u wicket tied sdang ba la ïoh pynhap da u rangkawang bol spin ka Meghalaya u Aryan Bora.
Kiwei pat kiba la hap wicket kidei ha ki kti jong u Bora (2/50) bad ha u Manish Sharma (2/61) kiba la khur mar 2 wicket ha kaba ka Haryana ka kamai 124/4.
Pynban ka Meghalaya ka khlem lah ban ïakamai ron lang ha kaba ka Haryana ka la lah jop da kaba pynliem da hynriew wicket.
Ka Meghalaya kan pynkhreh ban ïakhun pat pyrshah ïa ka Karnataka naduh ka 8 tarik Kyllalyngkot.
Mawkyrwat, K’lyngkot, 04: U Archbishop jong ka Jylla Niambah Shillong, u Most Rev.u Victor Lyngdoh ha ka jingkren jong u ha ka jingïaseng ban pynkyntang Lyngdoh ïa ar ngut ki ‘Deacon’ kiba dei na ka Parish Nativity of Our Lord u la pynkynmaw ïa ki ktien kiba ong, “Im ïa ka jinglong khristan da ka jingkyrmen bad ka jingieid, to kin long ki atiar jong ka jingngeit ha une u snem ba thymmai".
Lah ban kdew ba ki ar ngut ki ‘Deacon’ kiba la shah pynkyntang ha ka 1 tarik u Kyllalyngkot, 2023 ha madan jong ka Nativity Higher Secondary School, Mawkyrwat ki long u Deacon Aiborlang Nongsiej bad u Deacon Lamkupar Shangdiar bad shwa kata la sdang ïa kane ka sngi bakhraw da ka jingïaid procession jong ki Lyngdoh bad ki deacon ki ban shah pynkyntang sha Duwan, ryngkat ka jingsynranlang jong kiba ha ïing ha sem jong kine ki Deacon.
Shuh shuh ha kane ka sngi la pynbynta ïa ka Mass Bakhuid da u Archbishop jong ka jylla Niambah Shillong, u Most Rev.u Victor Lyngdoh, ha ka jingdonlang jong u Administrator jong ka Jyllaniam Nongstoiñ u Fr.Anslem Nonglang bad u Provincial jong ka Jingïasyllok Salesian u Fr.Paul Olphindro Lyngkot bad kiwei kiwei ki Lyngdoh Sohblei na ki Parish bapher bapher na kylleng sawdong.
U Most Rev.Victor Lyngdoh ha ka jingkren jong u, u la kyntu ïa baroh kiba wan ban ïa shimbynta ïa kane ka sngi bakhraw bad khamtam ei ïa ki ar ngut ki ban shah pynkyntang ba haba ki im bad ïaid ha ki sngi ki ban sa wan kin im katkum ka kular kaba kin sa shim ban shakri ïa ki paidbah jong ka Balang ha ki bynta baroh.
U la ong ba ruh ba kum ki riew niam ka dei ka kamram jong ki ban hikai ïa kiwei pat bad ban seng ban kyntu khnang ba kin lah ban im ka jingim kaba bha, ban sngap ïa ki jingbthah jong kiba halor.
U la bynrap shuh shuh da kaba ong, “Ainguh ïa U Blei ba phi la sngap ïa ka jingkhot ka jong U ban long ki Lyngdoh haduh kaba kut, ki Lyngdoh ki dei ki nongtrei ban sharai ïa ki paid jong U Blei, ki dei kiba jam tam ha U Trai Jisu Khrist".
U la ong shuh shuh ba ki lyngdoh ki hap ban shim ïa ka jaka jong U Khrist khamtam ha ki sakrament bakhuid, ka long kaba khraw namar phi la shah pynsleh kyrpang, ban ïalap ïa ka Ktien jong U Blei sha baroh.
U Most Rev.Victor u la kit bok kitrwiang ïa ka Parish kaba dang pynkhreh ban rakhe ïa ka Jubili Ksiar, ha une u snem 2023.
U la ong ai nguh ïa u Blei na ka bynta ki Missionary kiba la wan ban ïuhkjat nyngkong ha kane ka thaiñ, ïa ki riewngiet kiba nyngkong ban pdiang ïa kaba Balang bad kaba pynlong ban roi haduh katne kumba ka long mynta.
To kyrkhu kylliang iwei ïa iwei pat, ki kmie ki kpa ïa la ki jong ki khun ki kti, ki khun ki kti ïa la ki jong ki kmie ki kpa bad ki Lyngdoh ïa la ki jong ki paid riew ngeit ban ïoh ïa ka jingkyrkhu kaba kyrpang.
Hadien ka Mass Bakhuid ka la don ka jingleh burom kyrpang ïa kine ki Lyngdoh ba thymmai da ka Parish bad ki don ruh ki jingshad ki jingrwai ban pynphuh pynphieng shuh shuh ïa kane ka sngi.
La pynkut ïa kane ka sngi da ka jingkyrkhuh lyngba u Lyngdoh ba thymmai u Fr.Aiborlang Nongsiej bad u Fr.Lamkupar Shangdiar.
Nongstoiñ, K’lyngkot 4: Ka jingthmu jong ka sorkar Meghalaya ban pynpoi bording electric lyngba ka skhim RGVVY kaba la bei pisa da ka sorkar pdeng, ban pynpoi sha ki lai tylli ki shnong kiba don ha ki thaiñ Langpih ba kynthup ïa ka Mawdiangsnam, Umyiap bad Miangbyrkong, ka la sah kut naduh ba la sdang ban pyntreikam.
Katei ka jingsahkut ban pynpoi bording sha kitei ki shnong ka dei hadien ba u Kontraktor u la sdang ban pyntrei, hynrei na ka liang ka sorkar Assam ka la bthah ïa ki pulit kiba don ha Langpih ba kin pynsangeh ïa katei ka jingtrei.
Ki nongtrei ïa katei ka projek ruh ki la hap ban sangeh noh namar ba ki pulit Assam kim shah satia da kaba ong ïa ki ba lada ki dang bteng ban trei, kin kem bad rah sha thanad ban set along ïa ki.
Haduh kine ki sngi haba ïaid lyngba ïa katei ka lynti, la lap ba ki post electric kiba la pynïeng naduh Langpih haduh Mawdiangsnam ki la shu sah khong reng bad sarang lut.
Don ruh bun tylli kiba la shu buh kai harud lynti.
Haba pyrshang ban twad jingmut na ki nongshong shnong jong katei ka thaiñ, ki la ïathuh ba ka long kaba shisha ba ki pulit Assam, kim shym la shah satia ban trei bad ki da byrngem byrsit ruh ïa ki nongtrei bad ban kem wat ïa ki nongshong shnong ruh lada katei ka jingtrei kan bteng hadien ba ki la pynsangeh.
Ki la ïathuh ba hadien ba la pynsangeh ïa ka jingtrei, na ka liang u bah Kimfa Marbaniang u ba long u MLA ka Rambrai Jyrngam, u la hiar sha katei ka shnong ban ïakynduh ïa ki paidbah, hynrei haduh mynta ym pat lah ban pyndep ïa katei ka jingtrei, namar ki pulit Assam ki leh donbor pyni bor beit.
Ki la ong ba ha ka jingshisha ka sorkar Assam, ka la dei ban burom ïa ka soskular ne ka Status Quo kaba la ïa mynjur lang hapdeng ki ar sorkar, ba ym dei ban khanglad ïa ka jingpyntrei ïa ki kam pynroi lada pyntrei na Meghalaya ne na ka Assam.
Hynrei ka sorkar Assam ka pyntrei shait shait ïa ki kam pynroi kum kaba pynbha ïa ka surok na Mawsikar haduh Kamphaduli lyngba ki shnong Khasi naduh Mawsikar, Umwali, Umwah-siang, Langpih ter ter ha kaba na ka liang ki Khasi kim shym la khanglad satia ban pyntrei ïa katei ka surok.
Ka sorkar Assam ka la dep ban siang rong ïa ka surok PMGSY naduh Langpih haduh Mawkoibari, hynrei ym shym la don ba pynwit satia.
Na ka liang ki nongshong shnong jong katei ka thaiñ, ki la kyntu ïa ki bor ba halor ban tuklar lem bad ban ïa kren sngewthuh jingmut bad ka Assam, ba kam dei ban khanglad ïa ka jingpyn poi bording sha kitei ki lai tylli ki shnong, khnang ba ki paidbah kin ïoh jingmyntoi lang kumba ïoh kiwei pat ki para nongshong shnong ha ka Jylla.
Nongstoiñ, K’lyngkot 4: Ka shnong Nongjri kaba hap ha ka Mawshynrut Civil Sub Division, tang kumba 19 kilomitar ei ei na Riangdo kaba don harud ka surok Riangdo-Bamil bad harud katei ka surok ka don kawei ka Aganwadi Centre jong ka shnong.
Hynrei ha ka jingleit jurip jong u nongthoh khubor ïa katei ka thaiñ, la lap ba katei ka centre kaba dei ka jaka na ka bynta ban hikai ïa ki khynnah rit, ka la jot rathai, ki jingkhang kim don shuh bad hapoh kamra lei lei la dap tang ki jakhlia suda.
Haba ïakren bad u bah Phrangsngi Tyrsa secretary jong ka shnong, ha kaba la ïadon lang ruh da ka longkmie kaba dei ka Aganwadi, ki la ong ba ha ka jingshisha ïa baroh ki jait jingbam ba la wan sam da ki nongtrei jong ka ICDS, la dei ban buh ha katei ka centre khnang ba ka nongshet bad ka Aganwadi kin suk ban sam sha ki khynnah rit.
Hynrei namar ba ka la jot rathai bad kam don shuh wat tang ka jingkhang ruh, kumta la hap ban buh noh ha ka ïing dorbar jong ka shnong kaba don syndah ha katei ka jaka.
Ha kaba ïadei bad ka jingjot jong katei ka centre, u bah Tyrsa u la ong ba la bunsien ki rangbah shnong bad ka Aganwadi ki la leit ban wad jingïarap na ka sorkar.
Hynrei ki shu kular da kaba ong kin sa leh ïa kaba don kam hynrei haduh mynta ka jingkular kam shym la urlong.
Nalor kata u la ong ruh ba la arsien arwat u la thoh da ka jingthoh sha u MLA ka Mawshynrut hynrei um patiaw satia.
U bah Tyrsa u la ong ruh ba ka jingbym pynsngap jong ka sorkar ban phah maramot ïa katei ka Aganwadi centre, ka la kylla long pynban kum ka jaka rieh slap jong ki blang ki masi bad ka kylla long ruh kum ka ktem rieh tngen jong ki riew sniew, kaba buh ïa ki khynnah khunlung kiba ïaid kai ha ka jingsyier.
U la ong ba ka jingbym don shuh ki shawkad bad ki jingkhang, ka pynlehraiñ ïa ki paitbah nongshong shnong bad ka wanrah ïa ka jingduh kaba khraw ïa ki khynnah rit kiba dang hap ha ka kyrdan pre primary.
Namar, katei ka centre ka dei kum ka shlem ban hikai ba kin ithuh ïa u ABKD bad 123 ter ter.
Nalor kata ka jingbym patiaw jong ka sorkar ka long thik kumba ka I beiñ ïa ki khynnah rit jong ka shnong Nongjri baroh kawei, u la ong.
Mawkyrwat, K’lyngkot, 04: U bah Pius Marweiñ, MLA/MDC jong ka Ranikor Constituency mynta ka sngi ula ïoh ban plie ïa u mawnongrim ban tei ïa ka ‘Integrated Block Development Complex’ ne ka jingtei ba thymmai jong ka ophis u BDO Ranikor C&RD kaba don ha Ranikor C&RD Block kaba ha ka jingmang tyngka kumba T.2 klur 77 lak ha ryngkat ka jingïadonlang ki ophisar sorkar jong ka Ranikor Civil Sub Division, South West Khasi Hills District.
Haba kren ha ka jingïalang u bah Pius u la pynpaw ïa ka jingsngewkmen ban ïa don ha kum kane ka sngi ba nyngkong jong u snem ban pynlong ïa ka jingïalang ba kyrpang ban plie ïa u mawnongrim jong ka jingtei ïa ka ïing kaba thymmai jong ka ophis u Block Development Officer, Ranikor C&RD Block ha ka jingmang pisa kaba T.2 klur 77 lak tyngka lyngba ka Ministry jong ka Community & Rural Development na ka Sorkar India bad kane ka jaka kam duna shuh ïa ka 680 sq meters.
“Lyngba ka jingtei ïa ka ophis treikam ba thymmai ka ban sa long ka jingïarap bad khamtam eh ban pynïar ïa ki jingtreikam kiba long ka jingmyntoi jong ki paidbah ba bun balang", u la ong.
Ha kajuh ka por u bah Pius u la ong ruh ka jingtreikam jong kane ka ophis u BDO naduh ki snem kiba la leit ka la long ka jingkyrkhu kaba khraw ïa ki paidbah, bad bun ki nongtrei ki la ud la nam namar ka jingkhapngiah ha kaba ki hap ban ai ka jingshakri ka bym duna shuh ïa ki 157 tylli ki shnong hapoh jong ka Ranikor C&RD Block, kumta u kyrmen ba lyngba ka jingdon jong ka jingtei kaba thymmai bad kaba kham heh kan sa long ka jingmyntoi ïa u paidbah.
U pynkynmaw ruh ba hapoh ka ophis jong u BDO Ranikor C&RD Block ki don shibun bah ki kam pynroi ba ka sorkar ka la dep ban buh naduh ki jingïarap ïa ki longïing ba duk, ki skhim jong ki ‘riew tymmen bad kiwei de ha kaba ki donkam ban don ka jingtei kaba kham heh.
U la pynkynmaw ruh ba hadien ka jingïaid lynti kaba 30 snem ki la don shibun ki ophisar kiba la long BDO bad hapdeng kine ki snem kiba bun hi ki don shibun bah ki jingduna.
Nangta, u la ban ruh ba bunsien haba wanrah ki kam pynroi hapoh jong ka dong ka thaiñ ki don beit ki jingpynwit hangne hangtai namar la hap ban shim ruh khyndiat ïa ki jaka jong ki ‘riew shimet.
Namarkata, u la buh ka jingkyrpad ïa ki paidbah ba kim dei ban don ka jingkhim mynsiem hynrei ki dei ban long kiba sbun bad kylluid ban ailad ïa ka roi ka par ba kan wan khnang ba kan long ka jingmyntoi ym tang ïa uwei ne ar ngut hynrei ka jingmyntoi lang jong baroh ki paidbah.
U la ong ruh ba ka jingplie ïa u mawnongrim ban tei ïa ka ophis ba thymmai jong u BDO kam dei ka jingïoh nong ïa u BDO marwei ne ïa ki nongtrei ne wat ïa u nongmhkhmat hynrei kan long ka jingmyntoi bad ka jingïoh-nong ïa ka bynta u paidbah jong ka konstitwensi bad ïa ki shnong ki thaw kiba leit donkam.
U la khot la wer ïa ki paidbah jong ka dong ka thaiñ ba lada wan kino kino ki kam pynroi hapoh jong ka konstitwensi ki dei ban long kiba ïatreilang ha ki liang baroh khnang ba kan nym don kano kano ka jingdkhot ha ki jingtreikam.
Ha kajuh ka por u la kyrpad ruh ïa u nongpyntrei ba u dei ban trei ha ka rukom kaba dei ym ban shu trei tang dep rukom hynrei u dei ban trei katkum ba la mang bad ban pyndep ha ka por kaba biang.
U Block Development Officer ka Ranikor C&RD Block, u bah A.L.Bareh, MCS ha ka jingkren jong u u la ïathuh ba kane ka Ranikor C&RD Block ka la don mynta ha ka jingïaid lynti kaba 30 snem ei ei bad ma u u la long kum u BDO uba 15 napdeng ki BDO kiba la ïoh ban pyntyllun ïa ki kam.
Ha kaba ïa dei ba ka jingtei kaba thymmai, u bah Bareh u la ïathuh ba ka dei ka jingmang pisa lyngba ka Ministry jong ka C&RD jong ka Sorkar India kaba la mang haduh 2 klur tam bad ban shna ha ka jaka kaba don 680 sq meter.
Namarkata, u la pynshai ruh ba ka ophis u BDO ka dei kata ka rynsan ban don ka jingïatreilang jong ka sorkar ryngkat u paidbah ha ka ban pyntyllun ïa ki kam kiba bun la ka long ha ka roi ka par, ki jingïarap ïa ki briew kiba donkam bad kiwei de ki lad pynroi.
U bah D.Kyndiah, SDO ka PWD (Roads) Nonghyllam Division, u bah B.R.Dkhar, SDO ka PWD (Roads) Ranikor Division, u Block Development Officer ka Ranikor C&RD Block, u bah A.L.Bareh, MCS lem bad kiwei ki la ïadonlang ha kane ka sngi.
La pynshit pynshngaiñ ïa kane ka prokram da ka jingshad na ka Rajai A, na ka Village Organisation Thangrai-Nongnah.
Kiwei pat kiba la ai jingkren ki long u bah K.C.Nongrum, Executive Engineer ka PWD (Roads) jong ka Ranikor Division, u bah T.Shyne, APO ka Ranikor C&RD Block u la pynïaid ïa ka jingïalang, u bah P.Lyngdoh, APO Ranikor uba la ai ka jingkren pdiang bad u bah L.Parïong, BPM, NRLM jong ka Ranikor C&RD Block u la ai ka jingkren khublei.
Nongpoh, Nohprah 04: Ka kynhun ki nongñiah kali Sumo bad ki trai ba la tip kum ka Nongpoh Area Maxi Cab Owner & Driver Association kila pyntip sha ki paidbah nongshong shnong kiba ju shong Sumo na Nongpoh sha Shillong ba ha ka 7 tarik Kyllalyngkot 2023 kila rai ban sangeh kamai namar kan don ka jing ïa leit bam khana jong katei ka kynhun bad kin ym don Sumo ki ban kamai ha katei ka sngi.
Nongpoh, Kyllalyngkot 04: Haka jingïakhun phainal jong ka lympung 1st Dr.Jerin Syiem Memorial Football Tournament, ka kynhun jong ka Umphing Thymmai Sports Club kala rah syndon ïaka nam lahduh hadien ba katei ka kynhun ka la lah ban pynliem noh ïaka Umshaken Sports Club da 2-1 kol haka jingïakhun phainal kaba la long hynnin ka sngi madan ïalehkai ka shnong Umden.
Kum ban shu kdew hangne ïa katei ka lympung ïalehkai phutbol kaba la pynlong ha madan Umden ka long kum shi bynta ban pynneh pynsah ïa u synñiang u bynhei jong u Late Dr.Jerin Syiem u ba la khlad noh naka ka sla pyrthei 2 snem mynshwa, u ba dei ruh u kpa jong u Bah Mayral Born Syiem MLA ka Nongpoh Constiteuncy, bad udei uwei naki rangbah u ba la don bynta ban nyhsynñiang shibun ki kam haka imlang ka sahlang, u Late Dr.jerin Syiem u dei ruh u Doctor sumar briew u ba la bat teng ïaka kam kum u District Medical Health Officer ha Ri-bhoi District, bad u la dei ruh uwei na ki Doctor ba la don bynta ban pynduh jait ïaka jingpang Ñianglyngkut haka thaiñ Ri-Bhoi.
Ïa katei ka lympung ïalehkai ban kynmaw burom ïaka ki kam ba ratbah jong une u Rangbah la wan ban pynhap pyrda noh da u khun jong u, u Bah Mayralborn Syiem MLA ka Nongpoh, kum u kongsan haka jingdon lang da u Bah Balajied Rani MDC ka Nongpoh, Bah Marchborn Syiem u ba dei u khun jong u (L) Dr.Jerin Syiem, u bah Benedick Maiong, bah Tobias Syngkli president jong ka Umden Sports Club Bad kiwei kiwei ki riew rangbah jong katei ka thaiñ, bad kumba 32 tylli ki club na kylleng ki jaka kila wan ban shim bynta ha katei ka lympung.
Haba kren ha katei ka sngi naka liang u Bah Mayral Born Syiem MLA ka Nongpoh u la pynpaw ba katei ka lympung ka dei kum ka jingkynmaw burom ïa u (L) Dr.Jerin Syiem u ba dei u kpa jong u halor shibun ki kam kiba u la noh synñiang sha ka imlang ka sahlang, bad lyngba katei ka lympung kan long ruh ka rynsan ïaki khun samla ba kin ioh ban shim bynta ban sei ïala ki jong ki sap ki phong haki kam ïalehkai phutbol kaba dei kawei naki jait jinglehkai ba paw haka pyrthei.
U la sneng la kyntu ruh ïaki khun samla ha katei ka sngi ba ki dei ban pyndonkam hok ïaka sap kaba ki don namar ka kam ïalehkai ha kine ki sngi kala dei kawei naki lad kamai bad iohkam iohjam lada ki khun samla ki pyndonkam hok ïaka sap bad khamtam ban kiar naki jingmlien bad ki jingdih basniew kum ka kyiad, u drok bad kiwei kiwei.
La sam ruh ïaki khusnam ha katei ka sngi ha kaba ka Umphing Thymmai Sports Club kala ioh ban khur ïaka song pisa kaba T.30 hajar lem bad ka trophy bad ka Umshaken Sports Club kala ioh ban khur T.20 hajar lem bad ka trophy.
Jowai, K’Lyngkot 04 : Hadien ka jingkynduh jingeh jong ki paidbah nongshim dawai na ka CHC Namdong West Jaiñtia Hills, na ka liang ka Khasi Student Union (KSU) Namdong Area Unit mar mar kala leit ban tuklar ïa kane bad la lap ba ka doktor kaba dei peit ïa katei ka jaka sumar kam don satia ha katei ka CHC la shi bnai mynta na ka jingshim shuti.
Halor kane na ka liang ka KSU Namdong Area Unit ka dap da ka jingsngewdiaw mynsiem haba ïohi, kat ka PHC kaba la dep ban kyntiew kyrdan sha ka CHC sngew lehraiñ ban ong hadien bala dep upgrade ym don tang iwei i doctor ha kane ka jaka ai jingsumar, ki staff badon hangne ruh kim lah ban pdiang nongpang namar ba ym don doctor.
Ka seng kala dawa naki bor ba halor lyngba ki lad pathai Khubor ba ka sorkar ka dei ban peit ïa kane ka jingeh bad ban pynbiang mardor ïaki Doctor bad ki staff Nurse bad kiwei kiwei ki jingdonkam ha kane ka jaka ai jingsumar lem kumta ka seng kala kren shai ba kam banse ban khang syndon da u tala.
Shuh shuh ka seng kam hun tang ïaka building baheh khlem ki nongtrei ba biang, katkum ki procedure trei kam jong ka PHC dei ban don ar ngut ki doctor hynrei katba ha Namdong tang iwei ruh ym don, la buh jingkylli ka seng ha ka kyrwoh ba la phah da u General Secretary samla Juhhi Tariang.
Khliehriat kyllalyngkot 4: Kum ka dak ka jingsngewlem, ka Khasi Students Union East Jaiñtia Hills District myn ha ka 31 tarik u nohprah ka la leit ban theh jingiarap ïa ka longiïng jong u Tbn S.Thoo kaba la ngat ha ka apot jingpuluh ïing kaba la jia myn ha ka 30 tarik u nohprah 2022 ha ka shnong Umshong bad la ong ba ka ding kaba klang ka la bamduh lut ploiñ ïa baroh ki jingbuh jingsat kiba don ha ïing bad ka la long ka jingduh kaba khraw ïa katei ka longiïng, donbok pat ba kam shym la don kano kano ka jingduh ki mynsiem briew.
Ka seng ka la noh jingïarap da ki tiar ïing, kum ki tiar shet bad tiar bam, ki jaiñ kup thiah bad kiwei kiwei ki jait tiar, ki nongialam jong ka KSU East Jaiñtia Hills District kiba la lam khmat ha kaba leit ai jingiarap ki kynthup u General Secretary, u bah Kwilnis Suchiang, u Finance Secretary, u bah Shaniahshkem Dkhar, Organising Secretary, u bah Deiniwan Lyngdoh, Sport Secretary, u bah Shwari Ryngkhlem, Publicity Secretary, u bah Hamewanpynhun Ryngkhlem lem bad ki dkhot.
Nongpoh, Nohprah 04: Ka long ka jingkyrkhu bad ka jingmyntoi kaba khraw ïaki nongshong shnong jong ki 20 tylli ki shnong haka thaiñ Nongpoh kiba hap haka Census Town hadien ba u Myntri ka tnad PHE u Bah Renikton Lyngdoh Tongkhar mynta ka sngi u la leit ban buh ïa u mawnongrim ban shna ïaka Nongpoh Greater Water Supply Scheme (NGWSS) kaba dei ka skhim um bam um dih ban pynpoi sha man ki thliew iing ha ki shnong ka thaiñ Nongpoh haka jingïalang kaba la long ha District Library ha Nongpoh.
Ïa katei ka Nongpoh Greater Water Supply Scheme la mang pisa haduh 103.71 klur da ka Jal Jeevan Mission lyngba ka Ministry of Jal Shakti jong ka sorkar pdeng bad kumjuh ruh naka sorkar jylla, da ka thong ban pynpoi um ha man la ki thliew ïing, namar kumba long baroh shi katta bun ki shnong ba hap haka Census Town kim ioh ïaka umbam umdih kaba biang namar ba ym lah ban pynrung ïa katei ka skhim bala ju mang kyrpang tang haki shnong nongkyndong, bad bun naki paidbah ki mad jingeh naka jingkyrduh um.
Ha katei ka sngi ka jingbuh ïa u mawnongrim la sakhi ruh da jingdonlang u Bah Mayral Born Syiem MLA ka Nongpoh, Bah Balajied Ranee MDC, u Syed Md.
Andaleeb Razi Commissioner & Secretry PHED, ka kong BM Lyndem Chief Engineer ka tnad PHE ka jylla, Bah U Kurbah EE ka tnad PHE Nongpoh Division, ki ophisar bapher bapher naka tnad PHE, ki nongïalam shnong bad kiwei kiwei ki riew rangbah.
Haba kren ha katei ka sngi naka liang u Bah Renikton Lyngdoh Tongkhar u la pynpaw ka jingsngewkmen kaba khraw halor ka jingurlong katei ka skhim bad ai khublei ïaki ophisar ka tnad PHE ba dei lyngba ka jingtrei shitom jong ki naduh u nongmihkhmat bala lah ban pynurlong ïa katei ka skhim umbam umdih ha Nongpoh kaba dei ka thong jong ka sorkar kmie bad kumjuh ruh ka sorkar jylla ban pynbiang umbam sha ki paidbah da ka thong ban pynpoi sha man ki thliew ïing.
U la ong ruh ba tang kumba 4550 tylli ki longïing ki ioh um naki kor um jong ka tnad PHE ha shuwa ban sdang ïaka JJM bad ngi sngewkmen mynta kumba 2.80 lakh ki longïing kiba ioh um, kane ka dei ka jingjop kaba khraw jong ka sorkar watla ngim pat kot lut kumba la angnud ban pynpoi um, bad kumba long mynta ka sorkar jylla kala ioh lut ki jingpynmang pisa na ka skhim JJM ha ka jylla.
“Ha kaba ïadei bad ka jingpyntreikam ïaka skhim JJM haki jaka khap sor, nga la trei shitom shisha bad nga la phah ruh da ka jingthoh 2 sien sha u myntri ka tnad Jal Shakti ban buh ka jingkyrpad naka bynta ban pyntreikam ruh ïa ka skhim JJM haki khap sor, kumba bun naki shnong ki mad jingeh ha kaba ïadei bad ka jingkyrduh um bad napdeng ki myntri ka tnad shatei lam mihngi, dei tang manga u ba la pynmih ïa katei ka mat ba ki shnong haki khap sor ruh ki dei ban ioh ïaka umbam umdih lyngba katei ka skhim" la ong u Bah Renik da kaba bynrap ruh ba ka long pat ka jingkmen kaba khraw ba ka sorkar pdeng kala sngap ïa katei ka jingkyrpang da kaba pynurlong ïa katei ka skhim bala lah syndon ban buh mawnongrim mynta ka sngi ha Nongpoh.
Na ka liang u Bah Mayral Born Syiem kum u MLA haba kren ha katei ka sngi u la ong ba naduh ba u la shimti ïaka kam kum u nongmihkhmat ka thaiñ u la pyrshang ban pynsngew sha ka sorkar bad buddien ïaka skhim umbam umdih haka thaiñ Nongpoh, kumba bun naki shnong ki don hapdeng ka jingeh kaba khraw naka jingkyrduh um namar ka Nongpoh Combine Water Supply Scheme kaba don mynta kam lah shuh ban pyndap um haki shnong ka thaiñ Nongpoh namar ka don tang kawei ka Treatment Plant kaba don ha ka shnong Iewmawlong, hynrei ka long pat ka jingkmen kaba khraw ba lyngba katei ka skhim ba thymmai yn sa lah ban pynbiang umbam umdih lut sha man ki thliew ïing jong ki 20 tylli ki shnong ka thaiñ Nongpoh.
Khliehriat Kyllalyngkot 04: Ka Dorbar Shnong Moolamylliang, East Jaiñtia Hills District, kaba ju pynlong man la u snem ïa ka tamasa pynthaba rong ding (Light Festival or Chrismas/New Year Lights Extravaganza) kaba ju pynlong man la u snem, mynta ka kynti la pynkut noh ïa kane ka tamasa myn hynnin ka miet jong ka 3 tarik u kyllalyngkot 2023, ha kajuh ka por ka Dorbar Shnong Moolamylliang ka phah ïa u kyrwoh ai khublei snem thymmai ba suk ba kmen ïa baroh tat haduh ban da ïa kynduh biang.
U Waheh Shnong Moolamylliang, u bah Apmon Pashiang, u la ïathuh ba ka jingwan poi ki briew sha kane ka tamasa ka la nang kiew ha une u snem ha kaba da ki hajar ngut ki ju wan sha kane ka tamasa man la ka miet naduh ba plie ïa kane ka tamasa kaba la sdang naduh ka 16 tarik u nohprah 2022 kiba la wan na kylleng ki jaka kiba napoh ka jylla Meghalaya bad kumjuh ruh kiba na bar jylla.
Haba phai sha ka mynnor ba la leit, utei u rangbah u la ïathuh ruh khyndiat shaphang ka shnong Moolamylliang bad ong ba kane ka shnong ka dei ka shnong kaba jaboh kaba la shah tap da ki jakhlia kiba la i saitmet, hynrei dei lyngba ka jingshim khia bad jingtrei shitom ka Dorbar Shnong ha ryngkat ka jingia shim bynta lang ki paidbah nongshongshnong ki la lah ban pynkylla dur ïa ka shnong ka thaw baroh kawei bad wanrah ïa ka khuid ka suba kaba la kring ruh ïa kiba bun ki paidbah riew ieid mariang ban peit ïa ka jingitynnad ka mariang kaba kup rong jyrngam “Lehse kane ka long ruh kum ka nuksa bad ka jingai mynsiem ïa kiwei kiwei ruh ba kin pynnneh pynsah ïa ka mariang bad ban wanrah ruh ïa ka khuid ka suba ha shnong ha thaw ban ieid ban burom ruh ïa ka mei mariang ka ban burom kylliang ïa ngi" ong u bah Apmon Pashiang.
U la ong ba ka Dorbar Shnong ka ai khublei kyrpang ruh ïa baroh kito ki riew rangbah, ki nongmih khmat bad ki heh sorkar kiba la kloi ban wan ban long kum ki kongsan bad symbud kongsan ha kane ka tamasa, kumjuh ruh ïa ki nongtem, ki nongrwai, ki pathai khubor bad baroh ki paidbah kiba la wan sha kane ka tamasa ba la pynlong da ka Dorbar Shnong.
Shillong, K’Lyngkot: Ki la don sanngut ki nongshna bad ki nongthaiñ kti kiba la ïoh pdiang ïa ka khusnam ‘State Award Scheme for Handicraft Artisans’ 2021-2022, ha ka jingïalang kaba la long hynne ka sngi hapoh Conference Hall, Directorate Commerce & Industries, Lower Nongrim Hills, Shillong ha ka jingïadonlang u Bah MR Synrem, IAS, Commissioner & Secretary, Commerce & Industries Dept kum u Kongsan.
Kane ka jingsam khusnam ka dei ruh ka sien kaba hynriew naduh ba la sdang ïa ka ha ka snem 2015-2016.
Ka jingthmu ba kongsan jong kane ka jingsam khusnam na ka bynta ki nongshna bad ki nongthaiñ kti ka long ban ithuh halor ki sap ki phong ki jong ki ha kaba ïadei bad ka jingshna ïa ki jait tiar ne ki jingthain bapher bapher.
Ki jingmyntoi lyngba ka jingshah jied ha kane ka ‘State Award’ ka long ba ki lah ban ïoh ia ka lad jingïarap lyngba ki skhim bapher bapher na ka ophis jong ka tnat Development Commissioner (Handicrafts) Ministry of Textile ka sorkar India.
Baroh ki don haduh 43 ngut ki nongwan ïashim bynta na ki district bapher bapher na ka bynta ban ïoh pdiang ïa kane ka khusnam ha ka snem 2021-2022, bad ki nongwan ïashim bynta ki kynthup naduh ki nongshna bad nongthaiñ kiba pyndonkam da ki siej, ki shken ha kaban shna ïa ki pla, ki jingdeng, ki jingbuh jingsat, ki tiar tem tiar put bad kiwei kiwei.
Kine ki sanngut kiba la ioh pdiang ïa kane ka khusnam kaba da ka pisa mar T.50,000 ha ryngkat ki syrnot bad ki jingbuh sahkynmaw kiba don ïa ka shap jong ka sorkar ki kynthup ïa u Bah Dlarson Byrsaw uba dei na ka shnong Kenbah, Mawsynram, EKHD, I Kong Helme Shylla na ka shnong Tyrshang, Ummulong, WJHD, Bah Kalbok Mawthoh na ka shnong Thangsning, EKHD, Kong Previan Lapasam na ka shnong Sohkymphor Nein, Wapung, EJHD bad u Chiangbarth N Marak na 10 Reserve Gittim, PO Baghmara, SGHD.Nalor kata na ka liang ka sorkar kan pyrshang ruh ban pynïoh ïa ki jingïarap pisa na ka bynta ban shna ïa ki jaka treikam, ki jaka buh ïa ki tiar, ki jaka die kumjuh ki jaka ban pynïaid ïew ïa kine ki tiar nalor ban kyntiew ïa ki sap na ka bynta kiwei pat ki nongshna bad ki nongthaiñ kti kiba don marjan jong kine ki nongïoh khusnam.
Shillong, K’lyngkot, 4: U Bah Teiborlang Pathaw uba la pynkhreh ban ïakhun ïa ka elekshon sha ka Iingdorbar Thawaiñ ka Jylla ka ban sa long ha u snem 2023 na ka tiket jong ka National Peoples Party na Mawlai Constituency mynta u la nang ïoh bor shuh shuh da ka jingwan pynïasoh jong u Bah BL Nongbri lem bad ka kynhun jong u.
Dang ha u snem baladep, u MLA barim ka Mawlai Constituency u Bah Embhahlang B.Syiemlieh u la mih noh na ka UDP bad la ki nongkyrshan ban leit ai jingkyrshan ïa u Bah Teibor ha kane ka kynti.
Ïa u Bah BL Nongbri bad ïa ka kynhun jong u, yn sa pdiang burom sha ka NPP lashai ka sngi Palei ha madan Basic School, Mawlai Nongkwar, Shillong ha ka por 1:00 baje nohphai sngi.
Shillong, K’lyngkot 04: U President ka BJP Meghalaya u Bah Ernest Mawrie ha ka sngi Balang u la ong ba ka jingjia shah thombor jong ki Khristan ha Chhattisgarh bad ka jingshah pynjulor jong ka ïingmane Katholik kaba la jia ha ka lah sngi u Blei ka dei kaba la jia ha ka jylla ba la synshar da ka Congress ym ka BJP namarkata, ka Congress kam dei ban thet kti ïa lade bad pynkitpap pat sha ka BJP halor kane ka jingjia.
U Bah Ernest u la ong ruh ba kum ka party ka kwah ban ai khublei ïa u President ka Meghalaya Pradesh Congress Committee (MPCC) u Bah Vincent H Pala uba la kren ïa kane ka mat jingshah thombor ki Khristan ha ka jylla ba ka party kaba u don ka don ha ka bor synshar.
U la ong ruh ba u President ka Congress um dei ban pyrshang ban wanrah ïa ka jingsngew ïapher niam ha ka jylla da kaba kynnoh pat sha ka BJP.Shuh shuh u la ong ba kane ka jingshem lanot ki Khristan ha Chhattisgarh wat ban phet krad na la ïing bad riehtngen pat ha ki skul bad ki studium ka long kaei kaei kaba da sngewpang met ïa ka party.
“Ki ïingmane ki shah pynjulor bad ïa ki paid riewngeit ki shah pynmynsaw katba ka sorkar Congress pat ka ïohthiah lyngngai khlem lah ai jingïada bad ka long ruh markhongpng ïa kaei kaba u Bah Vincent u kular ba ka Congress kan ai jingïada ïa ki Khristan bad ki riewlum," u la ong.
Shuh shuh u la kynnoh ïa ka Congress ba ka don da ka rukom synshar kaba pharia shuwa nangta sa bat ïa u lakam synshar kumba la leh da ki Phareng.
U la ong ruh ba lada peit na ki kam pynroi kiba ka sorkar BJP na Delhi ka la mang ïa ka jylla kum ka jingpynpoi um sha man ki thliew ïing, ka jingïarap ïa ki 2.5 lak ngut nongrep ha ka jylla ka pynphalang ba ka BJP kam peit shiliang khmat satia namar wat la na Delhi ki tip ba ka jylla ka dei kaba bun ki nongshong shnong ba dei ki Khristan hynrei ki kam pynroi pat ka theh beit puk puk sha ka jylla.
Shillong, K’lyngkot, 04: Ka Shillong All Faiths Forum (SAFF) ha ka sngi Balang ka la pynrem jur ïa ka jingshah thombor ki Khristan bad ka jingpynjulorr ïa ka iingmane ha Narayanpur District ka Jylla Chhatisgarh kaba la jia ha ka Lah Sngi u Blei mynta ka taiew.
“Ki dkhot ka SAFF ki dap da ka jingsngewsih halor ki jingjia pyrshah ïa kano kano ka jingngeit lane ka jaidbynriew.
Ka SAFF ka pynrem jur pynrem jur ïa ka jingshah thombor ki Khristan bad ka jingpynjulor ïa ka iingmane ha Narayanpur District ka Jylla Chhatisgarh.
Ka jingpynjot ïa ki tiar khuid ka long kaba ishyrkhei bad kaba dei ban ïoh jingpynshitom ha Uba najrong," ong u kyrwoh ba la phah da u Secretary ka SAFF u Fr.Richard M.Majaw.
“Ngi kyntu ïa ki briew kiba don ha ka bor kiba la shim ïa ka jingsmai ban shakri bad ban ïada ïa ki nongshong shnong jong ka ri ba kin pynkut noh mardor ïa kum kine ki jingïashun jingisih ha ka jylla bad ha ka ri baroh kawei," ong u kyrwoh.
“Ka Shillong All Faiths Forum ka ieng na ka bynta ka jingïalong kawei.
Ngi ngeit ba ka nongrim ba la seng na ka bynta ka ri baieid jong ngi ka shong eh ha ka jingburom ïa ki jaidbynriew bapher bapher, ïa ki ktien, ïa ki kolshor bad ïa ki jingngeit.
Ka Riti Synshar jong ka ri, ka Article 25-28 ka ai ha ngi ïa ka hok ban mane Blei laitluid," la bynrap u kyrwoh.
“Ngi phah ïa ki jingduwai, sha kito kiba la shah ktah bad sha ki briew kiba long ka daw halor kane ka jingjia.
Ngin nang ïai bteng ban duwai ïa ki nongïalam saiñhima sima jong ngi bad ïa baroh kito kiba don ha ka bor ban wanrah biang ïa ka jingsuk bad ka hok sha manla uwei pa uwei," la pynkut u kywoh.
Shillong, K’lyngkot 04: Ki dkhot ka Seng Hynniewtrep Youths’ Council- Shella Area Unit ha ka sngi Balang ki la ïohbat haduh kumba 32 ngut ki bar jylla kiba lah wan sha Shella da ka jingthmu ban wan bylla sngi khlem ki kot ki sla kiba biang.
Hadien ba ka seng ka la ïoh bat ka la pyrshang ban kylli pyrthew ïa kine ki bar jylla bad kine ki bar jylla kim shym la don ïa ki Registration Card ba ki dei ban ïoh katkum ka Meghalaya Identification, Registration (Safety & Security) of Migrant Workers Act, 2020.
Ka seng hadien ba ka la lap ïa kane ka jingbym don kot don sla ka la pynher krad ïa kine ki bar jylla ryngkat bad ka jingmaham ba kim dei ban wanrung shapoh ka dong ka thain khlem ki kot ki sla kiba biang.
Shuh shuh ka seng ka kyntu ruh ïa ki bor ba dei peit ba kin shimkhia ban pyrkhing ïa ka rung ka mih kiba kum kine ki briew shapoh ka Bri u Hynniewtrep na ba ngim tip kiba kumno ki jaidbriew kin wan bad ïoh ki pynlong pynban ka jaka riehtngen bad leh ïa ki kam sniew ha ki shnong ki thaw bad ki dong ki thain jong ka ri.
Shillong,Kyllalyngkot 04: Ka long kaei kaei kaba sngewthamula ban ïohi ba ka BJP ha Meghalaya ka ïaleh dohiap ban tep eitmiaw ïa ki kam thombor pyrshah Khristan jong ka Sangh Parivaar ha kylleng ka ri India tang ban da rapjot namar ba la jan ka election sha ka Assembly jong ka Meghalaya.
Khyndiat na ka bynta jong kito ki paralok ki bym pat tip kaei ka Sangh Parivaar, Ka Sangh Parivaar ka dei ka seng Hindu ba kynthup ïa ka Rashtriya Swayamsevak Sangh (RSS), Bharatiya Janata Party (BJP),Vishwa Hindu Parishad (VHP), Akhil Bharatiya Vidyarthi Parishad (ABVP), Bajrang Dal ka seng samla jong ka VHP, Bharatiya Kisan Sangh bad wat ka Shiv Sena ruh.
Dang khyndiat bnai ka Jylla ka la sakhi ïa ka jingpyrshang jong u Mahon Bhagwat u hehduh ka RSS ban kynthoh ba ki nong Meghalaya ki dei ki Hindu, ha ka jingkren jong u hangne ha State Central Library.
Kata ka la biang ban pynkhih ïa ka skum jong u dkhewiong.
Ka thong jong kine ki seng baroh ka dei ban pynlong ïa ka India tang kawei ka niam,kawei ka ktien bad kawei ka culture bad kata ka dei ban kdup ïa ka Hindutva ideology.
Dangshen,u Saurav Jyoti Saikia APS, Superintendent of Police SB (E/Z) Assam Kahillpara,Guwahati ha ka shithi jong u ha ka 16 th December 2022 sha u Deputy Commissioner of Police (Int.
) u la bthah ban peitngor bad ban phah kaiphod halor ka jingïalap bad jingpynkylla niam ki khristan hapoh kine ki hynriew snem ban ai report ïa ki Balang Khristan hapoh ka jylli jong ki bad ban jer kyrteng ïa u ne ki briew kiba don bynta ha ka ban pynkylla niam bad kumta ter ter.
Haba kiwei pat ki party kum ka TMC, UDP bad kiwei ki pyrshang ban ther kylla ïa katei ka shithi ba don jingthmu da kumwei pat ha lyndet pyrshah ïa ka jingïalap niam ba laitluid ha India, ka BJP hangne ka ïaleh ban da rapjot halor katei ka kam kaba ktah mat-ïong ïa ki Khristan,da kaba kynnoh kylla ba ka TMC ka leh politics.
Hynrei ki ïaleh pynban ban pynthame da ka development jong ka sorkar u Modi.
Hato yn bieit ïa ka development haba ka jingngeit Blei ba laitluid jong u briew la nangsyngit?.
Katba kim pat ïoh ban synshar janai ki pyndemkhwai da ki jingbam ba ibang khnang ba ki khaheh kin ngat ha ruh jong ki.
Don uwei u politician uba dang shu mih na ka BJP bad phet sha ka Congress mynta, mynshwa u ong, lada ym rung mangi ki khristan sha katei ka party hindu ym don ba ïada, jait ba don mangi kim nud, u ong.
Hynrei kaei kaba jia, ynda haba u nongthoh u kylli balei pat phi mih na ka BJP,u jubab nohmynsiem, ym don ba patiaw ba kheiñ briew iangi hangtei.
Ka mut, ka sur jong u ka long kum ka jingpyrta ha rikhlaw.
Ka jingpyrshang jong ki katto katne ki snar ka RSS ban phah weng noh ïa ka kyntien Secular ne (ka ri ba kdup lut ïa ki jait niam)na ka Constitution jong ka ri India, ka dei kawei na ki mat ba shai kdar.
Ym tang katta,ka jingphahweng noh u Modi ïa ka jingrwai Hymn jong ki Khristan kiba u Mahatma Gandhi u sngewtynnad eh kaba “To shong bad nga,Ah Trai ka sngi la noh ( Abide with me)" na ka Beating Retreat hadien ka Republic Day ka dei kawei pat.
Nangta,ki la sdang ban khynñiat pynlong aiñ sa ka Uniform Civil Code (UCC) nalor ka jingpynduhnoh ïa ki lad funding jong kiwei ki ri sha ki khristan ha India.
Katno ngut na ki paid jong kane ka jylla ba ïohi ba ka BJP ka kup durbula ban ïoh synshar hangne namar ka RSS ka partner jong ka ki tip biang biang ba kane ka dei ka lyngkha ba seisoh bha na ka bynta ka Hindutva jong ki.
Mynta,ba kim pat da biang paid te kim pat nud ban ïaleh pyrshah khristan.
Hynrei,jia aiu ïa ki khristan ha Narayanpur Chhattisgarh ha kine ki sngi shwa Khristmas ?.
Hato ym dei ba ki ñiom jubor da kaba pynmynsaw mynsnam ïa ki khristan kiba don ha kato ka jaka ?.
Hato katno ngut ki bor jong ka aiñ ki la set phatok ïa ki riewshongshit niam Hindu, kiba shu pyrta Jai Sriram lynter ?.
Ka jingbymnud jong ka BJP Meghalaya ban condemn ne ban pynrem ïa ka jingshah lehbeiñ jong ki khristan ka don ei ei sha lyndet,namar da kren ruh ïoh shah syngit ryndang ha ki heh jong ka party na Delhi.
Ngim dei shuh ban dangsngew lyngngoh, ban pynurlong ïa katei ka jingthmu Hindutva,la jan baroh khoit ki Institution, ka sorkar India ka la dep thung da ki briew lajong.
Ka sorkar ritpaid BJP jong u Sanowal ha Assam kam pat da nud than eh ban khynra Khristan ne Muslim hynrei ka sorkar bunpaid jong u Himanta Biswa Sarma ka la sdang ban khynra tyngeh khnang ban pynshisha ba u dei u karsevak uba khlaiñ.
Haduh mynta,ym pat don kawei ruh ka case ba ki rai ban sdien phasi ne set along shi jingim ïa ki shongshit niam hindu (hindu fanatics) wat la lap tyngkreiñ ba ki donkti ban pyniap ïa ki nongkhaïi dohmasi, ïa ki nongïalam niam khristan.
U Dara Singh Bajrang Dal, uba thangim ïa u Missionary Graham Staines bad ïa arngut ki khun jong u ha Keonjhar Manoharpur,Odisha la ai VIP treatment ha jail kumjuh ruh ïa ki sawngut kiba pyniap ïa u Revd Fr.Arul Doss ha ka 2 nd September 1999 uba la shah siat da u khnam bad mareh lamwir ha ka jingphleisnam bad iap ha trai jong ki diengsnepkor ha Jamuboni, Keonjhar.
Ym pat ju ïohsngew ba u Prime Minister Narendra Modi un pynrem ïa ka jingshah thombor ki khristan ha ka programme “Maan ki Baat’ ne ha kino ki Tweet jong u katba ïa kiwei pat u stet bha, ka mut aiu kane ?.
Ym pat ju ïohi shisien ruh ba ka BJP ha Meghalaya kan pynmih press statement ban pynrem tyngeh ïa ka policy pyrshah khristan ha India, te kumno kan ïoh jingshaniah na ki paid jong kane ka Jylla.
Ka ktien ka ong ‘na ki kam jongphi yn ithuh ïaphi’.
Ka ri kaba skhem ka dei ka ri kaba burom kylliang ïa ka dustur,ka riti bad jingngeit blei jong kiwei pat ki para jaidbynriew, ym kiba pynksan tang ïa ka malade.
Uwei u rangbah u sheptieng lymda ka sorkar India kan teh lakam mardor ïa ka jingïasngewpher niam khlem pep ka thma pohïing (civil war) kan jia, lada ka long kumta mano ban kitkhlieh ?.
Shillong, K’Lyngkot 04 : Ka Congress kaba don ha ka Liang Pyrshah, ha kane ka sngi Balang ka la kynnoh ba ka NPP kam nud satia ban pynshai halor ka jingthad pyrthei da uwei na ki Myntri ka sorkar jylla,Bah Banteidor Lyngdoh ba dei ruh u MLA ka PDF na Mawkynrew ba u shah thong haduh 5 klur tyngka ban wan ïakhun noh na ka tiket NPP ha ka elekshon ban wan.
Haba kren bad ki lad pathai khubor, u kyrtong ka Congress na Shillong North ba dei ruh u Myntri barim ka sorkar jylla, Bah JA Lyngdoh u la ong ba u Myntri Rangbah ka Jylla, Conrad K Sangma kumjuh ruh na ka liang ka NPP ka la dei ban kyntu ïa u Bah Banteidor ba u dei ban pynshai ym ba kin shu sngap jar ïa katei ka jingkynnoh jong u.
“Lada ka NPP ka ong ba ka jingkynnoh jong utei u Myntri kadei kaba bakla, lada um panmap ki lah ban weng noh na ka shuki Myntri ban pynshisha ba phim shym la donkti," u la ong.
U la kynnoh ruh ba ka don ka jingsam pisa da ki kyrtong ka NPP kylleng kylleng.
“Kumta wat tharai ba phi lah ban pynbiej ïa ki paidbah ka Meghalaya da ka bor pisa.
Nga nud ban ong ïa phi ba ka bor pisa kan ym treikam satia namar kan don ka jingkylla kaba jur ha ka elekshon MLA ha u 2023," u la ong.
Na ka liang u Bah Ronnie V Lyngdoh, Nongai ktien ka Congress ba dei ruh u MDC ka Mylliem u la ong ba ki paidbah ki la dei ban sngewthuh mynta ba ka politik kadei ka ïap ka im jong ki bad ki khun ki kti ym ban shu shet kylla ïa ka pateng ban sa wan tang namar ba ki ïoh pisa.
Halor ka jingkylli, la ma u ruh u shah tyrwa lang ban leit pynïasoh sha kiwei ki seng saiñpyrthei, ka jubab kaba u ai ka long, “Ngi skhem ka nongrim bad ngin ym shah rong noh ha ka bor jong ka pisa namar ngi don hangne ban shakri ïa ki paidbah bad ban ai ïa ka lawei kaba phyrnai na bynta ki samla bad ka pateng ban sa wan.
"Ha kajuh ka por, u Bah Ronnie, u la kyntu ïa ki paidbah ba ki dei ban kyntait noh mardor ïa ki MLA kiba ryngkoh na kawei ka party sha kawei pat bad ki bym don ïa ka nongrim ban kren na ka bynta ki mat kiba ïadei bad ka roi ka kiew bad ka jingeh kaba ki paidbah ki ïa kynduh ha ki Constituency.
Shillong, K’lyngkot, 4: U MLA jong ka National Poeples Party (NPP) u SG Esmatur Mominin uba mihkhmat ïa ka Phulbari Constituency u la resaiñ ha ka sngi Balang bad katkum ka thymmei khubor la ïathuh ba une u MLA un sa leit ban pynïasoh bad ka Trinamool Congress (TMC) ha kine ki khyndiat sngi ki ban sa wan.
U Mominin u la resaiñ na ka jinglong MLA da kaba aiti ïa ka shithi resaiñ ha u Lamphang ka Iingdorbar Thawaiñ ka Jylla u Bah Metbah Lyngdoh.
Ha ka jingïakren lyngba ka telephone na Phulbari, u Mominin u la ong, “nga la ïohi ïa ka rukom treikam jong ka Sorkar ba la ïalam da ka Mamta Bannerjee bad nga la ïohi ruh kumno ki paidbah, khamtam kiba duk bad kiba la shah iehbeiñ ki la ïoh jingïarap shikatdei eh.
Nga sngew ba ka TMC ka dei ka paty kaba lah ban ai khambha ïa ka jingshakri bad nga don ruh ka jingkyrmen hapoh ka jingïalam jong u Dr.Mukul Sangma bad u Bah Charles Pyngrope, lada ailad ban shakri bad ban synshar, ka Jylla Meghalaya kan sa long ka jylla kaba kiew shaphrang.
"Haba kylli balei um shym la bud ïa ki dienjat jong ki paralok jong u, u Benedict bad ka Ferlene kiba la leit pynïasoh bad ka BJP, u Mominin, u la ong, “ha,oid, ka BJP ruh ka la phah ïa ki ksiang hynrei ynda nga la ïasyllok bad ki nongkyrshan bad ïa ki paidbah ka Phulbari, nga kwah ban ong ba shispah na ka shispah nga sngew ba ka TMC ka dei ka party kaba biang bad nga hap ban burom ïa ka jingkwah jong ki paidbah bad namarkata ngan shakri ïa ki paidbah jong ka Constituency jong nga bad ïa ka jylla Meghalaya lyngba ka TMC.Ngan sa pynïasoh lashai hi bad ka TMC ha Phulbari.
Kane ka jingshim rai jong u Mominin ban pynïasoh bad ka TMC ka long hadien ba ka NPP dang shen ka la pdiang burom ïa u Abu Taher Mondal uba long u MLA barim ka Seng Congress bad pynbna ruh ïa u kum u kyrtong ka NPP na Phulbari Constituency ha ka elekshon ka ban sa long ha u snem 2023.
Shwa kane, lai ngut ki MLA ba la shah sospon jong ka Seng Congress ki la resaiñ noh na ka jinglong MLA shwa ban pynïasoh bad ka National Peoples Party (NPP).
Kine ki kynthup ïa ka Dr.M.Ampareen Lyngdoh, u Bah Mahendro Rapsang bad u Bah Kimfa S.Marbaniang.
Ha kine ki khyndiat sngi, arngut ki MLA jong ka Peoples Democratic Front (PDF) kiba kynthup ïa u Bah Hamletson Dohling bad u Bah Jason Sawkmie Mawlong lem bad u MLA jong ka Hill State Peoples Democratic Party (HSPDP) u Bah Samlin Malngiang kin sa pynïasoh ïalade bad ka NPP.Katkum ka jingtip ba la ïoh lum, u Bah Hamletson Dohling un sa pynïasoh bad ka NPP ha ka sngi Saitjaiñ mynta ka taiew, katba u Bah Jason Sawkmie Mawlong un sa pynïasoh ha ka sngi Thohdieng bad u Bah Samlin Malngiang un sa pynïasoh ha ka 10 tarik mynta u bnai.
Haduh mynta, arngut ki MLA jong ka NPP kiba kynthup ïa ka Ferlin Sangma bad u Benedic Marak ki la resaiñ na ka jinglong MLA bad mih noh na ka NPP ban leit pynïasoh bad ka Bharatiya Janata Party (BJP).
Nalor kine ki arngut, u Bah Himalaya Shangpliang u la resaiñ na ka jinglong MLA bad mih noh na ka Trinamool Congress leit ban pynïasoh bad ka BJP.Ha ka sngi ba la pdiang ïa kine ki lai ngut sha ka BJP, u u Samuel Sangma ruh u la pynïasoh bad ka BJP ha ka jingïalang kabn la long ha New Delhi dang shen.
Katkum ka tyllong khubor, sa u MLA jong ka Hill State Peoples Democratic Party (HSPDP) u Bah Renikton Lyngdoh Tongkhar uba long ruh Myntri ka Sorkar Jylla u la pynkhreh ban iehnoh ïa ka jinglong MLA shwa ban leit pynïasoh noh bad ka UDP.Ki ar ngut ki MLA ka Congres ba la shah sospon kiba kynthup ïa u MLA ka Nongpoh Constituency u Bah Mayralborn Syiem bad u MLA ka Mawlai Constituency u Bah Process T Sawkmie ki la pynkhreh ban iehnoh ïa ka jinglong MLA shwa ban leit pynïasoh bad ka UDP.Sa u Bah Lambor Malngiang ruh u la pynkhreh ban pynïasoh bad ka UDP ban ïakhun ha ka elekshon ka ban sa long.
Ka khubor ba thikna ka la ïathuh ba u MLA jong ka KHNAM na North Shillong Constituency u Bah Adelbert Nongrum ula pynkhreh ban ïakhun ïa ka elekshon ha u snem 2023 na ka Voice of the People Party (VPP).
Shillong, K’Lyngkot 04 : Ka Congress ha ka sngi Balang ka la dawa na ka sorkar pdeng bad ruh ïa ka sorkar Chattisgarh ba ki dei ban kem bad pynshitom ïa kito ki briew kiba donkti ban pynjulor ïa ka iingmane dang shen ha Narayanpur district jong ka Chhattisgarh.
Haba kren bad ki lad pathai khubor ha Congress Bhavan, u Nongai ktien ka Congress, Bah Ronnie V Lyngdoh u la ong ba kane hi ka paw ba kadei ka jingthombor ïa ki khristan rit paidbah.
“Kumta ngi kyntu ïa ka sorkar pdeng bad ruh ïa ka sorkar Chattisgarh ba kin pynshitom bad kem lut ïa kiba donkti ha katei ka kam katkum ki kyndon aiñ," u la ong.
Ha kajuh ka por u ong ruh ba ki phah ka khubor sngewlem sha kito kiba la ngat ha katei ka jingshah thombor bad pynrem ruh ïa kito kiba nud ban leh ïa katei ka kam thombor.
“Ngi kyrpad ïa u Myntri Kampohiing ka Ri, u Amit Shah ba dei ban pynshitom ïa kiba donkti bad ngi kyrpad ruh ïa u Myntri Rangbahduh ka Ri, u Narendra Modi ban ai ka jingïada ïa ki khristan bad ki rit paid ba kin ïoh ïa ka jingïada katkum ka Riti Synshar jong ka Ri," u la bynrap shuh shuh.
Da kaba pyntip ba ki la dep ban phah ruh da ka email sha u Myntri Rangbah ka Chattisgarh ban dawa pynshitom bad kem ïa kiba donkt, u Bah Ronnie u la ïathuh ba ka party kan sa thoh ruh sha u Myntri Rangbahduh ka Ri halor kane ka jingjia.
Shillong, Kyllalyngkot 04: Da kaba kynthup lang ïa ka kyrteng u Bah Gavin M Mylliem, MLA ka Sohra bad u Bah Banteidor Lyngdoh, MLA ka Mawkynrew, ka People’s Democratic Front (PDF) ha ka nohphai sngi 4 tarik u Kyllalyngkot, 2023 ka la pynbna ïa ka thup kyrteng ba nyngkong jong ki kyrtong jong ka na ka bynta ka elekshon sha ka Ïing Dorbar Thawaiñ ka Jylla Meghalaya mynta u snem 2023.
Nalor kitei ki ar ngut, ka PDF ka la pynbna ruh sa 6 ngut ki kyrtong ba kynthup ïa u Bah Shemhok Garod na Raliang, u Bah Roswel Shadap na Mawhati, u Bah Donlang Sohkhlet na Umsning, u Bah Romeo Phira Rani na East Shillong, u Bah Egenstar Kurkalang na Nongkrem bad u Bah Auspicious L Mawphlang na Mawphlang Constituency.
Haba pyntip ïa kane, u Bah Gavin M Mylliem, President ka Party u la ong ba ka Central Election Committee (CEC) ka la shong ïa ka jingialang ha katei hi ka sngi bad shim ïa ka rai ban pyllait shwa ïa ka thup ba nyngkong jong 8 ngut ki kyrtong katba ïa ka thup kaba ar yn sa pyllait noh shen ryngkat ka thup ki mat kular elekshon (Election Manifesto).
Haba kylli, u la ong ba ka Party kan pynleit jingmut hapdeng 10 haduh 15 tylli ki Constituency kiba ka don ïa ki kyrtong kiba lah ban jop ïa ka elekshon.
Halor ka jingthmu mih noh u Bah Hamletson Dohling, MLA ka Mylliem bad u Bah Jason S Mawlong, MLA na Umsning na ka Party ban ïakhun pat ïa ka elekshon MLA ka National People’s Party (NPP), u Bah Gavin u la ong ba ym lah ban pynbor ban khang ïa ka mon jong kiwei.
U la ong ka don ka jingktah ïa ka Party lada ki MLA ki mih noh bad ka Party ka la ïoh ban sei kyrtong na Umsning katba na Mylliem pat watla ka Party ka treikam bha ruh hynrei haduh mynta kim pat lah rai ban sei kyrtong.
Na ka liang u Bah Banteidor uba la phla paidbah ba u la shah tyrwa san klur ban ïakhun na ka NPP, da la ai khublei kitbok ïa ki MLA ban mih noh na ka Party u la kyntait ban kynthoh eiei halor ka jingkylli la kitei ki MLA ki mih na ka Party ïoh don ka jingtyrwa kumba la tyrwa ïa u.
“Ngam lah ban kynthoh eiei namar ka kam shimet bad ym don ba lah ban tip", la ong u Bah Banteidor uba dei ruh u Myntri ha ka Sorkar Jylla Meghalaya ba mynta bad uba bat kum u Working President ka Party.
Shillong, K’lyngkot 04: Hadien ar sngi ba ki shit niam ha ka jylla Chhattisgarh ki la hiar thma bad pynjulor ïa ka Ïingmane jong ka Balang Katholik jong ka Parish ka Dohnud Bakhuidtam u Jisu kaba kaba la shah pynjulor ka dei kaba hap hapoh ka jyllaniam bah Raipur ha ka shnong Edka jong ka District Narayanpur, Chattisgarh bad ba ha ka jinghiar thma ïa kane ka ïingmane ki shit niam ki la pynjulor ïa ki stashu jong ka Maria, ka stashu jong u Jisu, ïa ka Groto jong ka ïingmane bad kumjuh ïa ka jaka sah jong ki Phadar ar sngi hadien ki pulit jong ka jylla Chhattisgarh ki la kem ïa san ngut kiba donkti ha kane ka jinghiar thma uwei na ki uba la shah kem u dei u nongïalam ka BJP ha katei ka shnong.
Kine ki san ngut kiba la shah kem ki kynthup ïa u nongïalam ka BJP uba dei u President ka Narayanpur district uba la tip kyrteng kum u Rup Sai Salam 55 snem, u Pawankumar Nag 24 snem, u Atul Netam 24 snem, u Ankit Nandi 31 snem bad u Domendra Yadav 21 snem.
Kat kum ka khubor na ki pulit la ong ba kitei kiba la shah kem ki dei na ka shnong Bakhrupara laitnoh tang u Salam u nongïalam BJP uba dei na ka shnong Remawand jong ka Narayanpur District.
Kane ka jingkem ki pulit ïa kine ki san ngut ka long hadien ba ki la donkti ban hiar thma bad pyjulor ïa ka ïingmane bad kumjuh ban ktah kti pynmynsaw ïa ki pulit kat kum ka ejahar kaba la ujor pyrshah ïa ki saw phew ngut kiba ym shym la lah ban ithuh durkhmat kiba hiar thma ïa ka ïingmane bad kumjuh ïa ka skul jong kae ka Parish.
Shuh shuh kat kum na ka khubor na ki pulit katei ka jylla la ong ba ki la khang ïa ki arngut ki MP na ka BJP bad ïa u MLA ba kin leit rung sha ka district Narayanpur ïoh kan mih biang kano kano ka jingjia kaban pynthut ïa ka shong suk shong saiñ.
Kat kum ka ejahar kaba la rejister la kdew ba ka don ka jingpyrshang ban pynïap ïa ki shakri sorkar kiba dang leh la ka kamram, ka jingsuhbuit ban leh ïa ki kam be-aiñ, ka jingwanrah ïa ka jingïa umsnam, ka jingpyrshang ban wanrah ïa ka jingïa shun hapdeng ki ar kynhun da kaba wanrah ïa ka jingïa sngewpher niam bad kiwei kiwei ki kam be-aiñ bad na ka liang ki pulit ki la rejister ïa ka ejahar ha ki kyndon bapher bapher jong ka na ka liang ki pulit ki la pynngat ha kiba bun ki kyndon ka Indian Penal Code (IPC).
Kat kum ki khubor ba la pynmih da ka kot khubor Indian Express ka la kdew ba ki dkhot ka BJP kiba dei ruh ki MLA ki la pyrshang ban rah ïa ka mat jong ka jingkylla niam Khristan da ka jingpynbiej da ki balang ïa ki Advasi bad airuh ka jingthoh ba kin ïoh ïatai ha ïingdorbar ïa ka mat kylla niam.
“Ki riewlum Adivasi ba duk ki shah pynbiej ban kylla niam Khristan da ka pule puthi kaba ki balang ki ai bad ki kam shakri jong ki bad kumjuh ruh wat da ka pisa hynrei ka sorkar kam shym la leh eiei ban pynsahngeh ïa ka jingpynkylla niam ïa kine ki paid Adivasi.
Kine ki riewlum kiba pyrshang ban pyrshah ïa kane ka jingpynkylla niam jubor da ka jingpynbiej ki balang Khristan ki shah shoh shah bom bad shah pynmynsaw ruh ha ki mishoneri jong ka balang hynrei ki pulit kim shym la kem eiei ïa kine ki mishoneri jin lada ki pulit ki kem ha ka por ba sdang btehi kane ka jingjia kan jin ym da poi shaduh une u pud," ong ka jingthoh na ki MLA ka BJP kiba kwah ïatai ïa kane ka mat pynmih ha ka Indian Express.
Lah ban kdew hangne ba ha ka Lah Sngi u Blei ka don ka jinghiar thma da ki shit niam ïa ka ïingmane jong ka Balang Katholik namar ka jingkynnoh ba ka Balng ka jingpynkylla niam jubor ïa ki riewlum Adivasi bad ka jingtei be-aiñ ïa ki Ïingmane ha kane ka parish.
Shillong, K’lyngkot, 4: Ka Jylla Meghalaya ka la kynjoh sha ka 21,61,129 lak ngut ka jingdon jong ki nongthep vote ha kaba 10,68,801 ngut ki dei ki shynrang bad 10,92,326 ngut ki kynthei.
Nalor kine ki don 2 ngut ki Transgender.
Katkum u kyrwoh ba la phah da u Chief Electoral Officer jong ka Jylla u Bah FR Kharkongor, yn sa pyllait ïa ka Electoral Rolls na ka bynta ka Special Summary Revision of 2023 lashai ka sngi Palei.
Ïa ka Special Summary Revision-2023 la sdang ha ka 9 tarik, Naiweing, 2022 da ka jingpynbna paidbah ïa ka Draft Publication of Electoral Rolls ha baroh kawei ka jylla.
U CEO u la pyntip ruh ba 63763 ngut ki don ki nongthep vote ba la aplai thymmai ban pynrung kyrteng lyngba ka Form 6 hashwa ban pynkut ïa ka Special Summary Revision jong u snem 2023.
Hadien ka jingbishar, la shem ba ka jingkiew jong ka jingdon jong ki nongthep vote ka la kiew sha ka 49915 hajar ngut.
Shuh shuh u la pyntip ba ki don 3844 ngut ki Service Electors.
La shem ruh ba ka jingpynrung kyrteng jong ki Kynthei haduh 10,92,326 lak ngut ka kham kiew bha ban ïa ki shynrang.
Baroh lang haba kheiñ kyllum ka jingkiew jong ki nongthep vote ka long 2.36 % na ka jingdon jong ki nongthep vote katkum ka Draft Rolls haduh ka 9 tarik, Naiwieng, 2022.
Ka jingkhuid ha kaba pynrung kyrteng ka dei ka thong kaba hakhmat eh jogn ka Election Commission of India (ECI).
U CEO u la pyntip ruh haduh 13848 hajar ngut ki kyrteng jong ki nongthep vote la weng na ka Electoral Rolls halor ka nongrim ba ki la khladnoh, ki la pynkynriah ïa ki jaka sah bad kiwei kiwei.
Kumjuh ruh, haduh 40700 ngut ki nongthep vote kiba la pynbeit ïa ki kyrteng ha kane ka sien ba mynta.
Ka jingpynlong ïa ka Special Summary Revision-2023 ka long kaba khuid ba suba bad kaba shai.
La pynlong ruh ïa ki jingïalang ïathir ïatai ha ka kyrdan jong ki CEO bad ha ka kyrdan jong ki Deputy Commissioner ryngkat lang bad ki nongmihkhat jong ki seng saiñpyrthei khnang ban pynthikna ba kane ka kam kan long kaba khuid.
Ka jingpynrung kyrteng ka long ruh na ka bynta ki briew kiba don jingduna ha ki dkhotmet kaba kot haduh 7478 ngut.
Haba phaidien sha snem 2018, ka jingdon jong ki nongthep vote ka la kiew haduh 18%, ha kaba 4,29,062 ngut ki nongthep vote ba thymmai la pynrung na kaba la kheiñ lang ha u snem 2018.
Ïa mynta, ka EP Ration ka long 64.53%, ka Gender Ratio ka long 1022, bad ka jingpynrung kyrteng ïa kiba la kynjoh ha ka rta kaba 18-19 snem ka long 81,443 hajar ngut haduh mynta.
Haba ïanujor bad ka jingdon jong ki 3083 tylli ki Polling Stations ha u snem 2018, baroh ki Polling Stations haduh mynta ki la nang kiew sha ka 3482 tylli.
Sohra, K’lyngkot 04: Hadien ba ka la ïaid lynti la kumba 40 snem kum ka Civil Sub Division, ka Sohra kan long noh ka District namar ha ka 5 tarik mynta u bnai u Myntri Rangbah u Conrad K Sangma lem bad u Symbud Myntri Rangbah bad kiwei kiwei ki myntri sorkar kin hiar sha Sohra ban pynthikna District ia ka Sohra.
Kane ka jingpynthikna ïa ka Sohra kum ka District kan long ha ka por 4 baje janmiet, ha kaba u Myntri Rangbah, u Conrad Sangma un ïakynduh ïa ki dkhot jong ka Sohra District Demand Forum bad ïa ki Khlieh Nongsynshar ha ka jingïalang ka ban long ha Circuit House, Saitsohpen, Sohra.
Ryngkat u Myntri Rangbah yn don lang ki Myntri ka sorkar kynthup ïa u Symbud Myntri Rangbah, u Bah Prestone Tynsong, u Myntri ka Tnad Urban u Bah Sniawbhalang Dhar bad kiwei kiwei.
Lah ban kdew hangne ba ka thaiñ Sohra ka la sdang ban dawa District naduh ki snem 2010 ter ter, hynrei ka kam ka la sahkut noh ha shiteng lynti ha kaba kiwei pat ki thaiñ ki la ïoh shuwa ïa ka District kum ka Khliehriat, ka Mawkyrwat, nangta ka Ampati, ka Resubelpara bad ka Mairang.
Ha ka por ba long Speaker u (L) Donkupar Roy, u Myntri Rangbah u la kular ban ai District ïa ka Sohra.
Hynrei hadien ka jingkhlad noh jong u Dr.Roy, ka Mairang Civil Sub Division ka la ïoh noh shuwa kum ka Eastern West Khasi Hills District.
Hynrei wat la katta ruh ka Forum kaba la thaw ban pynkhreh ïa ka jingdawa District kam shym la shongthait, hynrei ryngkat ka jingïatreilang bad ka Hima Sohra bad kumjuh ruh ki Khlieh Nongsynshar bad ki Sengbhalang, ka la ïai bteng ïa ka kam da kaba leit pynlong jingïalang ha ki Shnong bapher bapher ka thaiñ Sohra, kata ha ki artylli ki C& RD Block,ka Laitkroh Khadarshnong Block bad Shella Bholaganj Block ban pan jingkyrshan na ki Sordar bad Rangbah Shnong.
Nangta ka Forum ka la ïoh jingkyrshan na ki Nongmihkhmat ka Sohra bad Shella Constituency.
Dei tad haduh ka jingïakynduh hapdeng ka Forum bad u Myntri Rangbah ha kine ki bnai baladep ba ka jingkyntiew kyrdan ïa ka Sohra Civil Sub Division sha ka District ka la sdang ban skhem haduh ba kan da urlong syndon.
La sngewthuh ba ka District ba thymmai kan dei hi ha Sohra.
Shillong, Kyllalyngkot 4 : U Myntri Rangbah ka jylla u Conrad K Sangma lem bad u Symbud Myntri Rangbah u bah Prestone Tynsong uba peit ïa ka tnad pynmih bor ding mynta ka sngi ki la plie paidbah ïa ka Ganol Hydro Power Project kaba lah ban pynmih bor ding 22.5 MW.Kane ka Project ka don hajan Tura, West Garo Hills.
La ïadon lang ruh ha kane ka sngi da u Myntri ka tnad ka koit ka khiah u James K Sangma.
Da kaba pynbna ba kane ka jingplie ïa kane ka projek ka long kum ka sngi ba sah kynmaw ha ka histori jongka ri lum Garo u Myntri Rangbah u la ïathuh ba ka jingpynlut ban tei ia kane ka dam pynmih bor ding electrict ka long haduh 560 klur tyngka bad la pyndep ruh ïa ka tang hapoh kine ki san snem ba kane ka sorkar MDA ka ïalam ïa ka jingsynshar.
Ka jingthrang ka long ban buh ïa ka ri lum Garo ha ka map jong ki jaka pynmih bor ding ha ka ri.
U la ai jingïaroh ïa u James K Sangma uba la shim khia ha ka por ba u bat ïa ka tnad pynmih bor ding ban pynim pat ïa kane ka projek kaba la ïeh shrah da ka sorkar kaba rim da kaba la buh thong ba dei ban pyndep beit hapoh kine ki san snem.
Dei na kane ka daw ba ka sorkar ka la rai ban pyllait pisa shuh shuh ban pyndep noh ïa kane ka project.
ïa kane ka projek la jan ïehshrah noh kumto namar ka jingduna pisa wat la ka sorkar ba rim ka la pynlut bun spah klur ruh.
Hadien ba kane ka sorkar kala shimti ïaka jingsynshar ha u 2018 ka la pynthikna ba dei ban ïoh pisa ban pyndep ïa kane ka project kaba la buh mawnongrim naduh u 2014.
U la ong ba ka sorkar ka la rai ba la kumno kumno ruh dei ban pyndep beit ïa kane ka projek bad da kaba shim khia ka la lah da shisha ban pyndep ia kane ka projek.
Da ka jinglah ban pyndep ïa kane ka projek ka sorkar ka la pynpaw hakhmat ki paid Garo ba kane ka sorkar ka don ka jingthrang ban wanrah ïa ka roi ka par naka bynta ka jingbha bad jingmyntoi ki paidbah.
Lyngba kane ka jaka pynmih bor ding kan ïarap shikatdei ruh ban pynduna ïa ka jinglip bor ding ba khah khah ha ri lum Garo,.
U la ong ba ka sorkar kan buh thong ba yn dang tei shuh shuh ïa ki projek kiba heh ban pynkhlaiñ ka jingpynmih bor ding ha ka jylla namar ka jylla ka donkam kumba 380 MW ka bor ding hapoh ka jylla baroh kawei.
U la ai burom ruh ïa u Symbud Myntri Rangbah bad ïa ka tnad pynmih bor ding hi baroh kawei kiba la shim khia ban pynurlong ïa kane ka jingthrang ban pyndep ïa kane ka projek ba sahteng la slem bah.
ïa kane ka projek la tei da ka jingiatrei lang ka Meghalaya Power Generation Corporation lem bad ka Patel Engineering Ltd, Mumbai, Civil & HM Contractor Onycon Infra LLP, Mumbai, E & N Contractor Toshiba Plant Syster & Services Corporation, Japan.
Shillong, K’Lyngkot 04 : Ka Congress ha ka sngi Balang ka la kynnoh ba ki party riewlum ruh ki don bynta lang ban mynjur ïa ka Citizenship Amendment Bill (CAB) ha Parliament ha u snem 2019.
“Baroh ki party riewlum ki don bynta lang, kim lah satia ban thet kti ïa kane namar ki don bynta ban pyntikna ba ka CAB kan long Aiñ ha Parliament," ong u Nongai ktien ak Congress, Bah Ronnie V Lyngdoh haba kren bad ki lad pathai khubor ha Congress Bhavan.
U ong ruh ba ki party riewlum ki la dei ban mih noh na ka sorkar MDA ha kato ka por lada dei shisha ba ki pyrshah ïa ka CAB da kaba buh hakhmat ïa ki paidbah bad ka jylla.
Utei u MLA barim ka Mylliem u la ong ruh ba ha u Nohprah 2019 baroh 60 ngut ki MLA ki la mynjur lang da ka Resolution pyrshah ïa ka CAB hynrei haba u Myntri Kampohiing ka Ri, u Amit Shah u la wanrah ïa ka CAB ha Parliament, ka MP jong ka NPP na Tura kaba dei ka para jong u Myntri Rangbha ka jylla, ka la ai ka jingkyrshan ba pura ïa ka CAB.“Pynban hapdeng kine, ki party riewlum ki la sngap jar jar bad kim shym la buh jingkylli ïa u Conrad Sangma la katei ka jingkyrshan ba la ai da ka para jong u kadei da ka jingtip jong ka NPP.Kumta, ngi kwah ba ki paidbah kin tip ba lada ngi shah tyllep ha ka jaka lajong lashai lashisngi, dei ban kynnoh ïa ki party riewlum," u la bynrap biang.
Nalorkata, u ong ruh ba lada baroh arngut ki MP ba ka Meghalaya ka don ki pyrshah ïa ka CAB, ka jylla lehse ka lah ban ujor pyrshah ïa katei ka Bill ha kiwei pat ki bor jong ka pyrthei.
Haba kren pat halor ka jingshah thombor ki kynhun niam bad rit paid, utei u nongïalam ka Congress u la ong ba ka NPP kadei shi bynta jong ka NDA ba ïalam da ka BJP katba ki party riewlum pat ki don ha ka North East Democratic Alliance (NEDA) kaba lamkhmat lang hi da ka BJP.“Kim lah satia ban thet kti namar baroh san snem ki la treilang, mynta kin ym lah satia ban ong em namar ki la don bynta da kaba donlang ha ka sorkar MDA," u la ong.
Halor ka jingkylli, u Bah Ronnie u la pynpaw ïa ka jingsngewskhem ba ki paidbah ka jylla kin kyntait beit ïa ka BJP namar bun ki kynhun niam bad ki rit paid ki la dep mad ïa ki jingeh.
Da kaba ai nuksa ïa ka elekshon ha Gujarat bad Himachal Pradesh, u Bah Ronnie u la ong ruh ba ki nongthep vote na ki kynhun niam bad ki rit paid ki la kyntait ïa ka BJP namar ka rukom treikam jong ka.
U ong ruh ba ha Himachal Pradesh lei lei ka Congress ka la jop haduh 40 seat na ka 68 seat namarba ki paidbah ki la kyntait ïa ka BJP.Tangba, u ong pat ba sngewsih ban ïohi ba ha Meghalaya, kijuh ki seng saiñpyrthei kiba kam ba ki ieid Jaidbynriew, ki donlang bad ka MDA kaba kyrshan da ka BJP.Haba bynrap lang, u Myntri barim ka sorkar jylla, Bah JA Lyngdoh u la ong ba ki paidbah ka jylla kin sa ai ka jubab kaba tyngeh ha kane ka elekshon 2023 da kaba kyntait ïa ka sorkar MDA ba ïalam da ka NPP.“Ki paidbah ka jylla kim kwah shuh ban ïohi ba kane ka sorkar MDA kan wan biang ha ka bor ha u 2023.
Lada ki la ngiah ïa ka NPP, UDP bad BJP bad kiwei ki seng synrop lang, ka lynti kaba ki don kadei sa tang ka Congress," u la ong.
Shillong, Kyllalyngkot 05 : Ka samla Phidawan Sanilee Wahlang ka samla kaba la khur bun tylli ki takma ha ka jingïalehkai Karate ha ki rynsan ïalehkai kiba la pynlong ha ki kylleng ki bynta ka jylla bad ka ri kaba la sdang ban lehkai ruh naduh ka rta kaba kam pat dap 10 snem ka rta ha ka jingïakren bad u Mawphor ka la ong ba ka jingpule kaba ka dang pule kam shah pynthut na ka kam lehkai namar ka don da ka por ba ka bate ïa ka por khrehkot bad ka por lehkai.
Haba kren ha ka sngi pynkupburom da ka Seng Samla Shnong Sohryngkham Pyllun (SSSSP) hadien ba ka la lah ban khur ïa ka takma ksiar ha ka rynsan lehkai Kanninjuku National Camp & Shoto Cup Karate Champion 2022 kaba la pynlong ha Gujarat, ka seng Samla ka la ai ka kitbok ehdaw ba kan nang lah ban khur shuh shuh shibun ki takma ha ki sngi kiban dang wan ha ka sngi Balang ka la ong ba kaei kaba ka la lah ban leh naduh ka rta kaba dang 9 snem ban khur takma ka dei namar ka jingkut jingmut bad ka jingïaishah ha ka por ba ka shah hikai pyntbit.
Haba kren ha kane ka sngi ki nongïalam ki seng bhalang bapher bapher ki la ai ka kyrkhu kyrdoh ïa kane ka samla ba kan nang trei minot ha ka kam lehkai khnang ban rah nam rah burom ym tang ïa ka shimet hynrei ïa ka shnong ka thaw bad ïa ka ri bad ka jaidbynriew hi baroh kawei.
Ha kane ka sngi u Samla Hamarbamut Kharduit u Tressurer ka seng, u la ong ba kane ka jingjop ka samla ïa kane ka jingïakhun ha Gujarat ka pyni ba ki samla ka shnong bad na ka jylla ki don bun ki sap kaba kin lah ban leh bha ha ki jingïalehkai lada ki ïohlad ban pyni ïa ka sap ne ki lad ha ka por ba dang biang ka rta ïa ka sap ba ki don.
Kane ka samla kaba dang 17 snem ka rta kaba pule ha ka klas kaba 11 Science ha Pine Mount School, ka la ïoh ban khur haduh kumba 12 tylli ki takma ha ka National Level kaba kynthup 8 tyli ki takma ksiar, 1 takma rupa, 3 tylli ki takma rnong.
Shuh shuh nalor kine, ka la ïoh ruh 9 tylli ki takam ksiar, 6 tylli ki takma rupa bad 2 tylli ki takma rnong ha ka state level bad inter school level kaba ka la sdang ïakhun naduh ka rta kaba ka dang don 9 snem eiei.
Ha kane ka sngi ki seng bhalang kiba kynthup naduh ka KSU Sohryngkham Unit, FKJGP Sohryngkham Unit, TULBA Sohryngkham Unit, Sohryngkham Taxi Driver Association, Sohryngkham Sport and Cultural Club, u Sordar Shnong ryngkat ki riewrangbah bad ki paid nongshong shnong ki la wan ai khublei bad kitbok ehdaw ïa kane ka samla.
Shillong, Kyllalyngkot 05 : Ka Mawklot SC ka la sdang da ka nam jop ïa ka lympung ïalehkai phutbol ba la pynïaid da ka Hynñiewtrep Achik National Movement (HANM) Upper Shillong Mylliem Circle kaba la tip kum ka Inter Dong Knock-Out Football Tournament 2023 ha ka jingïalehkai ha madan shnong Mylliem 12 Mer.
Ka Mawklot ka la khur nam jop da kaba pynliem da 2-0 kol pyrshah ïa ka Lyngkien SC ha ka jingïalehkai kaba itynnad bha da ka jingwan sakhi lang ki paidbah jong katei ka dong ka thaiñ.
Ïa katei ka lympung la plie pyrda da u Bah Joanes Lamare kum u kongsan ha ka jingïadonlang u Bah Lamphrang Kharbani President ba rangbah jong ka seng HANM kum u symbud kongsan.
La ïadonlang ruh ki nongkitkam jong ka HANM Upper Shillong Mylliem Circle naduh u President, Secretary bad kiwei kiwei.
Haba ai jingkren ha kane ka sngi na ka liang u Bah Joanes u la ai khublei ïa ka HANM Upper Shillong Myllie Circle kaba la pynlong ïa kaba kum kane ka jingïalehkai kaban long kawei ka lad ba ki khun samla kin ïoh ban pynpaw ïa la ka sap ba ki don bad khamtam eh ba kin lait na kiba bun ki jingsniew na ki jingdih pynbuaid, u drok ka kyiad bad kiwei kiwei.
U la kyntu ïa ki samla ba kin pyndonkam hok ïa ka sap namar ha kine ki sngi ba mynta ka jingïalehkai kam dei shuh tang ban ïalehkai sngewtynnad hynrei ka la dei ka lad ai kam ai jam.
U la ong ruh ba hapoh ka jylla ka jingïarap na ka sorkar na ka bynta ki nongïalehkai ka dang duna shaba palat haba ïanujor bad kiwei ki jylla tang ha ka thaiñ shatei la mihngi ka ri India kum ka jylla Manipur.
U Bah Lamphrang Kharbani haba ai jingkren shwa kane, u la ong kum ka seng kaba ïakhun ïa kiba bun ki mat na ka bynta ka jaidbynriew ka peit ruh ïa ka bha ka miat jong ki samla da kaba pynlong ïa ki jingïalehkai bapher bapher khnang ba ki samla kin ym ngop ha ki jingdih kiba sniew.
U la kitbok kitrwiang ïa baroh ki kynhun kiba ïashim bynta ha katei ka lympung ba kin ïalehkai bha da ka mynsiem ïakhun khnang ba kin ïoh rah ïa ka thong jong ka jingjop.
Haba phai pat sha ka jingïalehkai hapdeng kitei ki ar tylli ki team, ka jingïalehkai ka kham lah shilliang ha kaba ki rangïalehkai ka Mawklot ki kham lah ban bat bad pynshat bol.
Ka Mawklot ka la ïoh ban thep ïa ka shi kol ka jingïalehkai jong ka kylla step bad ïa ka shi kol ha ka kylla miet bad watla ka kynhun jong ka Lyngkien ki la ïakhun tyngeh hynrei haduh kaba kut ki khlem ïoh ban pynphai ha kaba ka Mawklot SC ka la pynliem syndon da 2-0 kol.
Nongstoiñ, K’lyngkot, 5: Ha ka sngi palei 5 tarik Kyllayngkot 2023, ka ophis jong Deputy Commissioner West Khasi Hills, ka la pyllait ïa ka thup kyrteng jong ki nongthep vote (Final draft Electoral roll) jong kiba la kynjoh 18 snem haduh ka 1 tarik Kyllalyngkot 2022 na ka bynta ki lai tylli ki Constituency ka 32 Nongtoiñ, 33 Rambrai Jyrngam bad 34 Maw-shynrut Constituency.
Kat haduh hynne ka sngi, ka Nongstoiñ ka don 42819 ki nongthep vote, ka Rambrai Jyrngam 39368 ki nongthep vote bad ka Mawshynrut ka don 49105 ngut ki nongthep vote.
Ïa ka jingpyllait ïa ka thup kyrteng jong ki nongthep vote ha kitei ki Constituency, la pynlong ha ka jingïalang kaba la long ha Conference hall jong ka ophis u Deputy Commis-sioner, ha kaba la ïa don lang da u bah Garod LSN Dykes Deputy Commissioner u ba dei ruh u Electoral Officer jong ka District, ki EROs AEROs bad ki Election agent jong ki seng saiñ pyrthei ba kynthup ïa ka Hill State People Democratic Party, United Democratic Party, Bharatya Janata Party, Indian National Congress, National Peoples Party, All India Trinamool Congress bad kiwei kiwei ki party.
La pynïaid ïa ka jingïalang da u Deputy Commissioner bad la ïoh ïa ka jingkren lamphrang bad ka jingpynshai da u bah M.Diengdoh MCS Addi-tional Deputy Commis-sioner u ba dei ruh u ERO, ha kaba u la pynshai ruh ba ka jingpynrung thymmai ïa ki kyrteng jong ki nongthep vote ha baroh lai tylli ki Con-stituency, ka dei ïa kito kiba la kynjoh khatphra snem kat haduh ka 1 tarik Kyllalyngkot jong u snem ban wan.
U la ong ba ka jingpyllait ïa katei ka thup kyrteng kam pat dei satia ka final, hynrei ka dang dei tang ka draft bad ki dang lah ban don ki kyrteng kiba hap ban pynbeit ïa ki jing bakla ha ka jingspel dak, kiba dei ban weng noh na ka electoral roll na ka daw ba ki la khlad noh bad kiba la pynkynriah ïa ki kyrteng jong ki na kawei ka polling station sha kawei pat.
La aiti ïa ki thup kyrteng sha ki Election agent bad la ïoh ruh ïa ka jingkren lyngkot na u bah Garod LSN Dykes Deputy Commissioner, ha kaba u la pynshai ba ka jingpyllait ïa ki thup kyrteng ka long katkum ba la btah da ka Election Commission of India, hadien ba ki BLOs ki la pyndep ïa ka jingleit lum ïa ki kyrteng na man la ki shnong bad ki la pynpoi sha ka District Election Branch jong ka district ban pynbit pynbiang bad ban pynrung ïa ki ha ka thup kyrteng jong ki electoral roll.
Ha kajuh ka por u la pynshai ba shuwa ba ka General Election kan long, ka District Election branch ka donkam ïa ka jingïatreilang bad ki nongsynshar shnong, ki paitbah bad na baroh ki liang, khnang ban pynneh ïa ka burom jong ka West Khasi Hills District, kaba la long kawei na ki District kiba ka election ka ïaid beit ïaid ryntih bad ka bym ju don kano kano ka jingdkoh ha ka por thep vote.
Mawkyrwat, K’lyngkot, 05: Ka District Election Officer, South West Khasi Hills District, Mawkyrwat ka la pyntip paidbah ba ïa ka ‘amendments list’ jong ka draft electoral roll na ka bynta ka 35-Ranikor (ST) Assembly Constituency bad ka 36-Mawkyrwat (ST) Assembly Constituency la dep pynkhreh da kaba shim ïa ka 1 tarik u Kyllalyngkot, 2023 kum ka qualifying date bad ka ban ïa ïaid ryngkat bad ka Registration of Electors Rules, 1960 bad ïa ka kopi jong kitei ki amendments list lah ban leit peit ha ka ophis u Electoral Registration Officer, 35-Ranikor (ST) Assembly Constituency bad ruh ha ophis jong u Electoral Registration Officer, 36-Mawkyrwat (ST) Assembly Constituency ha ki sngi bad por longtrei.
Watla na ka liang ka National Peoples Party kumjuh na ka United Democratic Party ki la kam ba kin ïoh beit palat ïa ka 30ngut ki MLA ha ka elekshon kaban long ha u 2023 hynrei ym pat lah pat ban kheiñ troiñ ïa ka Congress wat hadien ba baroh ki MLA ki la krih noh sha kiwei pat ki party ha kine ki khyndiat sngi ba la dep.
Kumba long mynta, jan man ki constituency khamtam eh ha rilum Khasi, palat mar shiteng ka jingïakhun ka dei hapdeng ka UDP bad NPP lait noh tang katto katne tylli ba ka jingïakhun ka long hapdeng ka UDP bad Congress ne NPP bad Congress.
Don ruh ki jaka ba ka jingïakhun ka long hapdeng ki party riewlum bad kiwei pat ki party bym dei NPP ne UDP.Kumba long haduh mynta hi, ka Congress ka dang don bun bha ki jaka kiba ka ktem ka dang khlaiñ la ka long naduh Mylliem, Pynthorumkhrah, Jirang, Mawryngkneng, Mawkynrew, Sohiong, Mawkyrwat, Nongstoiñ, Nongpoh, Umroi bad kiwei kiwei khlem pat kheiñ ïa ki constituency ha rilum Jaiñtia Hills bad kumjuh ha rilum Garo.
Ki don ruh ki jaka kum ha Mawkynrew ba ka jingïakhun kam dei hapdeng ka NPP bad UDP hynrei kan dei hapdeng ka PDF ba mihkhmat da u MLA ba mynta ba dei ruh u Myntri ha ka sorkar jylla Bah Banteidor Lyngdoh pyrshah ïa u kyrtong ka UDP Bah Remington Pyngrope kumjuh ïa u kyrtong ka HSPDP Bah Martle N Mukhim.
Kane kan jia kumjuh ruh kum ha Nongkrem ba ka jingïakhun kan long hapdeng ki lai ngut, kata hapdeng u MLA ba mynta uba ka UDP ka kam ba un iakhun noh na katei ka party, pyrshah ïa u MLA ka Mawhati ba wan aireng noh na katei ka constituency Bah Dasakhiat Lamare bad ruh kumjuh u Bah Ardent Miller Basaïawmoit na ka Voice of the People’s Party.
Ka Mylliem ruh kan dei kawei na ki constituency kaba ka jingiakhun kan dei kaba itynnad bha namar hangtei ka jingiakhun kan dei beit hapdeng baroh lai tylli ki party heh, kata hapdeng u kyrtong ka NPP ba dei ruh u MLA ba dang shu resain na ka PDF Bah Hamlet Dohling, nangta u MDC ka Mylliem Bah Ronnie na ka Congress bad u MDC ka Laban uban iakhun na ka tiket UDP.Lada ïa kren pat ïa ka Trinamool Congress, la ïohi ba katei ka party kaba khring haduh 12 ngut ki MLA ha kaba sdang mynta i kumba ka la nang duna duna ka jingbun paidbah hadien ba her ki khubor ba wat kiba la rung ruh ki thmu ban mih noh.
Kine kiba la paw paidbah ba ki mih noh ki kynthup ïa ki arngut ki MLA na rilum Garo kiba thmu ban leit noh sha ka NPP katba ki arngut na rilum Khasi pat ki kynthup ïa u MLA ka Mawsynram Bah HM Shangpliang uba la mih ban leit iasoh sha ka BJP katba u Bah Shitlang Pale na Sutnga Saipung pat u pynkhreh ban leit ia khun na ka party riewlum.
Watla ka elekshon ka sah sa kumba ar bnai ei ei pynban ki jingkylla kin dang bun bha namar haduh mynta wat ki MLA kiba bun ki dang kulmar jingmut la kin ïai neh na kaparty ba ki don lane kin leit ïakhun noh na kiwei pat ki party.
Kane hi ka pynlong ïa ki paidbah ruh ban sah ha ka jingkulmar jingmut wat ban ïalap ïa wer ïa ki nongkyrshan.
Tangba lah pat ban ong ba kane ka elekshon kan dei kawei na ki elekshon kaba kham pher bha kaba ki paidbah kin ïoh ruh ban sakhi ne bishar ïa ki kyrtong da ka jingïarap jong ki social media.
Tangba ha kajuh ka por ka juk jong ki social media ruh kan ktah jur pat ïa kiba bun ki kyrtong bad wat ban pynrem ruh ïa ki ha kane ka elekshon.
Nongstoiñ, K’lyngkot 5: Ka kshaid Thupthup kaba don ha ka wah Rwiang ka hap hapoh u pud u sam jong ka shnong Mawsiangbah kaba jngai kumba san kilomitar na ka surok bah National Highway 44 (E) Shillong Tura ka dei ruh ka kshaid kaba itynnad haduh katta katta.
Kham shaneng ïa katei ka kshaid ki don ar tylli ki thwei hynrei kaba kham itynnad ka dei ka thwei Koh Langheit, namar baroh sawdong ka dap da u shyiap bad na kjat jong katei ka thwei koh Langheit ka wah ka pait ar bynta bad ha pdeng don u lum uba long kum u dewlynnong.
U bah P.Nongsiej uwei na ki riew rangbah ka shnong Mawsiangbah haba ïakren bad u nongthoh khubor, u la ong ba na ka liang ki paitbah nongshong shnong ki kwah bad angnud haduh katta katta, ba ka sorkar kan pynpoi surok sha katei ka kshaid bad lada shna surok shaduh katei ka jaka ka jingjngai ka long tang kumba ar kilomitar ne tam.
U la ong ba lada shna surok na jan jingkieng Rwiang pat ka jingjngai ka la jan poi sha ka san kilomitar.
U bah Nongsiej u la ong ruh ba lada ka sorkar kan pynbha ïa ka surok kaba khlad na ka National Highway haduh ka shnong Mawsiangbah bad pynpoi haduh katei ka kshaid, kan long ka jingkyrkhu kaba khraw ïa ki nonghong shnong kum ka Nong-khñiang, Maw-langniang bad kiwei kiwei ki shnong kiba don ha katei ka thaiñ.
U la ong ruh ba watla ym pat don surok ruh ki don shibun ki briew na kylleng ki jaka kiba ju wan peit kai sha katei ka kshaid man ka por.
Lada la don ka surok kaba biang lei lei ki nongwan jngohkai na kylleng ki jaka kin wan poi man ka sngi bad kan long ka jingmyntoi kaba khraw ïa ki nongshong shnong kiba shong die jingdie ha ki dukan shnong.
Nongstoiñ, K’lyngkot, 4: Ki paidbah nongshong shnong jong ka thaiñ Kyrshai ba kynthup ïa ka Nongumbah, Darephang, Nongspung bad kiwei kiwei ki dei ki shnong kiba don ha khappud bad ka jylla Assam, ha kaba ka shnong Kyrshai bad Nongspung ki dei kiba hap ha ka hima Rambrai, katba ka Darephang bad ka Nongumbah, ki dei ki shnong kiba hap ha ka Raidmynsaw.
Hynrei haduh mynta ym pat don satia ki surok kiba biang naduh kitei ki thaiñ haduh Rambrai bad Langpih kiba dei ki Headquarter jong ki bad kiba peit ba khmih ïa ka synshar khaddar bad ka khia ka shon jong ki paidbah nongshong shnong.
U bah P.Syiem uwei na ki riew rangbah na ka shnong Kyrshai haba ïakren bad u nongthoh khubor, u la ong ba ka jingbym don ïa ki surok kiba biang na katei ka thaiñ shaduh Rambrai bad Langpih, ka la buh jingeh haduh katta katta ïa ki paidbah haba ki donkam ban ïakynduh ïa ki nongsynshar hima haba ki donkam.
U la ong ruh ba naduh Kyrshai haduh Rambrai, ka la don ka surok ba ki trok kit dieng ki ju ïaid.
Hynrei ki lah ban ïaid tang ha ka por tlang bad ha ki por lyiur pat kim lah ban ïaid namar ki thiep kiba jrong bad kim lah ban kiew.
U la ong ruh ba u la ïoh jingtip ba ka sorkar ka la dep khot Tender ban pyntrei ïa ka surok na Nongstoiñ Rambrai haduh Kyrshai, hynrei u la ïoh jingtip ba ka jingpyntrei ka long tang 37 kilomitar katba ka jingjrong jong ka surok na Nongstoiñ haduh Kyrshai ka don kumba 70 kilomitar tam.
U bah Syiem u la ïathuh ruh ba na Kyrshai haduh Langpih pat lada dei kiba khlaiñ ban ïaid kjat ka shim por san haduh Hynriew kynta.
U la ong ruh ba ka jingleh klet jong ka sorkar jylla ban pynpoi surok ha katei ka thaiñ naduh ki por ba mynshuwa, ka pynlong ïa ki paidbah nongshong shnong kiba don kham shakhmat ïa ka Kyrshai kata naduh ka Ïew Ukiam ter ter haduh Borjhar kiba don harud ka surok ban leit sha Chaygaon, ban kham sngew tynnad bad longtrai shnong ha Assam ban ïa kaba don ha Meghalaya, namar ki kham ïoh shibun ki jingmyntoi na Assam ha ki liang baroh.
U la ong ruh ba wat la katta ruh ki jingïarap na Meghalaya kum ka jingpyntrei ïa ka skhim MNREGS ki ïoh kumba ïoh kiwei.
U la ong ruh ba ki paidbah jong katei ka thaiñ haba ki donkam ban leit sha Nongstoiñ na ka bynta ki kam kiba ïadei ba ki ophis sorkar, ki hap ban leit haduh Chaygaon bad hiar sha Boko shaduh Hahim Athiabari haduh Riangdo bad ha kine ki sngi tang na Athiabari haduh Riangdo, ka shim por haduh saw kynta ïa ki kali ban ïaid namar ka jingsniew palat ka surok.
U la ong ba lada ka sorkar ka pyntrei ïa ka surok na Nongstoiñ shaduh Kyrshai ha ka jingjngai kaba tang 37 kilomitar, kam pat don jingmut satia bad kat haduh ba kan da pyntrei ïa kaba dang sah lei lei ym lah ban tip sa hadien katno phew snem kan lah ban pynurlong.
U la ong ba lada ka sorkar ka shimkhia ka la dei ban pan jingïarap na ka sorkar pdeng ban shna surok na Kyrshai shaduh Langpih, khnang ba ki paitbah kin lait na ka jingeh ba ki la mad ha baroh ki snem.
Mairang, K’lyngkot, 5: U Lamphang ka Ïing Dorbar Thaw Aiñ ka jylla Meghalaya u Bah Metbah Lyngdoh, hynne ka sngi u la ïoh ban buh ïa u mawnongrim na ka bynta ka Greater Mairang Water Supply Scheme (GMWSS), kaba long ka skhim sam um sha ki 10 tylli ki shnong ka thaiñ Mairang kaba hap hapoh ka Jal Jeevan Mission (JJM).
Kane ka prokram la pynlong da ka tnat PHE jong ka sorkar jylla ha Tirot Sing Memorial Hall Pyndengumiong, Mairang.
Ha kane ka prokram la wan ban ïashimbynta ruh da u myntri ka tnat PHE ka jylla, u Bah Renikton L.Tongkhar, u Commissioner & Secretary ka tnat PHE, u S.M.A Razi, u Syiem ka Hima Nongkhlaw, u Pa’iem P.M Syiemlieh, u Deputy Commissioner ka Eastern West Khasi Hills District, u Bah W.Nongsiej, u Superintendent of Police ka district, u Bah M.B Syiem, I Chief Engineer ka tnat PHE, I Kong Badarisha M.Lyndem, kiwei kiwei pat ki heh sorkar jong ka District, ki nongïalam shnong bad ki paidbah ka thaiñ.
Ha ka jingkren kum u kongsan, u Lamphang ka Ïing Dorbar Thaw Aiñ ka jylla, u Bah Metbah Lyngdoh, u la ai khublei ïa u myntri ba dei peit ïa ka tnat PHE Bah Renikton L.Tongkhar bad kumjuh ïa baroh ki ophisar bad nongtrei ka tnat PHE, na ka bynta kane ka skhim ïa kaba la ïoh ban buh mawnongrim ha kane ka sngi.
U la kyntu ruh ïa ki paidbah kynthup ïa ki nongïalam shnong bad ki paidbah nongshong shnong, ba kin ïatreilang ryngkat ryngkat bad ka tnat PHE jong ka sorkar ha ka por jong ka jingpyntrei ïa kane ka skhim ïa kaba yn sa sdang noh shen.
Haba kren halor ka jingkordor jong ka um ha ka jingim ba man ka sngi, u Bah Metbah u la kyntu ïa ki paidbah nongshong shnong kiba la wan sakhi ïa kane ka prokram, ba kin tyngkai bad pyndonkam adkar ïa ka um bad ki tyllong um, kaba long kawei na ki rukom ban sumar bad tyngkai ïa ka.
U la ong ruh ba ïa ka Jal Jeevan Mission (JJM) la buh dak da ka sorkar kmie ban pynkut ha u snem 2024.
Kumta u la buh jingkyrpad ïa baroh kiba ïadonbynta na ka liang jong ka sorkar, na ka liang ki nongïalam shnong bad ki paidbah nongshong shnong ba kin ïatreilang shitrhem, khnang ba yn ïoh ban pyndep ïa kane ka skhim sam um katkum ka por ba la buh.
Lah ban kdew hangne ba lyngba ka skhim sam um, Greater Mairang Water Supply Scheme, ïa kaba la mang pisa kumba 118 klur, yn pynpoi um sha ki 4611 tylli ki longïing jong ki 10 tylli ki shnong ka thaiñ Mairang kiba kynthup ïa ka shnong Pyndengumiong A, Pyndengumiong B, Mairang Mission, Mairangbah, Lumsohkhlur, Mawlong, Sangshong, Madan Bynther, Umthied Bynther bad Nongbah Bynther.
Lyngba kane ka skhim yn pynpoi um ruh sha ki jaka pule, ki jaka sumar nongpang, ki ïing anganwadi bad ki ïing dorbar jong ki shnong kumjuh.
Mawkyrwat, K’lyngkot 05: Ka Parish Nativity of Our Lord kum shi bynta jong ka jingrakhe ïa ka jubili ksiar, ha ka 31 tarik jong u bnai Nohprah, 2022 ka la lum kyrpang ïa ki riew niam na ki jingïasyllok bapher bapher kiba dei na kane ka Parish.
Ïa kane ka sngi ba kyrpang la sdang da ka mass bakhuid ha kaba u Phadar ba nyngkong jong ka parish u Fr.Pascal Lyngdoh u la long u nongkñia ba rangbah ha ka jingïadonlang jong ki phew ngut ki phadar kiba dei na ka parish kiba la trei ha bynta bapher bapher jong ka jylla, ka ri bad ha ka pyrthei baroh kawei.
Haba pharia ïa ka ktien U Blei u Fr.John Lyngdoh, OFM u la ong kum ki riew niam kane ka dei ka sien ba nyngkong ba ki ïoh kane ka lad ban ïa don bynta lang baroh ki riew niam kiba dei na ka Parish bad da kane ki la lah ban ithuh iwei ïa iwei pat.
“Kane ka sngi ka dei ka sngi ba kyrpang na ka bynta jong baroh, bad kine baroh ka dei ka jingstad jong u Parish Priest u Fr.V.Friding Kharsyiemiong uba la sdang bad pynurlong ban lum ïa baroh ki riewniam kynthei bad shynrang kiba dei na kane ka Parish," u la ong.
U la bynrap ruh da kaba ong, “Kum ki riew niam ka dei ka bynta ka jong ki ban pynsngewthuh ïa ki paidbah na ki nongïalam bakla kiba pyrshang ban ïalam bakla ïa ki paidbah".
“Ki don ki briew kiba ïalam bakla kiba ïaid sawdong ban ïalam bakla da kaba ong ba kin die noh ïa baroh ki mar ki mata bad, ki jingri jingdup bad baroh kaba ki don", u la ong.
Kane ka la ktah shibun bad ka la pynlong ïa kine ki briew ba kin die bad shong sha khlaw namar ki ngeit ba da kaba sah sha jngai na kiwei pat kin lait na ka pop bad na kiwei ki kam sniew, bad U Jisu Un sa rah noh ïa ki sha katta ka jaka kaba ki ngeit ba kin don lang bad ki.
Ha kane ka sngi, hadien ka Mass Bakhuid, ka la don ka prokram ba kyrpang ban pynkup burom ïa ki riew niam na kane ka parish kiba wan ban ïashimbynta bad kito ki bym shym la lah ban wan ïashimbynta lang.
U Fr.Alistar Marweiñ haba kren ha kane ka sngi, u la ong ka Parish Nativity of Our Lord ka la pynmih shibun ki riew niam kiba bat ïa ki kyrdan bapher bapher bad kiba trei sha baroh ki bynta.
“Bun ki riew niam kiba na kane Parish ki trei ha ki jaka bapher bapher, ha ka ri bad ha ka pyrthei baroh ka wei", u la ong.
U la bynrap da kaba ong, “Ki briew jong ngi ki trei ha ki kam Balang ha ki kyrdan bapher bapher, bad kat sha ba ngi leit ngi ïa kynduh beit ïa ki briew jong ka dong ka thaiñ".
Kumta u la ong ruh ba lada ki ïa kynduh hangno hangno sa ïa kren ym da ka ktien ‘Sohra’ hynrei da ka ktien ‘Maram’, bad ngi dei ban sngewsarong ba ngi dei na kane ka thaiñ.
Ha kane ka sngi la pynshongshit shuh shuh da ki jingshad ki jingrwai bad kiwei kiwei ki jingpynbyrngia.
Jowai K’Lyngkot 05: Ka Election Committee jong u ma Nehemayah Tyngkan, mynta ka sngi kala pynlong ïa ka Dorbar 13 shnong naka bynta ka kam Elekshon jong u kaba la long ha Madan Phutbol Mooblang, Iooksi Iapkhla West Jaiñtia Hills District.
Ha kane ka sngi da ki hajar ngut ki paidbah kiba poi sha ka jingïalang kum ka dak ban ai jingkyrshah ia u ma Nehemayah Tyngkan ban ïakhun ia ka Election MLA na ka 4-Mowkaiaw Constituency kum u kyrtong na ka party Congress.
U ma Nehimaya Tyngkan kum u kyrtong jong ka Party Indian National Congress (INC) mynta ka sngi haba kren ha ka jingïalang paidbah jong ki 13 shnong kaba la pynlong ha shnong Iooksi, ula pynpaw ïa ka jingsngewskhem ba un poi beit sha ka thong ha kane ka kynti.
U ma Nehimaya haba kren sha ki hajar ki nongkyrshan jong u kiba la poi sha kane ka jingïalang ula ong “Ym dei shuh ban ong lada ngan jop, hynrei ngan jop beit.
Ka jingjop jong nga kan pynlong ïa nga ban ïoh ïarap ïa kiba bun ki kup shiliang ki sem shiliang lane kiba duk ba kyrduh, khamtam ïa kito ki long ïing kiba don ïa ki dkhot jong ka ïing kiba don jingduna ne kiba anna".
Ula khot ïa ki nongshong shnong jong ka thaiñ 13 shnong ba kim dei satia ban beh ia kiba her bad ieh ia kiba dem.
U ong ba ma u hi, u dei u trai shnong jong kane ka thaiñ bad ka iap ka im jong u ka long beit sha kine hi ki thaiñ.
U Tyngkan u pynshai ruh sha ki paidbah da kaba ong ba ka Congress kam pat la duh jait hapoh ka Jylla Meghalaya, namar don katto katne kiba kren sharum shaneng ba ka Party Congress kam don shuh.
Ula ong ba ki don tang katto katne kiba long ki khwan myntoi shimet bad ki bym skhem nongrim kiba la mih noh na ka seng Congress bad leit pyniasoh sha kiwei pat ki Party.
Na ka liang jong u ma Nehemayah ula khot bad kyntu jur ïala ki nongkyrshan ba ki dei ban kiar na ka jingshah thong ha ki bor jong ka pisa.
Ula ong ba bun na ki nongïalam jong u kila shah thong pisa ban iehnoh ïa u bad ïa ka Party, hynrei kim shym la ngop ha kane ka jingshah pynbeit sbai.
Ha kajuh ka por ula ong ba ïa u hi shimet ruh kila don kiba wan thong pisa haduh 5-7 klur tyngka, hynrei ula ong ba um hun tang ban ioh iatei ka pisa bad ban shong aram ïalade da kaba klet pat ïa ki paidbah nongshong shnong kane ka thaiñ kiba don hapdeng ka jingeh bad jingïaleh ha kiba bun ki liang.
Ïa ka jingïalang la pynïaid da u ma C.Tangliang uba la ai ruh ki kyntien pdiang sngewbha ïa baroh ki nongwan sha ka jingïalang, kiwei de kiba ai jingkren ki kynthup ïa u samla Ribok Biam, u ma Yul Sungoh Ex President UDP 13 Saphai, ma Rikut Parien President ka BCC, ma Wanpoi Lyngdoh, bah Pynshngain N Syiem ka Meghalaya Pradesh Congress Committee (MPCC), nalor kiwei kiwei de.
Baroh kitei ki nongkren kila ai ïa ki kyntien kitbok kitrwiang ïa u ma Nehemaya Tyngkan ba ha kane ka kynti jong ka Election MLA 2023 un poi sha ka thong ka jingjop lyngba ka jingieit jong ki paidbah nongshong shnong ka 4 Mowkaiaw Constituency.
La pynshong shit shuh shuh ïa kane ka jingïada da ki jingshad na ki longkmie bad ki khun samla ka thaiñ.
Nongpoh, Kyllalyngkot 05: Kum ka jingbteng ban sam ïaki kam pynroi ha Nongpoh Constituency khamtam ban dang kyntiew ïaka pule ka puthi ki khynnah skul, u MLA ka Nongpoh u Bah Mayral Born Syiem mynta ka sngi u la leit ban aiti ïaka work order sha ka skul St.Joseph Higher Secondary School, Umden naka bynta ban thied 10 tylli ki kor computer bala pynmang haka jinglut kumba 3 lakh tyngka lyngba ka skhim SRWP jong u snem 2022-23.
Ha katei ka juh ka sngi naka liang u Bah Mayral Born Syiem u la leit ruh ban plie paidbah ïaka ïing kynthei jong ka Balang Presbyterian Diwon, ïa kaba la tei haka jinglut bala poi kumba 20 lakh lyngba shibun ki nongnoh synñiang bad leit ruh ban shim bynta haka jinglehkmen snem thymmai jong ka Lamlynti VO haka shnong Diwon.
La sakhi ruh ha katei ka sngi da ka jingdonlang u Bah Balajied Ranee MDC, Fr.Glorius Syiem Parish Priest ka Umden Parish, ki longkmie ki longkpa, ki nonghikai bad ki khynnah skul jong ka St.Joseph Hr Secondary School, Umden.
Haba kren ha katei ka sngi naka liang u Bah Mayral Born Syiem u la pynpaw ka jingsngewkmen kaba khraw bala lah ban aiti ïaka work order naka bynta ban thied ïaki kor computer kaba dei ruh shibynta ka jingdonkam jong ki skul pule ha kane ka juk ba mynta, kumjuh ruh ban aiti ïaka iing kynthei jong ka Balang Presbyterian Diwon kaba long ka jingkyrkhu ba kin lah ban treikam bad ban bteng ïaka jingshakri ban pyntyllun ïaki kam jong ka Balang.
U la ong ba kum u MLA u la pyrshang ban wanrah shibun ki kam pynroi naduh ba u la shimti ïaka kam nongïalam bad lyngba ka jingïatreilang bad ki longkmie longkpa, ki nongïalam shnong bad nongïalam balang yn dang lah ban bteng shuh shuh ban wanrah ki kam pynroi naka bynta ka jingdonkam haki shnong bapher bapher ha Nongpoh Constieuncy.
Nongpoh, KyllaLyngkot 05: Ka seng HITO, Ri-Bhoi District hapoh ka jingïalam jong u Bah Apbor Nongrum mynta ka sngi kila hiar sha ka shnong Mawbri Ri-Bhoi District ban khynra ïaki bar jylla kiba dei ki nongtrei jong kawei ka kompani IGGL bad ha katei ka jingkhynra naka liang ka seng kala lap ba kitei ki bar jylla kim don ïaki kot ki sla kiba biang naduh ki labour license bad kiwei kiwei ki kot ki sla.
Hadien ka jingtalasi jong ka seng ïaki kot ki sla, bad lap ba kim lah ban pynbiang naka liang ka seng bad wat u rangbah shnong um don jingtip halor ka jingwan kitei ki bar jylla, ha kaba naka liang ka seng kala pynher krad syndon bad phah song biang ïaki jaiñ ki nep ba kin leit phai biang sha ki shnong jong ki.
Naka liang u Bah Apbor Nongrum u la ong ba kum ka seng ka dap da ka jingsngewkhia halor ka jingwan rung kyrthlep jong ki mynder naka por shaka por, khlem ka jingtip jong ki bor shnong bad khlem ki kot ki sla kiba biang watla ki wan ban bylla, bad haka juh ka por ka seng ka kyrpad sha ki paidbah ba kim dei ban ai wai kulmar ïaki bar jylla bad maham ruh ïa katei ka kompani ba kam dei ban wanrah kulmar ïaki briew khlem da pynbiang shuwa ïaki kot ki sla shuwa ba kin rung shaka jylla.
Khliehriat kyllalyngkot 5: Hadien ka jingïoh jingtip kaba tikna na ki tnat syntiat, ki pulit jong ka Umkiang Patrolling Post, East Jaiñtia Hills District hynnin ka 4 tarik bad mynta ka 5 tarik ki la pynap ktem ïa ki ar tylli ki kali kiba la suba ba ki kit ïa ki drok bad hadien ka jingpynap ktem ki la ïoh ban kurup ïa ki drok bad Kem noh ïa ki snat kiba donkti ha katei ka kam khaïi drok.
Katkum ki khubor na ka tnat pulit la ong ba myn ha ka 4 tarik ha ka por kumba 2.30 nohphai sngi, ki pulit ki la pynap ktem ïa kawei ka trok kaba don ïa u registration number AD-01-DD-7142 ha Damcherra Kuliang, katei ka trok ka la kit dewbilat bad hadien ka jing talasi bniah ki pulit ki la lap haduh 200 cartons ki song ba don ki dawai 100 bitor ki dawai Phensedyl ( banned contraband under NDPS Act) ba la buhrieh bad thep lang hapoh bad ki byrni dewbilat, halor kane ki pulit ki la Kem noh ïa u nongñiah jong katei ka trok uba la tip kyrteng kum u Santosh Patel bad register ejahar ha Lumshnong Police Station bad ka jingtohkit ka dang ïaid.
Shuh shuh, hadien kane, ha ka 5 tarik mynta u bnai lyngba ka jingphla utei u nongñiah trok ki pulit ki la Kem noh sa ïa uwei ruh uba donkti ha ha ka kam khaïi drok uba la tip kyrteng kum u Harendra Singh lem bad ka kali kaba don ïa u registration number NL-01-Q-4830.
Kat haduh mynta ki pulit ki dang pynlong ïa ka jingtohkit ban lap dien shuh shuh ba ka ktem ba khaïi beaiñ ïa ki dawai (contraband) bad ruh ban lap shuh ïa kiba donkti ha kane ka kam khaïi drok beaiñ.
Khliehriat kyllalyngkot 5: U Deputy Commissioner ka East Jaiñtia Hills District, ha ka hukum ba la pyllait mynta ka sngi u pynbna sngi shuthi, District Holiday ha ka 11 tarik mynta u bnai kyllalyngkot 2023 kaba dei ka sngi lehkmen tamasa kaba ju tip kum ka Nul Ding Kut.
Kane ka tamasa ka dei kaba ju leh man la u snem da ki jaitbynriew Biate kiba shong ba sah ha ki thaiñ Saipung, katkum ka hukum na ka ophis u Deputy Commissioner la ong ba baroh ki ophis treikam, ki skul, ki jaka pule bad ki shnat treikam bapher bapher kiba dei jong ka sorkar kin khang lut ha katei ka sngi ba pynlong ïaka tamasa Nul Ding Kut.
Nongpoh, Kyllalyngkot 05: Ki nongïalam bad ki dkhot jong ka Khasi Student Union da ka jingsnohkti lang ruh ka RBYF mynta ka sngi kila hiar kyrkieh sha College of Agriculture, Kyrdemkulai ha Ri-Bhoi hadien ka jingioh jingtip jong ka jingwan hiar jurip jong u myntri ka tnad Agriculture and Farmers Welfare jong ka sorkar pdeng u Narendra Singh Tomar ïa katei ka tnad pule ha Kyrdem Kulai.
Naka liang ka seng KSU haka jingïalam u Samla Donald V Thabah General Secretary, Samla Biangbor Paliar Vice President ka KSU, Samla Ferdinald Kharkamni President ka North Khasi Hills District ryngkat bad ki spah ngut ki dkhot kila pyn ap ruh da ki placard ha khyrdop jong katei ka shnat pule ryngkat ka jingpyrta shla hakhmat u myntri, ba kum ki samla pule kim kwah ïaka College hynrei ka sorkar ka dei ban ai da ka Central Agriculture University ha katei ka jaka namar kumba long mynta la pynlong ïa katei ka jaka pule kum ka College of Agriculture kaba hap ruh hapoh ka jingpeit jong ka Central University, Imphal kaba ym ïahap satia katkum ka jingthmu bad ka jingkular jong ka sorkar ban tei ïaka University kaba la shim ruh ïaka jaka kaba heh kumba 240 acre.
Ha katei ka sngi naka liang ka KSU kala pyndam ruh ïaki jingthoh bad signboard ba thoh College of Agriculture ba kum ka seng kam kwah ïaka College hynrei dei beit ban ai da ka University.
Haba kren sha ki lad pathai khubor naka liang u Samla Donald V Thabah General Secretary ka seng u la ong ba ka daw bala pynlong ïaki nongïalam ka seng ban ïakhih ha katei ka jaka hakhmat u myntri ka dei namar ka jingshukor jong ka sorkar India ban tei ïaka CAU ba pura jong ka jylla Meghalaya ha katei ka jaka bad ka jingbym ioh ïa ka CAU ba pura ka jylla Meghalaya ka la pynduh lad shibun ïa ki samla pule Khasi bad ruh ïa ki nongrep.
Mynta ki Agriculture College ki hap beit hapoh ka jingpynïaid ka CAU Imphal ha Manipur bad lah ban sakhi ba kiba ioh klas bad ioh kam ki dei beit na jylla Manipur kaba long ka jingduhnong kaba khraw ïaki samla pule ka jylla bad kumjuh ruh ki nongrep.
U la ong ruh ba ka daw tynrai jong katei ka jingïakhih ka dei namar ka jingwan ïuh kjat jong u myntri ha katei ka jaka pule namar ka sorkar mynshuwa naduh u snem 2010 ka jingthmu ka long beit ban wanrah ïaka University jong ka jylla ka bym don shuh ka jingïasoh bad ka jylla Manipur, hynrei phewse hapdeng ka jingkmen bad ka jingkmih lynti jong ki paidbah ban ioh noh ïaka University kala mih kynsan ka khubor ba ka sorkar kan nym seng shuh ïaka University pynban kala seng ïaka College of Agriculture hapoh ka jingpeit jingkhmih jing ka CAU Imphal ba kum ka seng kam lah satia ban pdiang bad ka dei ka jingshukor im im peit peit jong ka sorkar pdeng kaba ruh kum ka jingbym kheiñ snep ïangi bad dei halor katei ka nongrim naka liang ka seng kala pynlong ruh ki jingïakhih naka por shaka por bad pyrshang ruh ban kynduh ïaki myntri sorkar pdeng kiba dei peit ïaka tnad ka rep ka riang ban pynkloi ban seng ïaka CAU haka jaka jong ka CoA.Shuh shuh u ong ruh ba lada kane ka jingïakhih kam seisoh ban ioh noh ïaka CAU ba pura jong ka jylla naka liang ka seng kala byrngem ba lada wan biang ki myntri lane ki ophisar ka tnad ka rep ka riang ka jingïakhih kan long kaba kham tyngeh shuh shuh, u la bynrap.
Khliehriat kyllalyngkot 5 : Haba kren ha ki rynsan ïalap election, ban pynshai ruh shaphang ka synshar ka khadar kaba khuid ba suba (Clean Polictic) u kyrtong jong ka VPP u ban ïakhun na ka 6-Khliehriat Constituency, u bah Damewanhi Rymbai, u la kren ruh halor ka jingkyrduh bor ding ha East Jaiñtia Hills District bad ong ruh ba ka long shihsa kaba sngew lyngngoh ba hapoh ka district ki don ar tylli ki shlem pynmih bor ding, ka Myntdu Leshka Project-Stage 1, kaba don ha shnong Suchen bad ka Power Grid Station kaba don ha Deinchynrum, hynrei ka rukom ioh bor ding pat ka dang duna shibun.
Haba kren halor katei ka phang, u bah Dame, u la ïathuh ba kane ka jingduna ka bor ding (low voltage) ka jia bha ha shnong Wapung ha kaba tang shu poi ka por jan miet, ka bor ding ka la duna, ki briew ki kim lah shuh ban pyndep ïa kino kino ki kam kiba dei da ka bor ding electrict, kum kaba shet ja, kaba pyndonkam ïa ki refrigerator, ym lah ban treikam da ki computer bad kiwei kiwei ki kam kiba da ka bor ding electrict namar ka jingduna palat ka bor ding.
U la kynthoh jur ruh ïa ka jingleh ka tnat bor ding, ha kaba ki don ki longiïng kiba ïoh bor ding lyngba ka BPL, ka bor ding na ka bynta kiba duk kaba ki hap ban siew ha ka dor kaba rit, hynrei ka tnat ka pynpoi bill sha ki long iïng haduh hadien 7-8 snem, kumta don ki longiïng kiba kynduh jingeh ban siew ïa ka bai bor ding bad haba kim lah ban siew ka tnat ka wan ot noh ïa ka bor ding.
Kaba sngewlyngngoh ruh ban ïohsngew ba ka shnong Suchen kaba dei ka shnong kaba don ka Myntdu Leshka Project ka dang ioh bor ding dang myn ha u snem ba la leit “ Ha ka jingshisha ngim dei shuh ban kyrduh bor ding bad ngi dei ruh ban ioh ei ïa ka bor ding, hynrei ki pynbiang bor ding bha pynban sha ki company ba shong ki dkhar kiba shu wan kamai spah, katba ïa ngi pat kiba don hok ban ïoh, kiba dei ki nong shong shnong ba pura, kiba dei ki nongjied ïa ki nongmihhmat, kiba hap ban ïa peit ïa ka eh ka shon ngim ju sngew ba kin ïakren ei ei ha kaba ïadei bad kine ki ar tylli ki project, kum kaba thungkam thungjam ïa ki briew ka thaiñ ka ban ioh jingmyntoi ki paidbah" pynpaw u bah Dame.
U la ïathuh ruh ba ka sorkar mynta ka dang pynkhreh shuh shuh ban shna ïa ka DPR ka ban shna ïa Myntdu-Leshkha Stage-2 ha shnong Bataw, ïa kane ki paidbah kim tip satia, u la kynthoh ba kane ruh ka dei ka jingthmu kaba dei ka jingleh sop sop ka sorkar tang ban ïoh ban kamai spah na kane.
Haba u la pynpaw ïa kane ka phang bad kumjuh ruh kiwei kiwei ki phang kiba ïadei bad ka imlang ka sahlang, u bah Damewanhi, u la ong ba lada u Blei u ibit bad lada ki paidbah ki ailad ïa u ban long kum u nongmihkhmat bad da ka jingiatreilang bad ki paidbah un weng noh ïa baroh ki jingeh kiba don ha ka im lang ka sah lang.
Na ka liang utei u kyrtong u la ïathuh ba mynta u la lah ban pyndep haduh mar shiteng ki shnong kiba hap hapoh ka 6-Khliehriat Constituency ha ka jingiaid lynti jong u ban ïalap bad pynsgewthuh paidbah ïa ka mat ban wanrah ïa ka synshar ka khadar kaba khuid ba suba kaba ki ong ruh ka Clean Politic.
Jowai kyllalyngkot 5: Mynta ka sngi u District Election Officer ka West Jaintia Hills District u bah B.S.Sohliya, IAS ula khot ïa ka jingïalang jong ki nongïalam jong ki seng Saiñ Hima Sima kiba kynthup ïa ka BJP, AITMC, NPP bad kiwei na ka bynta ban aiti ïa ki Final Electoral Rolls sha ki.
Mynta ka sngi la ïoh ban sam ne aiti ïa kine ki Electoral Rolls sha ki nongïalam Party jong ka 1-Nartiang, 2-Jowai, 3-Raliang bad ka 4-Mowkaiaw, ha ka jingdonryngkat u Additional Deputy Commissioner u PK Boro, u ma M.A.Challam, kong DD Syngai, kong B.Blah bad bah W.K.Kharbuli EAC.Haba kren sha ki nongïalam Party u bah B.S.Sohliya, District Election Officer ula khot ïa ka jingiatreilang jong ki khnang ban ïoh ïa ka elekshon kaba khuid ba suba bad ba lait na kino kino ki kynrum kynram.
La ïoh ruh ka jingbatai pynshai shaphang ka Model Code of Conduct lyngba u ma M.A Challam, Addl.DC.Katkum kane ka Final Electoral Roll jong ki Constituency hapoh West Jaiñtia Hills District ki nongthep vote baroh ki don 2,00,602 ngut.
Na kine 97,102 ngut ki dei ki shynrang bad 1,03,500 ngut ki dei ki kynthei.
Ka 1-Nartiang Constituency ka don 44,337 ngut ki nongthep vote na kine 21,821 ki dei ki shynrang bad 22,516 ki dei ki kynthei, na 2-Jowai Constituency ki don 40,208 ngut ba kynthup 18,954 ngut ki shynrang bad 21,254 ngut ki kynthei, na 3-Raliang Constituency ki don 38,804 ngut ba kynthup 18,490 ngut ki shynrang bad 20,314 ngut ki kynthei, na 4-Mowkaiaw ki don 38,563 ngut kynthup 19,007 ki shynrang bad 19,556 ngut ki kynthei bad na 7-Amlarem Constituency pat baroh ki don 38,690 na kine 18,830 ngut ki shynrang bad 19,860 ngut ki kynthei.
Shillong, K,’lyngkot, 05: U MLA jong ka National Poeples Party (NPP) u SG Esmatur Mominin uba mihkhmat ïa ka Phulbari Constituency uba la resaiñ ha ka sngi Balang u la pynïasoh bad ka Trinamool Congress (TMC) ryngkat lang bad u MDC jong ka Raliang Constituency u Bah Robinus Syngkon.
Ïa kine ki arngut la pdiang sha ka TMC da u State President u Bah Charles Pyngrope ha ryngkat ka jingsakhi lang jong u nongïalam ka TMC u Dr.Mukul Sangma.
U Bah Charles Pyngrope haba kren ha ka jingïalang pdiang burom ïa kine ki arngut u la ong, “ngi don arngut ki nongïalam kiba kynsai jong ka jylla kiba ryngkat bad ki nongkyrsha ki la rai ban long ki dkhot bapura jong ka Meghalaya Trinamool Congress na ka bynta ban shakri ïa ka ri bad ïa ka jylla baroh kawei.
"“Ha ka kyrteng jong ka National Chairperson, u National General Secretary bad baroh ki nongtrei jong ka Meghalaya TMC, nga pdiang sngewbha ïa u MLA jong ka Phulbari Legislative Assembly Constituency u SG Estamur Mominin.
Nga sngewkmen ba phin don ryngkat bad ka kynhun jong ngi.
Nga pdiang sngewbha ruh ïa phi baroh arngut bad nga ai khublei ïa baroh ki nongkyrshan bad ïa ki nongthep vote kiba la shim ïa ka rai ban long ki dkhot jong ka ing ka sem ka TMC.Ngi don ka thong ban ai ka jingshakri ïa ki paidbah naduh ka mynsiem, da ka jingkhuid bad ka jingaiti lut," ong u Dr.Sangma.
U Mominin shwa ban shah jied kum u MLA jong ka Phulbari Assembly Constituency, u la long teng u MDC na Shyamnagar da kaba jop na ka tiket jong ka NPP.U la long ruh u Chairman barim jong ka State Forest Department.
U Dr.Sangma u la ai khublei ruh ïa u MDC jong ka Raliang, West Jaiñtia Hills u Bah Robinus Syngkon uba la pynïasoh bad ka Meghalaya TMC.“U Bah Syngkon u la long u briew uba la ai jingshakri ïa ki paidbah ha kiba bun ki kyrdan.
"Nyngkong eh u la long u Ophisar Sorkar bad hadien kane u la shah jied kum u MLA ha u snemn 2013 na Mookaïaw Constituency.
Hadien ka jingshakri kum u District Transport Officer (DTO) la phra snem kynthih, u Bah Syngkon u la resaiñ noh na ka kam ha u snem 2013 bad u la pynpaw ïa ka mon ban rung noh sha ka jylli jong ka saiñpyrthei ban shakri kham bha ïa ki paidbah.
Ha ka elekshon 2013, u la jop kum u kyrtong Independent na Mowkaïaw Assembly Constituency.
Shillong, K’Lyngkot 05 : Da ki hajar ngut ki paidbah ki la tuid sha ka jingïalang paidbah kaba nyngkong eh ba la pynlong da ka National People’s Party (NPP) Shella Block ha kane ka sngi Palei ha Umkhabaw, kawei na ki shnong ba don ha khappud bad ri Bangladesh.
Ha katei ka jingïalang kaba heh bha ban pynlong ha katei ka thaiñ la wan ban donlang ruh naduh u Myntri Rangbah ka Jylla, Conrad K Sangma ba dei ruh u National President ka NPP, nangta u Symbud Myntri Rangbah, Bah Prestone Tynsong ba dei ruh u National Vice President bad ruh ka Nongai ktien jong ka NPP Kong Ampareen Lyngdoh kaba dang shu dep resaiñ kum ka MLA jong ka Shillong East nalor kiwei kiwei ki nongïalam ka party.
Ka jingpynlong ïa katei ka jingïalang ka long ba ki paidbah kin ïoh sngewmarkhmat ïa ka jingpynshai na ki nongïalam ba hakhmat jong ka party haba ïadei bad ka jingpynkhreh na ka bynta ka elekshon MLA kaban sa long shen ha kine ki khyndiat bnai ban wan.
Na ka liang ka kyrtong jong ka NPP na katei ka constituency, Kong Grace Kharpuri haba kren ha ka jingïalang ka la ong ba jan baroh ki ju kylli beit ïa ka la ka khlaiñ neem sha ki shnong kiba don ha khappud bad dei na kata ka daw ka la pynlong noh ïa katei ka jingïalang kaba heh ha katei ka thaiñ kaba don pajih na ka shnong Shella.
“Nga kmen palat ba kine ki nongïalam jongngi naduh u Myntri Rangbah bad Symbud Myntri Rangbah ki wan ban khmih bad wan peit ïa phi.
Nga kwah ruh ba phin ïohi kumno ka lynti ïaid nalor kaba jngai bad ba kumno ki paidbah kane ka thaiñ ki mad jingeh.
Kumta nga kwah ba phin mih na kane ka jaka da ka jingkitkhlieh lang na bynta jong ki ruh ban wanrah noh ka jingkylla," ka la ong.
Nalorkata, ka ong ruh ba lada baroh ki kwah ka jingkylla, ka jingtuid jong ki paidbah ha katei ka sngi da ki hajar hajar ngut kam dei shuh ban kylla tad haduh ban da dei ka por thep vote ban ïoh ïa ka jingjop.
Katei ka kyrtong ka la ong ruh ba kiwei ki party ynda haba ki ïohi ba ka jingpoi ki paidbah ka la jan kot phew hajar, kin sa pyrshang da kiwei pat ki lad ki lynti kumno ban ïalam bakla.
“Man ka sngi ka NPP ka kiew stet ha Shella bad nga shaniah skhem ruh ha ki nongkitkam bad ki paidbah ba kin skhem ka nongrim ba ngin ïoh ïa ka jingjop kaba donburom," ka la bynrap biang.
Ka la ong ruh ba ki paidbah kim dei ban kheinsting hynrei ban shim ba kane kadei ka kabu ksiar na bynta jong ki paidbah katei ka thaiñ bad ka constituency ban ïoh noh ïa ka jingkylla ha ka roi ka pa bad ha baroh ki liang.
“Kiwei ki party ki wan hynrei ynda la dep phi ïoh aiu, kumta rai bha mynta na ka bynta ka lawei jong phi," ka la ong da kaba kyntu ruh ba ki paidbah katei ka thaiñ ba kim dei satia ban don ha ka jingtieng.
Nalor ka jingkren na u Myntri Rangbah, Symbud Myntri Rangbah la ïoh ruh ka jingkren na i Kong Ampareen, Kong Probity Nongpluh President NPP Women’s Wing bad ruh na u General Secretary ka NPP East Khasi Hills, Bah Aibor Tynsong.
Shillong, K’lyngkot 05: U MLA barim ka Sohiong u Bah Samlin Malngiang u la ïathuh ba ka jingshah khang jong u ban plie ïa ka skhim um kaba ka sorkar ka la mang, kaba u la thmu ban plie paidbah ha kawei na ki shnong ha Shiliang um jong ka thaiñ Diengïei kam dei ki paidbah kiba khang hynrei dei ki trai jaka kiba la ai jaka ei ban pynïeng ïa ki thiar um bad kumuh kiwei ki jyntei na bynta kane ka skhim sam um.
Haba kren bad ki lad pathai khubor u la ïathuh ba kane ka jingpyrshah ki trai jaka ban khap ribon ïa kane ka skhim ka dei namar kat kum ki soskular kiba la ïateh ha ka jingaiei jong ki ïa ka jaka sha ka sorkar na bynta ban pyndonkam na bynta kane ka skhim ka long, ba ka sorkar ka dei ban thung kam ïa saw gut na kine ki long ïing ha ki tnat jong ka hynrei namar ka sorkar kam pat lah ban pynurlong ïa kane ka jingthungkam ïa ki saw ngut ka pynlong ïa ki trai jaka ban pyrshah ïa ka jingplie kaba u hap leit phai khlem da ïoh satia ban ot ribon kumba la thmu.
“Ka jingpyrshah ka dei ba ka sorkar ka thung kam dang tang iwei na ki saw ngut kumba la kular ïa ki trai jaka kiba la aiei ka jaka palat ïa ka shi akar sha ka sorkar ba kim ai lad satia ba ngan plie paidbah hynrei kam dei u paidbah uba pyrshah," u la ong.
Shuh shuh u la ong ruh ba na ka liang jong u u la ai khublei ïa ka tnat PHE kaba la leh shitom ban pynurlong ïa kane ka projek namar hadien ba la mih ka jingbym shah plie hynrei la lah ban poi sha ka jingïabeit bad ka um ruh la dep ban sorjamin bad ka long kaba biang ban sam noh sha ki paidbah u la bynrap.
Jowai, K’Lyngkot, 05: Ka Dorbar Pyllun ba 20 jong ka Kur Shadap Manar kaba la long ha ka 29 Nohprah 2022 haka Shnong Mowtyrshiah halor u Lum Tiniang, ka long shisha ka prokram kaba kongsan bha mynta u snem hadien ar snem ba la pynlong biang ïa ka namar ka jingwan lyngshop ka khlam Covid-19.
Ha katei ka sngi la ïoh ruh ban plie ïa u mot sahnam ka Syiem Latympang Shadap Manar halor jong une hi u Lum ba pawnam.
Kum ban pynkynmaw ka Syiem Latympang Shadap Manar kala long ka Syiem ba pawnam bha jong ka Hima Manar ha Ri-Lum Jaiñtia ha ka Spah snem ba 17 HK.Ha kane ka sngi la plie ïa une u mot sahnam da u kongsan ma Wilson Shadap Manar, IFS Chief Conservator of Forest, ka sorkar jylla, ha ka jingïadon lang ka Symbun Kongsan kong Rimaya S Manar MCS ADC East Khasi Hills, u President ka Kur ma Herlington Shadap Manar, General Secretary ma Goldwin Shadap Manar, u MDC ka thaiñ ma W.G.Sungoh na ka shnong Mowtyrshiah hi, u Waheh Shnong Mowtyrshiah ma H.Dkhar, ki dkhot E/C lem bad ki hajar ki paid ka Kur Shadap Manar kiba wan na kylleng ka Ri-Lum Jaiñtia.
Ha kane ka pateng bynriew mynta, ka jingstad u briew ka la long sha ba palat liam bad imat ka la poi haduh kaba kut syndon.
Shisien ba ka jingstad ka la poi haba kut, nangne sha khmat pat kan sa sdang sa ban hiar noh.
Kan shim por da ki pateng briew ba kan sdang biang ban kiew tangba da kawei pat ka dur.
Kane ka juk mynta, ym dei shuh ban kheiñ kai ne khein sting.
La mih ki jingstad ki jait pa ki jait ha la ki jong ki jong ki tnad jingstad bapher bapher kiba ym don ba lah sngewthuh shuh pynban ban pynshong dor kano kaba dei bad kano pat kaba lait.
Baroh ki pynksan beit tang ïa la ki jong ki jong ki nia la jong.
Kaba ong ma ki, kaba dei suda, hynrei, kaba ong pat kiwei, kaba lait bad kaba bakla suda.
Namar ba bun eh kiba la nang la stad mynta, ki mih pynban ruh bun ki jingbatai stad ban pynksan ïa lade da lade la kum kita ki matlah Hindustan hyndai kiba la pynksan bad batai stad shaphang u hati.
Shisien ba la sngew stad palat, barabor, ka ju poi pynban shaba lait ne shaba bakla pynban.
Tip shuh, shaei kane ka juk kan poi nangne shakhmat?Ha kane ka MLA eleshon 2023 ruh, imat,ym lah shuh ban batai ne kheiñ jingkheiñ namar ki briew ki la stad bad sian palat mynta.
Mynta, imat, la kham stad pynban u nongsngap ban ïa u nongkren.
Lada phah kren ïa u nongkren, un kren pynban kat shaba lap ba shem.
Kan long pynban kaba ma ba ïoh sngewlehraiñ bad sngew synei pynban ki nongsngap ïa u nongkren bapli.
Husiar! namarkata, haba phi phah kren paidbah mynta.
Ha ka jingshisha, mynta ki por ym da donkam than ban ïa kanbas elekshon kum ha ki por mynshwa.
Katno eh ki paidbah kin sngap ïa ka jingleit kanbas elekshon jong ki nongïalam ki party bapher bapher haba ki jingtip bad jingpynsngewthuh ki la poi bad ïohi hi ha manla ki khmat bad ki shkor jong uwei pa uwei ne kawei pa kawei ka briew lyngba kita ki lad pynphriang khubor paidbah (social media) lyngba ki Mobile Phone bad Internet bapher bapher.
Lada bakla tiak, ka result eleshon 2023 ruh kan mih pynban sha bym poi pyrkhat.
Ka bor bad ka jingstad bad ka mon u paidbah mynta ym lah satia ban shu khein sting ne kheiñkai.
Ban pyni ba ki la stad shisha, ki briew jong kane ka juk, ki ladei shisha keiñ ban pynpaw pyrthei ban pynkylla khongpong noh syndon hadien ka MLA elekshon 2023.
Teng teng, ka jingstad palat ki briew mynta ka la pynlamwir pynban ïa kane ka pyrthei.
Ki kren bad leh kat ha la ka mon la jong khlem da pyrkhat shuh ïa ka burom ka ijot jong kiwei pat.
Tang ba la bit la biang ïa lade, kata, la biang ka jingim bad jingmut jong ki.
Ka jingstad palat ka la pynlong ïa ki briew ba kin sngew heh sngew stad ïa lade ban ïaid bad leh katba ki kwah.
Ki nang mut ba kaei kaba ki leh ne pyrkhat ma ki, ka biang beit, hynrei kam long satia kumta.
Kane ka lah ban wanrah pynban ka jingma ym tang ïa ka iing ka sem jong ki hynrei ïa ka imlang sahlang baroh kawei bad khamtam eh ïa ki hi shi met shi met.
Kynmaw ba ka pyrthei bad ka juk hi ka ïai kylla manla ka teng, kam dei satia ba ka ïai neh hajuh.
Lada leh suk palat kum ki khun samla kane ka juk ruh,’ Don ka ma haba la than eh ka suk’.
Lada ai mon ne ki ïoh mon palat ruh, ‘Ki khun ïohmon kim ju long ei ei’.
Lada ki la nang la stad ruh,ym tang ba ki kheiñ beiñ bad kim salia shuh ha iing ha sem bad ïa kiwei de, hynrei ‘katba nangkiew ha ka kyrdan pule,katta, ka nanghiar pynban ha ka akor ka burom jong ki’.
Ha kane ka juk, ‘kiba leh hok kin poi sha kyndong’, katba ‘kiba leh pap pat, baroh baroh kin burom bad pynkiew skong ïa ki.
’ Ka pyrthei stad aiu kaba kum kane? Ka ri bad ka jaitbynriew jong ngi ka la liat bad ngop pynban ha kum kane ka apot, ‘ban shong ruh jhieh,la ieng ruh kynduh’.
Shillong, K’lyngkot 05: Ki 7 ngut ki nonghikai kontrak kiba la shah weng kam ha ka sorkar jylla ha u snem 2020 bad kiba la leit tied jingkhang ruh sha ka ïing bishar Meghalaya High Court ba ka sorkar kan thung kam biang ïa ki ha ka sngi Palei ki la ai por 2 taiew ïa ka sorkar ban thungkam biang ïa ki kat kum ka hukum kaba ka ïing bishar ka la pynmih lym kumta kin mih madan ban ïakhun na bynta ka hok jong ki.
Kine ki nonghikai kiba la ïoh jingpynksan ban shah thung pura kum ki nonghikai sorkar ka dei ba ki la ujor moktduma halor ka jingshah weng namar kim pat pyndep ïa MTET hynrei hadien ba ki la pyndep ïa ka MTET kaba ka kashari ka la hukum ban thungkam biang ïa ki.
“Ka jingleit tied jingkhang sha ka HC ka dei shuwa ba ngin thoh ïa ka MTET halor a jingshuh beh kam syndet ïa ki nonghikai kontrak baroh bad katba ka jingbishar ka dang ïaid ka sorkar ruh ka la pynlong ïa ka MTET ha ka sien kaba ar, bad ngi la ïakhun ïa kane ka eksamin, ha kane ka jingïakhun ngi ki 7 ngut ngi la pass bad ynda ngi la pass katba ka ïing bishar kam pat dep bishar ngi la ai jingtip ïa ka High Court ha ka jingshong bishar biang ïa kane mokotduma bad dei ynda ka la poi sha kaba kut ka kashari ka la pynmih ïa ka hukum ha ka 28 Risaw 2022 ba ngi ki 7 ngut kiba la pas ia ka MTET ngi dei ban shah thung kam biang namar ngi la pyndep lut ïa ki jingdonkam ban shah thungkam pura," la ïathuh ka Kong Phikirbha Khariah kawei napdeng kitei ki nonghikai ha ka jingïakren bad ki nongthoh khubor.
“Hadien ba ngi la ïoh ïa ka jubab na ka High Court ka thoh shai kdar ba ngi la long kiba bit kiba biang ban ïoh ïa ka post kaba ngi trei, hynrei mynta lah ar bnai tam eiei ngi la ïai ap hynrei ym don dak eiei ban thungkam biang ïa ngi" ka la bynrap.
Haba la kylli la ka sorkar kam sngap ïa kaei kaba ki dawa kaei ka sienjam kaba kin shim, “ngin ïakhun shuwa da ka lynti kaba jaijai bad ban mih surok ban pynsngew ïa kaei ba ngi dawa, lehse lada ka sorkar kam patiaw ngim banse ban tied jingkhang biang sha ka kashari halor ka jingbym pyntrieikam ka sorkar ïa ka hukum ka jong ka Kashari," ka la ong.
Kine ki nonghikai kiba ka kashari ka la bthah ban thungkam biang ki kynthup ïa ka Kong Phikirbha Khariah, Aibihlang Suchiang, u Thlamuana Darnei, ka Laljoy Darnei, ka Mary Jone Ngamlai, ka Lalchonpari Theite bad u Samiran Rishi.
Shillong, Naiwieng 23 : Ka sorkar jylla ka la rai ban pan jingïarap pisa na ka sorkar pdeng na ka bynta ban buh ïa ki Police Station bad ki Police Outpost ha kito ki jaka ba jur ka jingïakajia bad ba jur ka jingwan pyndik ki pulit Assam ïa ki paidbah.
Haba kren ha ki lad pathai khubor u Symbud Myntri Rangbah ka jylla u bah Pretone Tynsong u la ïathuh ba u Myntri Rangbah ka jylla u Conrad K Sangma un ïa lam ïa ka kynhun myntri lashai ka sngi ban ïa kynduh ïa u Myntri Kam Pohïing ka sorkar pdeng u Amit Shah na ka bynta ban ïathuh lut ha u ïa kaei kaba la jia kaba la wanrah ka jingduh ei ïa ki san ngut ki mynsiem briew na ka jingshah siat iap ha ki pulit jongka Assam.
“ Lashai ka sngi ngin sa ïakren sani bha bad u Myntri kam pohïing ka sorkar pdeng ban kyrpad ïa u ban ai jingiarap pisa ïaka jylla ban ïoh buh ïaki Police Station bad Out Post ha kito ki jaka ba jur ka jingshah pynthut ki paidbah ha ki pulit Assam kata ha shilynter ki bynta khappud ka Meghalaya bad Assam" ong u Symbud Myntri Rangbah.
Ka sorkar ka la shim ïa kane ka rai hadien kane ka jingshah siat iap ki san ngut ki mynsiem briew ha ka shnong Mukroh, West Jaintia Hills ha ka 22.11.22.
Hadien ka jingwan sngewlem ïa kito ki longïing kiba la ïa kynduh ïa kane ka jingjia ba sngewsih u bah Prestone u la ïathuh, ha ka jingshisha ka sorkar ka la dep rai ban buh ïa ka Police Out Post ha Barato hynrei hadien ka jingïakynduh ïa ki bor synshar shnong mynta ka sngi ki la dawa ba dei ban buh ha ka shnong Mukroh kumta ka sorkar kan sa shong pyrkhat halor kane ka kam.
U Symbud Myntri Rangbah u la ïathuh ba yn sa ïa kren ruh bad u Amit Shah ba un bthah ïa baroh ar ki sorkar jylla ban ïatrei lang ban wanrah ka jinshong suk shongsaiñ ha khappud bad ba kum kine ki jingjia kim dei shuh ban dang jia bad ba ki paid khappud kim dei ban shah pynwit bad pyndik bad thombor ha ki pulit Assam ne Meghalaya ruh.
U la ïathuh ba ka sorkar ka la rai ruh ban pynkhlaiñ ïaki bor pulit ha khappud khnang ban wanrah ïa ka jingshongsuk shonsaiñ.
Ka sorkar ka la bthah ïa u CS bad u DGP ba kin ïai ïakren bad bud dien bad ka sorkar Assam ban peit ba kan ym mih shuh kano kano ka jingshah pynshong syier ki paid khappud khamtam ha kaba ïadei bad ka leit ka wan ki briew na Shillong sha Guwahati bad na Guwahati sha Shillong ne kiwei ki jaka ka dei ban long kaba shngaiñ.
U Symbud Myntri Rangbah u la kyntu ruh ïa baroh ki paid nongshong shnong ba kim dei ban wanrah ka jingsngew ïapher jaidbynriew na kane ka jingjia namar kane kam don jingïadei haei haei ruh bad ka dei kaba la leh thombor beit da ki pulit ka Assam.
“ Ngi donkam ban ïa imsuk im saiñ la ka dei ha Assam ne Meghalaya ruh bad halor kane ruh ngin sa ïakren bad u Myntri kam pohïing ka sorkar pdeng lashai hi ka sngi ba ka sorkar pdeng ruh kan shim khia ban wanrah ïaka jinshongsuk shongsaiñ hapdeng ki ar jylla" ong u Symbud Myntri Rangbah.
U la ïathuh ba la nang pynkhlaiñ ruh ïa ka jingïaid pahara ki pulit khamtam hadien ka jingjia shah thang kawei ka kali Assam ha Jhalupara hynnin ka miet.
“ Ngi la shong bishar bniah bha ia ka jinglong jingman ka shongsuk shongsaiñ bad ki don ki jingjia kiba rit ba ria ha kane ka nongbah bad shabar kane ka nongbah ruh bad ngi la rai ban pynkhlaiñ shuh shuh ïa ki bor pahara khnang ba ki riew shim kabu kin ym ïoh lad ban pynthut ïa ka suk ka saiñ" ong u Symbud Myntri Rangbah.
La ju ïohsngew ba tang shu jan ka elekshon sha ka Ïing Dorbar Thawaiñ ka jylla, ka jingïakren na ki kyrtong ka long beit ba hap ban ïakhun ïa ka bor pisa, kaba thew beit ba baroh kito kiba jop kidei beit kiba thong da ka pisa ïa ki.
Hynrei, lada kren ïa kane ka bynta ruh bun kiban kyntait namar don ki kyrtong kiba ong ba ki jop khlem da donkam ban theh pisa shibun.
Kumta lada ïathir bha ïa kane ka bynta, kumba 80 ne 90 persen ki kyrtong kiba ïakhun kin ong beit ba kim don pisa hynrei ki kwah ban mih bad aireng namar ki kwah ban ïoh ïa ka jingjop da ka jingieid u paidbah.
Tangba, don pat ki jaka kiba ju pynpaw ba kam myntoi ban kren shaphang ka jingieid ne ka jingshaniah na ki paidbah namar tang shu poi ka por thep vote ki paidbah ki la klet lut ïa kaei kaba ki nongmihkhmat ki trei hynrei ki kynmaw beit tang ïa kaei kaba ki ïoh ha ka khyllipmat ha lynti sha jaka thep vote.
Lada kum kitei ki jingkynnoh ki ïai mih, ym sngewnang shuh ïano shuh yn kynnoh, la yn kynthoh ïa u nongai ne ïa u nongshim.
U kyrtong ba pli tang ban pyntikna ba un ym jop um banse ban theh lut katba don ei da ka jingkyrmen ba un jop kum u MLA.Kane lehse ka jingkynthoh kaba ju mih ha shwa ka elekshon kam dei kaba treikam ha baroh ki constituency hynrei ki don ki jaka ba ka treikam borbah bha ka bor pisa.
Ym lah ruh ban len ba kane kadei ruh ka juk kaba kito kiba kham duna ka pla tyngka kim nud shuh ban mih aireng kumba long ha ki khyndiat phew snem mynshwa ba ki paidbah ki mih hi ban synniang lang na ka bynta u kyrtong.
Pynban ka jinglong jingman ha kine ki por mynta ka long markhongpong ha kaba ki paidbah ki khmih lynti ban ïoh khambun bad kim da salia than ruh ban leit mih bunsien sha ïing ki nongmihkhmat lane ki kyrtong ban leit pan jingïarap da kaba ai daw laiphew rukom.
Ka Meghalaya lada ka kwah shisha ban ïoh ïa ki nongmihkhmat kiba stad, kiba shemphang bad kiba la ih bha ha ka saiñpyrthei ka la dei ban kyntait lut ïa kito kiba wan thong da ka pisa bad lada ki shim ruh ki dei pat ban rai da ka jingsngewthuh jingmut lane da kaba pyrkhat 100 sien na ka bynta ka lawei jong ka jylla bad ïa ka pateng jong ki khun ki kti.
Haba phai pat sha ki constituency kiba kham shai bad lah ban ong kiba eh bha ban shah pynbiej ha ka bor pisa, hangne pat ka long ba kin pynap shibun ki jingkylli ïa kito ki MLA jong ki haba ïadei bad ka rukom treikam jong ki ha ki saw snem tam.
Lada dei pat na ka bynta ki kyrtong ba dang shu mih thymmai, ki jingkylli ba kin buh kan long kiei ki jingduna ba u MLA u don kaba pynshlur ïa ki ba kin mih ban ïakhun.
Dei ruh ha kum kane ka samoi ba ki paidbah ki ïoh ban pyrkhat bad bishar bniah namar bun kiwei pat ki kyrtong kin wan ban pynshai ne ban kular ha khmat jong ki ïa ka thong kaba ki kwah ban trei lada ki jop kum u MLA jong ki.
Bunsien hi ka jingrem noh jong ki MLA tang hadien shi samoi ba ki jop kadei namar ka jingkular jong ki bad ka kam kaba ki trei kam ïahap satia.
Don ruh ki MLA kiba la mad noh ïa ka jingshah rem tang namar ba ynda ki la jop ki la kiar wat ban kynduh ïa ki nongthep vote khamtam eh ïa ki nongkyrshan la jong.
