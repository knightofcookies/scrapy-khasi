Ïa kine ki nongïoh myntoi la jied na ka thup kyrteng ba la buh jingkyrpad ïa kiba la phah ha ki ar snem ba la leit.
Ïa kine ki jaka la pynkhuid shwa bad buh ïa u mawnongrim bad hadien kane la sam pat ïa ki dulir.
Ha kaba ïadei bad kane ka bynta, na ka liang ka Kanimozhi ka la kular ba kan shim ïa ki sienjam na ka bynta ban pynshna ïing na ka bynta jong ki hapoh ka jingtreikam jong ka skhim PMAY, ban shna ïa ki surok, ki nala hapoh ka jingpyntreikam ïa ka MGNREGA, ban pynbiang um hapoh ka jingtreikam jong ka Jal Jeevan Mission, bad ban buh ïa ki Street Light da kaba yn pyndonkam da ka pisa jong ka Panchayat ha ka thaiñ.
U Myntri Rangbah jong ka Assam u Himanta Biswa Sarma ha ka sngi Palei u la pynshisha da kaba ong ba ki la don kumba 12 lak tylli ki ïing hapoh ka jingtreikam jong ka Pradhan Mantri Awas Yojana (Grameen) ba la shna ha ka jylla ha ki 7 snem ba la leit.
U la pynshisha da kaba ong ba na kine ki 12 lak tylli ki ïing ïa kiba la shna ha ka por ba synshar ka seng BJP ha ka jylla, 8.39 lak tylli ki dei kiba la dep ban shna ha ki ar snem ba la leit ha ka por ba u la bat ïa ka jingsynshar kum u Myntri Rangbah.
U Myntri Rangbah-duh u la buh ïa ka thong ban shna ïa kumba 19.10 lak tylli ki ïing haduh u snem 2024, bad na kine, 12.43 lak tylli la dep ban shna, la ong u Sarma ha ka por ba don ka ‘Griha Pravesh’ Programme na ka bynta ki 3 lak ngut ki nongïoh myntoi lyngba kane ka skhim.
“Ka sorkar jylla ka la shim ïa baroh ki sienjam ban pynwandur kumba la thmu u Myntri Rangbahduh na ka bynta ban pyntikna ha ka ban pynïoh ïing na ka bynta baroh ha u snem 2024 bad ban pyntreikam ïa ki kyndon ba ïadei bad ka PMAY (Grameen)," u la ong.
Ha ki lai bnai ba la lah, ki la don kumba 3.06 lak tylli ki ïing ïa kiba la shna hapoh ka PMAY-G ïa kiba la lah ban pyndep, u la ong.
“Ngi la buh ïa ka thong ban pyndep sa kumba 6.6 lak tylli ki ïing ha u Rymphang jong u snem ban sa wan.
Ynda la dep kine ki ïing, yn sa shna shuh sa kumba 1 lak tylli man u snem hapoh ka jingtreikam ka Chief Minister’s Awas Yojana," la ong shuh shuh u Sarma.
Ka kynhun jong ka National Investigation Team ka la thmu ban leit sha United States kum shi bynta ban ïoh tohkit halor ka jingthombor jong ki nong Khalistan ïa ka Indian Consulate ha San Francisco ha ka 2 tarik, Naitung.
Kumba la ïathuh ka tyllong khubor, la ong ba ka kynhun NIA kan sa leit sha San Francisco na ka bynta san sngi hadien ka 17 tarik, Naitung ha kaba la ai jingbit da ka Ministry of Home Affairs.
Dang shen, ka kynhun NIA ka la dep ban buh da ka jingmudui ejahar ha kaba ïadei bad kane ka jingjia.
Shuh shuh la ïathuh ba kane ka kynhun kan sa tohkit ruh ha kaba ïadei bad ki jingthombor ïa ka Indian Embassy ha Canada.
Ïa ka jingtohkit ha kaba ïadei bad kine ki ar tylli ki jingjia la aiti sha ka NIA da ka Ministry of Home Affairs.
Ha ka 2 tarik, Naitung, ka Video ba la pyllait da ki nongkyrshan jong ka Khalistan ha ka Twitter ka la pyni ïa ki kam ba la leh halor ka jingthombor ïa ka Indian Consulate ha San Francisco.
Ha ryngkat ka Video, la buh ruh ïa ki jingthoh kiba ïadei bad ka jingïap jong u heh ka seng Khalistan Tiger Force (KTF) ha Canada u Hardeep Singh Nijjar.
U Nijjar, u la long uwei na ki lehnoh ba ka ri India ka la kwah ban kem ha kaba la thong ruh da ka buskit kaba T.10 lak ha ka khlieh jong u, une u la shah siat ïap habar jong ka Gurdwara kaba don ha Canada ha u bnai ba la lah.
Ka la long ha ka sien kaba ar hapoh khyndiat bnai ba ka Indian Consulate ha San Francisco ka la shah thombor ha ki nongkyrshan jong ka Khalistan.
Ka ïingbishar ha Delhi ha ki khyndait sngi jong ka taïew ba la dep ka la ai por ïa ka kynhun CBI haduh ka 8 tarik, Nailar na ka bynta ban ïoh jingbit ha ka ban rai pynrem ïa u Myntri barim ka tnat Railway u Lalu Prasad bad ïa ki katto katne ngut ki heh sorkar jong ka Public Sector Transport ha kaba ïadei bad ka jingjia jong ka jingshah kynnoh donkti ha ka kam bamsap kaba la mih na ka jingïapeiñ hapdeng ka kam bad ka jaka.
Ka nongbishar bakyrpang ka Judge Geetanjali Goel ka la pynbna ba la ai por ïa ka kynhun CBI hadien ba ka kynhun tohkit jong ka sorkar kmie ka la buh jingkyrpad ha kaba ïadei bad kane ka bynta.
Ka kynhun CBI ha ka 3 tarik, Naitung ka la buh da ka jingmudui pyrshah ïa u Lalu Prasad, uba dang ïai bteng ban long u President jong ka seng RJD kaba u la seng, ïa ka kurim jong u kaba long ka Myntri Rangbah barim jong ka Bihar ka Rabri Devi bad ïa u khun jong u uba long ruh u Symbud Myntri Rangbah jong ka jylla u Tejashwi Yadav ha kaba ïadei bad ka jingshah kynnoh donkti ha ka kam bamsap.
Kane ka dei ka jingmudui ha ka sien kaba ar da ka kynhun CBI ha kaba ïadei bad ka jingjia hynrei kaba nyngkong ha kaba u Tejashwi Yadav u la shah pynpaw kyrteng kum uba la shah kynnoh donkti lang.
U President ka Ukraine, u Volodymyr Zelensky, ha ka Sngi Nyngkong u la kyntu ia ki para ri na West ba kin ai ka jingmynjur bad ban ai jingkyrshan ia ka Ukraine ba kan ioh long noh ka dkhot ba pura jong ka NATO, kum shi bynta ban iada ia ka Ukraine na ki jingeh bad ki jingma kiba kham palat shah kiba dang ap ha ki sngi ban wan.
Ha ka video kaba u la ai jingkren lyngba jong ka rynsan Telegram, u Zelenskky u la ong ba ka Ukraine ka dei hok ban ioh long ka dkhot ba pura jong katei ka kynhun.
Ym tang namar ba ha kane ka por ka mad ia ka thma, hynrei namar ba ka Ukraine ka dang dei ka ri kaba rit bad kumta ka donkam ban iasnoh kti lang bad kiwei ruh ki para ri ba kham rit khnang ba kin lah ban iakhun pyrshah ia kino- kino ki jingeh kiba wan ha ka lynti jongki.
Ka heh nongïalam jong ka seng Bahujan Samaj ka Mayawati ka la ong ba ka la don ka jingsngewkhia ha kaba ïadei bad ki jingjulor bad ki jingshah pynduh jong kiba bun ki jingshna na ka jinghap jong u slap ba jur ha kiba bun ki bynta jong ka ri.
Halor kane ka la ong ba ka sorkar kmie ka la dei ban pynkloi ha kaba ïadei bad ka jingai jingïarap sha ki jylla kiba la shah ktah jur na ka daw jong ka jinghap jong u slap.
Kumba la sakhi, la ong ba kiba bun na ki longïing ha kiba bun tylli ki jylla ki la shah ktah jur na ka jingjur slap khamtam na ka jingtwa khyndew bad ka jingshlei um.
Ka Myntri Rangbah barim jong ka Uttar Pradesh ka la ong ba ki jinglong jingman ha ki thaiñ nongkyndong ki la kham sniew.
“Na ka daw jong ka jingjur palat jong u slap bad ki jingshlei um ha kiba bun ki jylla jong ka ri, kynthup ha UP, ka rukom im jong ki briew ka la shah ktah jur haduh katta katta.
Ki la don ki mynsiem kiba la duh, ki jingri bad kumjuh ki jingdon jingem.
Ki jinglong jingman ha kiba bun ki nongbah ki la shah ktah jur, hynrei ka jinglong jingman jong ki briew ha ki thaiñ nongkyndong ki la kham shah ktah jur namar ka jingkhyllem jong ki ïing bad ki jingshah pynjulor jong ki jingthung jingtep," ka la ong ha ka jingphah jingthoh lyngba ka Twitter.
“Ha kum kine ki bynta, baroh ki sorkar jylla ki la dei ban shim khia bad ban shim ka jingkitkhlieh na ka bynta ban ai jingïarap sha ki briew khamtam sha kito ki longïing kiba la shah ktah jur.
Naduh ki snem kiba mynshwa, ka kynhun Maitshaphrang ka la mait phang halor ka jingïasam lang ïa ka nongtymmen bad ïa kiwei pat ki jingdon jingem jong ka ïing ka sem ha kane ka Jaitbynriew ïa kaba la tip kum ka Equitable Distribution of Ancestral and Self Acquired Property kaba pynkup ïa ka bor bad ka jingkitkhlieh ïa ki khun shynrang bad kynthei jong ka ïing khnang ba kin lah ban peit bad sumar ïa ki khun ki kti bad ïa ki kmie ki kpa jong ki khamtam ha ka jinglong tymmen.
Hynrei kumba ka long mynta wat kane ka jingsam bynta ïa ki khun ki kti ka noh shiliang sha ka khun khadduh bad kumta kane ka bor ka pynkupbor khnang ba baroh ki khun shynrang bad kynthei kin ïoh bynta lang.
Haba ïoh ban ïakren bad U Nongsaiñ Hima, u Bah Michael Syiem uba dei u nongïalam jong ka Maitshaphrang bad uba dei ruh uwei na ki ’riew rangbah uba la wanrah ïa katei ka mat, u la ïathuh ba ka jingsdang ban wanrah ïa katei ka mat ka dei hadien ka jingmih noh jong u na ka seng Khasi Students’ Union (KSU) na ka daw ba la kut ka samoi treikam.
Ka la don ruh ka jingïakren hapoh ka skulbah North Eastern Hill University (NEHU) ïa ka jingsam bynta jong u Khasi kaba long noh shiliang sha ka khun khadduh bad kumta ka la pynlong ïa ki ba kin puson ha ka ban ai bynta lem ïa ki khun kynthei bad shynrang bad ha ka jingïakynduh bad ka kynhun Tribal United Front, la ïoh ban pynkhreh ïa kawei ka bill kaba la tip kum ka Self Acquired Property ha u snem 1982.
U Bah Michael u la ïathuh ba hadien kata, ki la pyrshang ban ïaid lyngba ka District Council, hynrei hadien la shimti noh pat da ka sorkar jylla.
Dei ha u snem 1984, ka ïingdorbar thawaiñ ka jylla ka la wanrah ïa ka Khasi & Jaiñtia Special Provision Equitable Distribution of Self Acquired Property, bad ha u snem 1986 la ïoh ïa ka jingmynjur na u Lat ka jylla ba la pynong aiñ ïa ka.
Hadien katto katne snem pat, la shem ba katei ka ‘Self Acquired Property’ ha ki khun ki kti jong kane ka juk kaba mynta ka la kylla biang sha ka ‘Ancestral Property’ bad kane ka la ïaid biang sha ka khun khadduh bad ka ‘Self Acquired Property’ ka la long tang ha ka shi pateng.
Dei na kane ka daw ka kynhun ka la sngew ba ka long kaba donkam ban kynthup lang ïa ka kyntien ‘Ancestral’ ha ka aiñ jong ka Khasi & Jaiñtia Special Provision Equitable Distribution of Self Acquired Property, 1986 khnang ba ki kmie ki kpa ki lah ban ai da ka mon jong ki la ka long da ka jinghiar pateng ‘Ancestral’ lane da kaba shu ai dalade ‘Self Acquired Property’.
U Bah Michael u la ïathuh ba ha katei ka ‘Bill’, la wanrah sa ïa ka kyntien ‘Equitable’ ha kaba kiba bun ki briew ki mut ba katei ka kyntien ka mut ‘Equal’ lane mar katjuh, hynrei katei ka kyntien ka mut ba ki kmie ki kpa lyngba ka mon jong ki, ki lah ban ai bynta lang ïa ki khun baroh jong ka ïing da kaba ai pateng bad kaba shu pynkam.
U Bah Michael u la ong ba haduh mynta hi ka dang ïaid hi da ka ‘Self Acquired Property’, hynrei ka long kaba donkam ban pynkylla ïa ka aiñ 1986 bad ba dei ban kynthup lang ïa ka kyntien ‘Ancestral’ bad ka ktien ‘Equitable’ ha katei ka aiñ namar ba ka pyrthei baroh kawei ka tyllun ha ka ïoh ka kot bad ki ri bad ki jaitbynriew kiba khlaiñ ïa ka ïoh ka kot ki dei ki ri kiba khlaiñ.
U Bah Michael u la ong ba haba ngi kwah ba ka jaitbynriew kan long kaba khlaiñ, ngi hap ban pynkhlaiñ ïa ka ïoh ka kot.
Hynrei kumba ka long mynta, la ïohi ba ïa ka ïoh ka kot, la pynïaid da ki briew kiba nabar suda bad ban pynïaid ïa ka ïoh ka kot jong ka jylla.
Ngi hap ban pynshlur ïa ki khun ki kti ba kin phaikhmat sha ka seng kam lajong khnang ba yn lah ban pynïaid hi ïa ka ïoh ka kot jong ka jylla bad ban ai kam sa ïa kiwei pat.
“Ngi ruh ngi sngew mynta ba lada ka jaitbynriew jong ngi kan dei ban khlaiñ, ngi hap ban pynkhlaiñ ïa ka ïoh ka kot.
Hynrei kumba ka long mynta ïa ka ïoh ka kot jong ngi, la pynïaid da uba nabar suda bad namar ba ki pynïaid ma ki, ka spah jong ka jylla kam kiew namar ba ngi ïoh tang ka khajna na ki katba ka jingïoh jingmyntoi baroh ka mih lut shabar," la ong u Bah Michael.
U Bah Michael u la ong ba ka jingong jong ki briew ba ka dei ka dustur jong ki Khasi ba ka khun khadduh ka dei ban ïoh lut ïa ka spah ka phew jong ka ïing ka sem, hynrei katkum ka jingthoh jong u Bah Fabian Lyngdoh, la shem ba katkum ka dustur jong u Khasi, ka khun khadduh ka dei ka tang ka nongri nongsumar ïa ka jingdon jingem.
Pynban ha u snem 1918, ka ïingbishar ba la pynïaid da ka sorkar British ka la rai ba ka khun khadduh ka dei ban ïoh lut ïa ka spah ka phew jong ka ïing ka sem bad kane ka la paw ba u Khasi u la bat ïa ka dustur ba la rai da ka ïingbishar ba la pynïaid da ki phareng.
“Hynrei ha ka jingshisha ha ka dustur jong ngi, ka khadduh ka dei tang ka nongri nongsumar hynrei mynta ngi la pynlong dustur ïa ka rai ba la rai da ka ïingbishar jong ka Bristish", la ong u Bah Michael.
U Bah Michael u la ong ba lyngba ka pynkam shisien ba ka la don da ka aiñ, ki kmie ki kpa lada ki la ai da kaba pynkam ka mut kin nym lah shuh ban ïaleh hapoh ka ïingbishar.
Hynrei mynta la ïohi ba bunsien ba lada ki kmie ki kpa ki la ai bynta ïa ki khun bad haba ki la khlad noh, ki khun khadduh ki leit sha ïingbishar da kaba ong ba ha ka dustur u Khasi kam ju don kata ka pynkam bad bunsien ki khun khadduh ki ju jop bad ïoh ban knieh lut ïa kita baroh ki jingdon jingem ba la pynkam da ki kmie ki kpa.
“Ngi donkam ka aiñ ban pynskhem ïa ka pynkam da kaba soi lyngba ki kot ki sla", la ong u Bah Michael.
Shuh shuh u la ong ba ka long kaba donkam ban kynthup ïa ka kyntien ‘Ancestral’ ha ka aiñ thymmai namar lada kam don katei ka kyntien hynrei kan don tang ka ‘Self Acquired’, ka jingïoh bynta kan long beit sha ka khun khadduh.
U Bah Michael u la ong ba ngi hap ban peit ruh ba ki dustur ki dei ban long kiba pynkiew ïa ka jaitbynriew katkum ka jngkylla jong ka por bad ym ba kan tan shadien namar lada ka tan ïa ka jaitbynriew shadien, ka mut la hap ban pyrkhat da kaba thymmai.
“Lada ka dustur hi kam wanrah ïa ka jingkiew ban ailad ïa ka jaitbynriew ban kiew shakhmat, nga sngew ba ka la dei ka por ba ngin ïa pyrkhat thymmai", la ong u Bah Michael.
Haba kylli la hato kane ka jingpynlong ïa ka khun khadduh kum ka nongri nongsumar, hynrei ka la kylla pynban kum ka trai jong ka nongtymmen, ka dei kaba pynkiew ne ka tan ïa ka jaitbynriew shadien, u Bah Michael u la ong ba lada ym pynkhlaiñ ïa ka tyrpeng jong ki khun baroh lang hynrei la pynkhlaiñ tang ïa ka khun khadduh ïa ka ïoh ka kot jong ka hangta kan long kaba kumno.
U la ong ba katkum ka jingïohi ka jong u, ka daw ka jingwan rung jong ki briew kiba nabar shapoh kane ka jylla ka dei na ïoh ka kot bad ka jingwan rung ka jong ki ka dei namar ba ki ïohi ba ki don ki lad ki lynti ban kamai sha kane ka jylla.
“Lada ngi lah hi ban tehlakam ïa ka ïoh ka kot wat ka jingwan rung ki briew kiba nabar ruh ngi lah ban tehlakam", la ong u Bah Michael.
U Bah Michael u la ong ba kane ka jingtlot jong ka ïoh ka kot ruh ka dei namar ba bun ki ïing ki kiar ban pynkhlaiñ ïa ka tyrpeng jong u khun shynrang bad u la ong ba kane ka jingai bynta ïa ki khun baroh kan pynkhlaiñ ïa ka mynsiem ïaleh jong ka Jaitbynriew u Khasi.
Ha kaba ïadei bad ka Uniform Civil Code (UCC) kaba dei ka mat kaba bun na ki kynhun bad ki seng bapher bapher ki la pyrshah ïa ka jingthmu jong ka sorkar pdeng ban pyntreikam ïa katei ka aiñ ha baroh kawei ka ri, u Bah Michael u la ong ba wat la kiba bun ki la pyrshah ban pyntreikam ïa katei ka aiñ hapoh ka jylla hynrei tang ka kot pyntreikam jong ka UCC ruh kam pat mih shabar.
“Kumno phin ong eiei hynrei sa tang lada ka sorkar India ka la pynmih ïa ka jingthoh jong ka UCC tang hangta ngin sa ong eiei", la ong u Bah Michael.
U Bah Michael u la ong ba ka UCC ka ïakren shaphang ka jinghiar pateng, ka shongkha shongman, ka jingpyllait sanshyieng bad kine ki dei ki mat ba ka Maitshaphrang ka la shimkhia.
U la ong ba ka kynhun Maitshaphrang ka la pynkhreh ban thoh sha ka Law Commission ba ka jingïathoh ïa tar ka dei ban don da ka ain kaba la tip kum ka Compulsory Registration of Marriage bad watla ka jylla ka la don ïa ka aiñ Meghalaya Compulsory Registration of Marriage Act, 2012 ban peit ïa ka jingshah ieh lok ki kynthei bad ka jingshah ieh kpa khynnah hynrei katba dang mih ki snem ha ka jaka ba ka sorkar jylla kan pyntreikam ïa katei ka aiñ, la ïoh pynban ba la bun da ki jingpynkylla kaba la pyntlot shuh shuh ïa katei ka aiñ.
“Nga sngew ba lada ka wan ka UCC ha kaba ïadei bad ka Compulsory Registration of Marriage, nga sngew ba kan ïarap shibun eh ïa ka jaitbynriew ka jong ngi namar ba lada ka sorkar jylla kam treh ban pyntreikam ïa kane, lada ka sorkar pdeng ka wanrah ïa kane, nga tharai kan ïarap shibun ban weng ïa ki jingeh jong ngi ha kaba ïadei bad kane", la ong u Bah Michael.
U Bah Michael u la ong ba lada ka UCC ka dang don ha ka jaka ba ka dang don ha ka jingthmu ban pyntreikam, ngi lah ban leit ai jingmut ïa ka sorkar pdeng khnang ba ngi ruh ngin ïoh jingmyntoi khamtam ha kaba ïadei bad ka shongkha shongman namar ha ka UCC ki don ki jingïakren ha kaba ïadei bad ka shongkha shongman, ka jinghiar pateng, ka jingïoh bynta bad ka jingpyllait sanshyieng.
“Nga sngew ba lada ngi lah ban pynbor ïa ka Parliament ban pdiang ïa kine, bad lada ka sorkar jylla kam treh ban pynkhlaiñ bad ban pyntreikam ïa kane ka aiñ, lada ka UCC ka pyntreikam ïa kane Compulsory Registration of Marriage kan ïarap shibun ïa ka jylla ka jong ngi", la ong u Bah Micahael.
U President ka Khasi Authors’ Society (KAS), Dr.D.R.L.Nonglait u la ong ba ka seng kan sa leit ban buddien hi dalade halor ka rai ba la mynjur da ka Ïingdorbar thawaiñ ka Jylla ban kyntu ïa ka Sorkar Pdeng ban kynthup noh ïa ka Ktien Khasi ha ka Khyrnit ba 8 jong ka Riti Synshar ka Ri.
“Ngi la ïakren shi ïakren bad ba ngin shu sngap tang ha ki jingkren jong ki (Sorkar Jylla) ngim sngewhun shuh.
Ngi dang pynkhreh mynta ba ha u bnai Nailar, shuwa ban kut, ne ha u bnai Nailur, ngin leit sha Delhi, ngin peit ïa ki jinglum thup na ka tnad treikam la ki dorkhas jong ngi ki poi ne em sha ka tnad," la ong u Dr.Nonglait.
U la ong ba ka seng ka kwah ruh ban tip la ka Sorkar Jylla ka la phah jingthoh eiei ne em sha ka tnad pohïing.
“Lada ym don kino-kino ki jingthoh, ka mut ba ka jingkren jong ki (Sorkar Jylla) ka long tang da ka ktien," u la ong.
Utei u nongïalam u la ong ruh ba ka seng kan buddien tyngeh halor katei ka bynta namar ka Sorkar ba ha shuwa, kam da shimkhia than haduh katta-katta bad lada dei ba ka (Sorkar) shimkhia mynta, ka seng ka sngewkmen eh bad kan ai ruh ka jingïatreilang.
U Dr.Nonglait u la ong ba lada ka Sorkar ka leit sha Delhi ban shimkhia halor katei ka bynta, kata dei ban don da ka jingthoh – ban ïoh ïa ka jubab bad ym tang da ka ktien.
“Ki dei ban don ki sakhi sabut bad ka tnad ban pyni ba ka kam ka la ïaid shakhmat," u la ong.
Kumba ka long, ka Kynhun Myntri ka Sorkar Jylla hapoh ka jingïalam u Myntri Rangbah, Conrad K.Sangma shen kan sa leit sha Delhi ban-ban jur ïa ka Sorkar Pdeng halor ki 2 tylli ki mat jingdawa kiba dang sahteng — ka Inner Line Permit bad ka jingpynrung ïa ka Ktien Khasi & Garo ha ka Khyrnit ba 8 ka Riti Synshar ka Ri.
Ka Kynhun Myntri ka khmih lynti ruh ba u Myntri Rangbahduh ka ri, u Narendra Modi bad u Myntri ka tnad pohïing ka Sorkar Pdeng, u Amit Shah ha kane ka kynti kin sa ai ka jubab halor kine ki 2 tylli ki mat jingdawa kaba ka Jylla ka la ap khmih lynti la bun snem mynta.
“Nga kyntu ïa ka Kynhun Myntri jong kane ka Sorkar ba mynta ba haba ki leit shathie (Delhi), ki dei ban pynsngew sha ka Sorkar Pdeng ban pynkhreh noh ïa ka ‘Official Bill’ ban wanrah jingkylla ha ka Khyrnit ba 8 ka Riti Synshar ka Ri na bynta ban pynrung ïa ka Ktien Khasi ha ka Khyrnit ba 8 ha kane ka sien shong Dorbar ba mynta.
Lada leh ruh ka biang hi namarba ka Dorbar kan ïaid da ki bnai.
Lah ban shim ha ka sngi shuwa ban kut ka Dorbar (Lyïur) ka Parliament," u la ong.
Na ka liang u President, u la ong ba lada ym lah ban leh ïa katei ha kane ka kynti, kata dei ban rah ïa kane ka mat ha ka Dorbar Tlang jong ka Parliament.
“Lada ka Kynhun Myntri ka nud ban ong kumta bad lada ka Sorkar India kam treh, ngi la sngewthuh ïa ka jingshimkhia jong ka Sorkar, hynrei lada kita kim paw ha ki kot ki sla, tang ban shu kren ha ki rynsan, kren paidbah lane ka ophis treikam lane ban leit Delhi na bynta kiwei-kiwei ki kam, ym na bynta kane ka kam, te u paidbah ruh u dei ban sngewthuh," la ong u Dr.Nonglait.
Shuh shuh u la bynrap ba ka seng ka la khmih lynti ba ka Sorkar Pdeng kan pynbna ïa ka jingpynrung ïa ka Ktien Khasi ha ka Khyrnit ba 8 ha ka jingrakhe dap 50 snem ka Jylla ha u snem 2022.
Kum ban shu kdew hangne, ka Ïingdorbar thawaiñ ka Jylla ha u Naiwieng jong u snem 2018 ka la mynjur ïa ka rai ban kyntu ïa ka Sorkar Pdeng ban kynthup noh ïa ka Ktien Khasi bad Garo ha ka Khyrnit ba 8 ka Riti Synshar ka Ri.
Ïa katei ka rai la phah sha ka Sorkar Pdeng ha u Kyllalyngkot 2019, hynrei haduh mynta katei ka kam, kam pat poi shano-shano.
Na ka liang ka KAS ka la aiti ruh ïa ka dorkhas sha u Myntri ka tnad pohïing ka Sorkar Pdeng, Amit Shah ha u Nailar 2021 ban kyrpad ïa ka jingtuklar jong u halor katei ka bynta.
Baroh shi katta, lah sngew shngaiñ ba ka sorkar jylla, wat ka sorkar India ruh, ki la ïohsngew ba ki paidbah bad ki Seng Bhalang ha Meghalaya, ki pyrshah ban wan ka rel shane, sha ri Khasi-Jaiñtia, mynta pat ka tnat Northeast Frontier Railway, ka la ïoh mynsiem biang, haba ka la pynpaw dang shen, ïa ka jingkyrmen ba lah ban poi ki Rel, ha Meghalaya, namar don kiba kwah, don kiba kyllaiñ, don kiba sngewthuh, hynrei ki don la ki jingmut kwah myntoi shimet, don pat ki bym da sngewthuh bha, kiba shu kohnguh katba ong ki nongïalam.
Ki Rel ki don jingma, ym dei eh tang na kita ki nongwei kiba lah ban wan tyllep, ñiuma, kane ka long ka daw bah, hynrei khlem rel ruh katne sohsat ka leit ka wan, la ha sor Shillong ne ha Jowai bad kumjuh ha kylleng ki shnong rit, hynrei ka ktah ïa ka mariang de, namar hap ban tih ïa ki lum ki wah ha kylleng, pom pynngat da ki phew hajar tylli ki dieng ki siej, sa ka jaboh-jabaiñ bad kiwei-kiwei de ki jingma-jingsniew, ki ban pynlyngkrang ïa kane ka jylla basuk-basaiñ bad bakhuid basuba, kaba ngi ïashong-ïasah kynjai haduh mynta.
Ka dawbah kaba ïadei bad ki mynder lei, ka dei kaba hakhmat duh, ka ban pynmih bun ki kam sniew suda, na ki jait nongwei ki bym ju suk bad im kynjai, kiba leh ki kam sniew khyllah, har rukom, tang na ka bynta ka jingmyntoi suda.
Ha ka jingshisha, bun kiba la ïakmen baroh shi katta, haba ki don ki ‘riew pyrkhat, ki Seng Bhalang bad ki paidbah byllien ruh ki bym kwah khyllah ïa kaei ka ban wanrah tang ïa ki jingma bad jingsniew suda, ban ïa khyndiat ki jingmyntoi.
Hynrei mynta pat la pynpaw syndon da u MP Bah Pala, ba ha East Jaiñtia Hills un ym pyrshah ïa ka Rel, ka pynkulmar jingmut bad ka pynkmen ïa kito kiba kwah Rel kynsha.
Bun kiba la kmen, ba ki samla pule ka Jaiñtia Students Union bad bun kiwei na ri Jaiñtia, kumjuh ruh ka KSU, ba ki ïeng ha ka nongrim pyrshah rel, hynrei ym lah sngewthuh pat, ba don katto-kattne ha ka KSU ruh mynta kiba pynjem ksai pynban, ba kin shah ïa ka lynti Rel, lada ïoh ïa ka ILP.Hangno ka jingïadei hapdeng ka Rel bad ka ILP? Lada ka Sorkar India kan ai ILP, nangta yn sa wan tuid kita ki Rel, kan myntoi aïu shuh kata ka ILP?U Chief Minister ka Manipur, dang shen u la pynpaw paidbah, ba wat lada ka don kata ka ILP ruh, hynrei ka Sorkar kam lah ban ïada na ka jingwan rung ki jait pa ki jait briew.
Ki Rel kiba jrong tem-ly-tem, yn ïa ap tang haei, khamtam lei haba ki wan ruh bad miet bad step, ryngkat bad ki jait pa ki jait briew, kiba la kijong-kijong ki jingthmu bad jinglong.
Ka ILP Ruh Ka MaKata ka Inner Line Permit (ILP) ka dei ka Permit ne ka jingailad ïa kino-kino kiba ïoh jingbit ban wan rung shapoh kata ka jylla kaba don ILP, kaba shu kdew dep rukom ba kin wan leh aïu, kin sah katno sngi, shano kin leit bad kum kine ki jingkylli.
Lada ki jaka ai ILP kin dei lei ha Khanapara ne Byrni, ne Ratacherra, ki briew sorkar kiba don hangta, kin shu ai beit hadien ba la pyndep ïa ki jubab.
Ka ILP kam mut ban khang, hynrei ban pyllait, ynda la dep ai ïa kitei ki jnit ki jnat.
Kiba ïoh da ka ILP lei, kin rung kin mih phuhmat shuh-shuh bad kin leh mon ban ïa kiwei kiba khlem ILP kiba hap rieh, hap husiar, namar ki rung khlem jingbit.
Kumta, hap da pyrkhat bha wat ïa kane ka ILP ruh, kumba la kdew haneng.
Ïa mynta hi, kan bha ba kiei-kiei kin long kumba ki ju long, ngin kham kitkhia pynban ban pynneh-pynsah shuh-shuh ïa ka mariang kumba ka long; ban nang pynbha bad kyntiew shuh-shuh pynban ïa kata ka Eco friendly society (ka ri kaba sumar ieid ïa ka mariang), bad ban nang ïapeit bniah bha na ka por sha ka por, ïa ki jingdonkam ha ka imlang-sahlang, katkum ki jinglong-jingman ki kam hi, ki ban pynlong pat ïa ngi ki nongshong shnong, ban pyrkhat bad ban ai jingmut sha ki  bor sorkar, ïa kiei kiba ki paidbah ki sngew donkam.
Ki MDC baroh ha KHADC ki la kyntait mardor ha u snem 2021 ïa kato ka jingthmu ka Sorkar India ba pynrung ïa ki phew hajar ki mynder, sha kumba 7000 tylli ki shnong ha ri Khasi, ba kin leit shong ym duna 5 snem, ban leit thew, tip ïa kaei kata ka Drone Mapping Kynsha.
La kyntait ruh dang shen sa ïa kata ka UCC.Ai kin ïaid kynjai kiei-kiei, khlem leh kyrkieh lane leh thurmur khlem da peit bnïah, ïoh poi pynban sha ka apot kaban ym lah shuh ban khie-khlieh, haba la shu ïakwah rhah ïa kaei-kaei, khlem da tip don aïu ha lyndet.
Ka jingpynpra da kaba shu pynbthei ïa ki atoskhana jong ki karkhana beaiñ ha ka thaiñ Shallang, West Khasi Hills ka la ïai bteng haduh ka Sngi Saitjaiñ jong ka taïew.
Katkum ka tyllong khubor ba la ïohlum, la ïathuh ba ka jingpynpra ïa kitei ki karkhana thang dewïong be-aiñ da ki bor pynïaid distrik jong ka West Khasi Hills ka la poi sha ka 13 tylli haduh ka Sngi Saitjaiñ.
Ha ka 14 tarik Naitung, 2023 ki bor pynïaid District ki la ïoh ban pynbthei ïa ki saw tylli ki atoskhana jong kitei ki karkhana thang dewïong be-aiñ.
Lah ban kdew hangne ba halor katei ka jingpynpra bad pynbthei ïa ki karkhana be-aiñ, u District Magistrate ka West Khasi Hills ha ka hukum ba la pynmih hapoh ka Section 144 jong ka CrPC, u la khang bad mana pyrshah ïa ka ïaid ka ïeng jong ki riewshimet lane kino kino ki kynhun ha ki jaka kiba hap hapoh ka shi kilometer na ka jaka ba don ki karkhana saiñ dewïong be-aiñ ha thaiñ Kyllonmathei bad Shallang.
Shuh shuh katei ka hukum jong u District Magistrate ka long kum shi bynta ban ïada ïa ki nongshong shnong na kino kino ki jingmynsaw ha ka por jong ka jingpynpra ïa ki karkhana be-aiñ da ki bor pynïaid distrik.
U Bah Metbah Lyngdoh u lah ban shah jied biang kum u President ka United Democratic Party (UDP) na ka bynta ka samoi treikam kaba lai snem ha ka ilekshon ka ban long ha u bnai ban wan.
Katkum ki khubor ba la ïoh lum, ka Nomination Committee (NC) kaba la thung da ka UDP kan sa shong pyrkhat ha kine ki sngi ban jied ïa u President bathymmai bad ïa baroh ki nongkitkam jong ka Central Executive Committee ha shwa ban tyrwa sha ka General Council ka ban long lashem bnai.
Ki khubor ki ïathuh ba haduh mynta ym pat don ban mih shakhmat na ki nongkitkam ka UDP ban pynpaw ba kwah ban long President.
Dei na kane ka daw ba ka Nomination Committee ka lah ban tyrwa biang ïa ka kyrteng u Bah Metbah Lyngdoh ban long kum u President ka seng.
Haba pynthikna ïa kane, la ïoh ban ïakren bad ka Kong Pretty Pyngrope kaba dei ka President ka UDP Women Wing kaba la ïathuh ba ka samoi treikam jong u Bah Metbah Lyngdoh ka la dei ban kut noh mynshem snem, hynrei namar ba ka la wan ka ilekshon MLA ha u Rymphang, 2023 la ailad ban bteng biang.
Nalor kata, ka la ïathuh ba ka UDP ka lah ban khot noh ïa ka General Council ha u bnai ban wan ban jied thymmai ïa u President ka UDP sengkmie.
Nangta, ka la pyntip ruh ba katkum ka rukom pynïaid kam ka seng UDP, ka Nomination Committee kan sa shong jingïalang ban tyrwa ïa ka kyrteng u President bad ïa baroh ki nongkitkam bad ban pan jingmynjur sha ka General Council ka ban mihkhmat na baroh ki jylli.
Kum ban shu pynkynmaw, u Bah Metbah Lyngdoh u la shah jied kum u President ka UDP hadien ba u President barim, Dr.Donkupar Roy u la khlad noh na kane ka sla pyrthei.
Ka UDP ka dei ka seng kaba don 12 ngut ki MLA.Kane ka seng ka ïatreilang bad ka NPP ha ka jingthaw ïa ka sorkar MDA-2.
Na kane ka seng ki don ar ngut ki Myntri ha ka sorkar jylla kiba kynthup ïa u Bah Paul Lyngdoh bad u Bah Kyrmen Shylla.
Kane ka ilekshon jied nongkitkam bathymmai ka UDP ka long kum shi bynta ban pynkhlaiñ ïa ka seng ban pynkhreh ïa ka ilekshon MDC bad MP Lok Sabha ha u 2024.
Ka Assam Cabinet ka la shim ïa ki sienjam na ka bynta ban pynbiang ki jingbam batei na ka bynta ki khynnah skul da kaba pdiang ban sam mar lai tylli ki pylleng ha ka shi taïew sha ki khynnah kiba dei na ki thaiñ ba don ki kper slasha hapoh ka jingtreikam jong ka Prime Minister’s POSHAN (PM POSHAN).
Kane ka rai ka long halor ka jingthmu ban pynbiang jingbam sha ki khynnah skul, khamtam na ka bynta ban pynkhlaiñ ïa ka bor pyrkhat bad ka bor met jong ki.
Da kaba kynthup lang ïa ka pylleng ha ka jingbam sngi, ka sorkar ka la thmu ban ïakhun tyngeh halor ka jingpynbiang jingbam na ka bynta ki khynnah.
Da kane ka jingpyntreikam, ka Assam Cabinet ka la ngeit ba da ka jingsam da ki pylleng ha ka por ba ai jingbam sngi kan sa nang khring shuh shuh ïa ki khynnah ba kin leit skul.
Kumba la sakhi, la ong ba ka jingduna jong ki jingbam khlaiñ bad kiba tei, ka long ka daw ka ban ktah ha kiba bun ki liang ha ka koit ka khiah jong ki khynnah bad wanrah ki jingpang kiba har rukom, ha kaba nangne kan ktah ruh ïa ka rukom leit skul jong ki.
Ki samla pule na Meghalaya kiba don kumba 10 ngut eiei kiba pule ha Central Agriculture University Imphal, Manipur ki la ïoh ban leit phai biang sha ki jaka pule lajong ha ka 12 tarik mynta u bnai da kaba shong da ka liengsuiñ ban shngaiñ ka leit ka wan.
Kane ka jingleit bteng biang ki samla pule na Meghalaya sha Manipur ka dei namar ka CAU ka la pyntip ba kan sdang noh ïa ka eksam ha ka taïew ban wan.
Kane ka long hadien ba ka jingïakynad hapdeng ki jaidbynriew Meitei bad Kuki ka la sdang ban shongsuk shongsaiñ hadien ar bnai ba neh ha katei ka jylla.
Ym tang ki samla kiba pule ha CAU kiba la leit biang sha Manipur, hynrei ki samla kiba pule doktor bad kiwei ki liang ki la leit phai biang sha Imphal ban pyndep ïa la ka jingpule.
Na ka bynta ban shngaiñ ha ka leit ka wan, ki samla pule na Meghalaya ki la leit sha Imphal da ka liengsuiñ khnang ban nym jia eiei lada ki leit lyngba ka surok namar ha kiwei ki jaka kam pat long shngaiñ.
Haba ïakren bad kawei ka samla pule na Meghalaya ka la pyntip ba ki poi sha Imphal ha ka 12 tarik mynta u bnai da kaba leit phai da ka liengsuiñ.
Ka la ïathuh ba ka shongsuk shongsaiñ ka la sdang ban wanphai ha katei ka jylla, hynrei kam da tip bha ha ki jaka ïew jaka hat namar ki sah beit ha hostel bad leit sha klas ba ki pule namar kim pat nud ban mih than sha surok.
Katkum ka khubor ba la ïoh jingtip, ka sorkar Manipur ka la pyllait ïa ka curfew naduh ka por 5 baje mynstep haduh 5 baje janmiet khnang ba ki paidbah kin ïoh ban leit ïadie ïathied ne leit donkam.
Kum ban shu pynkynmaw, ka jingïaumsnam hapdeng ki jaidbynriew Meitei bad Kuki ha jylla Manipur ka la sdang naduh ka taïew ba nyngkong jong u Jymmang mynta u snem.
Kumta ka sorkar jylla ka la hap ban shim jingkitkhlieh ban leit shaw noh ïa palat 200 ngut ki samla kiba pule ha ki liang bapher bapher ha Imphal.
Ki nongshong shnong ka Ri-lum Garo ki la pynpaw ka jinglyngngoh naba ka thaiñ ka ïai bteng ban mad jingeh na ka jinglip bording wat la ka Jylla ka la ïoh pdiang ïa ka jinghap slap kaba biang bad jan baroh ki wah bad ki tyllong um ki la dap bad shlei.
Haba kren halor katei ka bynta, u Myntri Rangbah barim ka Jylla bad nongïalam ka TMC, Dr.Mukul Sangma u la kynthoh pyrshah ïa ka Sorkar ba mynta.
Ha ka jingthoh ha ka rynsan lad pathai, u Dr.Sangma u la ong ba ka daw tynrai halor ka jingpynlip bording hapoh ka Jylla da ka MePDCL ka dei ka kam jar-jar kaba rieh, ha kawei ka liang kaba ktah pat ïa uba bun balang.
“Ki ieh beit ha ka mariang, katba katto-katne ngut kiba ha ka bor ha ryngkat ka jinglalot ki dang ñiew ïa kane ka tnad ba kongsan kum ka ‘masi ai dud’ wat hapdeng ka jingkyang na baroh ki liang na bynta ka jingothkit ba laitluid haba ïadei bad ki jingkynnoh bym biang bapher-bapher bad jingkynnoh bamsap ha ka tnad bording," la ong utei u nongïalam ka TMC ha ka jingthoh ha ka rynsan lad pathai.
U la pynkynmaw ruh ïa ka kaiphod tohkit jong ka komiti hapoh ka jingïalam u Justice R.N.Mishra ka bym pat pynbna paidbah haduh mynta.
“Hato ka Sorkar ka la rai ban kyntait ïa ki jinglap jong ka kaiphod tohkit bad hapoh ka jingbthah jongno? Katno ngut kin shah pynshitom namar ka jingbym ïada ïa ka bha ka miat jong ka Jylla," la ong ka jingthoh na u Myntri Rangbah barim.
Katei ka jingkynthoh u Dr.Mukul ka la wan hadien ba u DC ka Ri-Bhoi u la bthah ïa ki briew kiba shong ba sah hajan ka Dam Umïam ban long kiba husiar namar ka jingkiew jong ka um ka la jan kot ïa u dak jingma bad lah ban pyllait noh ïa ka um ha kano-kano ka por.
Ïa katei ka jingmaham la pynmih ha ka 14 tarik u Naitung.
Kine harum ki long ka jinglong-jingman ka bording ha ki bynta bapher-bapher ka Ri-lum Garo.
Tura: Ka jingpynlip bording ka long 4 kynta, kaba sdang naduh 11 baje mynmiet haduh 12 baje mynstep bad naduh 4 baje mynstep haduh 7 baje mynstep.
Na bynta u Principal ka Don Bosco, Fr.Bivan Mukhim, u la ong ba ka jingpynlip bording ka long ka bym lah ban batai.
“Ka klas mynstep ka sdang ha ka por 6 baje, kaba mut ba ngi hap ban pynmeh ïa ki ‘Generator’ la kumno-kumno na bynta shi kynta ban pyntikna ba ki klas kin ym shah ktah.
Watla ka don ka jingpynlip bording bunsien ha ka por mynsngi, ki ‘bill’ ki long kumjuh kumba long ha ka por ba biang bording.
Kane ka bym don jingmut," u la pynsngew.
Dang shen u Myntri Rangbah, u Conrad K.Sangma u la ong ha ka rynsan lad pathai ba wat ka Ganol Hydel Project ka la treikam ban pynkhlaiñ ïa ka jingpynmih bording.
Hynrei lada long kumne, balei pat ka Jylla lem bad kiwei-kiwei ki thaiñ ki dang mad jingeh na ka jingpynlip bording – ka jingkylli ha kiba bun.
Kiwei-kiwei ki bynta ka WGH: Ka jinglong-jingman ha kiwei-kiwei ki bynta jong ka distrik ka long kumjuh kumba ju long ha ka por ba la sdang pyntreikam ïa ka jingpynlip bording.
Ka jingpynlip bording ha kiwei-kiwei ki bynta jong ka WGH ka neh kumjuh – 2 baje mynsngi haduh 4 baje janmiet, 11 baje mynmiet haduh 2 baje mynstep bad 4 baje mynstep haduh 7 baje mynstep.
“Nyngkong phi kynnoh bym don slap ym lah pynbiang bording.
Ha une u shi bnai shiteng ba la dep, u la slap jur haduh ba ka Dam Umïam ka la shlei.
Mynta kaei pat ka jingai daw ban bteng ïa ka jingbym ai bording sha ngi? Imat ka don kaei-kaei sha lyndet halor kane bad dei ban wad ka dei kaei," la ong u nongshong shnong ka Phulbari, u Peterjob A Sangma.
Uwei u briew u la ïap ha ka jingjia jong ka jingbthei kaba la jia ha Beldanga kaba don ha Murshidabad distrik jong ka West Bengal, kane ka jingjia ka la long na ka jingbthei jong u bom bym pat pynkhuid.
Da ka jingdon sa une uwei u briew baroh kiba la ïap ha ka por ba don ki jingïakynad ha kum kane ka por ba don ka ilekshon Panchayat, ki la don 16 ngut, la ïathuh ki pulit.
“Uwei u briew u la ïap na ka jingbthei ha Beldanga katba u dang shna ïa u bom u bym pat pynkhuid.
Ïa une u briew la lah ban ithuh.
Ngi dang pynlong ïa ka jingtohkit ha kaba ïadei bad ka jingjia," la ong u heh pulit.
Ha kawei pat ka jingjia, la lap ïa ka metïap jong u nongbud jong ka seng BJP (Bharatiya Janata Party) ha Md Bazar kaba don ha Birbhum distrik.
Ka kurim jong u ka dei kaba la ïakhun kum ka kyrtong shimet ha ka ilekshon Panchayat ka ban sa long.
Ïa ka ilekshon Panchayat la thmu ban pynlong mynta ka sngi ka 8 tarik, Naitung.
Ka jingñiew ïa ki Ballot kan sa long ha ka 11 tarik, Naitung.
Ka jingjur palat ka dheng kali ki taksi kamai ha Motphran man la ka sngi ka la pynlong ïa kiba bun ki paidbah ban ïaid noh da ka kjat haba ki thmu ban leit donkam sha thaiñ Kashari, IGP bad Lachumier.
Ka Motphran ka dei ka jaka ba bun bha ki taksi kamai bad ki nongleit nongwan.
Ka jingbun ki paidbah ban kiew kali na Motphran ka dei ha ka por ba ki leit sha ki jaka trei bad ha ka por janmiet.
Hynrei ka dheng kali ha shilynter ka surok naduh Khyndai Lad shaduh Motphran ka la pynlong ïa kiba bun ki paidbah ban nym shong taksi hynrei ban ïaid noh da ka kjat.
Ka dheng kali ka dei namarba ki taksi ha Motphran ki ïeng laiñ ban thep briew bad kawei ka taksi ka shimpor ym duna ïa ka 3 minit bad lada ym don lei lei ki pulit pynïaid kali, ki lehmon bad shim kham bun ka por ban ïeng laiñ.
Ka jingbun ki taksi bad ka jingjur ka dheng kali ha Motphran ka la pynlong ruh ïa ki ar shaka ban kamai bad shimkabu ha ka rukom kheiñ bai kali.
Kine ki ar shaka kim dei kiba la pynrung kyrteng bad ka tnat Transport ne siew khajna kumba long lem kiwei pat ki kali kamai.
Bun ki briew kiba la kyrkieh ban poi sha jaka trei ne leit donkam ki la hap ban shim da kine ki ar shaka ban phah leit buh bad siew da ka bai kali kaba kham rem katba oh dor ki nongñiah ar shaka.
Ka Synjuk Nongñiah Taxi Sor bad Khapsor ki la leit ban ujor sha u Principal Secretary & Commissioner Transport ka sorkar jylla uba shong ha Sawlad, Shillong ban tuklar halor ka jingbymshah ki nongtrei na ophis District Transport na Ri Bhoi District ban leit buh briew ki Local Taxi na Shillong sha Umroi Airport.
Haba ïakren bad u Bah Shimladbiang Rynjah uba dei u Vice-President ka Synjuk Nongñiah Taxi Sor bad Khapsor u la ïathuh ba ka seng ka la hap ban leit ujor sha u Commissioner Transport ka jylla namar ym lah ban pdiang ba ki local taxi na Shillong kin shah khang ban leit buh briew sha kad liengsuiñ Umroi.
U la ong baroh shi katta ki ju leit buh briew ym don ba khang, hynrei balei ba mynta ka sngi ka 7 tarik Naitung 2023 la shah khang bad shah daiñ kuna ruh.
U la ong ba lada shah khang ïa ki local taxi na Shillong sha kiwei ki district, ki ruh kin khang ïa ki local taxi na kiwei ki district ban wan sha Shillong.
Shuh shuh u la ïathuh ba ki local taxi ki khlem leit kamai ne ban knieh ïa ki local taxi kiba don ha Ri Bhoi district, hynrei ki shu leit buh briew sha kad liengsuin, hynrei lada shah pyndik ïa ki nongñiah taksi ka seng ruh kan sa leh da kumwei pat.
Ka shlem treikam jong ka Deputy Commissioner, East Khasi Hills District, ha ka Sngi Palei ka la kyrpad ïa baroh ki paidbah kiba la dep shondur bad ka Megha Health Insurance Scheme ne Smart Card jong ka East Khasi Hills District ba kin pynïasoh ïa u nombor Aadhaar bad ka MHIS Card.
Ha u kyrwoh khubor, ka Deputy Commissioner, Kong RM Kurbah, ka la ong ba ka MHIS ka la sdang ha u snem 2013 bad naduh kato ka por, ka la ai jingmyntoi ïa ki paidbah jong ka district bad ka jylla hi baroh kawei da ka jngïarap ha kaban siew lang ïa ka bailut baisep haba leit shah sumar sukher ha ki hospital khamtam ïa ki briew kiba duk jong ka district.
Kane ka skhim mynta ka la ai jingïarap haduh T.5,30,000 kawei-pa-kawei ka longïing bad ki don da ki hajar ki longïing kiba la ïoh jingmyntoi na kane ka skhim, la ong ka DC.Hynrei mynta kim lah shuh ban ïoh ïa ka jingmyntoi na ka skhim lada kim pynïasoh (link) ïa u Aadhaar bad ka MHIS Card.
Kumta ka Kong Kurbah ka la kyrpad ïa baroh kiba la don ïa ka Aadhaar Card bad ka MHIS ba kin ïa wan shakhmat ban pynïasoh ïa u Aadhaar bad ka MHIS (Smart Card) jong ki khnang ba kin ym duh ïa ki jingmyntoi jong ka skhim.
“Ngi don ka jingkitkhlieh ïa phi bad ka longïing longsem jong phi bad ngi kwah ban ïarap ïa phi khnang ba phi bad ki bahaïing jong phi, phin ïoh ïa ki jingmyntoi kiba dei ka hok.
Phi lah ban leit ha ki shlem treikam jong ka Block ne ha ki CHC/PHC ba don hajan jong phi ban pynïasnoh ïa ka MHIS bad ka Aadhaar Card," la ong ka DC.U Joint Director of Health Services (SS), Civil Hospital, Shillong, u la pyntip ba uwei u nongpang ba la tip kyrteng kum u Federick Shangpliang, 23 snem ka rta, na ïew Polo, Stand Taxi, Nongmensong, Shillong, u la wan thiah pang ha kane ka jaka sumar ha ka 16 tarik Jylliew, 2023.
Hynrei u la khlad noh ha ka 4 tarik Naitung, 2023 ha ka por 4 baje janmiet.
Kumta la kyntu ïa ki bahaïing hasem jong utei u samla ban wan shimti noh ïa ka met kaba sah na ka jaka buh metïap ha Civil Hospital hapoh lai sngi.
Lada ym don kiba wan kam, ïa ka met yn sa aiti noh sha ka Shillong Municipal Board ba kan tep.
Ka Toyota Kirloskar Motor [TKM] mynta ka sngi ka la pynbna ïa ka jingseng ïa ka T-TEP institute ba 63 ha Don Bosco Technical School, Shillong bad kaba long ruh ka jaka ai jinghikai ne T-TEP Institute banyngkong ha ka jylla Meghalaya, da ka jingkyrshan jong ka Automotive Skills Development Council (ASDC).
Ka jingthmu jong kane ka jingpyrshang ka long ban nang kyntiew shuh shuh ïa ki sap jong ki samla pule da kaba phai khmat bha sha ki thaiñ nongkyndong, da kumta yn lah ban nang kyntiew ïa ka rukom ai kam ai jam lyngba ki sienjam ai jinghikai jong ka kompani ïa kaba la tip kum ka Toyota Technical Education Program (T-TEP).
Ïa kane ka lympung la plie da ka Dr Mazel Ampareen Lyngdoh kaba long ka myntri ka tnad Agriculture and Farmers’ Welfare Department,Health & Family Welfare Department, Information and Public Relations Department, Law Department, ka sorkar jylla Meghalaya, ha ka jingïadon lang jong u Vikram Gulati, Country Head bad Executive Vice President,TKM, u Fr Arcadius Puwein, Principal, Don Bosco Technical School, Shillong, u Arun Lawaniya, Deputy Lead – State Initiatives and Capacity Building, ASDC bad u Ambarish Das, Vice President, Highland Toyota uba long ruh u Senior Executives na TKM.Da ka jingthmu ban nang sei shuh shuh ïa ki briew kiba don ïa ka sap ka phong bad kiba tbit ïa ki kam kiba ïadei bad ki kam shna kali, ka T-TEP ka ïai bteng ban noh synñiang sha ka ri ha kaba ïadei bad ka thong jong ka “Skill India" Mission.
Ha kaba ïadei bad ka T-TEP, ka TKM ka ïadon bynta bad ki 63 tylli ki jaka ai jinghikai kata ki ITI/Diploma Institutes kiba don ha ki 26 tylli ki jylla.
Kat haduh mynta, palat 12,000 ngut ki samla kiba la ïoh jinghikai bad kumba 70% na ki samla kiba la pyndep ïa ka jingshah hikai ki la trei ha ki kompani shna kali bapher bapher bad ha ki jaka die kali ha kylleng ka ri.
Ka Seng Khasi Kmie ka ai ïa u kyrwoh kitbok ïa ka lehniam Behdieñkhlam jong ka Seiñ Raij Jowai, ka ban long ha ki “Soo Sngi Lai Ïaw" kata ha ka 6 (Pynsin), 7 (Mulong), 8 (Musiang) & 9 (Muchai) jong mynta u Naitung, 2023.
Ka Seng ka ai khublei kyrpang ïa baroh ki parakur parakha khamtam ïa ki “khon ka Niamtre jong ka Seiñ Raij Jowai".
Ai ba kane ka lehniam ba shisien shi snem, kan da long kaba phuh ba phieng, ba shongkun shong Blei, ha kaba u “U Tre-Kirot Kynrad, ki Blai ki Syiem" kin hiar ka kyrkhu Blei ki ban dap miar da ka jingsuk, jingkmen, jingpalei bad ba dap da ka jingieit, ha ka juh ka por ba Un ïai ri un ïai sumar sukher kyndong bad ban pynthiah pyndem sharud sha kiar ïa ka khlam ka ngoh.
Nalorkata, ka buh ruh ka kyrpad ka kyrpon ba U Blei Trai Kynrad, un theh sei ïa la ka kyrkhu ka kyrdoh da ka roi ka par parum pareh, ka aibuit aibor ïa u khun bynriew ba un im sngi ban im ka jingim ban kamai ïa ka hok, ban lait na ka klip ka klop, ka tuh ka thiem, ka sniew ka smeh baroh ha ka imlang sahlang.
Ka Seng ha kum kane ka kynti, ka ïai don ryngkat ruh bad ki nongïalam jong ka Seiñ Raij Jowai, Seiñ Raij Niamtre Shillong bad khamtam eh bad u Pa Dolloi ka Elaka Jowai, ki Langdoh bad ki Pator bad baroh ba kin ïoh ïa ka shem buit ka shem bor ban lah ha ka ban pyndep lut ïa baroh ki kam ki jam kiba dei kyrpang na ka bynta ka Niam Behdieñkhlam mynta u snem.
U Myntri Rangbah ka Jylla, Conrad K Sangma u la ong ba ka jingwan ka jong u sha Nichols Roy Bible College kaba don ha Sohryngkham kam dei eh ban plie ïa ka bos kaba u la ai na ka Chief Minister Special Development Fund 2022-23 sha kane ka jaka ai jinghikai, hynrei kaba kongsan ka dei ka jingïadei ka jong u bad ka kolej.
Ïa kine ki kyntien u la pynpaw haba ai jingkren kum u kongsan ha shwa ban plie ïa ka bos jong kane ka Bible College kaba don ha Sohryngkham, East Khasi Hills District kaba la long mynta ka sngi ka 6 tarik Naitung, 2023.
Ha kane ka sngi la synlang u MDC ka thaiñ, Bah Pynïaid Syiem uba dei u Chief Executive Member (CEM) ka KHADC ha jingïadonlang ki Pastor ka Balang U Blei (Meghalaya & Assam).
Ïa kane ka bos la mang haduh 29 lak tyngka ban pyndonkam da ka Nichols Roy Bible College kaba la ai nam ïa u Rev.JJM Nichols Roy uba dei u nongseng ïa ka Balang U Blei bad u dei uwei uba pynwandur ïa ka khyrnit ba hynriew ban bat ïa riti distur bad khyndew ka shyiap lyngba ki District Council.
Katkum ba paw ha ka jingthoh, ïa kane ka bos la prat lynti da u MDC ka Sohryngkham Bah Pynïaid Syiem uba bat mynta kum u CEM ka KHADC ban ai sngewbha khnang ba kane ka kolej kan ïoh pyndonkam katba ka sngewbit.
Haba ai jingkren ha kane ka jingïalang u Conrad u la pynpaw ka jingsngewkmen haba u la ïoh ban wan ïuhkjat ha kane ka kolej kaba la ai nam ïa u JJM Nichols Roy bad u don jingkyrmen ba un sa wan ban ïuhkjat biang.
Ha kajuh ka por u la pynbna ba un ai jingïarap haduh arphew san lak lyngba ka Chief Minister Special Development Fund ban tei ïa ka Convention Hall kum shi bynta ban ai jingmyntoi ïa ki nongrep, ki SHG bad kiwei lada ki kwah ban pynlong ki jaka ai jingïalang.
Ha kane ka jingïalang la ïoh ka jingkren na u Bah L.Roy uba dei u IAS ba la shongthait, la ïoh ka jingrwai kyrpang na ki samla pule kane ka kolej bad la pynïaid ïa ka jingïalang da u Rev.Dr.AC Moore uba dei ruh u President NBC Governing Body.
Namar ka jingïai bteng jong ka Meghalaya Energy Corporation Limited (MeECL) ban pynlip ïa ka bording da bun kynta ha ka shisngi khamtam ha ka por mynmiet ka la buh jingeh shikatdei eh ïa ki samla pule ka jylla kiba dang pynkhreh ïa ka eksamin bapher bapher.
Ha kaba ïadei bad kane, na ka liang ka North Eastern Hills University Students Union (NEHUSU) ha ka Sngi Thohdieng ka la leit ban aiti da ka jingthoh ha u Myntri ka tnad bording ka Sorkar Jylla, u A.T Mondal ban pynsngew halor ka jingeh ba ki samla pule jong ka skulbah NEHU ki ïakynduh ban pynkhreh ïa ki eksamin namar ka jingpynlip bording jong ka MeECL kaba dang ïai bteng tat haduh kine ki sngi.
Haba kren sha ki lad pathai khubor hadien ka jingïakynduh ïa u Myntri, na ka liang jong ki nongïalam ka NEHUSU ki la ong ba ki samla pule jong ka NEHU ki dang don hapdeng ka eksam phainal jong ki, hynrei na ka daw jong kane ka jingpynlip bording ka la pynlong ïa ki ba kin shem jingeh haduh katta katta ban khreh kot ha ka por mynmiet.
Nangta kitei ki nongïalam jong ka NEHUSU ki la ïathuh ba ka eksamin jong ki samla pule ka skulbah NEHU ka la sdang naduh une u bnai ba mynta kata u Naitung bad kan kut pat haduh ka 14 tarik u Nailar 2023.
“Na ka liang ka jong ngi, ngi shu wan ban kyrpad ban weng shwa ïa ka jingpynlip bording mynta shipor ha kane ka por eksam kaba dei naduh mynta u Naitung haduh u Nailar", la ong kitei ki nongïalam ka NEHUSU.Na ka liang kitei ki nongïalam ka NEHUSU ki la ïathuh ba u Myntri ka tnad bording u la ong ba un sa pyrshang na ka liang ka jong u katba lah ban weng ïa kane ka jingeh kaba ki khynnah pule ka jylla ki ïakynduh.
“Ngi kyrpad na ka liang ka jong ngi ïa ka sorkar ba kan pyrshang ban peit bad ban lah pynbiang noh ïa ka bording hapoh ka jylla ka jong ngi bad ba nym don ka jingthut na ka bynta ki khynnah pule ki jong ngi", la ong kitei ki nongïalam.
Shuh shuh kitei ki samla pule ki la ong ruh ba katba dang mih ki sngi, ka pule puthi hapoh kane ka jylla ka la nang hiar, hynrei ki nongïalam kiba shong ha ki shuki ki kwah ïa ki khynnah pule lane khynnah samla ba kin biang ha ka pule puthi bad ban don napdeng ki Khasi ki para jaitbynriew ban pas ïa ka eksamin UPSC bad ban long kum IAS hynrei ka dei ka sorkar jylla pat ka bym lah ban pynbiang ïa ka jingdonkam jong ki samla pule.
“Naei keiñ u khynnah un lah ban kiew lada ka bording kam don, ban pule kot ym ïoh? Ka jinghiar naduh ka Secondary, Higher Secondary haduh ki Degree bad haduh ka NEHU ruh mynta ka la hiar sha ka kyrdan ba wat ban ïathuh ruh ka la long kaba sngewlehraiñ ïa ngi ki khynnah NEHU", la ong kitei ki nongïalam ka NEHUSU.Ka Sorkar Jylla lyngba ka tnat ka koit ka khiah ka dang pynkhreh mynta ban wanrah ïa ka mat treikam haba ïadei bad ka rukom buh bad pynkynriah ïa ki nongtrei ka tnat ka koit ka khiah kynthup ïa ki nurse kiba trei ha jaka ai jingsumar bapher bapher jong ka Sorkar.
Kane ka mat treikam kan ïarap ym tang ban pyndap ïa ka jingdonkam nongtrei ha ki jaka sumar, hynrei kan don ruh ka jingryngkat lang ha ka rukom sam bad buh ïa ki nongtrei kiba tbit ha ka kam ai jingsumar ha ki jaka sumar ha baroh kawei ka Jylla.
Ïa kane la ïakren ha ka jingïalang kaba la lum da u Myntri Rangbah Conrad K Sangma ha ryngkat ka Myntri ka tnat ka koit ka khiah Kong Ampareen Lyngdoh, lem bad u Managing Director ka National Health Mission bad u Principal Secretary ka tnat ka koit ka khiah ha ka Sngi Thohdieng.
La ong ba kane ka long ban pynkhlaiñ ïa ka jingdon ki nongtrei kiba trei ha ka liang ka koit ka khiah bad pynbha ïa ka jingai jingshakri ha ki jaka sumar kiba don sha jngai bha ha nongkyndong.
Ha kane ka jingïalang u Myntri Rangbah u la ïatai bad ka Myntri lem bad ki ophisar ïa ki buit kumno ban nang pynbha ïa ki lad jingsumar la ka dei ha ka liang ki jingtei jingshna bad ban ai ki jingsumar sha kiba dei ban ïoh myntoi.
Kawei na ki phang ba la ïatai ka long ban don ka jingai jingsumar ïa ki paidbah bad ka jingdon ki nongsumar kiba la pyntbit kyrpang hapoh ka tnat ai dawai.
Ka jingthmu jong kane ka long ban don ka rukom treikam kaba khuid kaba shai bad ban pyntikna ba ki jingshakri ban ai ka jingsumar kyrpang na ka bynta kiba donkam ïa ki lad jingsumar.
Ka Sorkar Jylla ka la pyntreikam ruh ïa ka rukom thied ïa ki jingdonkam ha ka liang ka jingai jingsumar ha kaba ki jaka sumar ruh ki lah ban phah ïa ki jingdonkam jong ki sha ki bor ba dei khmih.
Haba i donkam ïa ka jingdonbynta lang ki shnong ki thaw ha ka liang ka koit ka khiah, u Myntri Rangbah u la ong ba donkam ban thaw ïa ka village health council.
Kine ki village health council kin long ki rynsan ban shim ïa ki jingïakren hapdeng ki shnong bad ki briew ba kham halor ka tnat ka koit ka khiah ban pyntikna ba ki rai kiba shim ki long kiba ïahap bad ki jingnangnud ki paidbah.
Kumta u Conrad u pynpaw ka jingsngew skhem ba kine ki sienjam kiba la shim kin long kiba pynkylla ïa ka rukom ai jingshakri ha ka liang ka koit ka khiah ha Meghalaya.
Ka Khun Hynñiewtrep National Awakening Movement (KHNAM) ka la ong ba ka jingjur u slap ha kine ki taïew ka la pyndap um ïa ka pung Umïam, bad la khmih lynti ba ka jingeh kaba ki paidbah ki ïakynduh namar ka jingpynlip bording ilektrik kan sa kut noh.
Hynrei kane ka seng ka la pynpaw ïa ka jinglyngngoh namar ka jingbteng ban pynlip bording (load shedding) haduh kine ki sngi wat lada la ïohi ba ka um ha ka pung Umïam ka la biang na ka jingjur u slap ha kine ki taïew ba la dep.
“Haduh kine ki sngi ka jinglip bording ka dang bteng bad ngi lyngngoh balei pat dang don ka jingpynlip ïa bording ilektrik ha kaba la sakhi ba wat ki jaka ai jingsumar ruh ki la shah ktah jur na ka jinglip ka bording ilektrik," la ong ka KHNAM lyngba ka kyrwoh na u Working President, Bah Thomas Passah.
Kumta ka KHNAM ka kwah ïa ka jingpynshai na ka MeECL ïa ka daw halor ka jingbteng ka jingpynlip bording ilektrik (load shedding).
Ka jingpynlip ïa ka bording ilektrik ha ka Jylla yn pynduna noh da shi kynta na ka 8 kynta kaba ju long baroh shikatta sha ka 7 kynta.
Kane kan treikam naduh ka Sngi Saitjaiñ (8 tarik Naitung) ha kaba ka por pynlip bording ilektrik kaba ju long 8 kynta baroh shikatta, kan long noh 7 kynta.
Ïa kane ka shi kynta yn pynduna ban pynlip bording ilektrik ha ka por nohphai sngi, kata, ha ka jaka ban pynlip naduh 1 baje haduh 3 baje, kaba long 2 kynta, yn pynlip noh ïa ka bording ilektrik tang shi kynta ha ka nohphai sngi.
Na ka liang ki bor ba dei khmih ki la pynshai ba wat la ka jingdon ka um ha pung Umïam ka la kham biang, hynrei ym pat lah ban weng noh shisyndon ïa ka jingpynlip bording mynta namarba ïa ka bording kaba pynmih mynta, la hap ban pynphai noh shwa sha kito kiba la ai bording ïa ka Jylla ha kito ki bnai ba rang tyrkhong ha kaba la shim kylliang ïa ka bording na ki ban lait na ka jingpynlip bording ha kito ki bnai.
Ka tyllong khubor ka ïathuh ba ka jingpynlip bording kaba shi kynta ha ka por mynstep, kata 10 baje haduh 11 baje kan dang neh, bad ïa ka jingpynlip bording kaba 5 kynta ha ka por shiteng synïa naduh 12 baje haduh 5 baje mynstep kan dang bteng shwa.
Yn shim ki lad ki lynti ban pynduna ïa kane ruh suki-suki ynda la kham sting ka lyngkhor ka MeECL ban pynphai ïa ka bording kaba la pyndonkam baroh shikatta ha ki bnai tlang bad bnai pyrem kiba dei ki bnai ba rang tyrkhong.
Ka tyllong khubor ka ïathuh ba ïa ka jinglong jingman yn hap peit thuh ha kine ki sngi, bad ynda la dep ban shim ïa ki lad ki lynti ban ïoh thied bording ha ka dor kaba kham jem, yn sa kham pynduna ïa ka por ba pynlip bording ilektrik.
“Ïa mynta, la sangeh ban thied bording ha ka dor kaba rem namarba la kham dap ka um ha ki pung ba pynmih bording ilektrik, hynrei ka jingthied bording dang donkam ban leh tangba hap ap ïa ka ïew kaba kham duna dor.
Baroh shikatta ngi hap ban thied ha ka dor ba rem namarba ngim don lad da kumwei pat," la ong ka tyllong khubor ba ïajan bad ka Sorkar.
Ka jingsahteng ka surok saw lynti na Umshyrpi shaduh Hynñiewmer ka daw baroh ka lah ban dei namar ka jingsuki palat ban pynïaid ïa ki pipe um.
Kane ka kam ka la sahkut mynta la jan ar snem naduh ba la sdang pynkhyllem ïa ki diengkseh kiba don ha shi lynter jong katei surok.
Ka jingsdang ban pynkhyllem ïa ki diengkseh ha Hynñiewmer, Upper Shillong kaba don mar pyrshah ïa ka shlem treikam jong ka Eastern Air Command ka dei ha u Naitung 2021.
Kane ka dei ruh ha ka por ba ka khlam COVID-19 ka wan lynshop ha ka sien ba-ar.
Ka jingpynkhyllem ïa ki diengkseh ha shi lynter ka surok Upper Shillong ka long ban sdang shna ïa ka surok saw lynti lane four-lane na Umshyrpi sha Hynñiewmer.
Hynrei haba la pom lut ïa ki diengkseh kat haduh mynta mynne ka jingtrei ïa katei ka surok ka la sahkut noh namar ka jingsangeh treikam ka kompani.
Haba ïakren bad u nongaibuit jong u Myntri Rangbah ka Jylla, Bah Hamlet Dohling, u la ong ba ka jingslem ka surok four-lane sha Upper Shillong ka daw baroh ka jingslem ban thep ïa ki pipe um kiba wan na Mawphlang ban sam um sha ki paidbah ka sor Shillong.
U la ïathuh ba ïa kane ka surok (4 lane) hap ap haduh ban da thep lut ki pipe um namar ki hap ban ïaid ryngkat ryngkat khnang hynrei lada ym don ki pipe um tharai mynta kane ka surok ka la dep beit.
Kumta u don jingkyrmen ynda la dep lut ki pipe um kane ka surok kan sa ïoh ban pyndep noh katkum ka jingdonkam ki paidbah jong ka jylla.
Katkum ka jinglap u nongthoh khubor ka jingthep ïa ki pipe um ka dang ïaid mynta ha Hynñiewmer ka lad ban leit sha Elaphant Fall, kaba dei ruh ka lad sha Sohra bad Mawphlang.
Ha kawei ka khubor, kawei ka longkmie na shnong Mawkhan, Upper Shillong ka la ong ba bun ki MLA ha kine ki phew snem haba ki wan ha ka shnong jong ki, ki wan da ka kali kaba jrong kaba kynjang khnang ban nym sngewthuh ïa ka jingsniew jong ka surok, hynrei mynta ka la pynpaw ka jingsngewkmen ba naduh ba long MLA u bah Hamlet Dohling ka surok ka la bha.
Ïa kine ki kyntien kane ka longkmie ka la pynpaw da ka jingrhem ka mynsiem haba ka ai jingkren ha ka jingïalang ban plie ïa ka surok dewbilat da u MLA barim ka Mylliem, Bah Hamlet Dohling ha ka shnong Mawkhan ban pynpoi sha shnong Rangbihbih kaba jrong kumba 600 meter ha ka jingmang pisa kaba sawphew lak tyngka na ka skhim PMKKY na ophis BDO Mylliem Block, East Khasi Hills District.
Wat la hapdeng u slap uba jur hynrei ïa kane ka surok la lah ban plie da ka jingsakhi lang ki riew rangbah, ki longkmie jong kane ka shong kaba la long mynta ka sngi ka 7 tarik Naitung 2023.
Ïa kane ka surok dewbilat la shna da kaba sïang lang bad ka plastic ba kan skhem ban long ruh ban nïah kali khnang ba k ipaidbah kin ioh ban pyndonkam ban kit jingkit haba leit rep leit riang sha ki jaka lum.
Ha kawei ka jingjia ha ka step Sngi Thohdieng, kawei ka trok kit nar rod kaba la pynïeng harud surok Umroi Bypass marjan bad ka ICAR ka la kem ding kynsan ha ka por 9 baje mynstep kaba la wanrah ïa ka jingduh jong ki bynta ba shakhmat jong katei ka kali, khamtam ka jaka shong jong u nongñiah.
Katkum ka tyllong khubor na ki pulit, la ïathuh ba katei ka trok kaba don ïa u nombor WB 57 B 1028 ka la ngat shwa ha ka jingtakhuh kali ha ka 5 tarik Naitung kaba la pynlong ïa ki bynta jong ka jaka buh umphniang ban pei bad hynne ka step, ka la kem ding kynsan katba u nongñiah lem bad u nongbud ki dang leit thied jhur.
Mar ïa ïoh jingtip halor katei ka jingjia, ki pulit pynlip ding na ka thanad Umïam ki la leit bran bran ban pynlip ïa ka ding kaba la sdang ban klang, bad tang hadien kumba katto katne por, la lah ban pynlip noh ïa ka ding.
Halor kane ka jingjia, na ka liang ki bor pulit ki dang pynlong ïa ka jingtohkit ban lap ïa ka daw tynrai jong ka jingkem ding kynsan katei ka trok.
Ka jingpynjaboh ïa ka mei mariang ka lah ban long ha kiba bun ki liang la ka long ha ka jingbret pathar ïa ki jaboh jabaiñ, ki lynti ki syngkien, ki um ki wah bad wat ka jingpynjaboh ïa ka lyer ruh kumjuh lyngba ka tdem kaba mih na ki karkhana bad kali ruh kumjuh.
Ha kaba ïadei bad ka lyer, ki paidbah ki donkam ïa ka lyer kaba khuid kaba suba ba kin ring bad pynhiar mynsiem.
Kum ki paidbah ruh ki don la ka jong ka bynta ba kin leh eiei ban pynduna ïa ka jingjaboh jong ka lyer kata ban pynduna da kaba pyndonkam da ki kali ‘Electric Vehicle’ lane ki kali kiba pyndonkam da ka bording.
Wat ha nongbah Shillong ruh ki la don katto katne ngut ki briew kiba la pyndonkam da ki kali bording lane ki thuk thuk ar shaka bad lai shaka khamtam ha East Khasi Hills District ki la don haduh 74 tylli ki kali kiba la ïaid da ka bording.
Katkum ka jingïoh jingtip na ka shlem treikam u District Transport Office (DTO), kata naduh ka 1 tarik u Kyllalyngkot 2020 haduh ka 6 tarik u Naitung 2023, ki la don haduh 74 tylli ki kali bad ki thuk thuk kiba pyndonkam da ka bording kiba la wan ban pynrung kyrteng hapoh katei ka shlem treikam.
Katkum ka kyrdan ba la phiah ïa kitei ki kali bording la phiah ïa ki ha ki saw bynta kiba kynthup ïa ki kali ‘Goods Carrier’ lane ki kali kit mar kiba don 2 tylli, ki ‘M-Cycle/Scooter’ lane ki thuk thuk ar shaka ki don 39 tylli, ki ‘Motor Car’ lane ki kali saw shaka ki don 18 tylli bad ki ‘Three Wheeler’ lane ki kali lai shaka ki don 15 tylli.
Ka MLA ka East-Shillong, Dr.M.Ampareen Lyngdoh ha ryngkat ka jingsynran lang u MDC, Bah Fantin J.Lakadong ha ka Sngi Thohdieng ka la leit mih sha thanat Laitumkhrah ban ïakren bad ki pulit halor ka jingshah thang jong kawei ka kali kaba la pynïeng ha katei ka jaka ha ka miet shiteng synñia jong ka 7 tarik mynta u bnai.
“Ka dang don ka jingtohkit na ka liang ki pulit ban wad ïa ka daw jong ka jingthang ïa kine ki kali ha thanat Laitumkhrah," la ong ka Dr.Lyngdoh haba kren sha ki lad pathai khubor.
Haba pynpaw ka jingsngewsih halor kaei kaba la jia, ka la ong ba katkum ki jingtip na ki pulit, ka la don ka jingïamai hapdeng ki arliang mamla ha kawei na ki dong ha Laitumkhrah bad hadien kata, la wan poi sha thanat ban ujor ejahar halor ka jingbym shah ïaid ïa kawei ka kynhun na kawei ka lynti.
“Hynrei kane ka la jia noh ha kata ka rukom ha kaba 2 ne 3 ne 4 tylli ki kali (ba kynthup ïa ki 2 bad 4 shaka) ki la shah thang.
Ngim dei ban shah ïa kane ba kan jia.
Ka shnong Laitumkhrah ka dei ka shnong kaba tipbriew, tip aiñ bad ngim dei ban shah ïa kane," ka la ong.
Ka jingwan jong ka MLA bad u MDC ha katei ka thanat ka long ban bthah ïa ki pulit ba ki dei ban shim ïa ka lynti katkum ki kyndon jong ka aiñ khnang ba kum katei ka jingjia kan ym jia shuh hadien-habud.
Haba ban jur ba ym dei ban bat ïa ka aiñ ha ki kti lajong khamtam ha ka por miet ynda la don ka jingïadih-ïabam, ka MLA ka la ong ba hap ban ujor mukotduma halor katei ka jingjia namar ym lah ban shah ïa ka jingbym burom ïa ka aiñ ban ïai jia hapoh ka konstitwensi.
Haba kylli, ka la ong, “Ngim donkam ban pynkylla mat sngewpher jaidbynriew ïa kane ka jingjia.
Kam don eiei kaba kum kata.
Ai ïa ki kynhun baroh ban wan ujor ïa ki ejahar bad ka tnad pulit kan sa tohkit bad wad ïa kata.
"“Kum ka MLA, nga ong ba ka dei por miet bad la ïakren hapdeng ka jingbym biang ka khlieh," ka la ong.
Ha kawei pat ka liang ka la pynsngew ba ha ka jingshisha lada don kum kitei ki jingjia, dei ban phah peit bniah (Medical Test) lut ïa baroh kiba ïadon bynta la ka dei ka jingïashoh ne jingpynkheiñ aiñ, bad kim dei ban kyrngah lada hap phah peit bniah ïa ki.
“Wat shah ïa ka hamsaïa ba kan kham khraw ïa ka jingjia…mano ba shoh ïano, la u dei ne em uba phong ‘uniform’, ka bym lah long kata.
Haba phi wan bun paid ban ïakren ïa kano-kano ka kam khamtam ha ka por miet, kam don ka jingshai," ka la ong.
Shuh shuh ka Dr.Lyngdoh ka la bynrap ba ki pulit ki dang wad jingtip bad kin sa pynbiang ruh ïa ki kaiphod halor katei ka jingjia.
“Ngi dei ban peit ba ïa kane dei ban pynkut noh hangne, hynrei yn ym dei ban don uno-uno u ban long halor jong ka aiñ.
Ai ba ka lynti jong ka jingtohkit kan pyni ïa ka jingjia mynnin," la ong katei ka nongmihkhmat.
Kum ban shu kdew hangne, ha ka miet shiteng synñia jong ka 7 tarik mynta u bnai ka la don kawei ka jingjia shah thang kali ha thanat Laitumkhrah hadien ba ka la don ka jingkynnoh ïashoh hapdeng ki ar kynhun ha ka thaiñ Laitumkhrah.
Ka Regional Committee halor u pud u sam jong ka West Khasi Hills District ha ka jingïalam jong u Bah Paul Lyngdoh, Myntri sorkar, kum u Chairman ha ka Sngi Thohdieng ka la sdang ïa ka jingïakren bad ïatai bad peit bniah halor ka kam pynbeit pud ïa ki jaka khappud hapdeng ka Assam bad ki bynta kiba don ha ka West Khasi Hills jong ka Meghalaya kaba dei ka Langpih Sector.
Ïa katei ka jingïakren la pynlong ha TRYSEM Hall Nongstoiñ da ka jingwan ïashim bynta da ki dkhot ka Committee ba kynthup ïa u Bah Renikton Tongkhar, MLA Mawkyrwat, R.G.Momin, MLA Rambrai, Bah Bajop Pyngrope, MDC Rambrai, Bah Pynshngaiñ N.Syiem Deputy CEM ka KHADC, u Bah K.P.Pangniang, President HSPDP, u DC bad SP ka West Khasi Hills.
Nalor kitei ki dkhot la don lang ruh u samla Robertjune Kharjahrin, President HYC sengkmie uba long ruh u Legal Adviser ka KHADC, ki dkhot jong ki kynhun seng bapher bapher na ka West Khasi Hills, ki nongïalam shnong na ki shnong khappud kiba hap hapoh ka Langpih Sector, ki nongïalam Hima kum na ka Hima Nongmynsaw bad kiwei kiwei.
Haba kren sha ki lad pathai khubor hadien ka jingïalang, u Bah Paul u la ong ba ka jingïakren kaba nyngkong jong ka Committee halor ka kam ïa pynbeit pud ka long kaba seisoh bha naba la ïoh ban ïakren ïa shibun kiei-kiei kiba dang dei ban pyndep.
Na ka liang ki bor District ka West Khasi Hills ki la wanrah ruh ïa ki bynta kiba kongsan ban pyni ïa ka jingdon jong ki shnong kiba long kloi ban don bad ka Meghalaya.
U la ïathuh ruh ba ki la don haduh 41 tylli ki shnong Khasi bad Garo kiba hap hapoh ka Langpih Sector kiba la wan ïashim bynta ha ka jingïalang ban ïakren ïa ka kam pynbeit pud ha kane ka sngi.
Shuh shuh u Bah Paul u la ïathuh ruh ba na ka thup jong ki 52 tylli ki shnong, ki don 41 tylli kiba la ai da ka jingthoh bad kiba la mynjur ba kin don ha Meghalaya bad 9 tylli kiba la pynpaw ban don sha Assam.
U Bah Paul u la ong ruh ba ka Committee ka la ïa kut ba da ka jingpyntip ïa kitei ki shnong yn leit ban jurip ïa  ka Langpih Sector ha ki khyndait sngi ki ban wan bad  ïa kiwei kiwei pat ki jingdonkam kum ka GIS Mapping ka la nang ïaid shakhmat.
U la ong ruh ba ka Committee kan sa shong ïa ka jingïalang ban pynsngew ïa kaei kaba mih na kane ka jingïalang ba mynta ka sngi.
U Bah Renikton uba dei u dkhot ka Regional Committee bad Chairman barim ka Committee u la ong ba ka tynrai bad jinglong jong ki briew ka dei kawei ka mat ïa kaba ka sorkar ka la buh hakhmat na ka bynta katei ka kam.
Ïa mynta ym pat lah ban tip tikna kino ki shnong kiba kwah sha kano ka jylla namar kane kan shai tat haduh ba yn da pynlong shwa ïa ka jingleit jurip shaduh jaka khnang ba yn sngewthuh ïa ka mon jong u paidbah hangno ki kwah ban don.
Shuh shuh u la ong ba watla ki la don ki shnong ki bym shym la wan ha katei ka jingïalang, hynrei kin nang ïaid shaphrang ban pynsngewthuh bad la shaniah ruh ha ki nongïalam shnong ba kin nang buddien ban pynsngewthuh ïa katei  ka kam.
U Bah Renikton u la khmih lynti ruh ba yn lah ban pynbeit ïa kane ka kam da ka lynti jong ka jingïahunlang bad da ka jingsuk.
Ka lehniam Behdieñkhlam kaba la sdang ha ka Sngi Palei bad ka ban kut ha ka Sngi U Blei ka la ïai bteng ha ka Sngi Thohdieng da ki jingleh niam leh rukom bapher bapher ba la pyndep da u Doloi, u Langdoh, ka Langdoh ha ryngkat ki sangot ki maji bad ki Wasan.
Ha ka sngi ba bud jong ka Behdieñkhlam, ka jinglehniam ka la sdang naduh dang step da ka jingpynkyntang ïa ka ‘Syiem Aitnar’ ha kaba ki shakri niam naduh u Doloi, Pator, Langdoh, Sangot, ki riew rangbah bad ki Kñi na ki Kur bapher bapher ki la hiar sha ka ‘Syiem Aitnar’ ban pyndep ïa ka lehniam ha Duwan Kyntang bad ka adong niam ka ong ba naduh kane ka khyllipmat ym bit shuh ïa uno uno ne kano kano ka briew ba kin leh tam-ti tam-jat sha ki bynta ka Syiem Aitnar.
Ha ka jingïadei bad ka lehniam la ong ba katkum ki dak ki shin ba paw ka pyni ba ka lehniam kñia ainguh aidem ka long kaba miat ba bha ha kaba ki shakri niam bad ki khun ka Raij ki khmih lynti ba ka jingkyrkhu kan wan hapoh ka shnong ka Raij ryngkat bad ka pyrthei mariang kaba miat ba bha.
Hadien ba la pyndep ïa ka jingkñia Aitnar, ki Kmai Raij, kata ka Loompyrdi Ïongpiah, Loomiongkjam, Panaliar, Dulong, Tpeppale bad Loomkyrwiang ki la ïakynduh lang ha madan Mynkoi Pyrdi, Ïongpiah, bad hangne ki Kmai Raij ki la mih lang baroh shisyndon bad pynhiar ïa ka bom ka bhuri ha Biar ka Blai.
Hadien kane ki la mih sha Ïawmusiang ban leit rah ïa la ki jong ki dieng khlam na khlaw na Riatturiem.
Ha ka por nohphai sngi baroh ki Kmai Raij ki la wanrah ïa la ki jong ki dieng khlam ha Ïawmusiang.
Ka Khonraij ne ka dong Chilliangraij ka la wanrah ïa ka khnong Blai bad la buh ha Loomsooïung.
Na ka liang u President Seiñraij Jowai u la khot la wer ïa baroh ban wan lehkmen lang bad ka Seiñraij ha kane ka Behdieñkhlam.
Ki pulit jong ka East Jaiñtia Hills District ki la kem ïa 2 ngut ki longkmie ryngkat u drok ‘heroin’ ba shongdor T.1.6 klur.
Kitei ki longkmie ki dei ka Hoihoi Hanhal (35 snem) na Langol District, Imphal West, Manipur bad ka Lhing Hohoi (40 snem) na Langol District, Imphal West, Manipur.
Kitei ar ngut ki longkmie kiba mih na Silchar bad thmu ban kiew sha thaiñ Khliehriat, la ïoh kem na kawei ka Sumo kaba don ïa u No.MZ-4A-2997.
Ki pulit ka ANTF ryngkat ki pulit ka Khliehriat Police Station ki la pynlong ka jingap shrip ïa ki ha Nongsning.
Na kitei ar ngut, la ïoh kurup 10 tylli ki synduk sabon ba don ïa u ‘Heroin’ ba shongdor T.1.6 klur.
Kumta la pynngat ïa ki hapoh ka aiñ NDPS bad ka jingtohkit ka la ïaid shakhmat ban lap sa ïa kiwei kiba donkti.2 ngut ki rangïalehkai chess ka Jylla hapoh ka lama jong ka Meghalaya Chess Association (M.C.A) ki la lah ban pynpaw ïa ka jingtbit na ka bynta ban wanrah burom ïa ka Jylla ha ka “5th Ayodhana International FIDE Rating Chess Tournament 2023" kaba la kut dangshen ha Guwahati, Assam.
Kine ki kynthup ïa u Barbith M.Sangma, uba dei ruh u lahduh ha ka Jylla na Garo Hills ha kaba u la wan ha ka kyrdan balai ha ka Below-18 bad u Advitiya A.G uba dei u samla pule jong ka Army Public School,  Shillong ha kaba u la wan ha ka kyrdan ba nyngkong ha ka Under-07.
Kine ki ar ngut ki nongïalehkai kin ïashim bynta ruh ha ka “46th Meghalaya State A Chess Championship 2023" ka ban long ha Auditorium Hall, kaba ha Umsning, Ri-Bhoi District naduh 21 haduh 22 tarik mynta u bnai ha kaba yn pynlong da ka Ri-Bhoi District Chess Association RBDCA).
Ki saw ngut ki rangïalehkai ki ban wan ha ka thup kaba saw kin ïoh ïa ka lad ban mihkmat ia ka Jylla sha ka 60th National Chess Championship 2023 ka ban long ha Pune, Maharashtra naduh 16 haduh 26 tarik u Nailar mynta u snem.
Ka Manchester United ka la mynjur ban ïateh kular bad u rangapkol ka Inter Milan u Andre Onana.
Kat kum ki khubor la ong ba utei u rangïalehkai ka Cameroon un pynkhreh ïa ka jingshah eksamin hashwa ba yn pyndep ïa ka jingleit ïasoh sha katei ka klob kaba na Old Trafford ha ka jingsiew kaba €50 million.
Ka United ka la khmih lynti ba u Onana, u ban mih mih bujli ha ka jaka u David De Gea kum u No.1 jong ka klob, un ïadon lang bad ka kynhun ïalehkai ka ban leit sha United States mynta ka taiew.
Ki khubor ki ïathuh ba lada u Onana u la long kum u rangïalehkai ba pura jong ka United player, yn ailad noh ïa u Dean Henderson ba un leit ïasoh pura sha ka Nottingham Forest.
U Henderson u la pynlut ïa ka por ïalehkai ha ka aïom ba la lah da kaba leit ïasoh (loan) sha ka Forest, watla la ïohi ba u la don ha Carrington ha kaba sdang ka prokram kilanmet, hynrei la khmih lynti ba un pyndep ïa ka jingleit ïasoh sha katei ka klob kaba na City Ground ha ka jingsiew kaba £20m.
U Onana, uba la ïatrei lang bad u Erik ten Hag ha ka por ba ki dangïadon lang ha ka Ajax Amsterdam, un long uba ar ïa kaba ka United ka la lah ban pyndep ïa ka jingsoi kontrak hadien ka jingwan poi u rangïalehkai shapdeng u Mason Mount naka Chelsea.
U Onana un pyndap ïa ka jaka kaba thylli jong u De Gea, uba la mih noh na Old Trafford kum u rangïalehkai ba laitluid hadien 12 snem ba u la don bad kane ka klob.
Uwei u nongïalam ka Garo State Movement Committee uba la ïashim bynta ha ka jingshah thngan ba khlem pud sngi ba la pynlong da ka kynhun A’chik Conscious Holistically Integrated Krima (ACHIK) ha ka Sngi U Blei u la kyllon na ka jingthait bad ka jingbym bam eiei.
Utei u nongïalam u dei u Co-Chairman ka Garo State Movement Committee, u Balkarin Ch Marak.
U Balkarin u la ïashim bynta ha ka jingshah thngan ba la pynlong da ka ACHIK hakhmat ka Mini Secretariat kaba don ha Dakopgre, Tura ban dawa na ka sorkar ban pyntreikam ïa ka ‘Backlog Policy’ ha kaba ïadei bad ka jingthung kam thung jam bad ban pynlong ïa ka Tura kum ka nongbah ka Meghalaya ha ka por tlang.
U Balkarin u la shah thngan la san sngi lynter mynta.
Arngut ki nongsumar na ka Dakopgre CHC ki la wan sha ka jaka ba shong thngan ka ACHIK ha ka Sngi U Blei.
Hynrei ki nongshah thngan ki la ong ba lait na kine, ki bor distrik ki khlem phah da ki doktor ba kin wan peit ïa ka jinglong jingman ka koit ka khiah jong ki.
Nalorkata, ka sorkar kam pat ong eiei halor kitei ki jingdawa ka ACHIK.U ophisar MCS barim, u Laben Ch Marak, uba la ïalam ïa ka jingshah thngan jong ka ACHIK, u la buh jingkylli ïa ka sorkar halor ka jingleh mynthi ka jong ka bad kumjuh ruh ka jingbym leh eiei jong ki bor distrik ka West Garo Hills.
“U Balkarin u la sdang ban shah thngan shi sngi hadien jong nga.
Ngi la shu ïa dih tang na ka um slap ba la buh ha ki bitor bad ka dang ïaid kumta haduh mynta.
Ym pat shym la don doktor ki ban wan peit ïa ngi naduh ka sngi ba ngi la sdang ban shah thngan.
Mynne, u Balkarin u la don lang bad nga bad hadien kata u la khie tlot bad mynta u don hapdeng ka jingshitom," la ïathuh u Laben.
Shuh shuh u Laben u la ban biang ba ym shym la don wat tang uwei u doktor lane ka Ambulance na ka bynta ban peit bniah ïa ki nongshah thngan.
“Nga la ïakren lyngba ka ‘phone’ bad uwei u paralok doktor bad uta pat u la ïakren bad u DMHO.Dei hadien kata ba arngut ki nongtrei ka Dakopgre CHC kin sa wan poi ha kane ka jaka ba shong shah thngan," la ong u Laben.
U la ong ba kitei ki arngut ki la wan da ka kali shimet bad ki la thew ïa ka Blood Pressure jong u Balkarin bad ki la kyntu ba un dih da kawei ka jingdih kaba ai bor (Energy Drink).
Ki la ai jingmut ruh ba dei ban pynkit noh ïa u sha Civil Hospital, Tura.
“Imat ym don doktor ha Tura.
Mano u doktor uba dei ban wan peit sha kane ka jaka ba don ki nongshah thngan? Hato u DC u la buh doktor ne em na ka bynta ban peit ïa kine kiba shah thngan? Ha Shillong, ka Myntri ka koit ka khiah ka la leit poi sha ka jaka shah thngan hadien lai sngi.
Nga shu donbok ba da ka jingisynei jong U Blei, nga dang khlaiñ.
Ngi shu dih beit tang da ka um suda haduh mynta," la ïathuh u Laben.
Ha kawei pat ka liang, ki nongshah thngan ki la khang lad ïa kitei ki nongsumar ban kit ïa u Marak sha Hospital namar ym shym la don doktor lane ka Ambulance ha katei ka jaka.
Bad haduh mynta, u Marak u dang shah sumar ha ka jaka ba shong shah thngan.
“Ki la kwah ban kit ïa u Balkarin sha Civil Hospital da ka kali shimet.
Ha kaba sdang, ki la phah ban kit hi da ma ngi," la ong u Laben.
Ban weng ïa ka jingkhapngiah bad dheng kali ha nongbah Shillong, ka por ka la dei ïa ka Sorkar ban weng lut ïa kiba pynïeng kali harud surok bad ban sdang pyntreikam ‘Odd-Even’ noh ïa ki kali kiba leit buh bad shaw skul.
Ka jingpyntreikam da ka ‘odd-even’ number ïa ki taksi kamai tang ha Khyndai Lad bad Motphran kaba la pynbeit da ki bor pynïaid district ha ka jingshisha ka la kham pynïoh kamai kylluid ïa ki taksi ha kine ki jaka paidbah.
Hynrei ka jingpynjari jong ka Deputy Commissioner ka East Khasi Hills district ka la shah kheiñ dewthala noh ha kaba la hap pyndem noh ha ki nongñiah taksi kiba kham lah ban kamai hapdeng ka dheng kali kaba jur kumba ju long ban ïa kaba kham kylluid namar ki ong ba kane ka ktah ïa ka jingkamai jong ki.
Ka dei ka jingshisha ba ki kali jong ki riewshimet ki kham bun ban ïa ki kali kamai, bad ha ki jaka ba don ki jaka pule harud surokbah, ka dheng kali ruh ka jur bha, ym tang ka jingkhapngiah ha Motphran bad Khyndai Lad.
Ka jingtuid ki kali kamai shisien tuid ban leit kamai sha kine ki jaka bad ka jingmih kynsan ki kali jong ki riewshimet ha ka por leit buh skul bad ha ka por ba wai skul ban leit shaw ïa ki khun ki kti ka dei ruh ka por ba jur bha ka dheng kali ha ki katto katne ki jaka ha nongbah Shillong.
Ka jaka ha IGP, ha Barik, Dhankheti, Laitumkhrah ka dei ka jaka ba jur bha ka dheng kali namar ki kali jong ki riew shimet ki mih shisien mih ban ïeng harud surok ban leit on skul bad ha ka por ba ki wan shaw skul.
Kine ki jaka pule ki la donkam ban pynbor ïa ki kmie ki kpa jong ki khynnah ban pyndonkam da ki skul bos haba wan sha skul bad ynda la wai skul, lym kumta, ki paidbah nongleit nongwan ha nongbah Shillong ki hap ban pynlut bun ka por ha surok namar ka dheng kali kaba jur.
Ki bor pynïaid district bad ka Sorkar ki hap ban shim ka rai kaba eh khamtam ban weng noh lut ïa ka jingpynïeng kali harud surok bad ban pyrkhing ïa ki kali ki riewshimet kiba leit buh skul bad shaw skul.
Nalorkata, ki don sa ki nongtrei Sorkar ha kaba la bun sa kiba wanrah kali haba ki wan trei bad ka dheng kali ka jur bha ha ka por ba ki wan sha jaka trei bad ha ka por ba wai trei.
Kumta ka dheng kali ha Shillong ka dei na baroh ki liang ym tang ki taksi kamai hynrei ki riewshimet ruh kumjuh.
Ka jingbun sa ki ar shaka ka la nang pynkhapngiah shuh shuh ïa ki surok ha kylleng ka nongbah Shillong bad kine ki ar shaki ki dei kiba pynkheiñ bha ïa ki kyndon ñiah kali bad ki ïaid katba mon na kano kano ka liang, la ka dei na kamon ne kadiang, ki ïaid khlem salia bad buh jingma ïa ki briew kiba ïaid lynti.
Kumta ka Sorkar ka donkam ban shim ki sienjam kumno ban tehlakam ïa ki kali kumno ban wanrah ïa ka jingkylluid ha ka leit ka wan ki paidbah.
Ka Lawei Smith SC ka la pynkut da ka jingjop kaba ar ha ka lympung ïalehkai Women’s League 2023, hadien ba la lah ban pynliem noh ïa ka Umpling SC da 2-0 kol ha ka lah sngi U Blei.
Watla ka la jop ïa ka Mawkriah West SC haduh 6-0 kol ha ka jingïalehkai kaba la lah, hynrei ha kane ka jingïakhun kaba khatduh jong ka Group-A kaba la long ha ka lah sngi U Blei ha madan Third Ground Polo, ka Lawei ka la pyrshang ïakhun tyngeh bad kumjuh ruh ka Umpling kaba la ïashah tyngeh bad haduh kaba kut jong ka kylla step kim shym la lah ban thep kol.
Dei hadien katto katne ba la bteng ïa ka jingïakhun jong ka kylla miet ba ka Lawei ka la ïoh ban pynkhih jar nyngkong eh lyngba ka Irilang Khongsit ha ka minit kaba 52.
Hadien san minit kane ka kynhun ka la pynbud biang ïa ka kol kaba ar lyngba ka Fedilia Lamare na ka bynta ban khur syndon ïa ka jingjop.
Haba phai sha kawei pat ka jingïakhun kaba la long kham hashwa, hapdeng ka Maw U Tieng SC bad ka Ïasnohktilang FC ki la ïasam mar shi point hadien ba la ïakhaid mar shi kol.
Ka Ïasnohktilang ka la pynkhih jar nyngkong eh lyngba ka Jerina Mawlong ha ka minit ba 36, hynrei dei ha ka minit kaba 42 ba ka Maw U Tieng ka la lah ban pynïakhaid kylla lyngba ka Daphishisha Syngkli.
Ka jingïalehkai kaba khatduh jong kane ka lympung kan long ha ka sngi Ba-ar ha kaba ka jingïakhun jong ka Group-A kan long Kick Start Academy pyrshah ïa ka Mawkriah West SC ha ka por 2:30, katba ha ka Group-B kan long hapdeng ka Kharang SC pyrshah ïa ka Synroplang 77 ha ka por 4:15 janmiet.
Na ka liang ki bor pynïaid ka Shillong Sports Association (SSA) ka la rai ban pynkynriah noh ïa ki jingïakhun semi final jong kane ka lympung sha ka 22 tarik (sngi Saitjaiñ) ha madan 1st Ground (SSA Stadium).
Kine ki jingïakhun semi final kin long hapdeng ka Laitkor SC pyrshah ïa ka Lumparing SC bad ka Mawlai SC ïa ka PFR Football Academy.
Ka dei ka jingshisha ba ki riewdum, kiba khim jingmut jingpyrkhat bad khim mynsiem,ki la pynthohbria la biang ïa ka Sor Shillong.
Ka dei ruh ka jingshisha ba katba kiba lahshai ki la nangshaiba kiba dang dum pat de ruh ki dang iaisah hi haduh mynta mynne ha ka jingdum.
Ki bapli ki da sarong biej ruh de ïa la ka jong ka jingdum ka jong ki.
Kaba sngewsih ka long ba ïa ki kam riewdum ki jong ki la pynksan pynban da kiba dang dum kum ki hi.
Kane ka dei ka daw bah ba ki riewdum ki la nangshlur bad nangshuh shuh katba nangïaid ki sngi ki snem.
Te hato ngin ailad ba ka jingdum kan jop ïa ka jingshai?Ka dei ka jingshisha ba ka Sor Shillong kam shngain ïa kiwei kiwei pat ki jaitbynriew, ki bym dei ki Hynniewtrep.
Lah ban ong ba la jan man la ka sngi ka don beit ka jingshah ban bein ka jong kiwei kiwei pat ki jaitbynriew, ha ki riewdum jong ka jaitbynriew ka jong ngi.
Kum ban shu ong noh man la ka sngi yn don beit uwei, uba na kiwei pat ki jaitbynriew, u ban shah kren tohmet ne shah krenpoh ne shah ktah kti ha ki riewdum jong ka jaitbynriew ka jong ngi.
Ka dei namar ki riewdum ba kiba bun napdeng kiwei kiwei pat ki jaitbynriew ki da kiar raimaw raidieng ban dang don shabar,na la ka jingshngain jong ka ïing ka jong ki, hadien ba ka suinbneng ka la kem iongrein.
La ki dei kiba sngewtynnad ban ïaid kai pynngad jabieng ynda janmied pynban ki kiar ban leit ïaid kai pyngngad ja-bieng sha ki jaka kiba kham kynjah briew.
Kaba kano tamsha ki jaka kiba ki ithuh shai ba kam long kaba shngain ia ki.
La ki dei kiba kunai bad kiba tyngkai ne kiba ïabeh ïa kaba kham bit dor pynban ki kiar ïa ka Iewduh lem bad ki sawdong ki jong ka tang mar shu mar ïa kem iongrein ka suinbneng.
Ithuh shai ba wat kiwei kiwei ki para riewlum, jong kane ka thaiñ Shatei Lammihngi, ki la ïa kiar don akor ia u Khasi u jong ngi.
ñiar koit hi ruh ban iohi ba u Khasi u nang ban ïadei paralok, kumba dei rukom, wat tang bad kiwei kiwei pat ki jaitbynriew, kiba dei ki riewlum jong kane ka thaiñ Shatei Lammihngi ka jong ngi.
Te wei ba ki riewdum ki jong ngi ki dei kiba mlieh ban krih leit thaw jingkulmar shane bad shatai ba ym artatien ba ki dei ma ki kiba pynmih ïa kato ka jingkulmar, kaba ha kato ka mied, hangto ha Laitumkhrah.
Ki riewdum kiba shun khlem nongrim ïa ka jingshai kumjuh kumba ki shun khlem nongrim ia kiwei kiwei pat ki jaitbynriew.
Ngi da bun shisha ia kiba kum kita ki riewdum.
Ki riewdum ki bym tip ruh da kumno ban dih(kyiar), hangno ban dih bad ruh tang katno ba kin dih.
Ki riewdum ki bym tip da kumno ba kin ri kyndong la ka akor ka burom ynda haba ki la dih.
Ki riewdum kiba pynpaw sarong pynban sha ka pyrthei ba ki iadih.
Ki riewdum kiba dang ïakhleh kyiad ha u bilor um ne ha u bilor plastic bad kiba dang ïa dihlang ruh na uta u juh u bilor umplastic.
Kiba dang ïashongdih pat de ruh ha ki kali taddor.
Kiba dang ïashongdih ruh ha ki surok bad ki lynti ki synkien.
Kiriewdum kiba ynda ki la dih ki heh khyllah naduh ka tyngam tad haduh ka ktiensih ka ktien sang.
Kum ka jaitbynriew ngi don kyrhai ïa kum kitei ki riewdum.
Ki riewdum kiba da shang makia ruh thik kum ki ‘pukir’ khleming khlemsem.
Kiba shang’ pukir’ baroh shimied shimied ha ryngkat kaba pynsawa jam ym tang ia ka jingtem hynrei kiba da pynheh khnang ruh ia ka jingsawa jong ka kali.
Ki riewdum kiba da pynthut shisha ïa ka thiah ka dem jong ka shong ka thaw hi baroh kawei.
Ki riewdum kiba sngewdon bor.
Kiba imat kumba kin sa iuhroit wat ia ki bor synshar shnong ne ïa ki Dorbar Shnong hi ruh.
Ym artatien ba ki dei kiba kum kitei ki riewdum kiba kynshoit ba ngi baroh ngin ïa pyrshah jur ia la ka Dorbar Shnong ba kan ïatreilang bad ki bor pulit, la ha kano kano ruh ka bynta.
Ki riewdum ki bym kwah ba kan don ka’Police Station’ hapoh Shnong.
Ki bym kwah ba ki bor pulit kin wan rung hapoh shnong hapoh thaw, kaba katno tam ba kin ïaid pahara ïa ka shnong ka thaw.
Ki riewdum kiba angnud pynban tang lano bayn don noh kita ki ‘programme jingiakhih’.
Ka dei namar kiba kum kitei ki riewdum ba ka ‘East Khasi Hills District Administration’ ka sa poi ban shim hak dak kumto ïa kaba kum kato ka rai, kaba ktahjur pat de ia ka lad kamai kajih ka jong ki kyndoi jakpoh.
Ki kyndoi jakpoh kiba iohlad ban ‘kamai ïa ka hok, tad ynda la sep ka sngi.
Ki kyndot jakpoh kiba imja ym tang na ka shongsuk ka shongsaiñ hynrei wat na ka jingshngain jong ka mied ka iong.
Ki kyndoit jakpoh kiba puson synnia sngi da kumno ba kin pyndap ïa la ka kpoh ne ba kin pyndap ïa la ka ïing ka sem bad ym ba ki brai ïa ka thala thalein ne ïa ka jingpynsngewbha ïa la ka jong ka doh.
Ki kyndoi jakpoh kiba shakri kyrpang ïa kiba kum ma ki hi, da ka bam kaba bang kaba u kyndoi ja kpoh kum ki u lah bor katba un bam kdang.
Ki kyndoit jakpoh kiba sdang kamai jakpoh tad ynda la sep ka sngi ki dei ban khuslai jingmut ïa kane ka jingroi jong kitei ki riewdum.
Kanbha pynban ïa kiba kin ïatreilang bad ka ‘East Khasi Hills District Administration’ da kaba kin nyn pynjuhpynjem lymne pynksan ïa kiba kum kitei ki riewdum.
Ki bor pulit ruh ki dei ban peitpyrman ba kiba kum kitei ki riewdum kim dei ban don ha kiba kum kitei ki jaka.
Ki dei ban khanglad shisyndon ïa ki riewdum ba kin poi sha kum kitei ki jaka.
Hynrei ha kaba kut, wat lada phin kynto bad phin kyrpad, pynban ym baroh u ban treh bad u ban lah ban plie bad ban shong dukan tad haduh ka shiteng synñia, kumjuh kumba ym baroh ki ban treh ban dang don shabar na la ka ïingka sem ha-dien ka 10 baje mynmied.
Ka dei pat ka jingshisha ba wat lada ka Sor Shillong kanshngain shispah ba shngain lane wat lada kan shongsuk katno katno ruh uba bun hi te un kwah ban don beit noh ha la ing, ha shwa ka 10 baje mynmied.
Ka Meghalaya Swimming Association (MSA) kan pynlong ïa ka prokram ban jied ïa ki khynnah kiba don ïa ka sap jngi na ka bynta ban leit ïashim bynta ha ka Junior bad Sub-Junior National Aquatics Swimming ka long ha ka 22 tarik mynta u bnai ha pung Crinoline naduh ka por 8 baje mynstep.
Kat kum ka kyrwoh ba la pyllait da u Secretary ka MSA u Bah Ian Lyngdoh, la kyntu ïa ki nongjngi kiba don jingthmu ban ïashim bynta ban pynrung kyrteng ïalade ha katei kajuh hi ka sngi kata naduh ka por 7:30 mynstep ha kajuh ka jaka.
Ha kaba ïadei bad ka 50mtr jong baroh ki stroke, yn jied kut kum ka jinglah ban pyndep hashwa ïa ka por ba la buh.
Ka Sten United F.C ka la jam sah kawei pat ka wat jingïakhun kaba ar ha ka ha ka lympung ïalehkai Knockout Football Tournament 2023 ba la pynïaid da ka Ri Khasi Social & Cultural Sports Club.
Kane ka la wan hadien ba ka la lah ban pynliem noh ïa ka Umeit F.C lyngba ka tie-breaker da 5-3 kol ha ka lah sngi U BLei ha madan Kurkalang kaba ha Bhoi Rymbong.
Ha kane ka jingïakhun baroh ar ki kynhun ki la pyrshang ban ïakhun tyngeh naduh kaba sdang.
Ka Umeit ka la ïoh ban pynkhih jar nyngkong eh lyngba u Seibor Lyngdoh ha ka minit kaba 51, hynrei tang hadien ar minit u Shemphang u la lah ban pynïakhaid kylla na ka bynta ka Sten bad haduh kaba kut ka jingïalehkai kim shym la lah shuh ban thep kol bad ki la mad ïa ka jingïakhaid.
Lyngba katei ka jingïakhaid ha kaba ka la pynlong ïa ki bor pynïaid ban pynïashut ïa ka tie-breaker ha kaba Sten United ka la ioh ban thep da 5-3 kol na ka bynta ban khur syndon ïa ka jingjop.
Kane ka lympung kan bteng biang ha ka 22 tarik ha kaba ka Jaguar F.C kan ïakhun pyrshah ïa ka Ibarial F.C.U coach ka kynhun ïalehkai ka ri u Igor Stimac, u la kyntu ïa u Myntri Rangbahduh ka ri u Narendra Modi, ban tuklar lem khnang ba ka kynhun ïalehkai ka ri kan ïoh ïa ka lad ban ïashim bynta ha ka Asian Games, watla kam shym la lah ban pynbiang kat kum ki kyndon.
Ha ka jingshisha ka All India Football Federation (AIFF) ka la thmu ban ailad ïa u Stimac ba un pynïaid ïa ka kynhun ïalehkai Under-23 ka ban long ha Hangzhou, kaba la thmu ban sdang naduh 23 tarik mu Nailur.
Kumba ka long mynta ka kynhun ïalehkai ka ri ka lah ban duh ïashim bynta ha ka Asian Games ha ka sien kaba ar na ka daw ba ka kynhun ïalehkai phutbol kam shym la lah ban pynbiang kat kum ki kyndon (criteria) kumba la buh da ka tnat ïalehkai jong ka ri, te kumta ka lah ban duh ïashim bynta ha Hangzhou.
Kane ka long ka sien kaba ar ba ka kynhun ïalehkai ka ri kam shym la ïoh ban ïashim bynta ha ka Asian Games.
“Nga kwah ban wanrah ïa kane ka bynta ba ka kynhun ïalehkai U-17 ka jong ngi ban pynkhlaiñ bha naduh u 2017, khnang ba kan lah ban ïalehkai bha ha ka U-23 World Cup (qualifiers) namar ka long ka kynhun kaba biang eh, hynrei mynta ka kynti ka la duh ban ïashim bynta ha ka Asian games," la pynpaw u Stimac hapoh social media.
Naduh u Modi, u Stimac u la kyrpad ruh ïa u Myntri ka tnat ïalehkai u Anurag Thakur.
“Kane ka kynhun ka donkam bad ka donhok ban ïashim bynta.
Nga sngew ban ong ba ka kynhun ka donkam ban ïoh ïashim bynta bad nga kyntu ïa u Myntri ba dei khmih ïa ka tnat ïalehkai u Anurag Thakur ban shim khia lang khnang ba ka kynhun kan ïoh ban ïashim bynta ha ka Asian Games.
"Kumba ka long mynta ka India ka la don ha ka kyrdan ba 18 napdeng ki ri kiba hap hapoh ka Asian Football Confe-deration.
“Kumba ka tnat treikam ka kyntait ïa ka jingleit ïashim bynta ha kaba ïadei bad ka kyrdan, hynrei kumba ka long ka kunhun ïalehkai ka ri ka la don ha ka kyrdan kaba biang ban ïa kiwei pat ki kynhun kiba la ïoh ka lad ban ïashim bynta ha ka Asian games.
"Kat kum ka shithoh ba la phah da ka tnat ïalehkai sha ka Indian Olympic Association (IOA) bad shabar ki National Sports Federation (NSF) da kaba ong ba tang ki jingïalehkai kiba lah ban don hapoh ka thup kaba phra kiba lah ban ïashim bynta ha ka Asian Games.
“Phi la ju kyrshan ban pynurlong ïa ki jingangnud ka India ba shisien ka sngi ban ïoh rung sha ka FIFA World Cup bad lada phi ai jingkyrshan, ngin sa lah ban ïoh ïa ka lad ban ïashim bynta ha ka lympung bah eh tam ha ka pyrthei," la ong u da kaba kyntu ia u Myntri Rangbahduh ka ri.
Sa tang katto katne bnai, ka Ri kan sa leit biang sha ka ilekshon ban jied ïa ki dkhot ka Ïingdorbar Thawaiñ Lok Sabha lane kita ki MP kiba don haduh 543 ngut.
Ka jingpynkhreh jong ki seng saiñpyrthei na ka bynta kane ka ilekshon ka la ïaid.
Mynta ka sngi, 26 tylli ki seng saiñpyrthei kiba pyrshah ïa ka BJP ki la poi ha nongbah Bengaluru ha kaba kan don ka jingïalang kaba ar sngi hapdeng jong ki ban ïathir kumno ban ïaid shakhmat bad ka jingpynkhreh bad ka ilekshon MP.Lashai ka sngi pat, ka BJP ka la khot ïa ka jingïalang jong ki seng saiñpyrthei kiba don hapoh ka lama jong ka National Democratic Alliance (NDA) ha New Delhi.
Ka National People’s Party (NPP) na Meghalaya ka dei kawei na ki dkhot ka NDA bad ka lah ban leit ïashim bynta ha katei ka jingïalang.
Ka ilekshon ha ka Ri India baïar ka kham jynjar.
Ki seng saiñpyrthei ki donkam ban ïateh lok bad kiwei ki seng khnang ban poi sha ka thong.
Watla ha u snem 2014 bad 2019 ka BJP ka la jop bun tam eh ki MP ha ka Lok Sabha, hynrei kam shym la ïakhlad lok bad ki seng kiba don ha ka lama jong ka NDA.Tangba kata ka jingïatreilang ka shu long tang ha ka kyrteng namar tang marwei ruh, ka BJP ka la lah ban synshar hi.
Namarkata, ngim ju ïohi ba ka BJP kan sngap kan sngew ïa kiwei pat ki seng saiñpyrthei kiba don hapoh ka lama jong ka NDA.Kum ka nuksa ka dei ka NPP.Watla kane ka seng ka ïatreilang bad ka BJP ha ka NDA, hynrei naduh u Myntri Rangbahduh, Narendra Modi bad haduh u Myntri Korbar Ri, u Amit Shah, ka BJP ka khlem map satia ban thalaiñ ïa ka NPP ha ka rynsan jong ka jingïalap ilekshon dang katto katne bnai mynta.
Kine ki nongïalam ka BJP ki la kynnoh beit haba shit haba shai ba ka sorkar NPP ha Meghalaya ka la donkti ha ki kam bamsap bamngem.
Mar ïa dep pat ka ilekshon, u Modi u la wan hi dalade sha Shillong ban sakhi ïa ka jingbam smai jong u Conrad K Sangma kum u Myntri Rangbah.
Kane ka dei kata ka politik kumba ki ong: ïashrut, ïa thad ha ka por ilekshon bad ynda la dep pat, sa ïa leh mynleh kumba khlem jia eiei!Lehse ka BJP ka la sngewthuh ba ka donkam ïa kiwei pat ki seng saiñpyrthei, kiba la don lypa bad ki ban dang wan nadien, na ka bynta ka ilekshon MP ha u snem 2024.
Baroh shi katta, ka BJP ka ju peit poh ïa kiwei pat ki seng saiñpyrthei watla ki don lang ha kajuh ka sorkar NDA.Tangba imat ka BJP ka la sngew sheptieng ïa ka jingpyrshang jong ki 26 tylli ki seng saiñpyrthei ban ïatylli khnang ban ïakhun pyrshah ïa ka.
Lada ki seng saiñpyrthei kiba don ha ka liang pyrshah ki lah shisha ban ïatylli para ma ki, khlem pep kan buh jingeh ïa ka BJP ha ka ilekshon ban wan.
Baroh shi katta, ka jingbym lah jong ki seng saiñpyrthei kiba shong ha ka liang pyrshah ban ïatylli para ma ki ka la pynsuk kylla ïa ka BJP ba kan jop ïa ki ilekshon la ka dei ha ki jylla ne ha ka Ri ruh kumjuh.
Na ka por sha ka por, ki seng ha ka liang pyrshah ki la ïakren ïakhana halor ka jingdonkam ban ïatylli pyrshah ïa ka BJP, hynrei bunsien kita ki la shu kut tang ha ka jingïadih sha bad kam ju don ka jingpyntreikam ha madan bad ha ka por ilekshon ki ïaid beit la ka jong.
Ka BJP kan sa dap 10 snem kynthih naduh ba ka la synshar ïa ka Ri ha u snem 2014 hadien ka jingshah pynrem kput jong ka Congress bad kiwei ki seng saiñpyrthei.
Ki paidbah jong ka Ri ki la mad ïa kiba bun kiei-kiei hapoh ka jingïalam jong ka BJP bad ki nongshong shnong ki tip kham bha kaei kaba bha lane kaei ka bym bha ba ka BJP ha la leh ha kine ki khyndai snem tam.
Kano-kano ka seng saiñpyrthei kaba don ha ka sorkar ne shabar ka kwah beit tang ban jop ilekshon la ka long ha kano-kano ruh ka dur.
Kano-kano ka seng kam lah ban shu don sah tang ha ka sorkar lane tang ha ka liang pyrshah.
Ka jingkylla ka ju wan katkum ka por bad ka jingkwah jong ki paidbah.
Ngin hap ban ïa peit la ki paidbah ki kwah jingkylla ne ki kwah ba kan don beit ka jingbteng.
Kano-kano ka seng saiñpyrthei ka donkam palat 272 ngut ki MP ban thaw ïa ka sorkar thymmai ha Delhi.
Ïano ki paidbah kin ai ïa kat kine ki MP? Ha ki khyndai snem tam, ka Ri ka la ïoh ïa ka sorkar kaba skhem namar ka khlem don ka jingpynkylla nongïalam ne sorkar bad ka la ïaid beit.
Kiba bun ki nongshong shnong ki tieng lada wan da ka sorkar khleh khaw lang ïoh hap ban kylla sorkar man ka shi snem ne ar snem kumba ju long ha ki por kiba mynshwa.
Tangba lada ki paidbah ki la ngiah hi shoiñ ïa ka jingsynshar jong ka sorkar kaba skhem, kin jied beit da ka sorkar khleh khaw lang bad kin ïai shah ïa ki jingeh ki ban wan hadien habud.
Namarkata, nangne shakhmat ka jingpynkhreh jong ki seng saiñpyrthei kan nang jur na ka daw ba ka por kam ap ïano-ïano.
Ka Bouncers Association of Meghalaya (BAM) ha ryngkat ka jingïatrei ka Treilang Welfare Society (TWS), Shillong College bad ka Meghalaya AIDS Control Society, kan pynlong ïa ka Inter-College Arm Wrestling Championship 2023 ha ka 22 tarik mynta u bnai naduh ka por 8:30 mynstep ha Shillong College.
Ha kaba ïa dei bad kane ka jingïakhun kti, kan don ka jingthew kilo ïa ki nongshim bynta ha ka 21 tarik naduh ka por 10 baje mynstep haduh ka 4 baje ka nohphai sngi ha gallery jong ka madan Malki.
Ka jingthmu jong kane ka Arm Wrestling Championship ka long ban sei madan ïa ki rang bad ki ‘thei ïakhun kti kiba kynsai jong ka Jylla, ban ai jinghikai kumno ban long adkar ban lait na ka jingpang ñiangkulia, bad ki jingkyrni jong u drok bad kiwei kiwei ki jingdih pynbuaid ha ka imlang sahlang.
Namar ka jingkiew sted bad jing saphriang u ñiangkulia bad u drok ha ka Jylla, te kumta ka kynhun kan pynlong ïa kane ka rynsan ïakop ïakhun kti ha ryngkat ka jingpynsngewthuh paidbah khnang ba baroh ki nongïashim bynta, ki nongïasakhi kin ïoh ka jingpynshai halor kane ka bynta.
Ki bor pynïaid jong kane ka jingïakop (Champion of Champions) kin ïoh da ka song pisa.
Ki kyrdan ïakol ki long ha ha liang ki shynrang shynrang, Below 55 kgs kin hap hapoh ka Feather Weight, Below 65 Kgs kin hap hapoh ka Light Weigh Below, 75 kgs kin hap hapoh ka Mid Weigh Above, 75 kgs kin hap hapoh ka Heavy Weigh.
Katba ki kynthei ki Kynthei Below 50 kgs kin hap hapoh ka Feather Weigh Below, 55 Kgs kin hap hapoh ka Light Weigh, Below 60 kgs kin hap hapoh ka Mid Weigh, Above 60 kgs kin hap hapoh ka Heavy Weigh.
Ïa ki jingtip ba kham bniah ki lah ruh ban phone ha ki number 7005861828 (J.Kharbuli), 9774534908 (S.Kshiar), 8258958333 (K.Lynshing) & 9774100270 (R.Wankhar).
Ka lympung ïalehkai U-14 Boys Football League 2023 ba la pynïaid da ka Shillong Sports Association ka la nangjam shaphrang ha kaba ka Mylliem SC ka la khur ïa ka jingjop ha ka lah sngi U Blei ha madan Polo.
Kane ka nam jop ka la wan hadien ka la lah ban pynliem noh ïa ka Mawpat SC da 2-1 kol lyngba u Rebuildstar Langstieh bad u Premier Kurkalang.
Naduh kaba sdang baroh ar ki kynhun ki la ïakhun tyngeh, hynrei ka Mylliem ka la ïoh ban pynkhih jar nyngkong eh lyngba u Rebuildstar Langstieh ha ka minit kaba 10.
Hadien shiteng kynta ka Mawpat ka la lah ban pynphai kylla lyngba u Derrick Mawrie ha ka minit kaba 36 na ka bynta ban ïakhaid  mar shi kol.
Hashwa ban kut ka jingïalehkai ka Mylliem ka la ïoh ban thep biang sa shi kol lyngba Premier Kurkalang ha ka minit kaba 55 na ka bynta ban khur syndon ïa ka jingjop.
Ki arngut runar kiba la kynnoh donkti ha ka jingthombor bad jinglute ïa uwei u nongkhaiï na Assam kumba lai taïew mynshwa, ki la shah kem noh ha ka Sngi Palei ha ki pulit ka South Garo Hills.
Ïa kitei arngut la kem da ki pulit na ka lai lad ha Sibbari bad la ïoh kurup ruh ïa kawei ka tiar siat bad ki jingpynbthei.
Kine kiba la shah kem ki dei kiba la ithuh kyrteng kum u Chengsang M Marak na Depogre kaba hap ha Damal Asim (Dadenggre), West Garo Hills bad u Sengchang N Sangma na Pawalgre, Mindikgre, South Garo Hills.
Ki pulit ki kurup na kitei arngut ïa artylli ki jingpynbthei ba la shna hi, bad kawei ka ‘Pistol’ ba la shna ha China.
Ka jingkem ïa kine arngut ka long halor ka jingujor ha thanat Gasuapara bad Silkigre.
U Superintendent of Police ka East Khasi Hills (SP), Bah Sylvester Nongtnger ha ka Sngi Thohdieng u la ong ba ka jingjia kaba la jia ha ka miet shiteng synñia jong ka 7 tarik mynta u bnai ka dei namar ka jingkajia hapdeng ki 2 kynhun kiba la shongshit.
“Kane ka dei ka jingjia kaba rit…ka don ka jingkajia ha surok, ym dei hapoh thanat hapdeng ki ar kynhun," la ong u SP haba kren sha ki lad pathai khubor.
U la ïathuh ruh ba ynda kitei ki 2 kynhun ki la poi ha thanat Laitumkhrah ban ujor ejahar, ki sdang kajia para ma ki bad ka la don ruh ka jingkawang ktien bad ki ophisar kiba don ha katei ka thanat.
“Ynda ki ophisar jong ngi ki la batai sha ki ba dei ban ujor ejahar, kawei ka kynhun ka long kaba kloi ban ujor, kawei pat ka kynhun ka kyntait ban ujor ejahar.
Hadien kata ka don ka jingïakynad hynrei ki ophisar ki la ïaleh katba lah ban pynjai-jai bad batai sha ki ban ujor ïa ka ejahar," la ong u Bah Nongtnger.
Hadien katei, u la ïathuh ba bun ngut ki briew ki wan shapoh thanat katba ki don ruh shiteng ki ïeng shabar.
“Katba ki dang ïakren ïa pynbeit shapoh, kiba don shabar ki thang ïa ka kali," la ong u SP.Ha kajuh ka por, u la pyntikna ba ka don tang kawei ka ejahar ba la aiti haba ïadei bad katei ka jingjia bad kumta kam dei satia ba ki pulit kim shym la pdiang ïa ka ejahar.
Haba kylli la ka tnad ka la pynithuh ne em ïano-ïano, u la ong, “La dep ban pynngat mukotduma bad ngin sa tohkit ïa kane.
Hooid ngi la pynithuh hi katto-katne ngut.
"Ha kawei ka liang, u la ong ba katto-katne kiba ïadon bynta ha katei ka jingkajia ki la pyrshang ruh ban knieh ïa ki tiar jong ki CRPF, hynrei na ka liang jong ki (CRPF) kum shi bynta ban ïada ïalade ki la shu khyrwit malu-mala ïa ki da ki lathi.
“Ki CRPF lei kim shym leh eiei, ki la dep la ka kam bad ki mut leit phai noh sha jaka sah lajong.
Ha ka por ba ki dang mih, ki la shah thombor bad kumta ki don hok ban beh noh ïa ki.
Ki ophisar nangne na thanat ki la leit ban pynjai-jai bad ki CRPF ki la leit noh.
Ym shym la don mano-mano ba mynsaw," u la ong.
Na ka liang utei u heh pulit u la ong ba kum shi bynta ban khang lad ïa ki jingkulmar, u la ïathuh ba ha ka por mynmiet ka tnad ka ju phah pulit ban pahara ha ki jaka ba kham kynjah khnang ban wanrah ïa ka suk ka saiñ hapoh ka nongbah.
Shuh shuh u la bynrap ba um shym khmih lynti ïa katei ka jingjia namar ka dei tang ka jingjia kaba rit ha surok hynrei hadien ba la shongshit bad ba la bun briew, ka la ïalam sha katei ka bynta.
“Ngi ju kren barabor halor ka suk ka saiñ bad bym dei ban don kano-kano ka jingkulmar ha baroh ki liang," la bynrap u SP.Kum ban shu kdew hangne, ha ka miet shiteng synñia jong ka 7 tarik mynta u bnai ka la don kawei ka jingjia shah thang kali ha thanat Laitumkhrah hadien ba ka la don ka jingkynnoh ïashoh hapdeng ki ar kynhun ha ka thaiñ Laitumkhrah.
Ka Rangdajied United Football Club, ka Nangkiew Irat Sports Club, ka Mawlai Sports Club bad ka 4th Mile Kick Start Academy ki la khur ïa ka jingjop ha ki jingïalehkai jong ka lympung SSA Under-14 Football League 2023 kaba la long ha ka sngi Saitjaiñ.
Haba phai sha ka jingïalehkai kaba nyngkong kaba la long ha ka por 11 baje mynstep, ka Rangdajied United ka la lah ban pynliem noh ïa ka Mylliem Sports Club da 3-0 kol.
Ïa kine ki kol jong ka Rangdajied United la ïoh ban thep marwei da u Roderick Khongjee ha ka minit ba 55, 58 bad 60.
Ha ka jingïalehkai kaba ar, kaba la long ha ka por 12.30 mynsngi, ka Nangkiew Irat Sports Club ka la lah ban pynliem noh ïa ka Madanryting Sports Club da 4-0 kol.
Ïa kine ki kol jong ka Nangkiew Irat la ïoh ban thep da u Zaniel Kurbah ha ka minit ba 19, u Richmond Jiengap ha ka minit ba 37 bad 44 bad u Habankara Blah ha ka minit ba 40.
Haba phai pat sha ka jingïalehkai kaba lai, kaba la long ha ka por 2.30 mynsngi, ka Mawlai ka la lah ban pynliem noh ïa ka Laitkroh Sports Club da 2-1 kol.
Ha kane ka jingïalehkai dei ka Laitkroh kaba la thep kol nyngkong lyngba u D Lyndem tang ha ka minit kaba 2, hynrei ha ka minit kaba 6 ka Mawlai ka la ïoh ban pynphai lyngba u AE Nengnong bad dei ha ka minit kaba 59 ba u M Nongkhlaw u la ïoh ban thep ïa ka kol jong ka jingjop.
Haba phai pat sha ka jingïalehkai kaba khatduh jong kane ka sngi, ka 4th Mile Kick Start Academy ka la ïoh ban shu khur ei ïa ki 3 tylli ki kol bad ki 3 point pura khlem da donkam ban hiar madan, hadien ba ka kynhun ba dei ban ïakhun pyrshah ka Challenger Academy kam shym la wan satia ban pyntip ne ban don na ka bynta kane ka jingïalehkai.
Ka Khasi Students’ Union (KSU) ka la pynpaw ka jingsngewkhia halor ka jingshah shoh shah pynïap jong ki Khasi ha ki bar jylla na ka por sha ka por hapoh ka Jylla khamtam ha sor Shillong, kaba la syrtap da ki bar jylla nongwei suda.
Haba pynkynmaw ïa ki jingshah thombor ki Khasi ha ki bar jylla, u General Secretary ka seng, samla Donald V.Thabah ha ka kyrwoh u la ong, “Dang ha u 2020, ki bar jylla Bengali ki la pynïap dusmon ïa u Bah Lurshai Hynñiewta ha Pyntha Umdan kaba la pynsmiej ïa baroh ki paidbah Khasi kiba sah sha kito ki thaiñ.
"Ha kajuh ka por, u la ong ba ha u snem 2021 (ter-ter), ki bar jylla ki la pynïap dusmon ïa u Phershanroy Myrthong ha Golf Links bad bom ïap ruh ïa u Elias L.Nonglait ha Them Bijoy nalor ki jingshah shoh ki Khasi kum ha Nongmensong, ha Rilbong, ha 4Furlong bad sha kiwei-kiwei ki jaka.
Utei u nongïalam u la pynkynmaw ruh ba dang shen 2 ngut ki samla Khasi kiba dang kamai jakpoh ha Khyndailad ki la shah bom shah tied da ki tiar pynmynsaw ha ki bar jylla kiba la shongshit khawiang.
“Ka KSU ka la ïoh jingtip ruh ba mynnin ka miet ka huri-hura ha Laitumkhrah ka mih namar ka jingjrong kti khlem daw ki bar jylla ïa ki khynnah Khasi.
Kaba sngewphylla ka long haba ki CRPF ki la wan, ki ai jingïada pynban ïa kine ki bar jylla bad tied lathi naphang ïa ki Khasi.
Halor kane ka jingjia mynnin, ka seng ka dang ïai lum shuh ki jingtip ban ïoh ïa ka jingshisha kaba la poi haduh uto u pud," la ong u samla Thabah.
U la ong ruh ba kitei ki jingjia kiba na ka por sha ka por ki pynkynmaw ïa ka KSU ïa ki por kiba la leit kum ha ki phew snem 70, 80 bad 90 ha kaba ki bar jylla ki thom naphang ïa ki Khasi da ka jingthmu ba pynlong ïa ki Khasi ban phetwir noh na Shillong.
Ka KSU ka bthah ïa ki nongïalam Jaidbynriew jong ki bar jylla bapher-bapher ba ki dei ban tehlakam ïa ki briew jong ki, lym kumta ka seng kam banse ban shim biang da ki sienjam kumba ki nongïalam (ka seng) ki la shim ha kito ki por kum ka ‘Anti-Foreigners’ Movement’.
Shuh shuh u la bynrap, “Lada ka seng ka hap ban shim ïa kita ki sienjam, kine ki Jaidbynriew lem bad ka Sorkar kin hap ban bah-khlieh lada jia eiei kaba sngewsih.
Ka seng ka kyntu ruh ïa baroh ki para Khasi ban long kiba la khreh namar kane ka jingleh ki bar jylla ka dei ka buit ba pyntreikam ïa ki jingthmu jong ki, kiba ki la pun naduh ki por mynshuwa.
".
Ka Sri Lanka ka la ïoh rung sha ka lympung World Cup hadien ba  khur jingjop ha ka jingïakhun pyrshah ïa ka Netherlands ha ka final jong ka 2023 Cricket World Cup Qualifier kaba la long ha Harare Sports Club, Zimbabwe ha ka sngi u Blei.
Ka jinglah jong u nongkawang bol u Maheesh Theekshana ban khur haduh 4 wiket bad ai 31 run, ka la pynlong ïa ka Sri Lanka ban jop ïa ka Netherlands da 128 run ha ka final.
Kite baroh ar tylli ki kynhun ki la ïoh rung sha ka lympung World Cup ka ban long ha India naduh ka 5 tarik Risaw haduh 19 tarik Naiwieng, hynrei ka Sri Lanka kan mih mynta na Zimbabwe ryngkat ka khusnam lahduh, hadien ba ka la jop baroh phra tylli ki jingïalehkai ha katei ka lympung.
Haba phai sha ka jingïalehkai, ka Sri Lanka kaba la tied nyngkong ka la kamai tang 233 run bad hap lut ki wiket na ki 47.5 over bad dei tang u Sahan Arachchige uba la tied marwei 57 run.
Haba beh ïa katei ka thong, ki nongtied ka Netherlands naduh kaba sdang ki la mad jingeh bad hap lut ki wiket tang na ki 23.3 over hadien ba ki la kamai 105 run.
“Ka thong kaba nyngkong ka long ban ïoh rung sha ka lympung World Cup, kaba ngi la lah, ka thong kaba ar ka long jop ïa kane ka lympung, bad ïa kaba ngi la lah ban leh.
Kumta mynta ngin leit phai ïing da ka jingkmen," la ong u Coach ka Sri Lanka u Chris Silverwood.
Ka Eastern West Khasi Hills District Badminton Association (EWKHDBA) ka la pynhap pyrda noh ïa ka 3rd District Open cum Inter School Badminton Tournament 2023 ba la pynlong lai sngi lynter.
Ka Mairang Presbyterian English Secondary School ka la ïoh rah ïa ka nam Best Team Event ha ka liang ki shynrang bad ka Khatsaw-phra Higher Secondary school ha ka liang ki kynthei.
Haba phai ha ka liang ki shynrang, ïa ka kyrdan ba ar la ïoh da ka Mairang Vidyajyat Inclusive Secondary School bad ha ka liang jong ki kynthei pat ïa ka kyrdan kaba ar, la ïoh da ka Mairang Presby-terian English Secondary School.
Shuh shuh haba phai sha kiwei ki kyrdan pat jong katei ka lympung kaba la pynlong ha Indoor Sta-dium Mairang Mission, ha ka jingïalehkai ha ka U-13 Boys Single ïa ka nam lahduh la ïoh ban khur da u Mewanbhalang Pathaw, ha ka U-13 Girls Single pat la ïoh ban khur da ka Dolcy Doreen Basaiawmoit.
Ha ka Under-13 boys double pat ïa ka nam jop la ïoh ban khur da u Venial Mardon Kharjana bad u Mewan-bhalang Pathaw, katba ha ka liang ki kynthei la ïoh ban khur da ka Dolcy Doreen Basaiawmoit bad ka Dafeen Lyngdoh Mawlong.
Haba phai sha ka kyrdan Under-16 boys Single, ïa ka nam jop la ïoh ban khur da u Jovial Meborn Kharjana, katba ha ka liang ki kynthei la ïoh ban khur da ka Tolylyne Basaiawmoit.
Ha ka Under-16 boys Double pat ïa ka nam jop la ïoh ban khur da u Mewanhiar Nongsiej bad u Nathaniel Nongrum kat ba ha ka liang ki kynthei ïa kane ka nam jop Double la ïoh ban khur da ka Talylyne Basaiawmoit bad ka Bakordor Nongrum.
Haba phai pat sha ka Under-19 Boys Single, ïa ka nam jop la ïoh ban khur da u Alfredy Kharbuli katba ha ka liang ki kynthei la ïoh ban khur da ka Caitlyne Basaiawmoit.
Ha ka Under-19 boys double pat ïa ka nam jop la ïoh ban khur da u Stephen Kharsyiem bad u Nangkiewshaphrang Thabah katba ha ka liang ki kynthei la ïoh ban khur da ka Caitlyne Basaiaw-moit bad ka Deishisha Thabah.
Ha katei ka sngi pynhap pyrda ïa ka lympung ïalehkai Badminton, u Bah Kotbor Warjri u la long u kongsan ha ka jingdon lang ruh u Bah Manbhabok Kharraswai kum u symbud kongsan lem bad ka jingdonlang u Syiem jong ka Hima Nongkhlaw u Paiem PM Syiem, Vice Principal jong ka Khatsawphra College and Higher Secondary School bad kiwei kiwei kiba la sam ruh ïa ki khusnam.
Ka England ka la ïoh rah ïa ka nam lahduh jong ka lympung European Under-21 Championship ha ka sien nyngkong eh kaba la wan hadien ka jingïaid lynti jong 40 tylli ki snem.
Kane ka jingïoh rah ka England ka la wan ruh lyngba ka jinglah jong u James Trafford ban kyrda ïa ka penalty ha ka minit ba khatduh eh jong ka jingïalehkai, kaba la pynlong ïa ka England ban jop da 1-0 kol ïa ka Spain.
U Trafford, uba la pynkhreh ban pynïasoh noh sha ka Burnley na ka club Manchester City ha ka jingsiew kaba lah ban kot sha ka £19m, u la lah ban kyrda ïa ka bol kaba la shut da u Abel Ruiz ha ka minit kaba 99, ka penalty kaba ka Spain ka la ïoh hadien shi slem ba la peit bniah lyngba ka VAR.Ka shi kol kaba ka England ka la ïoh bad kaba la dei ruh ka kol jong ka jingjop ïa ka nam lahduh ka la wan ha ka minit ba khatduh jong ka kylla step, hadien ba ka bol ba la shut Free-Kick da u Cole Palmer ka la leit dei na ka bynta ka kjat jong u Curtis Jones bad rung jlang shapoh ka kol.
Watla ka Spain, kaba la khyrwit haduh 13 tylli ki kol ha kane ka lympung, kam shym la lah pat ban ïoh pynphai kol, watla ka kol ba la thep da u Ruiz, ha ka kylla miet, ka la shah pyndam noh namar ka ‘offside’ bad ka jingbym lah thep kol, ka la pynlong ruh ïa ka England ban nym shah thep wat tang shi kol ha kane ka lympung.
Kane ka jingjop kan pynlong ruh ïa kane ka kynhun kaba lai ha England ban jop ïa kane ka lympung, kata hadien ba ka la jop ha u snem 1982 bad 1984.
Uwei u samla uba na ka shnong Umeit, Ri-Bhoi distrik, u la khlad noh ha ka 5 tarik Naitung hadien lai sngi ba u la shah shoh shah dat ha ki briew ki bym lah ban tip ki dei kiei ha Lad Umroi.
Utei u samla u dei uba la tip kyrteng kum u Ajay Kharhujon.
Katkum ka ejahar ba la ai da ka kmie jong une u samla, ka Kong S Kharhujon, ha thanat Umïam ha ka 6 tarik Naitung, la ïathuh ba ha ka 2 tarik Naitung ha ka por kumba 3 baje janmiet, u Ajay u la mih na la ïing ban leit ïaid kai, hynrei haduh ka por 6 baje janmiet, u khlem wanphai satia sha ïing.
“Nga la pyrshang ban wad ïa u, hynrei nga lap pynban ba u la thiah harud surok ha ka lynti ba sdang ka Flyover kaba dei ka Lad Umroi," la ong ka Kong Kharhujon ha ka jingujor.
Ka la ïathuh ruh ba la pynkit ïa u Ajay sha Bhoirymbong CHC, hynrei na kane ka jaka sumar, la phah rah noh ïa u Ajay sha Shillong Civil Hospital.
Ym tang katta, na Civil Hospital, la bthah ïa ki bahaïing hasem ba kin kit ïa u Ajay sa sha NEIGRIHMS, Mawdiangdiang.
Tangba ka kmie ka la ïathuh ba na ka daw ba u la shitom jur, la kit noh sha Nazareth Hospital, Shillong namarba ka kham jan.
Hynrei, ha ka 5 tarik Naitung, ka la ong ba u Ajay u la khlad noh ha Nazareth Hospital bad ïa ka ‘post-mortem’ ïa ka met kaba sah la leh ha NEIGRIHMS ha ka 6 tarik Naitung.
“Ha kaba ïadei bad katei ka jingjia, ngi ïoh jingtip lyngba ka ‘phone call’ ba u Ajay u la shah shoh shah dat ha ki briew, bad ïa kita ki briew ngim tip.
Kumta nga kyrpad ïa phi ban pynwad jingtip lem khnang ba ngin tip mano kiba ktah kti ne shoh ïa u, bad ban pynshitom ruh katkum ka aiñ," la ong ka kmie u Ajay.
Ka Rymbai Presbyterian Higher Secondary School, Khliehriat HSS bad KB Memorial Secondary School ki la long kum ki lahduh ha ka lympung District Level Inter-School Subroto Mukherjee Cup Football Tournament kaba la pynïaid da ka shlem treikam ka District Sports Officer, East Jaiñtia Hills District.
Kane ka jingïoh rah ïa ka nam lahduh ka la wan hadien ba kine ki skul ki la jop ïa ka jingïakhun final ha ka sngi Saitjaiñ ha madan ïalehkai ka East Jaiñtia Hills District Sports Association ha Dienchynrum.
Haba phai sha ka jing-ïakhun final U-17 Boy’s, ka Rymbai Presbyterian Higher Secondary School, kala jop da 2-1 kol ïa ka Wapung Higher Secon-dary School katba ha ka U-17 Girl’s ka Khliehriat Higher Secondary School kala jop da 1-0 kol ïa ka Lotus Secondary School, Dienchynrum.
Ha ka jingïakhun jong ki khynnah ha ka Under-14 Boy’s, ka KB Memorial Secondary School, Wapung ka la pynliem noh ïa ka Chiehruphi Secondary School lyngba ka jingïashut tie breaker kata da 3-1 kol.
Da kane ka nam jop, kine ki skul mynta kin ïoh ban mihkhmat ïa ka East Jaiñtia Hills District sha ka State Level ka ban long ha une u bnai.
Ka khunsam ‘Best Player’ la ïoh rah da u Bisterly Ksih na Rymbai Presbyterian Higher Secondary School ha ka Under-17 Boys, ka Filicia Sympli na ka Khliehriat Higher Secondary School na ki kynthei Under-17 bad u Lyonel Ryngkhlem jong ka KB Memorial Secondary School u la ïoh ïa ka nam Best Player na ki Under-14 Boy’s.
U kongsan ba wan sakhi ïa kane ka jingïakhun final ha kane ka sngi u dei Deputy Commissioner jong ka East Jaiñtia Hills District u Abhilash Baranwal, IAS, ha ryngkat u kapten ka kynhun Under-20 jong ka India u Halen Nongtdu kum u nongshah khot sngewbha ba kyrpang ban ai mynsiem ïa ki khynnah ïalehkai.
Kiwei kiwei past kiba la ïadonlang ha kane ka sngi ki kynthup ïa u Bah Finelyness Bareh, MDC Rymbai-Khliehriat, District Sports Officer, ka Kong Stephanie Rapsang, C Tlang, General Secretary, East Jaiñtia Hills District Sports Association bad Bah James Sutnga, Working President jong ka East Jaiñtia Hills District Football Association.
Ka West Khasi Hills District Chess Association (WKHDCA) ka la pynlong ïa ka 9th WKHDCA State B & Inter School Chess Championship 2023 ha ka 8 tarik mynta u bnai ha SGSY C&RD Block Nongstoi?4.
Ïa kane ka lympung la wan ban plie da u ADC ka West Khasi Hills u Bah Velentine Swer, MCS.U kongsan haba ai jingkren plie u la kyntu ïa ki nongïashim bynta ba ki dei ban don ka thong ban poi ha ka kyrdan ba hajrong duh ym tang ban shu kut noh tang shiteng.
U la kyntu ruh ba dei ban kiar na ki jingbam jingdih ba pynsniew ïa ka met khnang ban long kiba koit bad ban pynleit jingmut bha khnang ban khlaiñ ka jingmut jingpyrkhat.
Ïa kane ka jingïalang plie la pynïaid da u President ka Association Bah Richard Sun hapdeng ka jingïadon lang ki para dkhot, ki nonghikai, ki kmie ki kpa, ki nongïalehkai ha ka open bad ki khynnah skul na ki 6 tylli ki skul ba pawkhmat jong ka District.
Ki nongjop ha ka Under-12 Boys ki long, ba nyngkong Meshwa Syiemlieh na JNV Nongstoiñ, ba-ar u Kyrpang Sangriang bad ba-lai u Raimankupar Jyndiang na Anderson HS School Nongstoin.
Ha ka Under-15 Boys, ïa ka kyrdan ba nyngkong la ïoh da u Brian CJL Marshillong na JNV Nongstoiñ, ka kyrdan ba ar sha u P Dakerhime Lyngdoh na Anderson HS School Nongstoiñ bad kyrdan ba lai sha u Canbeljone Wanniang.
Ha ka Under-18 Boys ïa ka kyrdan ba nyngkong la ïoh da u Sambor Jyrwa, ka kyrdan ba-ar ka la leit sha u Arwandame Thongni bad ka kyrdan ba-lai sha u Hawamanbha Phyrngap.
Kiba la ïoh ïa ka kyrdan kaba nyngkong ha ka kyrdan Under-18 Girls bad Women Open category ki long ka P Sarasaphi Lyngdoh na St Anthony’s bad ka Gavy Jones L Marshillong na Nongstoiñ College.
Ïa kane ka lympung la long Chief Arbiter da u Bah Bonney Kharbani, SNA bad la pynïaid da ka Swiss System ba 5 kylla.
La jied ruh 6 ngut ki nongïalehkai ba jop hakhmat duh ban leit sha ka State Level Chess Tournament ka ban long ha Ribhoi District ha ka 21 bad 22 tarik mynta u bnai.
Bad 4 ngut ki nongjop ba hakhmat duh na kane ka lympung kin leit sha ka National Chess Championship kaban long ha Maharashtra ha u bnai Nailar 2023.
Haba pynkut noh ïa kane ka lympung la ïoh ban sam ïa ki khusnam, ki trophy bad syrnod sha ki nongjop ha ka jingïadon lang u EE jong ka PWD (R) Nongstoiñ Bah F Sohlang kum u Kongsan uba la noh synñiang bad ai ruh ka jingkren ban nang pynkhlaiñ shuh shuh ïa ka jinglehkai ha ka District bad ka Jylla baroh kawei.
Ha kano-kano ka sorkar synrop lane ka sorkar khleh khaw lang, ka dei ka rukom ban don kata ka ‘Common Minimum Programme’ (CMP) lane ki mat ba ki seng kiba don ha ka sorkar kin ïatreilang ha ki san snem bad ban pynurlong ïa ki.
Ka dei ruh ka saiñdur tynrai jong ka sorkar halor ki mat ki jura bakongsan tam bad kaei kaba ka sorkar kan leh halor kita.
Ïa ka sorkar Meghalaya Democratic Alliance (MDA) kaba ar lane 2.0, la pynbam smai ha u bnai Lber 2023 katto katne sngi hadien ka jingpynbna ïa ki MLA bathymmai.
Kane kam dei satia ka sorkar ba ïalam tang da kawei ka seng, hynrei ka dei ka sorkar khleh khaw lang da ka jingdon ka UDP, BJP, bad HSPDP nalor ki MLA khlem seng.
Ngi la ïaid la saw bnai eiei naduh ba u Lat u la pynbam smai ïa u Conrad K Sangma kum u Myntri Rangbah, hynrei ngim pat ïohi pat ïa kata ka ‘CMP’.
Kham bunsien, ïa ka ‘CMP’ la pynwandur da kaba shim ïa ki mat bakongsan na ki jingkular ilekshon jong ki seng kiba don mynta ha ka sorkar.
Ngi sngewthuh ba kitei ki seng baroh kiba don ha ka sorkar, kynthup ïa ka seng kaba ïalam, kata, ka National People’s Party (NPP), ki la khlei la ki jong ki jubanlak sha ki nongthep ‘vote’ ha ka por ba ki la leit khroh ïa ki.
Ki don ki jingkular kiba ïasyriem hapdeng ki seng baroh, bad ki don kiba ïapher.
Hap ban pynleit jingmut ïa kita ki jingkular kiba ïasyriem bad kiba ïapher ha ka por ba thaw ïa ka ‘CMP’.
Tangba ngim dei ban ïa kyndit palat halor kane namar wat ha ka sorkar MDA ka banyngkong lane kata ka MDA 1.0 kaba dei ka sorkar khleh khaw lang kumba long mynta, ym shym la don satia kata ka ‘CMP’.
Dei hok ba ha ka sorkar MDA 1.0 ngi ïohi shibun bah ki kam thurmur bad ka jingbym ïasngewthuh jingmut hapdeng ki dkhot kiba don ha ka sorkar.
Ngi kynmaw ba ha ka sorkar MDA 1.0, ka la don kata ka komiti ba la thaw ban pynwandur ïa ka ‘CMP’, hynrei haduh ba kut jong ka samoi treikam jong ka sorkar, kata ka ‘CMP’ ka khlem ïoh lad ban paw pyrthei.
Ngi tip ba kata ka komiti ka la shong jingïalang la bunsien ban ïakren kumno ban pynwandur ïa ka ‘CMP’, hynrei kita ki jingïakynduh ki la shu kut tang ha ka jingïadih sha sngewbha khlem da lah ban pyntip sha ki paidbah nongshong shnong kiei ki mat ki jura ba ka sorkar kan trei ha kito ki san snem.
Namarkata, ngi la sakhi ïa shibun ki jingbym biang ha ka sorkar MDA 1.0 ha kaba wat para Myntri ruh ki khlem don ka jingïasngewthuh jingmut.
Don ruh ki Myntri kiba la pynpaw ïa la ki nia ki jutang ha ki kotkhubor hadien ba ki khlem sngewïahap ïa kaei kaba ka sorkar ka leh.
Ha kane ka sorkar MDA 2.0 ba mynta, ngim tip bad ngim pat ïohi ba kan don ka komiti ka ban pynwandur ïa ka ‘CMP’.
Kumba la kdew haneng, ki seng kum ka UDP, BJP, HSPDP bad NPP ki la ïakhun tyngeh iwei ïa iwei pat bad ki la rah ïa ki jingkular hakhmat ki paidbah.
Kito ki soh khliang kiba la mih ha ka por ilekshon ki dang don haduh mynta na ka daw jong ka jingïakawang ktieh bad kawang ktien iwei ïa iwei pat.
Hynrei kane kam mut pat ba yn lah ban atlukhi sah lane ban pynsahnud sah ïa kaei kaba la dep.
Kine ki seng kiba don lang ha ka MDA 2.0 kin hap ban ïamir jingmut halor ka ‘CMP’.
Ngi kwah ban tip shai kiei kita ki mat ki jura kiba ka sorkar kan trei lane pyndep ha kine ki san snem hashwa ban wan ka ilekshon thymmai.
Lada ka ‘CMP’ kan ym don ha kane ka sorkar kumba long ha ka sorkar MDA 1.0, khlem pep kin sa mih ki huri-hura hapdeng para Myntri namar kin ym tip ïa kaei kaba ki dei ban leh bad ban pyndep ha ki san snem.
Uwei u Myntri un ïaid la ka jong ka lynti, uwei la ka jong, bad ha kaba khatduh, yn ym don jingseisoh eiei.
Kum ka Kynhun Myntri bad sorkar, ka donkam ban don ka jingïatreilang halor ki mat ki bakongsan na ki bakongsan tam.
Lada kam don ka ‘CMP’, ngin hap ban kylli halor ka nongrim aïu kine ki seng ki la ïatreilang?.
Ka Paris St-Germain (PSG) ka la pyndep ban soi ïa u rangïalehkai ka South Korea u Lee Kang na ka club Real Mallorca kaba ha La Liga, Spain.
Une u rangïalehkai ba dang 22 snem ka rta, uba la pynlut haduh ar snem bad kane ka club na Spain, u la soi ïa ka kontrak kaba san snem bad kane ka club thymmai na France.
U Lee un dei u rangïalehkai ba saw ba ka PSG kan soi ha kane ka ïew ïadie ïathied rangïalehkai, kata hadien ba ka la dep ban soi ïa u rangïalehkai pdeng u Manuel Ugarte, u rangïalehkai dien u Milan Skriniar bad u rangïalehkai shakhmat u Marco Asensio.
“Ka long shisha kaba sngew tynnad bad kem bha ban lah ban pynïasoh sha ka club Paris St-Germain," u la ong bad bynrap ba ka dei kawei na ki club kaba khraw tam ha pyrthei, ha kaba ka don ruh ïa ki rangïalehkai kiba paw jong ka pyrthei bad ïa kaba ngam lah shuh ban ap ban sdang ïa ka lynti ba thymmai.
U Lee u la ïoh ban mih madan haduh 19 sien na ka bynta ka ri jong u, ka South Korea bad u dei ruh uba la ïalehkai ha ka lympung World Cup ha u snem 2022.
U coach barim ka Spain bad jong ka Barcelona u Luis Enrique u la shimti thymmai kum u Coach jong ka PSG dang ha kane ka taïew, hadien ba ka club ka la sloit noh ïa u Christophe Galtier na ka kam.
Katkum ki khubor la ong ba ka Human Rights Commission of Pakistan (HRCP) ka la maham bad pynbna paidbah ia ka jingma kaba ap ia ki jaitbynriew Hindu hapoh Pakistan hadien ba la bna halor ka jingshah rahbor bad jingshah set ha ki kynhun runar jong ka Pakistan hapoh ka thaiñ Sindh.
Ka HRCP ka la ioh ruh ia ki jing ujor halor ka jingbym biang jong ka jinglong- jingman bad ki kynrum- kynram hapoh ka distrik Kashmore bad ha Ghotki jong ka nongbah Sindh, ha kaba ki don kumba 30 ngut ki jaitbynriew Hindu kiba la shah rahbor bad shah set, kynthup ia ki kynthei bad ki khynnah rit.
Ia kane ka kam la leh da ki kynhun runar na katei hi ka nongbah bad katei ka tnat ka dang ialeh katba lah ban bud dien bad thwet ia kitei ki runar bad ban ioh pyllait im noh ruh ia kitei ki 30 ngut kiba la shah rah bad shah kem.
Kane ka la jia hapoh ka distrik Kashmore bad Ghotki jong ka nongbah Sindh, ha kaba ka jinglong- jingman ha katei ka nongbah ka la sniew bad shong syier bha katba nang mih ki sngi.
Shuh shuh ruh la ong ba ka HRCP ka la ioh ki jing ujor halor ka jingshah pynthud jong ki paidbah rit paid ha kitei ki kynhun runar kiba don ha kitei ki thaiñ bad kiba byrngem ruh na ka por- sha ka por ban leit thombor bad pynpra ia ki jaka mane jong ki jaitbynriew ba rit paid.
Kumta, la ong ba dei a tnat kam poh iing jong ka Sindh kaba dei ban khmih bniah bad ban bud dien ruh ia kum kitei ki jingjia kiba ktah ia ka shongsuk- shong saiñ jong ki paidbah nongshong shnong ha katei ka thaiñ bad ban ai ruh ka jingiada khamtam ia ki rit paid kiba shong ba sah hangtei.
Watla katta, la ong ba katkum ka kaiphod ba la ioh lum da ka tnat National Database & Registration Authority (NADRA), la ong ba ki paidbah rit paid ki don tang kumba 5% na ka jingdon jong baroh ki paidbah nongshong shnong ka Pakistan, ha kaba ki jaitbynriew Hindu ki dei kiba bun tam napdeng kiwei pat ki jait bynriew rit paid kiba don hapoh Pakistan.
Ha kine ki khyndiat bnai ba la leit, ki la mih katto katne ki jingjia thombor pyrshah ia ki jaitbynriew Hindu kiba don ha ka shnong Shaikh Bhirkio jong ka Sindh bad kumjuh ruh hapoh ka distrik Tando Allahyar bad kane ka long ka jingma kaba khraw ia ka suk- ka shngaiñ jong ki rit paid khamtam ia ki Hindu hapoh Pakistan.
Kumjuh ruh ki la don ki jingjia thombor ia ki jaka mane Hindu ha ki bynta bapher jong ka Pakistan ha ki por ba la leit.
Ha kawei ka jingjia kaba dang shu dep jia shen lei, ki kynhun runar jong ka Pakistan ki la leit pynjulor ia ka jaka mane jong ki Hindu hapoh ka thaiñ Kashmore jong ka nongbah Sindh da kaba ther ‘namding sha katei ka jaka mane.
Kumjuh ruh ha kawei ka jingjia pat, ha kine ki khyndiat sngi ba la lah, la pynpra noh ia ka jaka mane kaba la 150 snem kaba don hapoh Karachi bad kane ka la jia ha ka miet jong ka Sngi Thohdieng ha ka por bym don lait (electricity) ha katei ka jaka.
Ki paidbah nongshong shnong ki iathuh ruh ba ha katei ka miet, ki pulit ruh ki iadon kti lang ha ka ban ai jingiada ia kito ki nongleit pynpra ha ryngkat ki kali puh shi-lum ‘Buldozers’ hapdeng katei ka jingleh thombor jongki.
Kumta, ha kane ka kynti, ka HRCP ka la dawa ia ka tnat kam poh iing jong ka Sindh ba ka dei ban wad bniah bad ban tohkit bniah, ban shim jingkit khlieh bad ban pynngat kyndon ruh ia baroh kito kbia don kti ha katei ka jingleh ibeiñ jaitbynriew jong kitei ki kynhun.
Ka shitrhem jong ka lyngwiar sur paidbah lyngba ka seng saiñpyrthei VPP ka dei kaba la pynsuhjer bad pynsyier ïa kiwei kiwei ki seng saiñpyrthei ha jylla naduh ki seng riewlum haduh ki seng heh na dewbah India.
Ka purkrang (program) ia khih jong ka VPP hapoh ka jingïalam jong u Bah Ardent Miller Basaiawmoit ka la sdang naduh ka khep hadien ba u la rem ha ka jied lamkhmat sha ka dorbar thawaiñ jylla, palat san snem mynshwa.
Lehse ka jingrem jong u Bah Ardent Miller Basaiawmoit ka long kaba bit ba biang na ka bynta ba yn iohlad ban duriap ha kaba seng nongrim halor ka hok jong ki paidbah katkum ba la paw shwa na ka saiñkylla saiñkhieim (revolution/renaissance) ba la maitphang kum u rishotbah.
Ñiuma, u Bah Ardent Miller Basaiawmoit u la tur shaphrang ban thwet ki riewtbit kiba kynsai lyngba ka saiñkylla dalakari bad hadien ba la kynshew da ki riewdkhot hula na ka imlang sahlang ba la pynkhreh ban seng artat ïa ka seng saiñpyrthei Voice of the People Party.
Ka ktien Saiñkylla Dalakari ka thew ba yn ïakhun ban wanrah ka saiñdur ban kylla noh na kaba ju long lane Saiñkylla (Revolution) bad kata ka saiñkylla ka dei na ka bynta ban ïada ïa la ka Ri (to defend a nation) bad ka jaitbynriew ha kawei ka liang ban ia khun da ki paidbynriew ieit ri (with the compatriot), ha kawei pat ka liang, bad kine artylli ki thup ktien kin kit jingmut kawei ka ktien, Dalakari.
Toi, u Bah Ardent Miller Basaiawmoit u la khohñioh ban pyndonkam ia ka ktien Saiñkylla Dalakari, kum ka ktien tynrai Khasi namar ba ym pat sngewhun bad ba dang lmun hi da ka ktien phareng Revolution.
Nalor kata ka jingmut jong u Bah Ardent Miller Basaiawmoit ka long ba kata ka kam ka dei ban long da kaba ia khih paidbah khlem kieng atiar pyrshah ia ka sorkar kmie lane ka Non-violent Revolution.
Ka jingmut hi ka long kumba la dep pynlong dang shen ia ka rukom iakhih ba u la shahthngan na ka bynta ban pynbeit ia ka Kpaittreikam Thungkam (Reservation Policy) ban myntoi ki paradoh parasnam.
Ka dei kata ka jingsngew Khasi ka ba dang shah tehmraw ha ka pyrkhat phareng ba ym lah ban saiñdur ban jer ïa ka sur u paidbah ha kano kano ka rukom bad la mih bluit da ka Voice of the People Party.
Lada ka mynsiem shitrhem ka khluh ia ka jinglong tynrai Khasi, la dei ka por ba ka pyrkhat ruh kan phrang ha jabieng ha janor da ka snap tynrai Khasi.
La dier ban pashat jingmut mynta hynrei ha ba dang biang ka por ym shym la kynjoh ktien iano iano.
Lada buddien ia ka ba la leit noh hashwa ba ha ka por ba dang jyllei ki phareng hangne ha Ri Khasi, ki rangbah Khasi ha kata ka pot ki la seng ia ka Khasi National Dorbar, ba wat la don ka ktien National, hynrei la ker da ki ktien Khasi.
Hynrei mar bud la mih pat sa ka Federation of Khasi States, katta ruh dang biang haba dang synrop ka kyntien Khasi.
Ha kawei ka rukom lah ban sngewthuh ba ka jinglong ban shah kie berong ha ka pyrkhat phareng ka jur bha mynshwa namar ba ki paidbah ki dang shah synshar donbor ha ka sorkar Bilat.
Jar la katta ka Seng Khasi ha kita ki snem ka la mih pyrthei ban ksan rngiew la ka jaitbynriew salonsar, na ka daw ba la tyllep ka pyrkhat phareng ban iuhroit naphang ia ka snap Khasi.
Mynta lei lei la dei ban kyndit bynriew ban kham phngaiñ shuh shuh ka pyrkhat Khasi.
Lah ban nam ba ka ktien lyngkut KHNAM ka long kaba sngewbiang ba ka kit jingmut pura Khun Hynñiewtrep National Awakening Movement, namar lah ban kynnoh shikyntien ïa kata ka ktien lyngkut ka ba don jingmut ka ba biang ha ka ktien Khasi bad kaba iadei ruh bad ka saiñ pyrkhat jong ka seng saiñ pyrthei.
Phewse kata ruh la shah pynjem rngiew da ki nongseng hi bad mynta lei lei la kum ban swai noh.
Hynrei la kumno kumno ka kyrteng ka long kaba shongkhia haduh katta katta.
Kumjuh ruh ia ka synjuk ki nongthoh kot Khasi, haba la jer da ka Khasi Authors’ Society, namar ba la suba ba ka tyngkhuh jingeh ruh ha ka Tnat Korbar-Ri Ka Sorkar Kmie (Ministry of Home Affairs) ha kaba ia khun ban pynrung ïaka ktien Khasi ha ka Khyrnit Baphra jong ka Riti Synshar Ka Ri India.
Lah ban sngewthuh ba ha dewbah India bad ha ki lyngwiar iktiar sorkar, ka ktien Sahitya Sabha ka la longdoh longsnam bad ka kylla long kawei na ki dieng pyng kiang ïa ka Khasi Authors’ Society.
Lehse ym lah shuh ban jer ïa kiwei kiwei lada dei ki seng saiñpyrthei ne seng bhalang ne sengtrei monlade ne kino kino ki jait seng, kumta la shu kdew kat ki ba kham kongsan ha ka imlang sahlang.
Namarkata dei ban pyrto ia ka Synjuk Ki Rangbah Shnong, Synjuk Ki Khlieh Nongsynshar Shnong, Synjuk Ki Rangbah Kur, bad khamtam eh ïa ka Seng Biria U Khasi kaba wandur artat da ka ktien lyngkut SBUK da ka ktien Khasi kaba da ia hap artat bad ka kynhun ki tyngshop puron sawangka biria.
La kyrpad lypa ïa kino kino ki seng ki ba shah ktah ne sngew shon ïa kiei kiei ki ba la kdew ha kane ka jynthoh, ba kin ym sngew buhkhoh namar ba ym dei ba la nujor ïa kawei ka kynhun na kawei pat, hynrei ka shu long tang kaba pashat ki symboh pyrkhat ban puson na ka bynta ban kyntiew ia ka imlang sahlang ha baroh ki liang jong ka snap tynrai Khasi.
Haba la ainam iaroh bad pyrto ïa kito ki seng ne synjuk ba don da ki ktien Khasi tynrai ba pura, ka long ba ka sngew khiathew shisha bad lada lah ban pynwandur ktien lyngkut na ki dakthoh khmat, katta ka nang snah shuh shuh.
Ka tohhoh, ka pyrthuh, ka tynneng, ka thame bad ka tyndep ha ka rong pyrthei ka la dei ban ym hiar raibi shuh ha ka imlang sahlang Khasi, bad katno lei lei ha kita ki synjuk ki ba dei ban khmih, pyrman, phira, sharai bad ïada ïa la ki paidbynriew ba kin ym shah tyllep thala ha ka rongphong na shiliang pud, na shiliang duriaw bad ban nang kiew irat ha ka nongrim jong ka pyrkhat tynrai Khasi.
Kum ki paidbah nongjied ngi dei ban da pyrkhat bha ban jied ia u nongmihkhmat.
U nongmihkhmat uba tip briew tip Blei bad uba la don ka jingnang jingtip bad uba lah ban wanrah ki kam pynroi hapoh ka Constituency.
Bad ym dei ban jied tang ïa uba la pass bun ki Degree ha ka jingpule hynrei um nang ban thaw ki lad ki lynti ban ïarap ïa ki briew ba duk bad ba shem kyrduh.
Ngi donkam ïa u nongmihkhmat uba pynioh skhim ïa ki shnong ki thaw.
Ngi donkam ia u briew uba wanrah ki skhim bapher bapher na ka sorkar kmie bad na ka sorkar jylla ban pynioh jingmyntoi ïa ki nongshong shnong bad ïa ka Jylla hi baroh kawei.
Ngim donkam ïa u nongmihkhmat uba leh meng bad uba pnah thylliej uba nang ban wohdong ne ai ñia hapoh Assembly.
Hynrei um lah pat ban wanrah bad ai ki jingïarap kum ka jingshna ia ki lynti ki syng-kien (footpath) ki um bam umdih bad ki nala ban shna pynbha bad bun kiwei kiwei ki jingdonkam hapoh ki shnong ki thaw.
U nongmihkhmat uba peit ïa ka bha ka miat ka khuid ka suba, u long u nongmihkhmat uba ka constituency ka donkam ban jied ia uba kum uta.
U nongmihkhmat u  bym peit shiliang ïa kiei kiei baroh bad u bym don ka mynsiem sngewpher jait pher kynja bad sngew pher niam pher rukom.
U nongmihkhmat  uba don ka main rangbah ym uba don ka reng mattah bad uba kham lait na ka bishni ka pihuin para briew.
Uba don ka mynsiem sngewrit ym uba sarong kam pher na kano kano ka parti seng saiñ hima sima hynrei uba shim khia ban trei na ka bynta ka ri bad ka jaitbynriew.
Ka India ka don ha ka khep jong ka jingkiew shaphrang mynta.
Ki jingeh ha ki kam pynbiang mar lane ki logistic ki dang jah katba ki kam logistic jong ka ri ki dang tam ia kiwei kiwei ki ri.
Ka kyrdan jong ka India ha ki kam shna mar bad ka kam khaiï ka iadei bha bad ki jingpynkylla na ka bynta ka jingpynbha ïa ki jingdon jingem bad ki EXIM logistic.
Da kaba sngewthuh ba ki jingdon jingem ki long kiba kongsan ha ka roi ka par jong ka ioh ka kot, ki jingpynkylla kum ka Prime Minister’s GatiShaktiNational Master Plan (NMP) bad ka National Logistics Policy ki la peit bniah ïa ka jingkyntiew ia ki jingdon jingem ha ki kam logistic bad ki jingai jingshakri logistic na ka bynta ka jingpynkit mar bad ka leit ka wan jong ki briew.
Ha ka por kaba duna bha, kine ki jingpynkylla ki la sdang seisoh.
Ka World Bank, ha ka kaiphod 2023 jong ka halor ka Logistics Performance Index (LPI) ka la pdiang ïa ka jingkiew shaphrang jong ka India ha ka jingkyntiew ïa ka jingiaid ryntih ki kam logistic.
Ka World bank ka iasamia ka LPI bad 139 tylli ki ri bad ka la buh ïa ka India ha ka kyrdan kaba 38, ka jingkiew hynriew kyrdan na kaba ju long ha u snem 2018.
Ka LPI ka dei ka ‘jingbuh kyrdan katkum ka khanasamari halor ki jingsngewthuh ïa ka jingbha ki kam’ ha hynriew tylli ki thup kiba peit ïa ki kam Customs, ki jingdon jingem, ka jingpynkit mar shabar bad nabar ri, ka jingstad ha ki kam logistic bad ka jing-bha jong ki jingai jingshakri logistic, ka por ba shim ban pyndep ïa ki kam, ka jingbuddien ïa ki mar.
Ka World Bank ka ai ka nuksa jong ka India kum ka ioh ka kot kaba dang kiewshaphrang kaba la bei tyngka ha ki jingdon jingem bad ki teknoloji naduh u snem 2015, ka jingpyniasoh ia ki kad ha ki jaka khapduriaw ha ka thaiñ mihngi bad sepngi jong ka ri sha ki jaka pdeng jong ka ioh ka kot hapoh ka ri.
Kine ki jingbei tyngka, ha ryngkat kiwei kiwei ki bynta, ki dei ki daw balei ka por ba shim ban peit ia ki jingpynkit mar ka la duna bha haba ïanujor bad kiwei kiwei ki ri.
Hapdeng u bnai Jymmang haduh Risaw 2022, ka por ba ka India ka shim ïa kine ki kam ka duna haduh 3 sngi, katba kane ka long 4 sngi ha UAE bad S Africa, 7 sngi ha US bad 10 sngi ha Germany.
Kane ka kaiphod ka ong ba ka India ka dei ka nuksa kaba bha jong ka ri kaba la wanrah ïa ki lad pynbiang mar lyngba ka jingpyndonkam ï ka rynsan digital kaba long ka National Logistics Data Bank Services Ltd (NLDBSL).
Ka kaiphod ka bataikumno ka Logistics Data Bank (LDB) ka buddien ïa ka jingpynkit ïa ki EXIM container ha India, lyngba ka jingpyndonkam ïa ki RFID (Radio Frequency Identification) tag, kaba plie lad ïa ki briew ba kin buddien ha baroh ki bynta jong ka jingpynkit mar.
Kum kane ka lad buddien ïa ki jingpynkit mar, kaba la pyntreikam nyngkong ha ki jaka khappud ha ka thaiñ sepngi ha u snem 2016, bad kaba la poi sha baroh ki kad ba heh jong ka ri mynta, ka la pynduna ïa ka por ba donkam ban pynpoi bad pynhap ïa ki mar ha ki kad bapher bapher jong ka ri.
Kumban shu kdew sha ka jingong jong kane ka kaiphod, “Lyngba ka jingwanrah ïa ka jingbuddien ia ki jingpynkit mar, ka por ba donkam ban pynhap mar ha ka kad ha Visakhapatnam ka la hiar na ka 32.4 sngi ha u snem 2015 sha ka 5.3 sngi ha u snem 2019.
"Da kaba sngewthuh ïa ka jingkongsan jong ki kam logistic ha ka lawei jong ka ri, ka Sorkar India ka la sdang ïa ka Logistics Databank Project (LDB) kum ka rynsan digital ban buddien ïa ki jingpynkit mar.
Ia ka NLDBSL la pyntreikam kum ka SPV (special purpose vehicle) hapdeng ka National Industrial Corridor Development Corporation (NICDC) bad ka kompani na Japan, ka Nippon Electric Company (NEC), Limited.
Ka LDB ka pynïasoh lang ïa ki jingtip digital kiba don bad ki kynhun bapher bapher ha ka kam pynkit mar ban ai jingtip mardor kaba pura ha ka jingpynkit jong ki EXIM.Kane ka rynsan ka peit 100% jong ki jingpynkit EXIM container da ka India, ha kaba ki briew ki lah ban buddien ha kanokano ka por lyngba kawei ka rynsan bad lyngba ka mobile app.
Kumta, ka LDB ka pyni shai ïa ki jingtip kiba ïa dei bad ki kam logistic ka India ha kaba ïadei bad ka jingpynkit ïa ki container EXIM.Naduh ba la pynsdang treikam ha u Naitung 2016, ka LDB ka la buddien ïa 60 million tylli ki EXIM container.
Ha ka jingpyndonkam ïa ki teknoloji bapher bapher kiba ïadei bad ka RFID, IoT (Internet of Things) bad Big Data Analytics ban buddien ïa baroh ki jingpynkit ïa ki container EXIM ha India, ka LDB ka la iasoh bad ki kad ba heh jong ka India, ki toll plaza ba bunkam duh, kumba 400 tylli ki Container Freight Station (CFS)/Inland Container Depot (ICD) bad ki Empty Yard ha ki kad, bad ki Special Economic Zone, bad ruh ki integrated check post ha ki jaka khappud bad ka Nepal bad Bangladesh.
La buh haduh 3000 tylli ki RFID reader da ka SPV ha baroh ki surok bad ki lynti rel ba kynthup ruh ïa ki Dedicated Freight Corridor, khnang ban ioh jingtip RFID.Lyngba ka jingtip ba la ioh lum bad ba peit da ka LDB, la peit ia ki kam kum ka jingkheiñ ïa ka por ba ki container ki don ha ki kad, ka jingkheiñ ïa ka por ba pynkit ïa ki mar, ka jingstet jong kane ka jingpynkit, ka jingstet treikam, ka por ba donkam ban pynkit mar (na ka kad sha ka CFS lane na ka CFS sha ka kad), bad kiwei kiwei.
ïa kane ka jingpeit la ai da ka kaiphod man u bnai, man ka lai bnai bad man u snem bad la ïasam ïa kane bad ki tnat Sorkar, ki bor pyniaid ïa ki kad, ki nongpyntreikam ïa ka terminal, ki bor customs bad kiwei kiwei kiba don bynta ha kine ki kam.
ïa kine ki jingtip la pyndonkam da ki kynhun bapher bapher ban ithuh ïa ki bynta ba dang hap pynbha shuh shuh.
Ka jingpeit ïa ki jingtip na ka LDB ha kine ki snem ba la dep ka la pyni ruh ïa ka jingkham bha ka jinglah pynhap mar na ki container, ka jingjied ia ki mar ba hap kit lyngba ki surok, ka jingstet ban pynkit ïa kine lyngba ki surok, bad ka jingstet treikam da ki ICD bad ki CFS.Ka jingpynkit ïa ki mar ha ki surok bah kum ka lynti Delhi-Mumbai bad ka surok ba pynïasoh sha ka kad Mundra, ka la kham stet haba ïanujor bad u snem 2018.
Mynta ka LDB ka la pynïar ïa ka jingai jingshakri sha ki jaka khappud bad ka Nepal bad Bangladesh ban pynthikna ïa ka jingïaid ryntih ki kam khaii bad kine ki ri bad ka pyndonkam ruh ia ki lad buddien ha ki jaka shong um ban buddien ïa ki EXIM container jong ka India haduh ba kin da poi sha ki kad lieng ha kiwei kiwei ki ri.
Shuh shuh, ki lad ban pyndonkam ïa ki FTA ban pyniasoh bad ki rukom treikam ha kiwei kiwei ki ri ka dei ka sienjam ban dang shim khnang ban pynthikna ba ka jingpynkit mar jong ngi sha kiwei kwei ki ri ka long kaba kham bha bad kane kan ïarap bha ha ki kam khaiï jong ngi.
Kane ka dei tang ka jingsdang jong ka jingïaid lynti kaba stet.
Ka jingpyndonkam jong ka India ïa ki digital teknoloji ban kyntiew ia ki kam pynkit mar kan kyntiew ïa ka jingstet treikam bad ka kyrdan jong ngi ha kine ki kam, ha kine ki snem ban wan.
Kane kan ïarap ïa ngi ba ngin long ka ri kaba la kiew shaphrang shuwa u snem 2047.
Katkum ki khubor la ong ba ka Iran ha ka taiew ba la lah, ka la ioh ban rung ha ka thup Shanghai Co-operation Organisation (SCO) hapoh ka jingialang ba la lam khmat da ka India ha katei ka sngi.
La ong ba ka Iran mynta ka la long ka dkhot ba pura jong kane ka kynhun.
Ha kaba ai jingkren ha katei ka sngi, u Myntri Rangbahduh ka ri India- u Narendra Modi, u la ai khublei ia u President ka Iran- u Ebrahim Raisi bad kumjuh ruh ia baroh ki paidbah nongshong shnong ka Iran halor ka jingioh jong ka ri jongki ban long noh ka dkhot ba pura jong katei ka kynhun Shanghai Co-operation Organisation (SCO).
Kumjuh ruh la ong ba ki don bun tylli ki ri kiba kwah ban leit pyniasoh sha ka kynhun SCO ha kine ki sngi, kum shi bynta ban pynkhlaiñ ia katei ka kynhun bad kumjuh ruh ban long ka jingiarap ia ki hi, ha ki por ba donkam.
Ia katei ka jingialang, la lam khmat da u Myntri Rangbahduh ka India, ha kaba la ïashim bynta bad iadon lang ruh da u President ka China- u Xi Jinping, u President ka Russia- u Vladimir Putin, u Myntri Rangbahduh ka Pakistan- u Shehbaz Sharif bad kumjuh ruh kiwei- kiwei de ki heh kiba la shah khot bad kiba long ki dkhot jong katei ka kynhun.
Ha ka jingai jingkren jong u ha katei ka sngi, u Raisi pat u la ong ba la ngeit skhem ba ka jingioh rung jong ka Iran hapoh jong katei ka kynhun kan iarap ban kyntiew ia ka jinglong- jingman jong baroh ki ri kiba don hapoh jong katei ka kynhun bad ban ioh ruh ban ia ai ka kti ka mon- kti ka diang bad kumjuh ruh ban iatylli lang kawei kum ki dkhot jong kawei ka kynhun.
Kumta, ha katei ka sngi, ki heh ka Iran ki la ioh ban soi ia katto katne ki jingdonkam kum ki jingiakut bad jingiamynjur ban iatrei lang kum ki dkhot jong katei ka kynhun SCO.La ong ruh ba ka long kaba donkam ban ioh ia ka jingsoi haba iadei bad ka Memorandum of Obligations da ka Republic of Belarus khnang ban ioh ia ka jingmynjur ban long ki dkhot ba pura jong ka SCO.Ia ka SCO la wanrah ha ka jingialang ki ri bapher hapoh Shanghai ha u snem 2001 bad ia katei ka kynhun la wanrah da ki nongialam ka Russia, China, Kyrgyz Republic, Kazakhstan, Tajikistan bad Uzbekistan.
Katba, ka India bad Pakistan pat ki la ioh ban long ki dkhot ba pura jong katei ka kynhun naduh u snem 2017 ba la pdiang bad pynrung dkhot pura ia ki.
