Ki lehdonbor bad sngew ba ki long halor kiwei bad kiwei pat kum ki Arab ne Muslim jong ka Ri Palestine kim don hok ban im.
Kane ka saiñpyrkhat ki “Zionist" ka ïoh bsuh ruh ha ka synshar khadar bad kumta kim salia ban ther bomb bad pynïap dusmon ia ki riewpaidbah Arab ne Muslim kiba luli lui kiba im ha Palestine.
Mynnor ka Seion ka dei ka saiñpyrkhat jong ki Jiw kaba ïasnoh bad ka dei riti ne ka jingngeit jong ki.
Ka Seion ka thew ia ka kut bad u Lum Seion uba don ha Jerusalem bad ki don ki riewstad kiba ong ba ka thew ruh ia u Lum uba don ha Samaria.
Ki Lum ki don la ki jong ki khanatang kiba ïasnoh bad ka jingngeit ne ka thymmei jong ki jaitbynriew bapher ha ka pyrthei.
Kumba long u Lum Zaphon jong ki nong Kanan kiba ngeit ba u dei ka jaka shong jong u Blei Baal.
U Lum Fuji u dei u lum ba kyrpang bad kyntang ki nong Japan, kumjuh ruh u Lum Sohpetbneng u don la ka khana bad u dei u lum ba kyntang jong ki khun hynñiewtrep.
Ha kaba ïadei bad ki Jiw u Lum Seion um dei shuh tang u lum, hynrei u la dei ka thymmei saiñpyrkhat.
Ka Seion ka la dei ka thymmei, ka kolshor, ka dei riti, ka niam bad ka jingngeit tynrai jong ki Jiw.
Ńiuma, kane pat kam mut ba ki long kiba kyrpang bad long halor kiwei ki jaitbynriew lymne ki dei kiba la jied da u Blei lymne ba tang ma ki kiba don hok ban im.
Ka Seion kam mut ba la pynkup bor ia ki ban lehdonbor halor kiwei.
Ka Babilon ka dei ka khep kaba kordit tam.
Ki Jiw ki ïam paitdohnud namar ka Seion bad ki kylli ia lade kumno kin rwai ka jingrwai Seion ha ri nongwei? Ka Seion ka la shah jop bad shah pynjot dusmon.
Ka jingim mraw bad ka jingim jong ki phetwir ka long kaba jynjar tasam bad tang kita kiba mad ki sngewthuh haduh katno ka jingbtiar bad jingsat syllang.
Kumta kam long kaba dei ban ibeiñ ne niewbeiñ ia ki mraw bad ki phetwir.
Ki Aiñ ka pyrthei satlak kim shah ia ngi ban long kumta, katno tam ka Aiñ bad ka Akor Blei.
Ka juk ban ring bad tan mraw ia ki briew mar met te imat ka la kut, hynrei ka jingpynlong mraw bad jingpynphetwir ia ki briew ka nang jur bad nang shyrkhei katba nang ïaid ki snem.
Ki briew ki kylla phetwir na ki daw kiba bun.
Ki briew ki phetwir na ka daw jong ka jingduk, ka jingïap thngan, ka jingïaumsnam, ki thma, ka jingshah thombor bad ka jingpynjot ka mariang.
Ki ritpaid ki phetwir na ka daw ba ki shah shoh shah dat bad shah pynïap dusmon, kumba ka jia ia ki Rohingya ka Ri Myanmar ha kine ki khyndiat snem bad haduh mynta kine ki im ha ka jingkordit bah.
Mano ban pyrkhat lem ia ki?Ka kamai jakpoh ka dei kawei pat ka daw kaba pynlong ia ki briew ban phet shnong, khamtam kiba duk ki bym don khyndew ki phet na kawei ka shnong sha kawei pat, na kawei ka Ri sha kawei pat ban wad bylla tang ban im bad bunsien kine ki ngat ha ka shrip jong ki nongkhaïi be aiñ kiba die ia ki nongbylla sngi.
Kine ki nongbylla ki shah pyntrei bordi kum ki mraw ha ka jingsiew kaba pohdor tam.
Kine kim ïoh jingïada na ki Aiñ bad kim ïoh ruh ia ki hok jong ki.
Ha kane ka juk, ki nongshong shnong ki kylla mraw bad kylla phetwir ha la ka jong ka ri namar ba la pynïakhlad ia ki na ka khyndew ka shyiap.
Kaba mut ba ki la duh noh ka jinglongtrai halor ka khyndew lane kim don shuh ka khyndew kaba dei la ka jong ba kin shong kin sah bad kin trei kin ktah.
Ban duh ia ka jaiñ ban kup lane ia ka ja ban bam, lehse ka long ka jingduh kaba u briew ne ka briew ki dang lah ban shah, hynrei ban duh ia ka khyndew ka long ka jingjah burom bad jingjem rngiew kaba ktah ia ka ijot jong u briew ne ka briew.
Ngi dei ban ïai pynkynmaw ïalade ba kumba phra phew na ka shi spah ki trai shnong ka Jylla Meghalaya kim don shuh ka khyndew kaba dei la ka jong bad ym dei kito ki “khar jiw jiw jaw jaw" ne ki nongbylla sngi na bar ri kiba la kurup ia ka Bri jong ngi, hynrei dei tang katto katne ngut ki riewshimet bad ki heh saipan trai ri, ki nongkhaïi bad ki kharkhana sengkam na bar ri bad bar Jylla kiba la long trai bad shim wai da ki phew snem ia ki bri, ki hali , ki khlaw bad ka khyndew kiba heh da ki spah bad hajar akar.
Kumba arspah snem mynshuwa ki nongkhaïi na Ri Bilat ki la kylla long ki nongsynshar bad ki la synshar donbor ia ngi bad mynta la wan hiar thma sa ki nongkhaïi bathymmai ka juk “Neo Liberal".
Kumta ka jinglongmraw bad jingkylla phetwir kan ïai bteng.
Ka jingduk hapdeng ki trai shnong ka bri hynñiewtrep ka nangjur bad ka jingkyrduh kam ki samla ka nang kiew bad kiba bun ki hap ban mih na shnong ban leit bylla shabar Jylla.
Kan long kumno lada shabar Jylla ngi shah pyntrei bordi bad shah kheiñ kum ki poiwir? Ka khlam Ar Hajar Arphew ka kdew shai bad ai kawei ka jingtip, bad kata ka long ba da ki phew ne spah hajar ngut na ka Bri hynñiewtrep ki don shabar ka Jylla.
Ka jingim jong ki mraw bad ki phetwir kam dei ka jingim hapdeng ka tamasa ne ka kmen ka sngewbha.
Ka jingim ha ri nongwei kam dei ka jingim kaba suk, kaba shngaiñ bad kam dei ka jingim ha ki jaka phlang ba jyrngam bad harud ki um ba jai jai.
“To ialam ia ngi ko Kynrad, katba ngi dang iaid shaphrang" (KHB 443)Amen.
Jowai: Ka sorkar Assam ka la sdang biang ban pyntrei ia u surok Pdein Charieñ ba hap hapoh u pud u sam ka shnong Lapangap, West Jaintia Hills, Meghalaya, ong ka khubor.
Kum ban shu pynkynmaw ba ia u tei u surok la sangeh ban pyntrei naduh ka 1tarik Risaw, 2020 hadien ka jingpyrshah jong ki paidbah nong shong shnong jong ka shnong Lapangap ryngkat ka jingkyrshan jong ka KSU Khanduli-Umshangiar unit bad ka jing synran lang ka Border magistrates, DSP bad MLP.Hynrei tang hadien 3 bnai tam ka sorkar Assam ka la wan pyntrei biang ia utei u surok ryngkat ka jing pahara ki police(Assam).
Kane ka pyni ba ka sorkar Assam kam burom shuh ia ka status quo ba lah monjur ha kato ka jingialang ba lah long ha ka 20th-10-2020 ba long ha Mihmyntdu, Jowai.
Ka Dorbar shnong Lapangap bad KSU Lapangap bad Khanduli-Umshangiar unit ki pynrem jur ia katei ka jingleh donbor biang jong ka sorkar Assam.
Kumta ka Dorbar shnong Lapangap bad ka KSU Lapangap bad Khanduli-Umshangiar unit ka kyrpad ia ka sorkar jylla ban iakren bad ka sorkar Assam ban pynsangeh mar dor ia ka jingpyntrei ia u tei u surok.
Ka liengsuin jong ka Indonesia, kaba don 62 ngut ki briew, ka la hap ha ka duriaw bah Java, hadien ba ka hap na ka jingjrong kaba shiphew hajar phut, mynta ka janmiet.
Ki don 56 ngut ki nongleit jingleit bad sa 6 ngut ki nongniah bad ki nongbud jong ka liengsuin.
La lap ia ki tiar ki tar jong katei ka liengsuin, kiba la pra lyngkhot lyngkha, kiba per halor ka duriaw bah Java jongka Indonesia.
Katei ka dei ka liengsuin, kaba leit na Jakarta sha Pontianak.
Katei ka dei ka liengsuin Sriwijaya Air SJ-182 bad ka dei ka Boeing 737-500, kaba don ia ka number  PK-CLC (MSN 27323).
Katei ka liengsuin, ka dei ban iaid 90 minit na Jakarta sha Pontianak, kaba dei ka nongbah jong ka dewlynnong Borneo.
Katei ka liengsuin, ka jah rngai, tang hadien saw minit, ba ka mih na  ka kad liengsuin, Soekarno-Hatta International Airport ha Jakarta.300 ngut ki lehnoh ki la iap, ha Balakot, ha ka jinghiar thma ka India, ha ka 26tarik Rymphang 2019, ong U Agha Hilaly, uwei na ki heh sorkar ka Pakistan, ha ka jing iatai nia ha ka telebishon ha Pakistan.
Ka jingkren U Hilaly, ka dei kum ka jingsei shabar ia ka jingshisha, kaba ka Pakistan, ka la buhrieh, ba kam don kano kano ka jingiap briew, na katei ka jinghiar thma ka India.
U Hilaly, u ong “Ka India, ka la tur sha u pud jong ka Pakistan bad ka la hiar thma, ha kaba 300ngut ki briew, ki la iap" ula ong ha ka jingiakren ha ka prokram telebishon.
Shillong: Hynnin ka miet, ki shipai BSF jong ka 97 Bn BSF, kiba pahara ha  Sonapur, East jaintia Hills, ki la ioh bat ia 30 tylli ki masi, na kawei ka trok, kaba don kumba 2 kilometre na ka khyrdop jong ka Sonapur.
U nongniah, ula ioh ban phet bak, hynrei ki shipai, ki la ioh bat ia uwei u nongbud jong katei ka kali, uba dei u nong India.
Ka dor jong kitei ki masi, kiba la ioh kem, ka long T.12 lak.
La iathuh ba kitei ki dei ki masi, kiba dei ban shalan sha Bangladesh, namar ba ki don ki code ha ki met jongki.
La aiti ia kitei ki masi, sha ki pulit ha Lumshnong.
Shillong: Kiba ioh pang covid thymmai, ki don 34 ngut baroh ha ka Jylla.
Na kitei, ki kynthup ia 19ngut ha East Khasi Hills, ha kaba 2 ngut ki dei ki shipai, 3 ngut ki nongtrei ka koit ka khiah, 5 ngut ki high risk contact, 2 ngut kiba pang jyrhoh (ILI), iwei na Keating Road, 2ngut na Laitumkhrah, iwei na Mawlai Mawroh, uwei u pulit, uwei uba wan phai na shabar, uwei na Upper Shillong.
Ha West Jaintia Hills, ki don 14 ngut, ha kaba kiba leh screening ki don uwei, ha Psiar, ki don 13 ngut, ha North Garo Hills iwei, iba dei high risk.
Shillong: Kiba pang covid thymmai mynta ka sngi, ki long 34 ngut ha ka Jylla bad ka East Khasi Hills, ka don 19ngut, ha kaba kitei ki kynthup ia 17 ngut ki riew paidbah.
Ka North Garo hills, ka don iwei bad nangta ka West Jaintia Hills, ka don 14ngut.
Kiba jem na ka jingpang, ki long 24 ngut bad kitei ki kynthup ia 22ngut na East Khasi Hills, ka West Garo Hills iwei bad nangta ka West Jaintia Hills ruh iwei.
Baroh kiba don ha ka jingpang, ki long 163 ngut bad 122ngut ha East Khasi Hills, ka West Khasi Hills, ka don 3 ngut, ka West Jaintia Hills 23ngut, East Jaintia Hills iwei, West Garo Hills 6, North Garo Hills 4.
Baroh kiba la jem na ka jingpang, ki long 13,286 ngut bad kiba iap, ki la poi sha ka 143 ngut.
Nongpoh:Hadien ka jing iakynduh hapdeng ki heh Pulit ka Megha laya bad Assam, kata lyngba ki Pulit Ri Bhoi bad ki Pulit West Karbi Anglong, ia kaba ki la kynduh ha shnong Sabuda, Block-2, myn hynnin ka sngi ki Pulit ka Ri Bhoi, ki la leit ban iakynduh sa ia ki heh Pulit ka Kamrup District (Rural) Assam, kata na ka bynta ban iakren ba kumno yn lah ban pynneh ia ka shongsuk shongsain ha ki shnong kiba don ha khappud ka Meghalaya bad Assam.
Na ki heh Pulit ka Ri Bhoi, kiba la leit iashimbynta ban iakren ha katei ka jingiakynduh, ki kynthup ia u Bah Nazarious Lamare, Superintendent of Ri Bhoi Police, u Bah G.Lyngdoh Marshillong, DSP lem bad kiwei, katba ki heh Pulit ka Kamrup District Rural, ki kynthup ia u K.R Roy, SP ka Kamrup Rural lem bad kiwei ki heh Pulit ka jylla Assam.
Kumba la iathuh da u SP ka Ri Bhoi, la ong ba katei ka jingiakynduh hapdeng ki Pulit Meghalaya bad Assam, ka long ba ki don ia ka jingthmu ban wanrah ia ka jingieid hapdeng ki briew kiba sah ha khappud bad nalorkata ban wanrah ia ka shongsuk shongsain bad ban tehlakam ia ki kam sinew ha ki thain khappud.
U la iathuh ruh, ba lyngba katei ka jingiakynduh, kitei ki heh pulit na ki ar jylla, ki la ioh ban iakren halor shibun ki mat jingiakren, na ka bynta ban wanrah ia ka shongsuk shongsain ha kitei ki shnong khappud bad nalorkata ban don ruh ka jingiatreilang hapdeng ki pulit Meghalaya bad Assam.
Ka la don ruh ka jingiakren hapdeng ki Pulit ka Ri Bhoi District bad Kamrup District Rural, ba kin pynlong ia ka Joint Patrolling ha ki shnong khappud katei ka thain, khnang ban tehlakam ia ki kam runar ruser.
Lai ngut ki khyllung, ki la shah thang im, ha ka jingpluh ding mynta ka step ha ka hospital ha Bhandara district jong ka jylla Maharashtra bad sa hynniew ngut, ki la iap, na ka jingring mynsiem ia ka tdem ding, ong U Rajesh Tope, myntri ka koit ka khiah jong ka Jylla.
La pynbna, ban siew T.5lak sha kawei kawei ka long iing  jong kitei kiba iap ki khyllung.
Kitei ki khyllung, ki dei kiba dang shu kha, nangta kiba la don shibnai bad don ruh kiba la don lai bnai ka rta.
Kitei ki la iap ha ka  jaka khyllung  jong ka hospital Neonatal Intensive Care Unit, ha ka por 1.30 shiteng synnia.
Hynniew ngut na kitei ki khyllung, la iap ban pyllait im.
Jowai:Ka dorbar shnong ka Namdong A, myn hynnin ka sngi kala pynlong ia ka dorbar bah ha kaba palat hajar ngut ki nong shong shnong ki la wan mih sha katei ka dor bar ban ia kren halor ka jing shah pynjot ka khlaw shnong kaba la ai sngewbha sha ka JHADC ban pynbha pynmiat ia katei ka khlaw kaba riewspah tam ha ka jingheh jingsan ki dieng Sal, ki Teak bad ki dieng Lymphiang.
Ka dorbar shnong lyngba ka Raid Namdong A, ka la dep byrngem ban pynkut noh ia ka soskular halor katei ka jaka kaba don haduh 394 hactare tam, hynrei namar ba ka JHADC kam lah satia ban sumar ka bor shnong, ka la mut ban shim noh ia kane ka khlaw sha lade namar ba ka dei ka trai.
Ia kane ka khlaw la aiti sha ka JHADC naduh u Snem 1980.
La 40 snem mynta ym don jingmyntoi eiei bad ka la wanrah ia ka jingbitar kaba jur ia ki paidbah nongshong shnong ka Namdong A.Ha katei ka dorbar, ki paidbah ki la pynpaw ia ka jingbitar ia ka JHADC bad ki la kwah ruh ban shimti noh hi sha lade ban ri ban sumar ia katei ka khlaw ban ri hi bad ban sumar hi da lade.
Na ka liamg ka dorbar shnong ka la rai ban leit tur paidbah sha katei ka jaka ha ka 12 tarik ban shim ia ka rai ba khadduh bad ha ka juh ka por ka la dawa ruh ban pynkylla ia ka Soskular kaba la iasoi 40 snem mynshwa, ka bym don eiei ka jingmyntoi (lane ka share) ka bhah ia ka shnong kaba la ai jingsngewbha ia katei ka jaka.
Shillong:Ka Namita Deka (31), ka dei kaba na Police Reserve, Shillong bad la leit rah sha NEIGHRIMS, ha ka 6tarik mynta u bnai, hynrei ka la khlad noh ha kajuh hi ka sngi.
La test ia ka, da ka RTPCR bad la lap, ba ka don ia ka jingpang covid 19.
Ka Rina Dutta (55), ka dei kaba na Tripura bad katei ka leit sah ha NEI GHRIMS, ha ka 6tarik mynta u bnai.
Ynda haba la test, la lap ba ka don jingpang corona virus bad ka la khlad noh, ha kajuh hi ka sngi.
Shillong:U myntri ka tnad ka koit ka khiah bah AL Hek, u iathuh ba na ka liang jong ki nongialam BJP hapoh ka jingialam jong u bah Ernest Mawrie, President, ki la leit sha Delhi ban iakynduh ia u National President, U J P Nadda bad ia u myntri kam pohing ka sorkar pdeng u Amit Shah.
Haba ia kren bad ki lad pathai khubor, ha ka sngi thohdieng u bah Hek u la iathuh ba ka jingleit jong ki dkhot ka state BJP sha nongbah Delhi ka dei halor ban ia kren halor ka mat ban pynkhlain ia ka party na ka bynta ka election 2023.
U la iathuh ruh ba ka jingleit jong ki ban iakynduh ia ki Union Minister ka long ruh ban ia kren halor ka mat jingdawa Inner Line Permit,halor ka jingdawa ban thung noh ia u Vice chancellor jong ka NEHU.U bah Hek u iathuh ruh ba kawei ba ki mat kaba ka state BJP ka rah sha Delhi ka long halor ka jingkynnoh ba don ka jingbamsap ha ki ar tylli ki district council,ka GHADC bad JHADC.U la ong ruh ba kumba ka BJP ka ieng ha ka nongrim ba kan ym shah ban don ka jingbamsap ha ka Ri kumta ka state BJP ruh ka leit ban kren ia kane ka mat.
Shillong:Kum shi bynta jong ka jing pyrshang ban ai injekshon ia ka jingpang Covid 19, ka Meghalaya, ka la leh ia katei ka jing pyrshang ai dawai ha ki 33 tylli ki jaka ai dawai bapher bad ka jing pyrshang, ka la long kaba jop bad kaba iaid beit, ha kaba la leh ha baroh ki 11 tylli ki District jong ka Jylla.
Katei ka jing injekshon pyrshang, ka dei kaba la leh, da kaba wad jingtip shaphang kitei ki nongtrei jong ka tnat ka koit ka khiah, nangta ka jingai ia ka dawai injekshon ba shu pyrshang bad nangta sa kano kano ka jingthut, ha ka met jong kito kiba shah injek, hadien 30 minit.
Ki la don 600ngut ki nongtrei ka tnat ka koit ka khiah, kiba shim bynta, ha katei ka jing pyrshang bad ki don ruh ki kynhun jong ki riew shimet, kiba shim bynta lang, nalor ki tnat sorkar.
Ki don ki briew jong ka World Health Organisation, John Hopkins Program for International Education bad ka United Nations Development Program, kiba shim bynta lang ha katei ka prokram, ha kaba la peit kyrpang da U Sampath Kumar, Principal Secretary, Health and Family Welfare Department.
La iathuh ba ka sorkar jylla, ka la pynkhreh nadong shadong, ia katei ka jing ai dawai injekshon ban pyrshang covid, ha kano kano ka por ba kin poi kitei ki dawai.
Shillong:U Inspector General (IG) of BSF Meghalaya Frontier, U Hardeep Singh, ha ka sngi thohdieng u la ia thuh ba kam don kano kano ka dak ka shin ba don ki ktem lehnoh kiba dei na ka dong shatei lam mihngi ha ri Bangladesh.
Haba ia kren bad ki lad pathai khubor, u la ong ba ha ka jing ialang hap deng ki shipai border jong ka ri India bad Bangladesh, ka Border Security Forces bad ka Border Guard Bangladesh (BGB) ka la kyntait ia ka jingdon ki ktem ki seng lehnoh ki ba na ki don shatei lam mihngi na ka Ri India ha Bangladesh.
U IG u la ong ruh ba kam shym don kano kano ka dak ka shin ban don ki ktem seng lehnoh jong ka Hynniewtrep National Liberation Council (HNLC) ha ka Ri Bangladesh.
U Singh u iathuh ruh ba ym tang ki BSF, hynrei wat kiwei ki tnat, ruh ki long kiba peitngor ia kano kano ka kam beain kan ioh ban suhthied ha ki ri ba marjan.
“Ngi long kiba peit ngor ban teh lakam bad ban ym ailad ia kino kino ki kam beain ba kin ym ioh ban suhthied, ym tang ka BSF hynrei baroh ki agencies ki long ki ba peitngor bha" u laong.
U Singh, u la ong ruh, ba lada ka Ri India ka kwah ban ker sainar shiah, naduh u thum, kan hap ban ioh ia ka jingmynjur na ka Ri Bangladesh bad ula ong ba ka jingkwah jong ki briew ban ker sainar shiah, naduh u zero line kan ym lah long, namar ba ka Ri India ka la dep ban iasoi bad ka Ri Bangladesh ban ker sainar ha ka jingjngai kumba 150 yard na u mawpud u ba pynia khlad ia kine ki ar tylli ki Ri.
U Singh u la iathuh ruh ba haduh mynta kumba 70% ka jingker sainar shiah, ki ladep bad kiwei ki ba ym pat dep la bthah ban sdang noh ia ka kam bad ka kam ka dang iaid shakhmat.
U la ong ruh ba ia ki jaka ki ba ym pat dep ban ker sainar, u don ka jingkhmih lynti ba shen kan sa urlong noh.
Shillong: Ka Hynniewtrep Youth Council (HYC), Sengkmie ka la pynlong ia ka Central Executive Council, ha kaba ka la shim ia ka rai ba mynta u snem 2021 kin pynlong ia ka jing iakhih ba tyngeh khlem kynran dien ban pynbor ia ka sorkar India bad ka Sorkar Meghalaya ba kin pyntreikam noh ia ka Inner Line Permit.
Ki la ong ruh ba kane ka jingiakhih kan long ruh ban pynbor ia u Lat ka jylla ba yn soi noh ia ka Meghalaya Resident Safety and Security Act amendment bill 2020 bad ban ym ai lad ban pyntreikam ia ka CAA ha ka Jylla.
Ka HYC kan ia trei shitrhem bad ki Seng kiba don ha ka CoMSO ban pyntikna ba ka jylla kan ioh noh ia ka ILP bad ia ka MRSSA amendment bill 2020 bad kumjuh ruh ban pyrshah ia ka CAA.Ka HYC ka la rai ruh ban pynbor ia ki bor sorkar ba ki dei ban pynbeit noh ia u pud u Sam ka jylla Meghalaya mynta u snem,  nangta  ban pyndep noh ia ka jingbeh ia ki poiwir na them metor bad kumjuh ruh ia ka jing pynrung ia ka ktien khasi ha ka khyrnit ba phra jong ka riti synshar ri.
Ka Seng kan peitngor ruh ia   ka jingpynkylla ia ka sixth schedule lyngba ka 125 amendment bill jong ka constitution jong ka Ri India, ba  kam dei ban ktah mationg ia ka jaidbynriew Hynniewtrep.
Ka HYC Seng kmie ka  kyntu ia ki unit, circle bad ki district baroh ba kin ia pynleit jingmut ia kine ki mat ba la kdew haneng ban ia pynkut ka por halor kine ki dawbah ka Jaidbynriew, ong ka  kyrwoh ba la phah da u bah Robertjune Kharjahrin, President HYC, CEC bad u Roykupar Synrem, General Secretary HYC, CEC.Shillong: Na kiba ioh pang covid thymmai, kiba don 24 ngut, ki don 21 ngut na East Khasi Hills.
Na kitei ki kynthup ia 8ngut ki high risk contact, uwei na Bishnupur bad uwei na Jhalupara, 2ngut na Madanryting, 5 ngut na Mawprem, uwei na Nongrah bad uwei uba wan phai na shabar bad sa ar ngut ki SARI Case.Ha East Jaintia Hills, North Garo Hills bad South Garo Hills, ki don mar iwei iwei kiba long high risk contact.
Baroh kiba la dep test haduh mynta ka sngi, ki long 3,05,124 ngut bad kiba long negative, ki long 2,91,564.
Kito kiba don ha ki jaka quarantine jong ka sorkar, ki long 47ngut bad kiba don ha ki jaka sah kyrpang ha iing, ki long 98 ngut bad kiba wan rung sha ka jylla, haduh mynta ka sngi, ki long 80,816 ngut.
Ka East Khasi Hills, ka don 8,395 ngut kiba pang haduh mynta bad kiba iap, ki long 117ngut.
Ka Eat Garo hills, ka don 339 ngut kiba pang bad iwei iba iap, ka East Jaintia hills 529 ngut kiba iap bad ym don ba iap, ka North Garo Hills 119 ngut bad 2 ngut kiba iap, ka Ribhoi District 1,353 ngut kiba pang bad 2 ngut kiba iap, ka South Garo Hills 198 ngut kiba pang bad ym don ba iap, ka South West Garo Hills 198 ngut kiba pang bad 2ngut kiba iap, ka South West Khasi Hills 57 ngt kiba pang bad ym don ba iap, Ka West Garo Hills 1,711 ngut kiba pang bad 17ngut kiba iap, ka West Jaintia Hills 487 ngut kiba pang bad iwei iba iap bad ka West Khasi Hills 174 ngut kiba pang bad iwei iba iap.
New Delhi: Ki don da ki spah tylli ki tyngab kiba iap mynta ka sngi, ha ka nongbah Delhi, ha  Mayur Vihar Phase III.Ki doktor, ki la leit mar mar sha katei ka jaka ban eksamin ia kitei ki tyngab kiba iap bad kiba hap hi na ki tnat dieng, ong ka khubor mynta ka sngi.
Ym shym la tip satia ia ka daw jong ka jingiap jong kitei ki tyngab, hynrei la thikna ba ka jingpang jyrhoh jong ki sim, ki syiar bad kiwei ki jingri, ka jur bha ha  Kerala, Rajasthan, Madhya Pradesh bad ha Himachal Pradesh.
Ka sorkar India, ka la ai jing maham ia ka jingtrei jur ka jingpang jyrhoh jong ki sim ha ki saw tylli ki jylla, ba kynthup ia ka  Kerala, Rajasthan, Madhya Pradesh bad ka  Himachal Pradesh.
Shillong: Ki don 25 ngut kiba ioh jingpang covid mynta ka sngi ha ka Jylla.
Ka East Khasi hills, ka don 21 ngut kiba ioh ia katei ka khlam, kynthup ia iwei ha East Jaintia hills, iwei ha North Garo hills bad nangta sa iwei ha South Garo Hills.
Kiba jem mynta ka sngi, ki long 5 ngut bad baroh kiba dang don ha ka jingpang, ki long 155ngut, ha kaba ha East Khasi Hills, ki long 125 ngut, West Khasi hills 3 ngut, Ribhoi 3 ngut, West Jaintia Hills 10ngut, East Jaintia Hills 3 ngut, West Garo Hills 7 ngut, North Garo Hills 3 ngut.
Baroh kiba jem, ki long 13,262 ngut bad kiba iap, ki long 143 ngut bad kiba iap mynta ka sngi, ki long 2ngut na East Khasi Hills.
Shillong: Ki 5 ngut ki dkhot jong ka BJP, ha ka jing ialam jong U Bah Ernest Mawrie, President ka seng BJP ha Meghalaya, ki la leit mynta sngi sha New Delhi.
Ka khubor, lyngba ka Media Department ka seng BJP, ka iathuh ba kitei ki leit ban iakynduh ia ki nongialam jong ka seng, ban iakren halor ka mat jong ka Inner Line Permit (ILP) ha ka Jylla lem bad kiwei de ki mat kiba dei ia ka jylla bad ia ka jingtrei kam jong ka seng.
Ka issue ban ia leit Delhi ki 60 ngut ki MLA ka Meghalaya ka la lynguh hi pum ban pynurlong noh ia ka issue ILP,MRSSA,bad ban pynrung noh ia ka ktien Khasi ha ka khyrnit kaba phra (8th Schedule) jong ka Riti Synshar ka ri India, Border problem bad ka Assam, etc.namar ba ia kine ki issue la dep mynjur(passed) da ka Meghalaya Legislative Assembly kumba shi snem tam ei ei mynta.
Ka la mih ruh bun ki rukom pyrkhat bapher bapher ym tang na ki riew paidbah bad ki Seng bhalang hynrei khamtam eh wat hapdeng ki nongmihkhmat paidbah(MLAs) kiba don sha ka liang synshar(ruling side) bad kumjuh ruh kito kiba don sha ka liang pyrshah(opposition).
Don bun kiba la ai jingmut ba ka state goverment ka dei ban leh tyngeh ban pynkohnguh noh(convinced) ia ka sorkar pdeng(central goverment) ba kan ai noh ka jingmynjur ia kitei ki kambah kamsan(burning issues) khamtam haba ka House jong ka Meghalaya ka la ai ka jingmynjur(resolutions) da baroh ki 60 ngut ki MLA jong ka Meghalaya.
Hynrei,ka sorkar pdeng pat ka leh bym salia ne bym suitniew satia ia kine ki issue namar kam khein snep ia ka Meghalaya namar ka dei tang ka jylla kaba rit(small state) kaba don tang 2 ngut ki MP sha Lok Sabha bad tang uwei pat sha Rajya Sabha.
Ka sur na ki paidbah bad ki Seng bhalang ka ong ba, ka sorkar pdeng ka dei ban burom ia ka sur u paidbah namar ki 60 ngut ki MLA ki dei kiba la jied da u paidbah.
Don ruh kiba ai jingmut ba baroh ki 60 ngut ki MLA ki dei ban leit tur sha nongbah Delhi ban pyngeit bad pynsngap ia ka sorkar NDA ba kan shim noh ka rai wut wut ban pynlongkam ia kitei ki issue ba donkam eh ka jaitbynriew.
Hynrei,ka sur na kawei pat ka liang, ka pynpaw ba ym da donkam than ban da ia leit tur shaduh Delhi namar shisien ba la mynjur da ka House(Assemnly),ka dei ka kamram jong ka MDA, ka kynhun sorkar kaba bat bad pyniaid ia ka sorkar jylla bad ka Assembly Secretariat ban bundien shaid shaid ban pynurlong ia kine ki mat ba kongsan.
Lada ka sorkar jylla kalong kaba tlot,kine ki issue kin nym poi shano shano ruh hynrei kin shu sahkut sah ha suin(hangs in the balance).
Kine ki issue ym lah ban len, kin sa kylla long pynban kum ki political issue.
Lada ka kynhun MDA ka la rai ban ia leit tur Delhi,kin don hi ki MLA congress (ki bym don lang ha ka liang sorkar) kiban nym leit Delhi ba ioh ki ioh burom ei ki kynhun MDA ba bat ia ka sorkar jylla.
Wat ka BJP ruh hangne,ka leh sianti bha ia kane ka kam bah( political game) khnang ban ioh burom bad khlong vote ha ka MLA election ha u snem 2023.
Lada u Speaker kum u khlieh jong ka House u ai hukum shisha ia baroh ki 60 ngut ki MLA ban leit tur Delhi,lehse,kine ki 60 ngut ki MLA ki lah ban leit lut namar u don ka bor bad ka iktiar kum u nongpyniaid ia ka Assembly khlem da leh shiliang khmat iano iano ruh(non-partisan/neutral man).
Hynrei khadduh khadwai,kine ki issue kin kylla long hi ki mat election(election issue) namar ha u snem 2022 ne 2023,ka party BJP na Delhi kan sa wanrah syndon ka jingkular election(election manifesto) ban pynurlong lut ia kine ki jingdawa baroh (important issues) lada ki paidbah ka Meghalaya kn i jied ne vote ia ka party BJP ha ka bor synshar ha Meghalaya.
Ki paidbah kin sa ia kynduh jingeh ha kata ka por,namar lada ki shong ruh jhieh,bad lada ki ieng ruh kynduh.
Kumno kiwei ki political party kin pyrkhat lada jia ba katei ka buit jong ka sorkar NDA ba la lamkhmat da ka BJP na Delhi kan plan ne thaw buit ha katei ka rukom?Ki political party ha Meghalaya ki dei ban sngewthuh bad pyrkhat bha ia kitei ki buit poh ne ka shangkhawiah ki riewstad bad riew shemphang ha ki kam paibah (political experts) na nongbah Delhi kiba kham tip bad iohi jngai ban iangi ki nong Meghalaya hangne.
Shillong:U nongialam jong ka seng HSPDP, U bah K.P Pangniang u la iathuh ba ha u bnai Jymmang 2021, ka seng, kan sa jied noh ia ki nongkit kam kiba thymmai, kaba kynthup ia u nong ialam jong ka party.
Haba ia kren bad ki lad pathai khubor na ka liang u bah KP Pangniang u la iathuh ba ha u bnai Jymmang kan don ka jingialang General Council ha kaba kan don ka jingjied ia ki nongkit kam kiba thymmai ha ka party.
“Kan don ka jingjied ia ki nongkit kam ki ba thymmai namar ba kat kum ka rukom treikam baroh ki nongkit kam ym hap ban jied da ki ba thymmai hadien ba la kut ka por trei kam ka ba long 3 snem" u la ong.
U la ong ruh ban jied ia ki nongkitkam bathymmai kynthup ia u nongialam ka party kan shong, ha ka bor jong ka General Council.
Shillong:U bah KP Pangniang ha ba ia kren bad ki lad pahai khubor, ha ka sngi palei, u la ong ba ka jylla ka donkam ia ka kyrteng ha ka kyrteng jong ka jaitbynriew kaba kynthup ia ki jaitbynriew Khasi Jaintia, khnang ba tang na ka kyrteng ka jylla kan lah ban batai ba ki dei ki jaitbynriew khasi Jaintia.
U la ong ba ka HSPDP ka la ju dawa ba ia ki jait bynriew khasi Jaintia kim pat ioh ia ka jingithuh kum ka jait bynriew ha ka Ri India, namar ka kyrteng Meghalaya kam dei ka kyrteng kaba la shim na ka kyrteng jong ki jait bynriew.
Ka don kam ban pynrung ia ka kyntien khasi Jaintia ha ka khyrnit ba phra jong ka Constitution khnang ba ka jait bynriew, kan ioh ia ka jing ithuh wat la ki khasi jaintia ki dei ki rit pait kiba bun tam na ki dong shatei lam mih ngi.
U la ong ruh ba halor ka article 371, ka party kan hap ban ia tai shuh shuh khambha ha ka jingialang CEC, ka ban sa long, hynrei ka long kaba donkam ba ia ka khasi Jaintia state dei ban pynrung ha ka article 371.
U la pynpaw ruh ba ka jing pan ia ka jylla la ka jong ka la long naduh ba dang don u bah Hopingstone Lyngdoh, ha ka ba ka HSPDP ka la ia trei lang bad ka JNC na Garo Hills ha kato ka por ha kaba la iaid sha khmat ban dawa ia ka Garo Land.
U la ong ruh ba ka mynta ka Garo Hills ka don ia ka Commitee ba kyrpang ban dawa ia ka Garo Land, hynrei na ka HSPDP mynta ki don ka jingthmu ban kynduh ia ki nongialam jong ka Commitee jong ka Garo Hills kiba ialeh na ka bynta ka Garo land ban pynioh ia ka Garo land bad ban snoh kti lang ban dawa ia ka Khasi Jaintia land la ka jong.
Shillong:U symbud myntri rangbah, jong ka sorkar jylla u bah Prestone Tynsong, u la kular ban pyrshang katba lah ban ai jingiarap ia ki nongrep halor ka jingiap jong ki sniang na ka daw jong ka jingpang kaba la suba ba ka dei ka African Swine Fever (ASF).
U Bah Tynsong u la kular ia kane ha ka jingleit iakynduh jong ka Hill Farmers Union (HFU) ha ka ophis treikam jongu mynta ka sngi.
Ka HFU hapoh ka jingialam jong u bah Commander Shangpliang President, bah Alfondbirth Kharsyntiew General Secretary, U Dr.Bremly WB Lyngdoh Adviser lem bad kiwei pat ki nongialam jong ka HFU na kylleng ka jylla ki la iakynduh ia u Bah Prestone bad ki la dawa ban siew bai lut ksan halor ka jingiap jong ki sniang, ban ai jingiada halor ka jingiap jong ki syiar bad kumjuh ruh ban pynbiang ia ki jingdonkam kum ka jingbam sniang bad ki doctor na ka bynta ban pynseisoh ia ka piggery mission.
Halor ka jingiap jong ki sniang u bah Tynsong, u la iathuh ba ym lah ban ai jingiarap, lada ki iap hi, lait noh tang lada la pyniap da ki trai ban iada na ka jingsaphriang kane ka jingpang.
Hynrei ka seng HFU ka la ban jur ba dei ban ai jingiarap beit.
Kumta u bah Tynsong u la bthah ia ki ophisar jong ka Veterinary Dept.
kiba la iadon lang ha kane ka jingiakynduh ba kin lum jingtip na ka jylla baroh kawei katno tylli ki sniang kiba la iap bad ka sorkar kan sa thawlad ban ai jingiarap bad ka lah ban long da ki sniang khun lada ym lah ban iarap da ka pisa.
Halor ka jingiap jong ki syiar u la iathuh ba u la khot iaka jingialang ban iapyrkhat halor kane khnang ban ai jingiada.
U la bthah ruh ia ki opshiar ban iatreilang bad ka HFU naka bynta ban pyntreikam iaka piggery mission lyngba ki cooperative society bad u la bthah ruh ban pynkloi ban ban register ia kino kino ki society kiba kwah ban shim iaka skhim ri sniang.
Na ka liang jong u President bah Shangpliang u la ai khublei ia u bah Prestone halor kane ka jingdawa jong ka seng bad u la ong ruh baka seng ka kloi ban iatreilang bad ka sorkar naka bynta kino kino ki project ki ban ai jingmyntoi ia ki nongrep.
Nongpoh: Namar ka jingsniew kaba palat pud ha ki katto katne ki bynta ka surokbah NH-6 ha Ri Bhoi, ka Federation of Khasi Jaiñtia and Garo People (FKJGP) Ri Bhoi, ka la dawa na ka National Highway Authority of India, ba ka dei ban maramot ne ban pynbha noh ia baroh ki bynta ban sniew jong ka Four-lane ha Ri-Bhoi, kata naduh Jorabad shaduh Umiam.
U Bah Luistar Lyngdoh, President ka FKJGP ha Ri Bhoi, u la ong ba ka nongrim kaba la pynlong ia ka seng ba kan buh ia katei ka jingdawa na ka NHAI, ka dei hadein ba ki la ioh ia shibun ki jingujor na ki paidbah nongleit nongwan hapoh ka surok NH-6 ha Ri Bhoi, namar kumba ka long mynta ki don shibun ki bynta hapoh katei ka surok, kiba la sinew shaba palat bad kaba la wanrah jingeh kaba khraw eh ia ki paidbah nongleit nongwan.
Utei u heh nongialam ka FKJGP ha Ri Bhoi, u la pynpaw ruh ia ka jingsngewkhia ban iohi ba wat hapdeng ba ka surok NH-6 ha Ri Bhoi, ki don shibun ki bynta ba sniew bad kaba wanrah jingeh ia ki nongleit nongwan, hynrei ka long pat kaba sngewkhia ban iohi ba ka jaka khrong khajna hapoh Toll Plaza kaba don ha Pahammawlein pat ka iaid shaid shaid.
Namarkata, na ka liang ka seng ka kyntu jur ia ka NHAI ba ka dei ban pynbha noh ia baroh ki bynta ba sniew jong katei ka surok bad lad aka NHAI kam lah ban pynbha bad kaba lah ban wanrah jingsuk ia ki paidbah nongleit nongwan, na ka liang ka seng kam banse ban shim da kiwei pat ki lynti kiba kham tyngeh, la bynrap utei u heh nongialam ka FKJGP ha Ri Bhoi.
Nongpoh: Ki nongialam ka Confederation of Ri-Bhoi People (CoRP), sengkmie, hynnin ka sngi ki la leit ban kynduh bad aiti ruh da ka jingthoh sha ka Kong RM Kurbah, Deputy Commissioner Ri-Bhoi, na ka bynta ban kyntu ia ka ba ka dei ban tuklar mardor halor ka jingwan kyntur pud ka Assam ha ki katto katne ki bynta ka thain Khanapara bad kiba dang hap hapoh u pud u sam ka jylla Meghalaya.
Haba iadei bad katei ka jingleit kynduh, u Bah Bandari Ryntathiang, President ka CoRP, u la ong ba kum ka seng ka sngewkhia eh halor katei ka kam kyntur pud ka Assam sha Meghalaya bad dei namarkata ka daw kaba la pynlong ia ka seng ba kam banse ban kynduh DC bad ban phah jingthoh sha ka, ba la kumno kumno ka dei ban pyntip sha ki bor bahalor bad ban pynsangeh syndon ia katei ka kam kyntur pud ka Assam ha kitei ki bynta kiba dang hap ha Meghalaya, namar ka Assam ka la shu knieh jubor wat haba katei ka jaka ka dang hap ha Meghalaya, kata lyngba ki kot ki sla kiba biang lyngba ki trai jaka.
Namarkata, haba iadei bad ki kam kyntur pud ka Assam ha kitei ki thain Khanapara bad kiba dang hap hapoh ka jingpeit jingkhmieh ka u Syiem ka Raid Marwet, ka seng kan sa sa pan ruh da ka RTI ban wad jingtip ia ki jaka puta ha ki thain khappud jong ka Raid Marwet, namar kumba ka long long mynta bun na ki jaka kiba don ha katei ka thain ki la shah klun lut ha ka Assam.
Nongpoh: Ki nongialam bad ki dkhot ka HANM, Byrnihat Circle, hynnin ka sngi ki la leit ban khynra ia ki nongtrei bar jylla, kiba la trei ha ki katti katne ki Karkhana kiba don ha ka thain Byrnihat, Ri Bhoi.
Ha ka jingkhynra na ki ar-tylli ki Karkhana ha ka thain Byrnihat, kitei ki dkhot ka HANM, ki la lap ba ki don haduh 78 ngut ki nongtrei na shabar jylla, ki bym lah ban pyni ia ki kot ki sla kiba biang bad nalorkata kitei ki dkhot ka HANM, ki la lap ruh ruh ba don na kitei ki Karkhana, kiba pyntrei da ki khynnah kiba dangrit ka rta.
U Samla Ajit Makri, President, u la ong ba ka seng hadien ba ka la lap ba kitei ki Karkhana ki la buh nongtrei da ki briew na shabar ka jylla bad ki bym don ia ki kot ki sla kiba biang, na ka liang ka seng ka la shu pynher krad beit ia ki bad nalorkata ka buh ruh ka jingmaham ia kitei ki nongpyniaid jong kitei ki karkhana, ba kim dei shuh ban buh ia kiba kum kitei ki nongtrei ki bym biang ia ki kot ki sla.
Namarkata, ka seng ka buh por ia kitei ki karkhana ba ki dei ban buh ia ki nongtrei kiba biang ia ki kot ki sla bad lada kitei ki karkhana kim lah ban buh da ki nongtrei ba biang ki kot ki sla, ka seng kam banse ban shim da ki lynti kiba kham tyngeh wat lada kan poi sha u pud ban khang khyrdep syndon ia kitei ki karkhana.
Nongpoh: Myn hynnin ka sngi, ka la don ka jingiakynduhlang hapdeng ki heh Pulit ka Meghalaya bad Assam, kaba ki la pynlong ia katei ka jingiakynduh ha shnong Sabuda, Ri Bhoi District.
Lyngba katei ka jingiakynduhlang hapdeng ki heh Pulit ka Ri Bhoi bad ki Pulit West Karbi Anglong, ka la don ka jingiakren kaba sani bhai iakren halor ka jingeh ki paidbah kiba sah ha katei ka thain Khappud ka Meghalaya-Assam, kaba la tip paidbah kum ka Block-2.
Ha katei ka jingialang, na ki heh Pulit Ri Bhoi, la ialam da u Bah N.Lamare, Superintendent of Police Ri Bhoi bad u Bad VDS Rymbai, DSP Ri Bhoi lem bad kiwei ki heh Pulit Ri Bhoi, ka la kumjuh ia ki heh Pulit ka West Karbi Anglong, ba ki heh Pulit na katei ka District, ki la sakhi lang ban iakren na bynta ka jingmyntoi ki paidbah ha khappud.
Ka jingthmu kaba hakhmat eh ha katei ka jingiakynduhlang hapdeng ki heh Pulit na Ri Bhoi bad West Karbi Anglong, ka long ban pynneh ia ka shongsuk shongsain ha kitei ki shnong khappud bad nalorkata ka dei ruh ka jingialang ka ban wanrah ia ka jingiatreilang hapdeng ki Pulit Meghalaya bad Assam, na ka bynta ban pynneh ia ka shongsuk shongsain bad ruh ban tehlakam ia ki kam sniew ha kitei ki shnong khappud.
Saw ngut ki nong kyrshan jong  U Donald Trump,  ki la shah siat iap bad sa shibun kiwei pat ki la mynsaw jur, ha ka jing ia kynad kaba mih hynnin ka sngi, ha ka nongbah Capitol Hill ha Washington DC.Na kitei kiba iap, la iathuh ba ki dei ar ngut ki kynthei bad arngut ki shynrang, kiba iap ha hospital.
La iathuh ba da ki spah ngut ki nong kyrshan jong U Donald Trump, ki la leit rung hynnin ka sngi, ha ka iing dorbar jong ka United States, ka Congress bad katei ka dei ha ka sngi, kaba ka Congress, ka ia kynduh ban mynjur halor ka jing jop jong U Joe Biden, ia ka elekshon President ha ka Ri America.
Kawei na kiba kiba shah siat iap, ka dei ka Ashli Babbit jong ka San Diego, kaba la shah siat na ka ryndang, ha katei ka jing ia pyni bor bad ki pulit kiba pahara ia ka Congress bad ka la iap noh ha hospital.
Katei ka jingjia, ka sdang ha ka por 3baje nohsngi, hadien ba U Trump, u phah ia ki nong kyrshan jongu, ba kin leit tur sha ka iing dorbar jong ka US, ka Congress.
Ha ka jing ia pyni bor, ki nong kyrshan, ki la ioh rung sha ka iing dorbar Congress bad ki don ruh ki dkhot, kiba ioh ban rung ha ka ophis jong ka lamphang dorbar bad shong ha ka shuki jongka lamphang dorbar, ka Nancy Pelosi bad kiba ia shah shondur ialade.
Ka jingjop jong U Joe Biden, kum U President ba thymmai jong ka America, ka la wan rah ia ka jingkut noh ka por trei kam jong U President Donald Trump, uba dang bat dang shisien ia ka samoi trei kam jongu.
U Donald Trump, ula ong “Ka wan rah ia ka jingkut noh ia ka pali kaba nyngkong eh bad kaba dei ka sien kaba khraw tam ha ka histori jong ka jing synshar President.
Wat la ngam mynjur ia ka result jong ka elekshon bad bad ki jingshisha kiba kdew hanga, hynrei kan don ka jing ia aiti kam, kaba iaid kat kum ka rukom, ha ka 20tarik Kyllalyngkot" ong U Trump, ha ka jingthoh ba la pynmih mynta ka sngi.
U Trump, ula ong biang “Ngin iai bteng, ban dawa, ba dei tang ki vote kiba thikna, ba dei ban niew, hynrei kane ka dei ka jingsdang jong ka jing ialeh ban pyn phyrnai biang ia ka America" ong U Trump.
Ka Congress, kaba dei ka iing dorbar ba heh tam jong ka United States, hynnin, ka la pynthikna halor ka jingjop ba don burom jong U Biden, kum U President ba thymmai jong ka Ri America.
Ka Senate, ka kyntait ruh ban weng noh ia ki vote jong ka Georgia bad ka Pennsylvania, na ka liang U Joe Biden.
Ki dkhot jong ka seng Republican ki kyntait ruh ia ki vote kiba wan na Arizona, Nevada bad Michigan, hynrei ka iing dorbar, kam shym la pdiang satia.
Ka jing ia shong dorbar lang jong ka Congress, ka la sahteng khyndiat kynta, hynnin ka sngi, haba ki riew paidbah, ki la leit ban rung sha ka iing dorbar jong ka Congress bad ka dorbar, ka sdang biang, ha ka por 8baje hynnin ka miet, ha kaba U Mike Pence Vice President, ula pynbna ban sdang biang ia ka jing shong dorbar jong ka iing.
Shillong:U MLA ka Congress u bah H.M Shangpliang, u la ong ba ka sorkar MDA hapoh ka jingialam jong u Myntri rangbah ka jylla u Conrad K Sangma, ha u snem 2020 ka la lah ban wan rah ia bun ki kam pynroi ha ka jylla, ha kaba ki dang don ki katto katne ki tnad ki ba dang kham tlot ka jingtrei kam.
Haba iakren bad ki lad pathai khubor, u bah Shangpliang, u la ong ba ka tnad PDW hapoh ka jingpeit u Symbud myntri rangbah, u bah Prestone Tyngsong ka la trei kam bha, ha kaba ki bun na ki shnong ki ba ym pat ju ioh surok mynta ka kynti la lah ban pynpoi surok.
U la ai ka jingiaroh ruh ia ka tnad PHE kaba la lah ban pynpoi ia ka um ha man ki thliew ing briew lyngba ka skim Jal Jeevan Mission bad u kitbok ba kane ka tnad kum ba ka la buh ia ka thong ba ha u 2022 kan lah ban pynioh um lut ia baroh ki long ing.
Na ka liang u bah Shangpliang u la kdew ruh ba ha liang ka tnad pule puthi ka don ka jingtlot ha kaba u snem 2020 bun na ki nong hikai ki duh la ka kam ki duh ia ki tulop bad ka jingsniew jong ki skul sorkar ha ki thain nongkyndong,u bah HM Shangpliang u la kyntu ia ka sorkar MDA ban kham peit bniah ha ka ba ia dei bad kine ki jingeh.
Ha kaba iadei bad ka tnad ka koit ka khiah u la ong ba ka Sorkar MDA ka la lah ban plie bun ki Sub center ki PHC ki CHC hynrei haduh mynta ki don ki shnong ki ba ym don ki jaka sumar, u bah Shangpliang u la dawa ia ka jaka sumar PHC ha Saw symper ha kaba haduh mynta ka sorkar kam pat lah ban ai sha kane ka thain wat la na ka liang u myntri ka tnad koit ka khiah u bah AL Hek u la dep ban kular hapoh ing dorbar thawain.
U bah Shangpliang u la ai ruh ka jingai jingmut ia ka sorkar ba kan buh ia ki Bank ha ki thain nongkyndong baroh, ha ka ba bun na ki briew ba sah ha ki thain nong kyndong kin hap ban wan shaduh sha sor tang ban sei ia ka pisa.
Na ka liang u bah Shangpliang, u la kit bok ia ka sorkar MDA ba kan lah ban trei shuh shuh ban wan rah ia ka roi ka par ha ka jylla bad ba ka dei ruh ban sngap ia ka jingeh ia u paidbah.
Shillong:U myntri ba dei peit ia ka tnad Social Welfare, u bah Kyrmen Shylla,ha ka sngi balang u la ong ba ka Inner Line Permit bad ka khyrdop iarung ia mih, ka long kaba donkam na ka bynta ka jylla Meghalaya.
Haba ia kren bad ki lad pathai khubor, u la ong ba ki khyrdop ia rung ia mih ha East Jaintia Hills, ka dei kaba donkam na ka bynta ka jylla, namar ba ka East Jaintia, ka ia sam ia ki khappud bad ka Assam bad ka Ri Bangladesh.
U la ong ba ka jingdon jong ki khyrdop iarung ia mih ha East Jaintia Hills, ka lah ban kem ia ki briew ki ba wan ban rung tuh na Bangladesh sha kane ka jylla.
U la pynpaw ruh, ba ka jingwan jong ki briew ba jngoh kai pyrthei ka jylla ka pdiang sngewbha, hynrei kaba ka jylla ka pyrshah ka long ia ki briew ki ba wan rung tuh sha kane ka jylla.
“Ka jingwan rah ia ka MRSSA Amendment Bill 2020 ka don ne em ka jingbha, ngam lah ban ong ia mynta; hynrei lada ka sorkar jylla ka wan rah ia kano kano ka ain kan dei tang na ka bynta ka jingmyntoi jong u nongshong shnong ha ka jylla" ong u myntri.
Shillong:Kum shi bynta ban pdiang sngewbha ia u snem thymmai 2021 bad ruh ban kyntiew ia ki kam jngohkai pyrthei ha ka Hima Lyngiong,East Khasi Hills District la pynlong ia ka jingiaid kjat ne trekking naduh u lum ba la tip kum Laitditu da kaba poi sha ka them Waintali kaba don ruh ki synrang ne krem bad shaduh u Lum Marok.
La pynlong ia katei ka jingiaid kjat ha ka 6tarik u Kyllalyngkot 2021.
Ha katei ka jingiaid la sakhi ia ka jingitynnad ka mariang ha katei ka thain bad ka long shisha ka jaka kaba lah ban khring ia ki nongwan jngohkai pyrthei na kylleng sawdong.
Na ka liang u Bah Staising Kharbteng, uba la mait phang ia katei ka jingiaid kjat u la pyn paw ba kum ki trai shnong ka thain ki sh im ia katei ka sienjam ban iaid kjat ka long ba ki thrang ban pynrung ia ka thain jong ki ha ka map jong ki kam jngohkai pyrthei bad ki kyrmen ba ka jingthrang jong ki kan sa urlong ha kawei ka sngi khnang ba kan plie lad ban kyntiew ia ka ioh ka kot ne ka ioh kam ioh jam ki nongshong shnong khamtam ki khun samla.
U pynpaw ruh ba kin iai bteng ban leit sha kiwei ruh ki jaka hapoh ka hima ban pynpaw pyrthei shuh shuh ia kiwei kiwei ki jaka ba itynnad.
U Lyngdoh ka Hima Lyngiong Lyngdohship uba long u khlieh nongsynshar ka Hima, u Bah Hamphrey L Ryntathiang uba la synran lang ia katei ka jingiaid kjat ki khun ki hajar ka hima kat kiba lah ban ia poi lang u ong ba ka na ka liang jong ka hima kan iai pyrshang ban pynurlong ia kane ka thong ban kyntiew ia ki kam jngohkai pyrthei namar ka jingriewspah ka mei mariang bad ka jingdon ia ki lum ki wah kiba itynnad da shisha kan long ka jingkyrkhu ia ki khun ki hajar ha bun ki liang.
U Lyngdoh u khot bad wer sngewbha ia baroh ban wan jngoh ia katei ka thain ban sakhi ia ka jingitynnad jong ka.
La iasnohktilang ha katei ka sngi da ki rangbah, ki longkmie bad ki samla kynthei shynrang na ki shnong hapoh ka hima bad ki trai shnong ka hima kiba sah sha kiwei ki jaka ruh.
Shillong: Ka Confederation of Ri Bhoi People (CoRP) mynta ka sngi hapoh ka jingialam u Bah Bandari Ryntathiang ryngkat kiwei ki dkhot ka sengkmie ka la hiar ban jurip ia ka iew masi ha Baridua, Raid Marwet, Ri Bhoi District.
Ha kane ka jingleit jurip ka seng ka la lap ia lai ki trok kiba dang thep masi bad muid kiba thmu ban leit die sha Bangladesh khlem ki kot ki sla ba biang.
Halor ka jingkylli ki nongkhaii ki la ong ki mut ban kit ia kitei ki masi ha Shillong bad kiwei ki jaka hynrei ka thymmei khubor ba ka seng ka la ioh ka long ba kitei ki masi ki thmu ban kit sha Bangladesh da kaba kam ban die ha Shillong bad kiwei ki jaka ha ri lum Khasi Jaintia.
Kumta, na ka liang ka seng ka la phah ban pynhiar mardor ia kitei masi ar trok bad ki muid shitrok ban maham ia ki nongkhaii ba kim ban dei ban kit masi da kaba shim kabu ban die ha Shillong bad kiwei ki jaka lada kim don ia ki kot ki sla kiba biang.
Kumba ka long mynta, la sngewthuh ba bun ki trok ba kit masi na 9 Mile Baridua ki iaid man ka man ka sngi lyngba ka jylla ban die sha Bangladesh, halor kane ka CoRP ka sngewkhia jur ba ka kam khaii masi tuh na India sha Bangladesh ka nangjur ha kine ki sngi bad ka kyntu ia ka sorkar jylla bad ki bor pulit ban Peitngor, namar ka jingioh lad ki nongkhaii ban shalan masi shabar ri kan ktah ia ki nongkhaii hapoh ka Jylla.
Ka CoRP kum kawei na ki sengbhalang ka pynpaw ka jingsngewkhia ia ka jingbym lah ki bor sorkar ban tehlakam ia ki kam khaii tuh masi sha Bangladesh lyngba ka jylla Meghalaya.
Kane ka lah ban long ka dawbah ba ki nongkhaii doh masi hapoh ka jylla ki pynkiew dor ia ka doh masi ka por sha ka por kaba la ktah ia ki paidbah nongbam doh masi ha ka jylla.
Shillong:Ka Dorbar Shnong Namdong kaba la long ha ka 28tarik Nohprah 2020, ka la shim ia ka rai ba khatduh ban pan jingshai na ka JHADC Jowai, la kan pyndonkam lane kan ieh noh ia ka Reserved Forest kaba kyrteng Thadmynri (Raij Nam dong Elaka Nongjngi) kaba ka dorbar shnong Namdong ka la ai sngewbha sha ka JHADC ban thung dieng bad ban sumar ia ki dieng sal ha kane ka khlaw.
Namar ka jingleh klet jong ka District Council, ia ka shnong Namdong bad ka jingai lad ia ki riew shimet ban thang rnga, ban khlong maw lein bad ban rep synsar, ha kane ka khlaw, ka Dorbar Shnong ka la khot ia u Chief Forest Officer CFO jong ka JHADC Jowai ban wan pynshai sha ki paidbah nongshong shnong ha ka 08tarik Kyllalyngkot 2021 bad ha kane ka sngi ka Dorbar Shnong kan shim ia ka rai ba khatduh la kan weng ne kan bteng ia ka soskular ha pdeng ka shnong bad ka District Council kaba la ia soi lang ha ka 05tarik Naitung 1985 lyngba ki nongkitkam shnong ka shnong Namdong naduh u Rangbah Shnong Secretary Shnong bad u Chairman Shnong Namdong bad na ka liang jong ka ophis la soi da u Chief Forest Officer jong ka JHADC.Halor kane ka bynta lada u Chief Forest Officer jong ka JHADC um lah ban wan ha kane ka sngi ban ai jingpynshai sha ki paidbah, na ka liang jong ka shnong, ka pynbna paidbah ba ki la weng ia ka soskular, ba la ia kut ha u snem 1985 bad na ka liang jong ka shnong kin sumar hi ia kane ka khlaw bad yn pyndonkam ia ka kat kum ka jingibit jong ka shnong khamtam eh ban pynurlong ia ka jingthrang jong ka shnong ban pynkylla biang ia kane ka jaka kum ka Reserved Forest bad ban pynduh jait ia ka jingpom pathar ia ki dieng, ka jingrep synsar kaba la pynduh jait ia ka jingheh jingsan jong ki dieng ki siej, ong ka kyrwoh jong ka Dorbar shnong lyngba u Ma Elias Susngi Waheh Raij Namdong Elaka Nongjngi.
Shillong: U Bah Kyrmen Shylla, myntri ka tnad Social Welfare, u la pynshai ba na ka liang ka tnad social welfare, ka khlem ai ia kano kano ka hukum ba dei ban ai syrnot Scheduled Tribe ia ki ba ai jait kpa.
Haba iakren bad ki lad pathai khubor, na ka liang u bah Kyrmen, u la ong ba na ka liang ka tnad social welfare ka khlem ai kano kano ka hukum ba ki briew kiba ai jait kpa ki don hok ban ioh syrnot ST hynrei ka jingbthah ka long ban pynkloi ban ai syrnot ST ia ki ba donhok ban ioh.
U la ong ba kat kum ka jingbthah kaba la pynmih ha ka 17 tarik u Naiwieng 2020 na ka tnad social welfare ka bthah ia ki Deputy Commisioner ban pynkloi ka jingai syrnot ia ki briew kiba donhok ban ioh syrnot ST.Ula ong ruh ba ka tnad kam don bor ban bthah ban jied iano ki dei ban ai ka syrnot ST (ki ba ai jait kpa ne ai jait sha ka kmie) hynrei kan dei tang ha ki Deputy Commissioner, kiba la bynshet ia ka kamram ban ai ia ka syrnot ia ki ba don hok ban ioh ST kat kum ki jingbiang ki kot ki sla.
U la ong ruh ba ha ka jingsngew jong u shimet ka long ba ka jingai syrnot la ka dei ia ki ba ai jait kpa ne jait kmie kan shong kat kum ka jingkwah jong uba bun balang ym kum ba kwah ka sorkar.
U la ong ruh ba kane ka jingbthah ka khlem ktah ia ka ain jong ka KHADC ba ym shym la ai bor iano iano ruh ban pynduh ne ban ai syrnot ST ia kiba don hok ban ioh lada ki biang ia ki kot ki sla.
U la iathuh ruh ba ka jingpynmih ia ka jingbthah na kane ka tnad ka lah ban long ba don ki briew ki ba ujor ia ka tnad hadien ba don na ki briew kiba slem ban ioh ia ka syrnot ST.Tiak ha kine ki sngi,ngi la iohi ba u MLA ka seng Congress na Mawsynrang u la woh kjat ia ka jingbym lah(failure) kane ka sorkar MDA ban pynbit pynbiang ka rukom treikam jongka ia ka thoh ka pule bad ka jingnang jingstad(education) ha kine ki 2/3 snem ba la dep khamtam ba ka la kop pia ban synshar bha ia ka state jongngi.
Hynrei,katba nangmih ki sngi ki snem,ka jingnang ka jingstad bad ka thoh ka pule ka la nang sniew dur(undermined) pynban bad kaba ima bad i shyrkhei kalong ba ioh ka nang hiar nanghiar pynban ban ia kaba ka ju long mynshwa.
Mar ia shimti u Conrad K Sangma kum u Chief Minister ka Meghalaya,ka don ka jingkhmih lynti shisha na ki paidbah ba un wanrah shisha ka jingpynkylla thymmai(transform)ia ka state jongngi khamtam ia ka Education,Health,Tourism,etc.Mar ia shimti ia ka kam kum u Chief Minister,u Conrad u la pynpaw ka jingthrang bad jingangnud shisha ba un pynthymmai bad pynbha(modify and transform)ia ka Education sector na ka rukom pyniaid bym iahap dur shuh(out dated system) kaba la leh naduh ki 30/40 snem mynshwa.
Phewse,ka jingangnud jongu ka la nangjah nangjah bad nangtroin nangtroin katba nang mih ki sngi ki snem.
Ki skul ha nongkyndong(wat ha sor hi ruh), dang bun kiba i synei ban peit.
Ka rukom pyniaid(administration) ia ki jaka ai jingnang jingstad kam don jingiapher na ki por mynshwa bad i kumba ki kham biang pynban ha ki por mynshwa ban ia kaba long ha kine ki juk stad mynta ha kane ka pyrthei stad mynta.
Ka jingwan jongkane ka jingkhang dam (lock down) ha une u snem 2020 na ka daw jong ka jingsaphriang ka jingpang Carona ne Covid-19 ka la nang troin nang troin ka jinglong ka pule puthi ha ka ri jongngi.
Bun ki khynnah pule naduh kiba rit haduh kiba heh ki la khein sting lut ia ka jingpule jongki.
Wat ki kmie ki kpa ruh ki la dum buit kumno ki khun ki ksiew jong ki kin ioh biang ia ka jingnang jingstad kumba ju long nangne sha khmat.
Ki jaka ai jingnang jingstad bad ki nonghikai hi ruh ki la artatien lut khait kumno ban ioh ai jingnang jingstad biang ia ki khynnah pule.
Lada kane ka jinglong bym thikna ha ka thoh ka pule(education) kan dang iai bteng sa mynta u snem 2021,ka jingnang jingstad bad ka thoh ka pule kan sa poi sha jinglong ba i synei bad kan shimpor ban tei biang ia ka ha snem kiban wan.
Ka rukom leh bym salia ka sorkar ia ki nonghikai bapli ka pyni shai ba kane ka sorkar kadei kaba shu nang tang ban kop da ka ktien khlem ler satia ha ka kam( goverment by words without action).
Shano kata ka jingsiew tulop ba man la u bnai ia ki nonghikai kumba siew ia ki nongtrei sorkar?Shano kata ka arrear ba dei ban siew man u snem ka poi mynta?Kane ka sorkar kam don satia ka jingpyrkhat ia kata ka bai bam tymmen(pension benefits scheme)ia ki nonghikai kiba la hikai minot hi thop 30/40 snem ia ka kam jongki.
Ki khlem kheinkor ei ei ia ka jingshakri hok 30/40 snem katba kito kiba shakri pat tang 5/10 snem(wat lada ki rem noh ruh),ki ioh ia ka bai bam tymmen(pension benefit scheme) thik thik.
Ka Death cum Retirement Gratuity(DCRG) ia ki nonghikai ka dang neh hi 3.5 lakh kajuh shi kajuh ka dor ba ki la ioh naduh 13/14 snem mynshwa.
Ka 5th Pay Commission ka ai jingmut ban ai lang 10 lakh kumba ai ia baroh ki nongtrei sorkar hynrei imat,wat haduh ban da mih sa kawei pat ka Pay Commission(6th Pay Commission),ki nonghikai pat dang ha kab jingphoh sniew kiba pli.
Kumno ki kwah ban pynbha bad kyntiew ia ka jingnang jingstad(education) khlem pyrkhat shwa ia ki nonghikai kiba dei ki nongsaindur ia ka jingnang jingstad? Lada kalong ha kane ka rukom,imat donkam ba ki seng bhalang bapher bapher ba kin shim khia lem ia kane ka issue kaba iadei bad ka thoh ka pule(education) namar lada shim khiabki seng bhalang iabkum kine ki issue ba donkam,ka sorkar kan tieng bha badbki lah ruh ban pynkohnguh(convinced) ia ki politician kumba ngi iohi ia ka issues ILP,CAA.MRSSA,etc.lym kumta, ka education ha ka state jongngi kan nang hiar nangtroin arsut pynban katba nangmih ki por ki snem bad ngin nang iai sah dien(still remained backward) pynban wat hapdeng kat kane ka jingkiew sted jong kane ka pyrthei stad jong kane ka juk stad mynta.
Shillong: Kiba ioh pang covid thymmai, ki don 19 ngut baroh ha ka Jylla, ha kaba 12 ngut ki dei na East Kasi hills.
Na kitei ki 12 ngut, ki kynthup ia iwei i high risk contact, iwei ILI Case, 3 ngut na Laban, 3 ngut na Nongmensong, 4 ngut na Nongthymmai.
Ka West Jaintia Hills, ka don 6ngut bad kitei ki dei na Psiar bad ka Ribhoi District, ka don iwei, ha kaba i dei i high risk contact.
Kiba la dep test haduh mynta ka sngi, ki long 3,01,969 ngut bad ki bym don jingpang, ki long 2,88,444 ngut.
Kiba don ha ki jaka quarantine ka sorkar, ki long 56 ngut bad kiba don ha la ki jong ki iing, ki long 88ngut bad kiba wan sha ka jylla, haduh mynta, ki long 80,135 ngut.
Ka East Khasi Hills, haduh mynta, ka don 8,365 ngut kiba ioh ia ka jingpang corona, ka East Garo hills 339 ngut, ka East Jaintia hills 528 ngut, ka North Garo Hills 117 ngut, Ribhoi District 1353ngut, South Garo Hills 198, South West Garo Hills 198, South West Khasi Hills 57 ngut, West Garo hills 1711, West Jaintia Hills 486 ngut, West Khasi hills 173 ngut.
Kiba iap na East Khasi hills, ki long 115 ngut haduh mynta.
Shillong: Kiba ioh pang corona thymmai, ki don 19 ngut mynta ka sngi bad kitei ki kynthup ia 12ngut na East Khasi Hills, 6 ngut na West Jaintia Hills, uwei na Ribhoi District.
Kiba jem ki long 14 ngut bad kitei ki kynthup ia 11ngut na East Khasi Hills, 2 ngut na South West Garo Hills, uwei na West Garo Hills.
Kiba don ia katei ka jingpang, haduh mynta, ki long 154 ngut bad ha East Khasi Hills, ki don 115 ngut, West Khasi Hills 3 ngut, Ribhoi District 13 ngut, West Jaintia hills 9ngut, East Jaintia hills 2ngut, West Garo hills 8ngut.
Baroh kiba la jem, ki long 13,230 ngut bad kiba iap, ki long 141 ngut.
Da ki hajar tylli ki syiar, ki la shah pyniap ha kylleng ka Ri, na ka jingwan kyrthep ka jingpang khlam jong ki syiar lane kaba la tip, kum ka  pathogenic avian influenza bad kane ka jingpang, ka la pyniap ia ki lak tylli ki syiar bad kiwei ki jait sim, ha ki shiphew sngi ba ladep ha kylleng ka pyrthei.
Haduh mynta, ki don san tylli ki jylla jng ka India, kiba la mad ia katei ka khlam syiar bad ka jingwad, ka la nang iaid ban wad ia ka daw jong katei ka jingpang.
Katei ka jingpang, ka dei kaba ki syiar, ki don jyrhoh bad ka jur bha ha kine ki sngi, ha ki ri Europe bad ha ki ri Asia mihngi.
Ka Himachal Pradesh, ka dei ka jylla kaba san, ban ioh ia ka khlam syiar bad ha shwa jong kata, la lap ia katei ka jingpang ha  Rajasthan, Kerala, Haryana bad Madhya Pradesh.
Ki don da ki lak tylli ki syiar, kiba la iap ha Haryana bad nangta sa ki sim, ki don bun bah kiba la iap ha  Himachal Pradesh bad nangta sa da ki spah ngut ki masi, ki la iap ha  Madhya Pradesh.
Kiwei pat ki Ri ka pyrthei, kiba ioh ia katei ka jingpang khlam syiar, ki long ka  Netherlands, Germany, France, Belgium, United Kingdom, Denmark, Sweden, Poland, Croatia bad ka Ukraine, katba kum ka khubor jong ka  European Centre for Disease Prevention and Control (ECDC).
La ioh khubor, ba katei ka jingpang, ka don ruh ha South Korea bad ha Japan.
Ka France, ka la rai ban pyniap lut ia baroh 6lak tylli ki syiar, ha katei ka Ri, na ka daw, ba ki don ia ka jingpang jyrhoh bad haduh mynta, la pyniap ia ar lak tylli bad kiba sah ki don sa saw lak tylli.
Ha Germany, yn pyniap lut ia 62 hajar tylli ki syiar turkey bad ki  han bad katei ka dei hadien ka jinglap ia katei ka jingpang khlam ha ki bynta jong ka  Cloppenburg.
Ha South Korea, la khang ban die doh syiar, na ka bynta 48 kynta, ban khanglad ia katei ka jingpang khyllah bad ha Japan la pyniaid shakhmat, ban sumar ia kitei ki syiar, kiba don ia katei ka jingpang ha ki bynta bapher jong katei ka Ri.
Don katto-katne ki khyndew kiba la kylla na ki mawsiang kiba don hapoh jong ki.
Kum ia kita ki khyndew ki khot ha ka ktien phareng ki “residual soils".
Ha ki hajar ki phew hajar, bad ki millian ki snem ba kane ka pyrthei ka la long, ki mawsiang ki la kylla khyndew da ka jingtrei ba phylla jong ka mariang, ka jingtrei kaba ngim lah ban batai ha kane ka kot.
Bad haba kane ka khyndew ka shu sah hajuh ha ka jaka kaba ka la long, ia kiba kum kita ki khyndew ki khot ki “residual soils".
Ka jingdon ne ka jingbymdon kitei ki met tynrai kiba nga la pyni haneng ha ki jaid khyndew kiba kum kine, ka shong eh ha ka jingdon ne jingbymdon kitei ki met tynrai ha u mawsiang na kaba kata ka khyndew ka la man long.
Lada u mawsiang u long uba bun ka nar, ka khyndew kaba mih na u bunsien ka dei ban long kaba bun ka nar.
Ka long kumuuh ruh shaphang kiwei pat ki met tynrai.
Kum kine ki jaid khyndew ki bun eh ha ki ri lum Khasi Jaintia jong ngi.
Ki long ki khyndew ki bym da bha eh na ka bynta ka jingrep, hynrei la kumta ruh ki lah ban pynmih shibun lada ngi nang ban pyndonkam ia ka.
Don pat katto-katne ki khyndew ha ri Khasi-Jaintia ia kiba la pynkynriah na ka jaka ha kaba ki la long, da ka jingsyntuid jong ki na la ka jaka ha kaba ki la long.
Ki khyndew sha ri War bad sha ri Bhoi ki long bunsien ki khyndew kiba la syntuid kumne.
Ia ki jaid khyndew kiba kum kine ki khot ha ka ktien phareng “Colluvial soils".
Kine ki jaid khyndew ruh kim da long kiba bha eh, kata ha ka jingdon ne jingbym don jong ki ia kitei ki met tynrai kiba nga la batai ha ka lynnong kaba mynshuwa.
Hynrei ki long ki khyndew kiba ka um ka iaid bha hapoh jong ki, kiba ki ong ha ka ktien phareng “Well drained".
Kane bunsien ka long kaei-kaei kaba bha, namar lada bun eh ka um ha ka khyndew ruh, ka lah ban pynsniew ia ki jingthung.
Nalor kata, da kaba rung shapoh, ka um slap kam lah ban kit noh ia ka khyndew kaba sboh na jrong.
Kiwei pat ki jaid khyndew kiba ngi shem ha ri Khasi-Jaintia ki long kito ki khyndew kiba ki wah ki la kit na ki jaka ha kiba ki la long mynshuwa.
Ia kine ki jaid khyndew ki khot ha ka ktien phareng ki “alluvial soils".
Kine ki jaid khyndew kim da bun eh ha ri Khasi kumba ki bun ha ri dkhar.
Ka Sylhet (Shilot) bad ka them Assam (Assam Valley) ka dap da kine ki jaid khyndew suda.
Ha ka ri India jong ngi, kine ki khyndew ki long kiba bha tam eh ban thung jingthung.
Ka daw ka long ba namar ba ki long kiba la wan kit da ka um, kumta ki met tynrai baroh ki la iakhleh bha ha ki.
Nalor kata kim da long kiba rew(coarse) eh kumba long katto-katne kiwei pat ki jaid khyndew.
Hynrei kine ki khyndew teng-teng ki lah ban long pat ki dew ktieh, bad namar kata kiba kham shitom ia ka um ban rung (not well drained).
Hynrei nalor ba ka jingseisoh ka khyndew ka shong eh ha ka jingdon jong ka ia kito ki met tynrai, ka shong ruh, kumba nga la pyn-i kumtei haneng, ha ka tynrai (origin) bad jingpynlong jong ka hadien (evolution).
Kaba kham kongsan eh kaba pynlong ia ka jingseisoh jong ka ka long bunsien ka jingni ne jingrew (texture) jong ka khyndew.
U nongrep u tip bha ba ka khyndewmaw bunsien kam long kaba bha, lymda ka don ruh ka ‘dew ni ne ‘dew dait ryngkat bad ki maw.
Ki jingthung kim lah ban bam ia ki maw, kim lah ruh ban bam wat ia ki shyiap; hynrei ka jingbam jong ki na ka khyndew ka wan na ki bynta kiba ni eh jong ka sboh jong ka khyndew.
Kumta ka khyndew kaba ni ka don shibun ka jingbam; tangba, kumba ngi la ong haneng, lada kata ka jingni jong ka ka pynlong ba ka um kam lah ban iaid bha lyngba jong ka, kata ka lah ban pynsniew ia kiba bun ki jingthung.
H’oid don ki jingthung kum u kba bad u sai nalia (jute), kiba met bha wat ha ki jaka kiba bun bha ka um.
Ki khyndew kiba kham bha eh na ka bynta kiba bun ki jingthung ki long kito ki bym da ni eh (clayey) bad ki bym da rew eh (sandy).
Ia ki khyndew kiba don shiteng u shyiap bad shiteng ka dew ktieh (clay) ki khot ha ka ktien phareng ka “loam".
Nalor kitei kiba la ong haneng ka don kawei ka bynta jong ka khyndew kaba long kaba donkam eh; kata ka long kaba ki khot ha ka ktien phareng ka “organic matter", ka met im kaba la iap.
Kane ka lah ban wan ha ka khyndew na ki jingthung ne na ki mrad.
Ka met iap na ki jingthaw kiba im baroh ka long kaei kaei kaba pynseisoh ia ka khyndew.
Kane ka met iap, la ka wan na ki jingthung lane ki mrad ne u briew, ynda ka la pyut bha ka pynlong ia ka kynja met kaba ki khot ha ka ktien phareng “humus" (kynnoh hiwmos).
Kane ka long kaei-kaei kaba ai ia kata ka rong iong ia ka khyndew; bad kumta bunsien ka khyndew kaba iong ka long ka khyndew kaba seisoh shibun.
Ki khyndew kiba saw ha ri Khasi-Jaintia ki long ki khyndew kiba duna shibun kane ka “humus", bad bunsien ki pyni ba ki don bun ka nar.
LYNNONG – 6 KI TIAR REPHaba shu kren kyllum bad lyngkot, lah ban ong ba ia ka jingstad u nongrep lah ban ithuh da ki tiar kiba u pyndonkam ha lyngkha jong u.
Haba u briew u dang bieit eh, u la ju pyndonkam na ka bynta ban thung jingthung tang da u dieng da uba u tih ia ki thliew ha kiba u thung ia u symbai.
Ynda hadien-hadien u la nang ban pyndonkam da ki tiar nar.
Kumta mynta ngi iohi ha ri Khasi-Jaintia ia u mohkhiew uba long uwei na ki tiar ba la thaw na ka nar kiba u nongrep u pyndonkam.
Hynrei katba u briew u dang trei tang da u mohkhiew u lah ban pyndep tang khyndiat eh shisngi-shisngi.
Kumta ha kiwei pat ki ri jong ka pyrthei, wat ha ki katto-katne ki jaka jong ka ri Khasi ruh, u nongrep u la pyndonkam da ka lyngkor.
H’oid u mohkhiew ruh u don la ka jaid jingtrei kaba ka lyngkor kam lah ban l eh.
La katta ruh u mohkhiew um long shuh u atiar uba donkam eh ia u nongrep ynda uta u nongrep u la nang ia ka ban pyndonkam ia ka lyngkor.
Haba pyntrei da ka lyngkor, ka bor briew kam da long eh kaba donkam, hynrei ba ka jaka jong ka bor briew la pyndonkam da ki mrad.
Ngi pule ha ka Baibl ba ha ka ri Kanan (Palestine) ki pyndonkam ia ka kada (ass) lane ia ka ut ban ring ia ka lyngkor.
Shillong:U Myntri ba dei peit ia ka tnad ka pule puthi, u bah Lakmen Rymbui u la pynpaw ia ka jingthmu ba ha shuwa ba ka jylla, kan kynjoh sha ka 50 snem ka pule puthi ka dei ban rung sha ki kyndong kynshrot jong ka jylla.
Haba ia kren bad ki lad pathai khubor, u bah Lakmen u la ong ba kum u myntri u ba dei ban peit ia ka tnad pule puthi, u don ka jingthmu ban kyntiew ia ka pule puthi ha ka jylla, ha kaba ki kam kiba la sdang yn pyndep bad ia ki kam ki ba la dep ban shna, yn sdang noh ia ka jingtreikam.
U bah Lakmen u la iathuh ba ha ki thain nongkyndong, bun na ki jingtei ia ki College la dep ban shna ka ba kynthup ia ka Model Degree College ha Patharkhmah Ri Bhoi District, ka College ha Rongjeng, ka Shillong Engineering College, ka College of Achitecture ha Tura, ka Science College ha Mawphlang bad ha Mahendraganj bad ki polythenic College ki dei ki jingtei ki ba la iaid shait shait ka jingshna bad shuwa ba ka jylla kan dap 50 snem, kine ki College ki la lah ban pynphriang ia ka pule puthi ha ka jylla.
U la iathuh ruh ba ha ka 31 tarik ha ka jingialang jong ka NCTE kaba la long ha nongbah Delhi, la rai ba ka Kiang Nongbah Goverment College kan dei kawei na ki 11 tylli ki college ki ban sdang ia ka B.Ed 4 year integration Course online.
U bah Lakmen u la iathuh ruh, ba kum ba u Myntri rangbah ka jylla u Conrad K Sangma u la dep ban iathuh ba T100 klur ka sorkar kan bei ia ka pisa na ka bynta ka tnad pule puthi ban pynbha ia ki skul, kumta hapoh ka 2 taiew ka sorkar kan sa pynlait ia ka pisa na ka bynta ki 180 tylli ki LP school ha baroh kawei ka jylla.
U la ong ruh ba mynta u snem, ym ba ka sorkar MDA kan pynbha tang ia ki ing skul, hynrei ka sorkar kan trei shitom ruh ban weng ia ki jingeh jong ki nonghikai baroh, kumta u ne u snem 2021 u dei u snem u ba donkam ban kyntiew ia ka pule puthi ha ka jylla.
Shillong:U myntri ba dei peit ia ka tnad pule puthi u bah Lakmen Rymbui, u la iathuh, ba ka sorkar jylla kan sa pynlong ia ka examin na ka bynta ki klass x ha shuwa u bnai Iaiong.
Haba iakren bad ki lad pathai khubor, na ka liang u bah Lakmen, u la ong ba kumba ha u snem 2020, ka MBOSE kam don shuh ka examin selection na ka bynta ki khynnah pule klass X, kumta mynta u snem ki khynnah ki ban ialeh ia ka examin klass X kin bun.
Na ka liang ka tnad pule puthi jong ka sorkar jylla kan hap ban pynbeit bad buh ia ka tarik ban pynlong ia kane ka exam.
U la ong ruh ba na ka liang ka CBSE, ka la pynbna ba kan pynlong ia ka exam ha u bnai iaiong; kumta na ka liang ka MBOSE kan hap ban pynlong ia ka exam ha shuwa u bnai Iaiong, khnang ba kin lah ban pynmih ia ki result ha ki por ba biang.
U la pynpaw ruh ba u snem 2020 u dei u snem u ba la wanrah ia ka jingduh nong ia ki khynnah pule ha kaba bun na ki khynnah kim ioh ia ka jingpule ka ba biang bad na ka liang ka tnad pule puthi jong ka sorkar jylla kan ialeh shitom ban kyntiew ia ka jingpule ha u ne u snem 2021.
Shillong:Ka Confederation of Ri Bhoi People ka (CORP) ka la ai ka jingiaroh ïa u Rangbah shnong Seilleiular uba la nud ban ïeng Rangbah ban khang ïa ki kali ba kit palat pud halor ka jingkhang na DC ba ka jingkieng ka la jan dkut ba ym long shuh ki kali heh ban ïaid na katei ka jingkieng.
Na ka liang ka seng ka la ïoh jingtip ba ki don ki kali ba ïaid shiteng miet na ka jingkieng Dwar Ksuid, kumta lada katei ka jingkieng ka dkhut mano ban shim jingkitkhlieh, la ioh jingtip ba ki don ba la ujor ejahar pyrshah ïa une u Rangbah Shnong.
Halor kane ka seng ka pyrshah jur lada ki pulit ki kem ïa une u Rangbah Shnong balei kat ïa ka trok Dewiong ba ïaid ha surok ki pulit kim ïohi, lada jia ba ki pulit kem ka CORP kan nym ïehnoh ïa utei u Rangbah shnong, la kyrpad ïa ki bor jong ka aiñ ba kin pyn beit da ka lynti ym ban shu leh donbor ban kem ïa ki ba tlot bor, la ïathuh ka kyrwoh ba la phah da u Bah Bandari Ryntathiang, President ka CORP.Shillong:Ka Dorbar shnong Laban, ka seng kynthei bad seng samla, ha ka sngi ba ar ka la pynlong ia ka jingpdiang burom ia ka samla ka ba la iohrah ia ka nam Talenticaa Miss India Global 2020 ka Grace Nandy.
Ia ka Grace la pdiang sngewbha da u MLA ka South Shillong u bah Sanbor Shullai ha ryngkat ka Dorbar shnong na Redcross Laban.
La pynlong ruh ia ka jingpyndon burom ia kane ka samla ha Assam club Laban ha ka ba na ka liang u MLA kane ka thain u la ai burom T.1.5 lak bad ki jain kup ba remdor sha kane ka samla.
Ka Nandy ka la iohrah ia ka nam lahduh ha ka jingiakop Miss India Global 2020 kaba la long ha ka 23 tarik u Nohprah 2020 ha Goa.
Na ka liang u bah Sanbor Shullai ha ba ai jingkren ha kane ka sngi u la ong ba ka jingjop jong ka samla Grage Nandy, ka dei ka burom ba khraw ia ka jylla baroh kawei.
Khliehriat:Ka Dorbar Shnong Moolamylliang, East Jaintia Hills ka pynpaw ka jing sngew nguh kaba khraw ia ki paitbah baroh kiba wan najan bad na jngai ban sakhi ia ka jinglehniam Christmas da ki lights ba thaba [Festival of lights] bad snem thymmai kaba la sdang naduh ka 15tarik Nohprah 2020 ha kaba la pynkut noh ha ka 03tarik Kylla lyngkot 2021.
Wat la ka jingpynpur ia ki lights lyngba ki dieng ba la thung la sdang ia ka naduh ka snem 2019 hynrei ym don briew satia ba wan jngoh.
Hynrei mynta u snem dei ka jingleh phylla U Blei ha kaba ym ju poi pyrkhat satia haduh katne u paitbah bad ym duna shuh iaka 70 hajar naduh ka 15tarik Nohprah 2020 haduh ka 3tarik Kyllalyngkot 2021 ha kaba la lah ban pynkut noh ia ka da ka jingkmen kaba khraw.
Ka dorbar shnong ka ai khublei ia u Ma Kyrmen Shylla, myntri Social Welfare Department, Excise, Bah Hamletson Dohling, myntri Community & Rural Development Department, uba long u kongsan ha kaba plie ia ki Christmas light extravaganza, U Deputy Commissioner East Jaintia Hills, symbud kongsan, Shri Phasmoon Dkhar, MDC Musniang Rangad, ki Ophisar Sorkar, ki paitbah, ki Riewniam bad ki bym dei ruh, ki kynhun trei mon sngewbha, ki media, Social media kiba la pynsaphriang iaka khubor lyngba ki youtube bad ha Facebook.
Ka dorbar shnong sa shisien ka ai khublei snem thymmai basuk bakmen ia baroh.
Shillong:U Myntri ba dei ban peit ia ka tnad kam pohing, u bah Lakmen Rymbui, u la ong ba ka sorkar jylla ka don ia ka jingthmu ban pynkhlain ia ka tnad pulit ha ka jylla.
Haba iakren bad ki lad pathai khubor, na ka liang u bah Lakmen u la ong ba kum u myntri u ba dei ban peit ia ka Home police, u don ka jingthmu ban pynkhlain ia ka tnad pulit ha baroh kawei ka jylla.
U la iathuh ruh ba ka sorkar ka don ruh ka jingthmu ban thaw sa ia kawei ka Battalion na ka bynta ka jylla Meghalaya.
U la ong ruh ba ha ka tnad pulit ka donkam bun ki kam pynroi bad kumba long mynta bun ki jingkynnoh pyrshah ia kane ka tnad, kumta ban weng ia kine ki jingkynnoh na kane ka tnad ka donkam ban pynkhlain bha bad u la ong ba ka jingpynkhlain ia ka tnad pulit kan long da ki lad ki lynti, ban ym ktah ia ka pla pisa jong ka sorkar jylla, da ka ba pyndonkam ia ki bor pulit khamtam ha ki jaka khappud bad ha ki jaka kiba ym pat ju don pulit.
Shillong:U Myntri ba dei peit ia ka District Council Affairs, u bah Lakmen Rymbui u la iathuh ba ka sorkar MDA kan sa shim ia ka rai ban pynlong ia ka election na ka bynta ka Garo Hills Autonomous District Council ha shuwa ban kut ka jingpynjari Administrator Rule.
Haba iakren bad ki lad pathai khubor u bah Lakmen, u la iathuh ba ha shuwa ban kut ka jingpynjari Administrator Rule ka ban kut ha ka 16 tarik u iaiong 2021 ka sorkar kan sa shim ia ka rai ban pynlong noh ia ka election na ka bynta ka GHADC.U la ong ba ka jingthung kam jong ki District Council ia ki briew kam hap ha ka jingpeit jong ka sorkar jylla, hynrei kane ka jingthung kam palat ka wanrah ia ka bym lah ban siew ia ka tulop jong ki nongtrei.
U bah Lakmen u la pynpaw ia ka jingkmen ba ka Jaintia Hills Autonomous District Council ka la pdiang ia ka resolution ba na ki 1900 tylli ki post ki nongtrei ha JHADC, ia ki 300 tylli ki post, ynda ki nongtrei ki shongthait noh, yn ym donkam shuh ban thung bujli.
U bah Lakmen u la ong ruh ba ki District Council ki dei ban lah ban wad ia ki lad ki lynti ban weng ia ki jingeh jong ki nongtrei jong ki bad u la ong ruh ba ban pynmih ia ka pisa, na ka jing lum ia ka khajna, ki District Council kin kham duna, namar ba ki jaka kiba hap ha ki District Council bad ki jaka ba hap hapoh ka sorkar ki dei ki juh, hynrei na ka liang ka sorkar jylla kan ialeh kat ba lah ban pynlait ia ka bhah kaba dei na ka bynta ki District Council ha ka por ba biang.
Shillong: Kiba don jingpang covid hynnin ka sngi, ki long 25 ngut.
Na kitei ki kynthup ia ka East Khasi Hills, kaba don 24 ngut bad na kitei ki kynthup ia ka  Barapathar 2 ngut, Happy Valley iwei, high risk contant 6 ngut,   ILI Case iwei, Jhalupara 3 ngut, Laban iwei, Laitumkhrah iwei, Lapalang iwei, Madanryting iwei, Mawprem iwei, kiba wan na shabar 4ngut, Umpling 2 ngut.
Shillong: Kiba ioh pang covid 19 hynnin ka sngi, ki long 25 ngut bad na East Khasi Hills, ki don 24 ngut bad ka East Garo Hills, ka don iwei.
Kiba la jem ki long 12ngut, ba kynthup ia 5ngut na East Khasi Hills, uwei na Ribhoi District, 6 ngut na West Garo Hills bad kiba iap, ki don 2ngut na East Khasi hills.
Kiba dang don ha ka jingpang, ki long baroh 149 ngut bad ha East Khasi Hills, ki long 115 ngut, ha West Khasi Hills 3 ngut, ha Ribhoi District 12 ngut, West Jaintia Hills 3 ngut, East Jaintia Hills 2 ngut, West Garo Hills 9 ngut, South West Garo Hills 2 ngut, South Garo hills iwei, East Garo Hills iwei, North Garo Hills iwei.
Baroh kiba la jem ki long 13,216 ngut  bad kiba iap ki long 141ngut.
Ki don mynta 1.2 million ngut ki nong Britain, kiba ioh ia ka jingpang khlam covid 19, ong U Boris Johnson, myntri rangbahduh katei ka Ri.
La iathuh shuh shuh ba uwei na ki 50ngut ki nong England, ki don ia katei ka ijngpang bad ia mynta ki don 26,467 ngut  kiba don ha ki jaka sumar bapher, hynrei la iathuh ba ha ki katto katne ki jaka jong ka UK, ha kaba ka jingtest, ka kham bun, ba kynthup ia ka London, la ngeit  ba ki don uwei napdeng ki lai phew ngut, kiba don ia katei ka jingpang, haba khein, naduh ka 27tarik Nohprah 2020 haduh ka 2tarik Kyllalyngkot 2021.
U Johnson, u iathuh ba ki don 1.3 million ngut ki nong Britain, kiba la dep shah injek na katei ka jingpang khlem bad kitei ki kynthup ia shi powa, na ka jingdon jong kiba la palat 80 snem ka rta.
Hynnin ka sngi, kiba ioh pang, ki long 60,916 ngut bad kiba don ha ki hospital, ki long 26,467 ngut.
Kiba iap hynnin ka sngi, ki don 830 ngut bad baroh kiba iap, ki la poi sha ka 76,305 ngut.
Ka Kim Kardashian ka la ujor ha kashari, ban ia pyllait sanshyieng noh bad U Kanye West bad katei ka dei hadien, ba ka don ka jing ia kynrum kynram hapdeng ka jing iadei jong kitei ki shi tnga ha u snem ba  ladep.
La sngewthuh ba ka jing ia pyllait sanshyieng jongki, kan  nym slem shuh bad la iathuh ba kitei ki Kardashian, ki la ia shong ia sah la ka jong ka jong, la bun  bun bnai mynta.
Ka Kim, ka la buh da ka Laura Wasser, kum ka nong ia said, na ka bynta jongka bad ka dei ruh, kaba la don bynta ban ia pyllait san shyieng hapdeng ka Kim bad U  Krim Humphries, u nongialehkai NBA, ha u snem 2013, ha kaba ki ia shong tang 72 sngi.
Ha shwa kata, ka Kim, ka la ia poi kha ruh ia U Damon Thomas, naduh u snem 2000 haduh u snem 2004.
Ka Kim bad U Kanye, ki ia poi kha ha u Jymmang jong u snem 2014, ha Italy.
Ka Kim bad U Kanye, ki don saw ngut ki khun bad kitei ki dei ka  North, 7, ka Chicago, 2, nangta sa ki khun shynrang,  Saint, 5 bad U  Psalm, 1.
Ka Kim, ha ki khyndiat taiew ba ladep, kam shym la deng shuh satia ia ka sati synjat, kaba la ai da U Kanye West, kaba shongdor $1.3 million bad ka shong ka sah lem bad la ki khun ha Los Angeles, katba U Kanye (43), u shong u sah ha Wyoming marwei hi.
Biang kein lada pan ruh tangba Nai pan Bai khaw khun ne Bai eiei ruh….
Leit thylli.
Jowai: Ki Nonghikai Contract ha ki LP School bapher bapher ha rilum West Jaintia Hills hapoh ka lama jong ka Contractual Teachers’ Association All Jaintia Hills Unit ki la ia mih paidbah sha surok ban iakhih da ka jingiaid paidbah ba jai jai ban pyrshah jur ia ka jingthmu jong ka sorkar ban beh kam noh ia ki bad ban thung bujli da kiwei pat kiba la pass ia ka Meghalaya Teacher Eligibility Test (MTET).
Ka Secretary ka Association ha West Jaintia HIlls, ka kong Arbihlang Suchiang haba kren sha ki lad pathai khubor ka la iathuh ba ki don haduh kumba 1200 ngut eiei ki nonghikai kiba la iakhun ia ka MTET exam hynrei tang kumba 10 percent ki la pass.
“Ngi dawa ba ka sorkar kan ailad ia ki ban ia khun biang kumba ka la ju ailad ia kito ki bym lah pyndep ia ka D.E.L.Ed bad kumjuh ia kito kiba duna ia ka 45 percent ha ka Class XII", da kaba bynrap ruh ba lada ka sorkar kan weng noh ia ki nonghikai tang namar ba kin lah ban pyndep ia ka MTET nalor ba ki la hikai slem slem bha mynta shano kin leit trei pat bad kumno kin ioh ban pyndap pynbiang ha iing ha sem.
Ka jingiaid paidbah mynta ka sngi ka la sdang na Lad- Kiang Nangbah College ter ter sha Iawmusiang bad shaduh madan Jrisalein.
Kane ka rai ka sorkar ban thung kam noh da kiwei ha ka jaka jong ki ka la jia hadien ba ka sorkar ka la pynbna ia ka result jong ka MTET naduh u bnai Rymphang 25, 2020.
“Ngi la dep ban ai jingthoh bad iakren ruh bad u Myntri ka tnad badei peit ia ka pule puthi ha ka jylla, hynrei na ka liang jong u, u la ieng skhem ban thung bujli beit da kiba la pass ia ka MTET.“Ngi kum ki nonghikai kiba la hikai la bun bun snem, ngin ia iakhih tyngeh lada ka sorkar kam ailad ia ki sa shisien ban iakhun ia ka MTETexam", la ong ka kong Suchiang kaba kren na ka bynta ki nong hikai.
“Balei ka sorkar kam pyrkhat satia ia ngi, bun na ngi ki ba la kut ka rta wad kam, ngi wad kam shuh shaei, ka ladei ban ailad ia ngi", la bynrap kawei pat ka Nonghikai kaba la kham heh ka rta.
Ha kajuh ka por na ka liang u Vice President ka Federation of Khasi-Jaintia and Garo, West Jaintia HIlls u Danny Shadap u la ong ba na ka liang ka seng jong u kan ai ka jingkyrshan kaba pura ia ki nonghikai bad kan iai ia snohkti ha kino kino ki jingiakhih jong ki nonghikai.
Nongpoh: Kawei ka dukan shna taiar jong uwei u bar jylla,kaba don ha 13Mer Tamulkuchi Byrnihat, ka la ingkhong hi khait, hadien ba ka la kem ding kynsan myn hynnin ka miet hapoh katei ka shnong.
Ka jingtip kaba la iohlum da u nongthohkhubor, la ong ba katei ka dukan shna taiar ka dei kaba la tip kyrteng kum ka Md Majmul Tyre Shop bad kaba la jia ha ka por 10 baje ei ei mynmiet, kata ka long hadien ba u trai jong katei ka dukan u la leit ban thiah ha ka iing kaba u shong u sah hajan jong katei hi ka jaka.
Tang mar ia tip halor katei ka jingjia, u trai katei ka dukan shna Taiar kali, u la pyntip mar mar sha ki pulit bad kaba la pynlong tuh ia ki Pulit ba kin phah mar mar ia ka kali pynlip ding bad kaba la lah ban tehlakam noh ia ka jingklang jong katei ka ding.
Wat la ha katei ka jingjia, ym shym la don mano mano ba mynsaw ne ki jingjia kaba la wanrah ia ka jingjia ba sngewsih, hynrei na ka jingiathuh da u trai jong katei ka jaka shna Taiar kali, la ong ba ka jingjulor hapoh katei ka jaka jong u ka la poi sha ka T.2 lak tam.
Shillong: U myntri ba dei peit ia ka kam pohing u bah Lakmen Rymbui, ha ka sngi ba ar u la ong ba un wad ia ka daw ba wat hadien ka 17 snem ruh ka jingthmu ban iakren ia suk hapdeng ka Hynniewtrep National Liberation Council (HNLC) bad ka sorkar India ka dang sah teng haduh mynta ki sngi.
Haba ia kren bad ki lad pathai khubor, u bah Lakmen u la ong ba sha ka liang ka Home police, kam shem la don ka jingtip ia kata ka jingsdang ia ka jingiakren ia suk hapdeng ka HNLC bad ka sorkar India, hynrei kat kum ka kaiphot ka ba ki la pynpaw ka long ba ka la don ka jingsdang naduh u snem 2014.
“Hynrei wat hadien ka 17 snem ruh kane ka jingthmu ban ia kren ia suk hadeng ka HNLC bad ka sorkar pdeng ka dang sahteng,kumta ngan wad ia ka daw ba ka dang sahteng haduh kine ki sngi, khnang ban lah ban weng ia ki jyrwit jyrwat kiba khanglad ia ka seng HNLC ba kan wan sha ka miej ban iakren ia suk," u la ong.
Halor ka jingbyrngem ka seng HNLC ia ka ing ka sem jong u bah Rymbui, u la ong “Ngam tip ia kaei bad halor kaei ki byrngem, hynrei nga dei u khun jong kane ka Ri bad ngam don jaka ban phet shawei bad ngan im ha kane ka Ri namar ka dei ka Ri jong nga.
"U la ong ruh “Ngam tip balei ki byrngem, hynrei ym don mano mano ruh kiba lah ban shu byrngem iano iano ruh bad lada nga leh kaba bakla ka don ka ain ban leh ia ka ba donkam".
Hyderabad: Ki la don shibun tylli ki temple, kiba la shah pynjulor ha kine ki sngi ha ka jylla Andhra Pradesh bad kane ka la pynlong ia U N Chandrababu Naidu, President jong ka TDP bad myntri rangbah ba rim ka Jylla, ba un ther tyngeh ia u myntri rangbah ka Jylla bad dawa ba u myntri rangbah, un hiar shuki noh mardor.
U Naidu, u ujor tyngeh, halor ka jing bym pyn saja satia ia kitei kiba leit pynjot ia ka dur blei jong U Ram ha ka temple ha Ramateertham ha Vizianagaram.
“U Jagan Reddy, u dei u myntri rangbah Khristan bad ngam sngew pyrshah ia ka.
U don la ka jong ka jingngeit bad ma nga pat nga ngeit ha U Venkateswara Swamy.
Tangba kum kine ki jingleh thombor, kim dei satia ban jia.
U Jagan, um bit ban dang bteng kum u myntri rangbah, wat sa tang da ki minit ruh, namar ba um lah ban khang ia kine ki jingleh thombor “, ong U Naidu, haba kren ha ka jingialang jong ka TDP ha NTR Bhavan ha Hyderabad.
La kynnoh ba ki don haduh 140 tylli ki jingjia, halor kitei ki kam thombor pyrshah niam.
“Mynta ruh ka don kawei pat ka jingshah leh thombor ha Singarayakonda ha Prakasam district.
U dur blei Swamivari ha Varaha Narasimha Swamy Temple, la don ba pynjot.
Ka sorkar ka bunkam ban ujor ia ki nongialam liang pyrshah, katba kam shym la kem satia ia kito ki nongleh kam bymman".
La ong shuh shuh ba ki don kiba la shah kren bein, haba ki leit rung sha ki Temple bad ula ong biang “U deputy chief minister, u leit ai khublei Christmas ha Tirumala temple.
Bad la pynlong ia ka jingleh kmen Khristmas ha ka thanat ki pulit ruh".
Shillong: Ka seng Hariman Prabhat Feri Mandal Shillong, ka seng ki Marwari, ka la ai sngewbha ia 30 byrni, u khaw bam masi, ha ka 5tarik Kyllalyngkot 2021 sha ki BSF.U JP Agarwal, uba dei u khlieh jong ka Society, u shim ba ka masi, ka don ka jing iajan bha bad ka jingngeit hindu bad kumta u sngew kmen shibun eh, haba ka don kaba kum katei ka jing iarap bad u da kular ruh, ba un dang iarap ha ki sngi ki ban sa wan.
U UK Nayal, uba dei u nong ai khubor jong ki BSF, uba dei ruh U DIG, ula pynpaw ka jingsngew nguh, halor katei ka jing iarap sngewbha, ba ki BSF, ki ju ri bad sumar ia ki masi kiba la phet sakma.
Ki nongrep, ki don mynta ha ka jing pynkhreh ban iaid paidbah da ki tractor ha ka nongbah Delhi, ha ka sngi Republic Day, lada jia ba kim ioh ia ki mat jing dawa jongki, ha shwa katei ka sngi 26tarik Kyllalyngkot 2021.
Ha kane ka kynti, ki ban shim bynta lang ban iaid paidbah ha katei ka sngi, kin dei ki khun samla jong ki nongrep, kiba na ki shnong bapher jong ka Jylla Haryana.
Ha kine ki sngi, ki thei samla, ki bunkam ban shah hikai ialade, ban niah tractor bad kawei na kitei ki jaka hikai, ka dei ha  Jind district, kaba ha Khatkar Toll Plaza ha ka surok bah Jind-Patiala National Highway.
La iathuh ba ki don ruh bun bah ki kynthei, kiba don lang ha katei ka jaka iakhih jong ki nongrep ha Punjab, kaba dang iaid shakhmat ha kine ki sngi ha khappud jong ka Delhi bad la shim namarkata ba ka jing ia leit lang jongki ha ka 26tarik, ban niah sa ia ki traktor, kan pyni, ba ki khun kynthei ruh ki don lang ha syndah jong ki kpa jongki, ha ka jing iakhih pyrshah ia ka sorkar India.
Ka Sikkim Nain, na ka shnong Safa Kheri, ka iathuh ba ki don da ki spah ngut ki thei samla, kiba dang shah hikai ha kine ki sngi, ban niah tractor bad ka ong shuh shuh “Kane ka dei tang ka trailer, hynrei ngin niah ia ki tractor jongngi sha Red Fort, ban shim bynta lang ha ka jingiaid paidbah ki tractor bad kan dei ka jingjia, kaba sah kynmaw shirta" ong ka  Nain, 38.
Ka Nain, ka ong ba kane ka dei ka jing iakhih kaba ar hadien ka jing ialeh laitluid.
“Lada ngim iakhun mynta, kan jia aiu, ia ka lashai jongngi?" ka ong shuh shuh.
Ka Nain, ka ong shuh shuh “Nga dei na ka shnong Khatkar, u tnga jongnga, u dei u Rajpala bad nga dei ka khun jong u nongrep.
Ka sorkar ka la thombor shi katdei ia ki nongrep, kumta ngin nym shah satia ia kane ka jait jingleh".
Nongpoh:Ka long ka jingshisha ba ka Ri Bhoi District, ka dei kawei na ki Distrik kaba khlain eh ha ka jingpynsoh ia u Sohtrun bad kaba la wanrah jingmyntoi shikatdei eh ia kito ki nongrep, kiba la lah ban rep shibun u Sohtrun.
Pynban haba la wan kane ka khlam COVID-19, ka la wanrah jingeh shikatdei ia ki nongrep Sohtrun, namar kim ioh ia ka iew ka hat kaba biang ba kin pyniaid iew ia kitei ki Soh kaba ki la rep bad trei shitom baroh shisnem shisnem.
Haba iadei bad ka iew u Sohtrun, la ioh ban iakren bad iwei na ki Longkmie ba rep Sohtrun na ka shnong Shangbangla, bad katkum ka jingiathuh jong i, la pynpaw ba naduh ba la wan ka khlam COVID-19, ka la pynduhnong eh ia ki, namar ba jynjar ka iew ba kin pyniaid ia u Sohtrun bad lada pyniaid jubor ruh, la hap ban die ha ka dor kaba tad eh.
Katkum ka jingiathuh da itei u Longkmie, i la pynpaw ba ka iew die Sohtrun mynta la hiar shaba palat, ha kaba ki la hap ban shu die tad bad don ki khep kaba ki hap ban die tang ha ka dor ba T.200 shi-kuri, kaba mut ba u Sohtrun u shongdor tang 10 tyngka uwei.
Haba kylli balei ki die ha kata ka dor kaba tad eh, ka jubab na itei i Longkmie ka long, ba shisien ba la don ki briew kiba thmu ban thied da ki bun bun kuri, kumta la hap ban shu die tad beit, namar lada ym die ha ka dor kaba ki pan, kan shem jingeh pat ia ki ba kumno kin leit buh ne ban die shawei, namar ba ym don ki jaka buh kiba biang bad lada ap ha kata ka dor ba biang, kaba mut ba u Sohtrun u la pyut bad la shu hap ban bret.
Na ka jingkren itei u Longkmie, la sngewthuh ba kiba bun eh na ki nongthied ia u Sohtrun ba die harud surok ha Ri Bhoi, la ju wan thied da ki nongkhaii kiba dei na ka jylla Assam, namar haba ki wanthied ki da rah da ki kali bad kiba wan ban thied da ki phew phew kuri.
Haba sngap ia ka sur jingkren itei i Longkmie, la sngewthuh ba i kwah eh ban pyniaid iew ia u Sohtrun jong i ha kata ka dor kaba biang, kata da kaba hap ban ap katto katne sngi, hynrei namar bym don ki jaka buh ba biang, kaba mut ym nud ban buh slem bad lada ap ha ka dor ba biang ne ban die hadien, u Sohtrun un sa pyut bad kan sa wanrah ia ka jingduhnong kaba khraw palat.
Jowai: U riewpaw khmat ka ri lum Jaintia bad ka jylla ha kaba iadei bad ka kam sain hima sima, u ma Obil Kyndait u la khlad kyndit noh sha la u nongbuh nongthaw hynnin shiteng synnia bad haba la la kit mar mar ia u sha jaka ai jingsumar, ki doctor ki pynbna ba um don shuh.
U la kot ia ka rta kaba 76 snem, u dei shnong trai na ka shnong Mukhaialong bad shong sah bad ki khun ki kti jong u ha Salini Colony, Mihmyntdu bad u la iehnoh shadien ia ka lok bad 9 ngut ki khun kynthup ia 7 ngut ki kynthei bad 2 ngut ki shynrang.
U Jopmiki Shylla, uba khun u khun jong u, u la iathuh ba um shym la thiah pang satia wat lada don ki shitom ha ka met khamtam ka jingpang shini bad kiwei kiwei ki jingpang kiba malu mala namar tad haduh 12 baje hynnin ka meit u dang khie hi bad ha ka por jan miet ruh u dang sum hi.
U ma Obil Kyndait uba dei u MDC barim uba la jop haduh 6 sien na 4-Tuber Constituency bad ruh uba la ioh ban bat ruh bunsien kum u CEM ka JHADC bad ruh kum u Chairman ha u snem 2009-14 bad uba la jop ruh u MLA ka Rymbai Constituency (mynta ka Khliehriat) ha u snem 1978.
U ma Obil kyndait u la iakhun ia ka Election sha ka iing dorbar thaw ain ka jylla naduh u snem 1978 ha kaba u la jop ia u (L) Nihon Ksih, ha u snem 1983, 1998, 2003, 2008 bad ha u snem 2013 ha kaba ha baroh kine ki jingiakhun u la shah rem, hynrei ha JHADC u la shakri ia ka Disrtrict haduh 5 sien kynthih kum u MDC ha kaba u la bat ia ka post CEM bun bun sien, Dy.CEM bad Chairman bad kiwei kiwei ki post hapoh ka District Council.
U la shah jied nyngkong eh ha u snem 1973 haduh 1978 bad u la shah rem ha u Saron Ksoo ha u snem ha u snem 1978 bad jop biang pat ha u snem 1983 bad bteng haduh u snem 2004 kaba mut u la jop 4 sien kynthih hadien ba u la shah rem shisien ha u snem 1978 – 83 haduh sien kynthih.
U la shah rem sa ar sien ha u snem 2004-09 bad u la jop biang ha u snem 2009 bad trei kum u MDC tad haduh 2014.
Shillong: U President ka Hill State People’s Democratic Party (HSPDP) u bah P.K Pangniang myn hynnin ka sngi u la thoh sha u Lamphang jong ka ïng dorbar thaw ain ka jylla u bah Metbah Lyngdoh ban ai jingmut ban ai kyrteng da ka North West Khasi Hills District ia ka Mairang ka ban sa kyntiew District ha u bnai u ban wan.
U bah Pangniang lyngba ka shithi u la ai khublei ia u bah Metbah u ba long ruh u MLA ka Mairang halor ka jing lah jong u ban pynurlong iaka jing dawa kyntiew kyrdan iaka Mairang Civil Sub-Division shaka District kaba 12 jong ka jylla Meghalaya.
U la pynpaw ruh ba kane ka jing kyntiew District ia ka Mairang kan pyniajan iaka jing synshar bad ki paidbah bad kane kan kyntiew iaka roi ka par hapoh ka District thymmai namar kan iarap iaki samla ka thain ban ioh kam ioh jam.
Nalor kane u President ka HSPDP u la dawa ruh badei ban pynlong iaka Mairang kum ka nongbah jong kane ka District ba khad ar jong ka jylla Meghalaya kata ka North West Khasi Hills District.
Shillong:Ka Directorate of Information and Public Relations ha ryngkat ka jingiatreilang bad ka tnad ka koit ka khiah jong ka Sorkar Meghalaya ki la pynlong ia ka prokram kaba shisngi kata ka Sensitization Programme bad ki dkhot jong ka Press Fraternity halor u Covid-19 kaba la long ha ka 15 tarik u bnai Naitung 2021 ha Anton Hall,Laitumkhrah.
Ha kane ka jingialang la wan ruh ki Editor,ki Producer,ki Journalist,ki Correspondent bad kiwei kiwei na ki shlem jong ki lad pathai khubor ki bapher bapher ha ryngkat ruh ki Ophisar na ka tnad ka koit ka khiah bad na ka Directorate of Information and Public Relations.
Haba pyntip ia ki nongiashim bynta, ka Kong M.War Nongbri,IAS, Secretary jong ka Sorkar Meghalaya, Information and Public Relations Department, ka la pyntip shaphang kiba bun ki lad pynsngewthuh paidbah ba la shim da ka Sorkar lyngba ka State Covid-19 Communication Coordination Unit kaba pyntip bad hikai ia ki paidbah ha kaba iadei bad ki jingtip kiba bun kiba iadei bad ka khlam Covid-19.
Shuh shuh ka Kong M War Nongbri ka la pyntip ia ki nongiashim bynta ha katei ka prokram ba ka daw kaba kongsan tam ba la pynlong ia katei ka prokram ka long ban ia iakren bad ban shim ia ki rai ha kaba iadei bad ki lad ki lynti kiba pher ba pher ba kumno ka Sorkar bad ki kynhun Press kin lah ban iatreilang na ka bynta ka bit ka biang bad ban sam ia ki jingtip sha ki paidbah.
Ha kajuh ka por ka la sngewnguh ruh ia ki kynhun lad pathai khubor ia ka jingtrei shitom bad ka jingtrei bym shongthait jong ki ha ka kam bad kiba la iatrei khlem sangeh ha ki por ba don ka khlam Covid-19 ba kynthup naduh mynshem snem, ka la iai kyntu ruh ia ki ba kin dang iai trei bad ban nang iai treilang bad ka Sorkar ban pynkhlaiñ shuh shuh ia ka jinglah ban dang iai pynsaphriang ia ki jingtip ba donkam bad ki khubor sha ki paidbah.
Ha katei ka jingialang, ki dkhot jong ka Press Fraternity ki la kdew ia ki jingeh kiba bun kiba iadei bad ki lad pathai khubor ha kaba iadei bad ka khlam Covid-19.
Ki mat kiba iadei bad ka jingtehlakam ban pynsaphriang ia ki khubor thok bad ki khubor lamler khamtam ha kaba iadei bad ka jingai ia ka tika kaba long ruh ka jingiakren kaba neh slem bha, ha kaba ka Secretary ka la iai ban shuh shuh halor ki kamram ba ki lad pathai khubor ki dei ban pynmih ia ki khubor kiba dei bad ki jingtip kiba dei ha ka por ba ki thoh ne pynmih ia ki news bad ki jingjia ha kaba iadei bad u Covid-19.
Ka la kyntu ruh ia ki dkhot kiba la don bynta ha katei ka jingialang ba ki dei ban iatreilang bad ka Sorkar ban kyntiew ia ka jingai tika khnang ba ka Jylla kan lah ban poi sha ka thong ban pyndep ia ka jingai tika sha ki briew ki bym dep ai.
“Tang lada ngi lah ban kot sha kane ka thong, ba ngi kum ka jylla bad ki nongshong shnong ngi lah ban leit phai biang sha ka jinglong jingman ba bha kaba ju long man la ka por".
Ha katei ka prokram, la ioh ruh ia ka jingbatai halor u Covid-19 ha kaba iadei bad ka jinglong jingman jong ka Jylla ba la ai da ki doktor na ka tnad ka koit ka khiah.
Kiwei kiwei kiba ai jingkren ha katei ka prokram ki long u Bah B.S Sohliya, MCS, Director of Information and Public Relations, Dr A Dkhar, Surgeon Superintendent, Shillong Civil Hospital, Dr F.V Kharshiing, Joint Director DHS MI, Dr P Manners, Joint Director DHS MCH cum State Immunisation Officer, Dr B.Decruse, Nodal Officer IEC Covid-19 bad u Bah R Nongkhlaw, Deputy Director,DIPR, Shillong.
Guwahati:Ka Manipur High Court, ka la pynmih hukum mynta ka sngi, ba ka jingkhanglad ia ki briew, ba kin trei kin ktah, tang namar ba kim pat dep injek iada corona, ka long kaba beain.
“Ka jingkhang lad ia ki briew, ki bym pat dep injek, ba kin plie ia ki skul, ki kam seng, ki karkhana, ki dukan bad kiwei lane ban khanglad ia ka ioh kam ioh jam, lada dei ha ka jingtrei ka NREGA bad kiwei de ki kam sorkar ne ki kam shimet, ka long kaba be riti" ong ka kashari jong U Sanjay Kumar, Chief Justice bad U Justice Kh.
Nobin Singh.
Kaba kum katei ka jingleh, kan dei ka jingleh jubor ia ka jing laitluid jong u briew lane ka jing pynbor, ba un shah injek, ong ka kashari.
Ka kashari, ka shim bishar, halor ka mukotduma, kaba la ujor pyrshah, halor ka hukum jong ka tnat kam poh iing, ha kaba ka la pynbna ban plie ia ki dukan, ki ophis, kiba trei ia ki skhim NREGA bad ki kam jong ki riew shimet, tangba tang kito kiba la dep shah injek ialade.
Ka kashari, ka ong shuh shuh ba ki dang don shibun bah, kiba dang artatien, halor ki jingjia ki ban mih, halor kane ka jing ai dawai iada corona bad la ong ba ka dei ka kamram jong ka sorkar jylla, ban hikai ia ki paidbah, halor ka jing myntoi jong katei ka injekshon bad ban weng noh ia ka jingsngew thuh bakla, halor ka jingma jong katei ka injekshon corona.
“Khlem da shim khia ia katei ka mat, ka sorkar jylla, kan nym lah satia ban teh kyndon ia ki nongshong shnong lane ban pynbor ia ki paidbah, ba kin shah injek iada corona ialade, lane ban byrngem ia ki, tang na ka daw ba kim shym la shah injek".
U Additional Advocate General, uba mih khmat ia ka sorkar jylla, u iathuh ha ka kashari, ba katei ka hukum, ka dei kaba pynpaw, ia ka jingthmu jong ka sorkar, halor kaei kaba ka dei ban leh, ynda yn pynmih ia ki kyndon pyn jynsur ia ka jing khang dam.
Shillong:Kiba ioh pang covid mynta ka sngi, ki don 412 ngut bad kiba jem, ki long 338ngut, katba kiba iap, ki long 5ngut.
Kiba dang don ha ka jingpang, ki long 3,994 ngut, kiba iap baroh, ki la poi sha ka 926ngut.
Ka East Khasi hills, ka don 101 ngut kiba pang bad ka bud sa ka West Garo hills, ha kaba ki don 90ngut.
Ha East Garo Hills ki don 28ngut kiba ioh pang, ha East Jaintia Hills 9ngut, ha East Khasi Hills 101ngut.
Kitei ki kynthup ha Boyce Road Cluster 5, Forest Colony Cluster 3, Mawlai Cluster 10, Mawngap Stand Cluster 3, Nongmynsong Cluster 10, Nongrah Cluster 3, Nongthymmai Cluster 5, Oakland Road Cluster 3, Thembasuk Bl E Cluster 4, Umpling Dongshaneng Cluster 4, Upper Shillong Cluster 3.
Ha North Garo Hills, ki don 12ngut, ha Ri -Bhoi 72ngut, ha kaba ki High Risk Contact 5, ILI Case 12, Mawser Cluster 4, Midc Cluster 5, Nonglum Cluster 8, Nongrim Jyrmi Cluster 14, Syadheh Cluster 11.
Ha South Garo Hills ki don 7ngut, South West Khasi Hills 25ngut, ha kaba ki ILI Case, ki don 8ngut, Jakrem Cluster 3, Mawten Cluster 4, Nonglang Cluster 3, Ranikor Cluster 5.
Ha West Garo Hills, ki don 90, ha West Jaintia Hills 36ngut, ha kaba ha Dulong Cluster 3, Health Worker 4, Sohkha Cluster 4.
Ha West Khasi Hills 16ngut, ha kaba ha Mairang Mission Cluster ki don 4ngut, ha Wahrit Cluster 4.
a.
Guwahati: Ka jing ia kynad, ka jur bha mynta ha u pud jong ka Assam bad ka Mizoram bad ka jing pahara jong ki pulit na baroh arliang, ka khlain bha bad la iathuh, ba ka lah ban mih kano kano ka jing ia siat ha kano kano ka por.
U Deputy Inspector General of Police (Northern Range), jong ka Mizoram, U Lalbiakthanga Khiangte, u iathuh ba ka jinglong jingman ka long kaba i syier shibun eh bad ka ban poi sha ka jing ia pyni bor ha kano ma kano ka minit, lada don mano mano ba tur kham shakhmat.
U iathuh ba baroh ar tylli ki jylla, ki la pynkhlain ia la ki jong ki pulit pahara jongki.
“Ki pulit jongngi, ki long kiba la khreh ban siat naphang, ha kano kano ka por, lada ka Assam, ka dang iai tur sha u pud jong ka Mizoram" ong U Khiangte, uba don mynta ha  Vairengte bad u kyntait ba ki Mizo, ki la kurup ia hynriew kilometre ka jaka jong ka Assam.
“Ka dei ka Assam, kaba kurup ia ki jaka jong ka Mizoram, ha  Phainuam Buarchep, kaba don hajan ka  Vairengte, da kaba ki sdang ban tei surok bad katei ka dei ka jaka, kaba la bat da ki Mizo, da ki bun pateng bynriew.
Utei u heh pulit, u kyntait ruh ba ki pulit ka Mizoram ki kawang bom sha ki pulit jong ka Assam.
Ka tnat kam poh iing jong ka Mizoram, ka kyntait war, halor ka jing kynnoh ba katei ka jylla, ka don bynta ha ka jing tuh jaka sha u pud jong ka Assam bad ka Mizoram, ka shim ba ka jaka kaba 509 square mile, kaba dei ka khlaw kaba heh bha, ka dei kaba la ithuh naduh u snem 1875, lyngba ka ain jong ka  Bengal Eastern Frontier Regulation jong u snem 1873, katba ka Assam, ka ithuh ia ka map, kaba dro ha u snem 1933.
Shillong:U President ka jong ka party People Democratic Front u bah Banteidor Lyngdoh u la iathuh ba lashai ka sngi ka party kan pynlong ia ka jingialang CEC ban ia tai halor ki mat ba kongsan ba kin leit rah ha khmat u myntri kam pohing ka sorkar pdeng ha ka sngi ba un wan ha nongbah Shillong.
“Na ka liang ka party la shai ka sngi ngin sa shong jingialang CEC bad baroh ki nongmih khmat ban iatai ha lor ki mat ba kongsan ba ngin rah ha khmat u Myntri kampohing ka Sorkar Pdeng u Amit Shah u ban sa wan ha ka 24 tarik mynta u bnai sha nongbah Shillong" la ong u bah Lyngdoh ia ki lad pathai khubor.
U bah Banteidor u la ong ruh ba ka mat Inner line Permit (ILP), ruh kan dei kawei na ki mat ba na ka liang ka party PDF kan rah ha khmat u myntri kam pohing ka sorkar pdeng bad kiwei kiwei ki mat yn dang ia tai la shai ka sngi ha ka jingialang CEC.U la pynpaw ruh ba ym kwah ban ong eiei la ka sorkar pdeng ka dei ban kren shai noh la kan ai ne em ia ka ILP na ka bynta ka jylla Meghalaya hynrei halor kane yn hap ban ap haduh ba u Myntri kam pohing ka sorkar Pdeng un wan sha nongbah Shillong.
“Ngan ym lah ban ong eiei hynrei kan shong beit ha ka jingiakren ha pdeng ki kynhun myntri jong ka sorkar jylla ,ki nongialam bad ki seng bhalang ba kin ia kren halor kane ka mat “u la bynrap.
Shillong: Kiba iap covid mynta ka sngi palei, ki long ka kong Mino Nongkhlaw, (50) na Pomlum, Upper Shillong, East Khasi Hills, U Keshab Prasad Sharma, (66), na Raj Bhawan, Shillong, East Khasi Hills, U bah Noah Mawlong, (96) na Weimynsier, West Khasi, uba khlad ha iing, ha ka 14tarik Naitung 2021, ka kong Iameralin Mylliem, (30) na Pomblang, Balat, East Khasi Hills, nangta ka kong Santila Kapew, (32) na Mawmih Diengiei, East Khasi Hills.
Ki jingjia ba ju jia ha Israel, ki jia ha ka pythei baroh ter shiter.
Kaei kaba ki Jiw ne Israel ki la mad ha ki por jong ki prophets’ ka jia ruh ha kine ki sngi ba khadduh.
Ki nongsynshar hima pyrthei kim tip ia kata hynrei tang kita kiba ngeit bad pule naka ktien u Blei ki lah ban iohi ia kita ki jingmaian.
Ngi tip ha ki por barim ha ka test tament Barim, u Blei u phah ia ki Nongiathuhlypa (Prophets) ha Israel ban iathuh ia ki halor kiei kiei baroh , ki Prophet kum u Amos, Usaiah, Jeremaiah bad kiwei kiwei ki ju kren bad iathuhlypa pyrshah ia ki khun Israel.
Bad iakaba ki Israel hyndai ki mad, ka pyrthei kaba mynta ruh ka mad ia kine ki rukom jingjia kiba pynlyngngoh ia u briew baroh shi pyrthei.
Namar kiei kiei kim ju jia klumar khlem ka jingtip jong u Blei.
Kaei kaba   jia ha kine ki sngi ka pynshaiong ngain iaki  briew shityllup ia ka pyrthei (Globally) bad kata ka dei ka jingwan ka khlam ia kaba ki riewstad scientist ki ong Corona virus ne u jingpang ba don khlieh.
U corona ula pynkylla khongpong ia kane ka pyrthei haduh ba la mih shibun ki ain kiba dei ban hap kohnguh bad kine ki ain ki long kum kito kiba la thoh haka Bible ki ba lajia iaki khun Israel hyndai haki hajar hajar snem.
U wei naki prophet, u Amos u la thoh pyrshah iaka pop ki Israel bad ia ka jingpynshitom haqlor jong ki bad halor sawdong ki jaidbynriew kiba don marjan bad ki Israel.
Amos 2:6- 16.
Naka daw ka jingbymkohnguh ki Israel kila jied iaka jingtim (cursing).
Deuteronomi 28: 15- 68.
Ka jingtim kala ngat haki Israel hakata ka por.
Ym don nongrwai shuh haka temple.
Ki met iap ki long shibun la bret jar jar iaki.
Amos 8:3.
Ka ri Israel ka sheptieng ka khynniuh.
Amos 8:8.
Ki jingkhawai niam, ki jingrwai ba ju rwai la pynkylla sha ka jingiam briew Amos 8:10.
Kala long ka sngi kaba kthang.
Amos 8: 10.
Kala long ka jingkyrduh ia kaba sngew ia ka ktien u Trai.
Amos 8: 11- 12.
U prophet Jeremaiah pat u ong – kin iap da ka jingiap ba shitom (ki Israel),yn ym tep iaki.
Jeremaiah 16: 4.
Kane ka jingjia ha por ka jingsynshar u Adolf Hitler haki snem 1939- 1945 A.D haka ba la pyniap haduh 60lakh ngut ki Israel.
Ka rukom pyniap ka long kaba shitom shisha.
Hakata ka por ym don nongtep shuh hapdeng ki Jiw , kala long ka them ki shyieng ba shyrkhei.
Kata ka por ymdon briew shuh u ban leit sngewlem ha ing iap briew namar ka long ka jingiap ba kynsha salonsar.
Yn ym tep iaki lymne ki briew kin ym iam briew iaki.
Jeremaiah 16:5 -6.
Ki paramarjan kim lah bam ia leit rung ne mih namar kala don ka jingpang iap khlam haka ri Jeremaiah 16: 8.
Kane ka dei naka daw ka jingbitar u Blei kein halor ki Israel baroh.
U prophet Isaiah pat u pynbna ia ka ktien u Blei ban buh ka jingshaniah ha u Blei hapoh ka por ka jingbitar jong u mynba u la phah ia u angel jingiap,u khot iaki ban bsut haki kamraban buhrieh shipor ialade  ban wad iaka khmat u Blei tad haduh ban da kut ka por ka  jingbitar jong u halor ki Israel.
Isaiah  26: 20.
Shibun kiwei pat ki ain kiba ki Israel ki dei ban leh naka daw ka jingtam sneng jong ki.
Te halor kine ki jingjia bala jia halor ki khun Israel, kala don ka jingjia kaba mynta kaba la pynlyngngoh iaki briew ka pyrthei kat haduh baki hap ruh ban khang iaki temple ki jaka mane Blei hakine ki sngi naka daw ka khlam Corona.
Shisha kala jia ruh ia ki khun Israel ba ki ba duh noh ban mane ia u Blei haka Temple ha Jerusalem haduh mynta namar ia kane la kren da u Jisu haka Nongsamaria u ong – “Ko briew to ngeit ia nga baka por ka jia ba phin ym mane ia u kpa (Blei) ha une u lum lymne ha Jerusalem ….
Te ka dei ia kiba mane kin mane haka mynsiem bad kaba shisha.
" Ioanis 4: 20 – 24.
Kane ka juh ka jia mynta haba la khang noh ia ki Temple, namar u Blei um damon baki briew kin mane ia u tang haki kynta ne haka shisngi ban pyndep niam, pyndep rukom, hynrei dei namar u kwah ba ki briew kin mane ia u HAKA MYNSIEM BAD HA KABA SHISHA NABA U KPA (BLEI) U WAD IA KI BA KUM KI TA BAN MANE IA U.Ioanis 4:23.
Hooid ki Israel kim pat ioh Temple ban mane Blei haduh mynta namar kim mane ia u Blei haka mynsiem bad haka ba shisha.
Bad ka por ia kaba kin saioh Temple ka shong haka por jong u Blei namar kala long haduh mynta kumba 1950snem ba ki Jiw ne Israel kim ioh Temple shuh kata naduh u 70AD.Ngi iohi kiei kiei kiba lajia iaki khun Israel, ka pynphalang sha ka pyrthei baroh kawei mynta ba kin sngewthuh ia kaei kaba la jia ha Jerusalem ne ha Israel hyndai.
Imat namar ka dei ka ri jong u Trai Jisu, u Blei u kwah ban leh eiei ha kine ki sngi khadduh ba kin sngwthuh kaei bala jia ha Israel hyndai.
Kumta kaba la jia iaki Israel, ka jia ruh haka pyrthei baroh mynta.
Shillong: Kiba ioh pang covid mynta ka sngi, ki don 412 ngut bad kiba jem, ki long 338ngut, katba kiba iap, ki long 5ngut.
Kiba dang don ha ka jingpang, ki long 3,994 ngut, kiba iap baroh, ki la poi sha ka 926ngut.
Ka East Khasi hills, ka don 101 ngut kiba pang bad ka bud sa ka West Garo hills, ha kaba ki don 90ngut.
Ka jingsah umdum khlem ka jingtip kan wanrah shibun ki jingeh ha ka jingim jong u briew.
Haba ngi phai bad peit kumno ba ki briew kiba sah ha ka umdum kim tip ia kiei kiei kiba jia sawdong kylleng ka pyrthei.
Hooid, ha ka pyrthei Science bad Technology kaba ngi im mynta, ki briew wat kiba sah sha ki kyndong kynshrot ruh ki tip lut ia ki jingjia kiba pher bapher namar ba ki Mobile bad ki Internet ki don ha ki kti jong ki.
Ka jingtip ne jingpurstet ka long kaba shyrkhei bad wat ia ki jingjia kiba jia tang hapoh 5 minit ne shi kynta, ki la lah ban ioh ia ki jingtip (information).
Te kumta haba iakren halor kane ka mat, ka long kaba donkam haduh katta ia ki jingtip namar haba ngi ioh jingtip, kan iarap shibun ia ngi.
Kine ki jingtip ki long kum ka jinghikai ia ngi ban long sian (alert) namar teng teng ngi shah ialam bakla ruh haba ngim tip ia ki jingshisha.
Lada ngi iakren ia ka jingiaid lynti jong ngi kum ki Khristian bad haba ngi peit na ka Ktien U Blei, ka batai bad pynsngewthuh kham shai ia ngi ba kumno ba lada ngi kyrduh ia ki jinghikai ngi lah ban shah shukor.
Ki jinghikai ne ki Bible Study ki long ki lad ban iarap ia ngi ha ka jinglong kaba kynja mynsiem.
Ki briew kiba thrang ia ki jinghikai khamtam na ka Ktien U Blei, kim ju sakma ne kulmar ha ka jingmut jingpyrkhat ne ha ka jingim jong ki.
Ki shkem namar ba ki don ka nongrim haei ki ieng bad hangno ki shaniah.
Shuh shuh, yn nym lah ruh ban pynjot ia ka jingim jong ngi namar ngi don ka jingtip katkum ka Ktien U Blei bad pynshong nongrim ruh ha ka.
Haba ngi don ia ki jinghikai, kaba mut ngim don ka jingkyrduh bad ngin nym shah hano hano ban pynsakma ia ka jingim jong ngi bad ka skhem ka nongrim (foundation).
Kum kiba ngeit, U Blei u khot ia ngi ba ngin iai sliang ia ki jinghikai, ym ban sah umdum khnang ban nym shah pynjot ne pynsakma kaba ka Ktien jong U Blei ka don ban kren sha ngi lyngba ka jingsot harum:“Un iap noh ba u kyrduh jinghikai; bad ha ka jingkhraw ka jingbieit jong u un leit sakma noh" (Proverb 5:23)“Ia u paidlang jong nga la pynjot namar bymdon jingtip… (Hosia 4:6)U Blei Un kyrkhu ia phi baroh.
Shillong: Hadien ka jingbthei bom IED ha Khliehriat Police Reserve kaba don ha East Jaintia Hills kaba la jia ha ka shiteng synnia jong ka sngi Balang kumba 1:45 eiei, na ka liang jong ka seng kieng atiar, ka Hynniewtrep National Liberation Council (HNLC) ka la kam ba ia kane ka kam pynbthei bomb ha katei ka jaka la leh da kane ka seng.
U Superintendent of police, u Jagpal Singh Dhanoa, u la ong ba ia mynta hi la ioh ban kem tang ia uwei u briew u ba la suba ba donkti ha kane ka jingjia.
Kasaragod: Da ki spah ngut, ki nongshong dukan ha  Badiadka, kaba dei ka nongbah kaba rit jong ka  Kasaragod district, ki la mih paidbah ban bat da ki bowl ne ki borti ban shu ia khrong noh bad ka daw, ka long namar ba ka sorkar jylla, ka la rai ban khang ia ki dukan jongki, na ka bynta lai taiew kynthih.
Ka nongbah, ka don 350 tylli ki dukan, hynrei haduh mynta, la plie tang ia ki 12 tylli, ba kynthup ia 3 tylli ki super market, kiba die jingbam, die jhur, kiba die dud.
Katei ka jingleh, ka la pyn bitar ia U President jong ka seng ki nongdie dukan, U Kunjar Mohammed, ha kaba u ong “Kiwei ruh, ki don la ki jong ki iing, ba kin hap ban bsa" ong U Kunjar, uba dei U President ka  Kerala Vyapari Vyavasayi Ekopana Samithi’s Badiadka unit.
Ka sorkar jylla, ka pyntrei kam ia katei ka pakhang shnong, halor ka jingdon kiba ioh pang covid, lane kaba ki ong  test positivity rate (TPR), kaba la pynlong na ki spah tylli ki test.
Shibun ki doktor, ki pynsngew ba tang ka jingdon katei ka jingpang, lane ka TPR, kam lah ban long ka daw, ban khang noh ia ka shnong.
Nongpoh:"Haba la dawa na bynta kano kano ka kam kaba dei na bynta ka jingmyntoi bad ka bha ka miat ki paidbah, ka dei ban urlong beit bad ngim ju pynlong ia ki jingiakynduh kai khlem da don kano kano ka jingseisoh" jubab u Dr.D.D Lapang, ha ka jubab jong u halor ka Patharkhmah Civil Sub-Division.
Khlem da ioh ban kren jrong halor kata, hynrei na ka sur kaba la kren da u Dr.D.D Lapang, la sngewthuh ba ka Patharkhmah Civil Sub-Division kan urlong beit, bad uba la ong ruh ba ka Patharkhmah Administrative Unit, ka la dei hok ban kyntiew noh ia ka sha ka Civil Sub-Division, namar ka la dei kawei na ki thain kaba la hap ban peit ia shibun tylli ki shnong nongkyndong bad kaba don ruh ha ki thain khappud bad ka Assam.
U Dr.D.D Lapang, u la pynkynmaw ruh da kaba ong, ba wat na ka bynta ban pynioh ia ka Ri Bhoi District, dei ki nongkitkam ka Ri Bhoi Durbar hi, kiba la tur shakhmat bad ban pynurlong ia katei ka jingdawa pynioh Distrik bad uba la pynpaw ia ka jingsngewkmen ba kajuh ka Synjuk, ka la mih madan biang na ka bynta ban dawa kyntiew Civil Sub-Division ia ka Patharkhmah Administrative Unit.
Na kaei kaba nga la lap, nga la iohi ba ki nongmihkhmat ha Ri Bhoi, ki long kiba iatylli watla ki iapher Party hadien ba la kut ka Ilekshong, kata ka long na ka bynta ban dawa na ka bynta ka jingmyntoi ki paidbah hapoh ka Distrik hi baroh kawei, bynrap u Dr.D.D Lapang.
Namarkata, nga kyntu ia ki nongmihkhmat hapoh ka Distrik ba kin iaineh ha ka jinglong iatylli jong ki, khnang ba ka Ri Bhoi kan dang iai kiew shakhmat shaphrang bad ka ban sa wanrah ia ka jingmyntoi ia ki paidbah ha ka Distrik hi baroh kawei, u la bynrap.
Kabul: Ki ehrang Taliban, ki nang ioh bor shi katdei ha kine ki sngi ha  Afghanistan bad la iathuh ba ki la ioh sei ia kawei ka nongbah, kaba don ha khappud jong ka Pakistan, ha ka sngi balang ba ladep.
Mynta ki heh sorkar jong ka Afghanistan, ki dang thawlad ban iakren ia sngewthuh bad ki ehrang Taliban, ha Doha, Qatar, ban wan rah sha ka jing iasuk jong kitei ki ar liang mamla.
U nongialam ka Taliban, U  Zabihullah Mujahid, ula pyni paidbah ia ka video, ba ki ehrang Taliban, ki la shimti ia ka  Spin Boldak, kaba dei ka nongbah, kaba don ha khappud ka Afghanistan-Pakistan.
Ki nongshong shnong ka Chaman, ha Pakistan, ki kam ba ki la iohi ia ka lama lieh jong ki ehrang Taliban, ba la pynher ha u pud jong ki ar tylli ki Ri bad la iathuh ba ki don bun ki kali, kiba iaid ha katei ka jaka, kiba pynher ia kitei ki lama lieh, kiba dei ki lama jong ki ehrang Taliban.
Shillong: Kiba ioh pang covid  hynnin ka sngi, ki don 422ngut bad kiba jem, ki don 458ngut bad kiba iap, ki don 3ngut.
Kiba dang don ha ka jingpang, haduh mynta, ki long 3,925ngut bad kiba iap, ki la poi sha ka 921ngut.
Ka East Khasi hills, ka hiar jur mynta ka sngi, ha kaba ki don 121 ngut kiba ioh pang, ka West Garo hills, ka kiew bha, da ka jingdon ki 131 ngut kiba ioh pang bad ka Ribhoi, ka don 86ngut.
Kiba pang covid ha East Garo Hills, ki don 18ngut, ha East Jaintia Hills, ki don 6ngut, ha East Khasi Hills 121ngut, ha kaba ha Don Bosco Cluster 3, Golflink Cluster 5, Health Worker 10, Jaiaw Cluster 3, Laitumkhrah Cluster 4, Lumbasuk Cluster 11, Lyngngar Cluster 6, Madanrting Cluster 7, Maraikaphon Sohra Cluster 4, Mawdiangdiang Cluster 3, Mawlai Cluster 8, Mawpat Cluster 3, Mawryngkneng Cluster 4, Nongthymmai Cluster 10, Umpling Cluster 3.
Ha North Garo Hills, ki don 11ngut, ha Ri -Bhoi 86ngut bad ki High Risk Contact 21, ILI Case 6, Nongrim Jyrmi Cluster 5, Nongsangu Cluster 30, Umran Dairy Cluster 13, Umsaw Nongbri Cluster 4.
Ha South Garo Hills ki don 8ngut, ha South West Garo Hills, ki don 8ngut, ha South West Khasi Hills ki don 12ngut, ha kaba ha Nongsynrieh Cluster, ki don 5ngut nalor kiwei pat, ha West Garo Hills 131ngut, ha West Jaintia Hills 16ngut, ha West Khasi Hills 5ngut.
Nongpoh:Ha ka jingialang kaba la pynlong da ki Nongkitkam ka Ri Bhoi Durbar, kaba la long hynnin ka sngi ha shnong Nongthymmai Umsning, ki la don Lai ngut ki MLA bad 2 ngut ki MDC na Ri Bhoi, kiba la leit ban iashim bynta lang ha katei ka jingialang, kaba dei ruh ka jingialang kaba la pynlong kyrpang, na ka bynta ban iai buh ia ka jingdawa na ka sorkar jylla, ba ki dei ban kyntiew kyrdan noh ia ka Patharkhmah sha ka Civil Sub-Division.
Ha katei ka jingialang, nalor ka jingdon ki nongkitkam ka Ri Bhoi Durbar kiba kynthup ia u Bah RR Kynsai Makdoh, President ka Synjuk, la donlang u Bah RB Shadap, Secretary, nangta u Dr.D.D Lapang, Nongaibuit ka sorkar jylla.
Sa nangta pat ki lai ngut ki MLA na Ri Bhoi, kiba kynthup ia u Bah Mayrald Born Syiem, MLA Nongpoh, u Bah Jasan S.Mawlong, MLA Umsning bad u Bah George B.Lyngdoh, MLA Umroi, katba na ki MDC la wan mihkhmat tang u Bah Charles Marngar, MDC Mawhati bad u Bah Balajied Rani, MDC Nongpoh.
Khlem da iohsngew ia kaei ka jingiakren hapdeng kitei ki nongkitkam ka Ri Bhoi Durbar bad ki MLA, MDC ha Ri Bhoi, lyngba katei ka jingialang kaba ki la pynlong ha Nongthymmai Umsning, hynrei lyngba ka jingkren u Bah RB.Shadap, la sngewthuh ba ka mat kaba hakhmat eh jong katei ka jingialang, ka long ban iai dawa na ka sorkar jylla ba ka dei ban kyntiew noh ia ka Patharkhmah Administrative Unit sha ka Civil Sub-Division.
Katkum ka jingkren utei u nongialam ka Ri Bhoi Durbar, la ong ba kitei ki MLA kiba la leit sha katei ka jingialang, ki la pynsngew ia kata ka jingdonkam ki paidbah ha la ki Konstitwensi kaba ki mihkhmat.
U Bah George B.Lyngdoh, u kwah ba ka thain Ri Bhoi kan ioh ia ka Civil Sub-Division, u Bah Jason S.Mawlong, u kwah ba ka Umsning ruh kan ioh ia ka Civil Sub-Division, u Bah Mayrald Born Syiem, kum u MLA Nongpoh, u kwah bad u dawa na ka sorkar ba ka dei ban wanrah ia ka Umden C&RD Block, katba u MDC Mawhati u kren beit ha ka nongrim ba u dawa ia ka Mawhati C&RD Block.
Na ka jingkren u Bah RB Shadap bad u Bah RR Kynsai Makdoh, kiba dei ki nongkitkam, ki la pynpaw ia ka jingkmen eh ban iohi ba ki Nongmihkhmat ha Ri Bhoi, ki iatylli ban mih shakhmat, na ka bynta ban dawa na ka sorkar ia ki jingdonkam u paidbah hapoh ka Distrik, la ka long ha ka roi ka par bad ha ki kam ban tehlakam ia ka jingkharoi ki kam sniew ruh kumjuh.
Shillong:Ka Deputy Commissioner jong ka East Khasi Hills ka kong Isawanda Laloo, ka iathuh ba haduh mynta ki la don palat 100 tylli ki long ing ha East khasi District, ki la ioh ia ka jing iarap pisa (ex-cratia) ba la mang kyrpang da ka sorkar jylla na ka bynta ki briew ki ba khlad na ka jingpang COVID -19.
Kum ban shu pynkynmaw ba na ka liang ka sorkar jylla ha ka 27 tarik jong u bnai Jymmang ka la shim iaka rai ban iarap pisa (Excratia) na ka bynta ki to ki longing ki ba duh ia la ki ba ieid bathoiñ na ka daw ka jing pang Covid-19 ,ka ban long T.50,000 bad jane kan long ia kiba la khlad naduh ka 1 tarik u bnai Iaiong 2021.
Ka Deputy Commissioner ka la ong “Haduh mynta palat 100 tylli ki longing jong ki briew kiba la khlad na ka jing pang COVID hapoh East Khasi Hills ki la ioh iaka jingiarap pisa ka ba ka sorkar ka la kular ban ai bad ia kane ka pisa la pynpoi beit ha ki Bank Account".
Ka kong Isawanda ka la iathuh ba ka ophis jong ka Deputy Commissioner ka la bthah ia ki BDO ban phah iaki kyrteng jong kito kiba khlad na ka jing pang COVID ryngkat bad ki kyrteng jong ki baha ïng bad ka Bank Account jong ki, na ka bynta ban pynshisha ba ki dei ki ba khlad na kane ka jingpang.
Na ka liang ka ophis jong ka Deputy Commissioner ha ka juh ka por ka la nang phah ia ka song pisa kat ba ka sorkar ka dang pyllait, sha ki Bank Account jong kito kiba dei hok ban ioh.
Mumbai: Ka kynhun ki Khristan ka la pynrem ia ka kyrteng jong ka kot ba la thoh da ka Kareena Kapoor bad ki la mudui ruh sha ki pulit hapoh ka Sor Beed jong ka Jylla Maharashtra pyrshah ia ka Kareena Kapoor bad ki arngut ha ka sngi Balang ha kaba ki la kynnoh ba kane ka jingleh jong kine ka la ktah shikatdei eh ia ka jingngeit bad ka jingsngew jong ki riewniam khristan, la ong ki tyllong khubor.
U President jong ka Alpha Omega Christian Mahasangh,u Ashish Shinde u la phah ia kane ka jingujor ha Shivaji Nagar Police Station ha Beed pyrshah ia kane ka kot kaba don ruh sa uwei u nongthoh kot u ba ar jong kane kajuh hi ka kot.
Ha katei ka jingujor, u Shinde u la pynmih ia ka kyrteng jong katei ka kot ba la tip kum ka Pregnancy Bible ba la thoh da ka Kareena Kapoor bad u Aditi Shah Bhimjani bad ba la pynmih da ka Juggernaut Books.
Ka kyntien khuid “Bible" la pyndonkam ban ai ia ka kyrteng jong katei ka kot bad kane ka la ktah shikat dei eh ia ka jingsngew jong ki khristan, la ong u Shinde.
U Shinde u la ujor pyrshah ia kane ka jingleh hapoh ka IPC section 295-A pyrshah ia katei ka aktress bollywood bad ki arngut.
Katei ka aiñ ka thew ia ka jingleh khnang kaba lah ban ktah ia ka jingngeit ki riew niam jong kano kano ka kynhun niam da kaba kren pharshi ia ka jingngeit bad ka niam jong kiwei.
Ki pulit ki la pyntip ruh ba ki la ioh ia ka jingujor halor kane ka jingjia hynrei ki la ong pat ba ym pat shym la ioh satia ia ka jing mudui ejahar pyrshah ha kaba iadei bad kane.
Shillong:U Saleng Sangma, President jong ka National Congress Party (NCP), jong ka Meghalaya, myn hynnin ka sngi u la buh ia ka jingkylli ba balei ki paidbah bad ki seng sain pyrthei ki bud dien tang ia ka tnad kaba u James PK Sangma u bat da ka ba ong ruh ba ha ka jingshisha baroh ki tnad ki don hapdeng ka jingjyrsieh bam sap ka ba shyrkhei.
U Sangma u la buh ka jingkylli ba ki dei ban kren ruh halor ka jing jyrsieh ka ba don ha tnad pule puthi (Education Scam) ne kiwei kiwei ki tnad sorkar, wat la ka sorkar ka la dep ban sloit ia u James na ka shuki kum u myntri kam pohïng, hynrei haduh mynta man ka sngi ka don beit ka jing kren pyrshah.
U Saleng u la ong ruh ba ki dang don bun ki mat ba ki paidbah ne ki seng sain pyrthei ki dei ban pynsngew sha ka sorkar kum ka jing thut ka jingkieng dwar ksuid (Baily bridge), ki jing kynnoh pyrshah ka FCI, ka tnad Industry bad halor ka khlam COVID.U nongialam ka NCP u la ong ba ki paidbah ki dei ban buh jingkylli, balei ka jing kieng nar ha Dwar Ksuid Ri-bhoi District ka shu thut beit man ka por mano ba donkti ne kaei ka daw ban pynlong ia kane ka jingkieng ban thut man ka por.
U la pynpaw ruh ba ki don bun ki kynrum kynram ne ki jyrsieh bamsap hapoh ki tnad treikam sorkar bad ki paidbah ki dei ban kren ne buh jing kylli halor kine bad ka sorkar ruh kadei ban bishar bniah bad kadei ban weng kam iaki ophisar ba donkti, ym ban shu thew ne sloit shuki tang ia kino kino ki myntri sorkar.
Nongpoh:Ka jingsniew kaba palat pud ka surok na Pahammawlein sha Umdap, bad khamtam eh ha kito ki bynta mar ia lait na ka shnong Pahammawlein 20mer, ka la wanrah jingeh shikatdei ia ki paidbah kiba sah ha kiba bun tylli ki shnong, kiba pyndonkam ban iaid lyngba katei ka surok.
Haba iadei bad ka jingsniew kaba palat eh katei ka surok, hynnin ka sngi, ki nongialam ka RBYF 20mer Circle, kaba la ialam da u Samla Lan Syngkli, President ka RBYF, 20mer Circle ha ryngkat ki dkhot, ki la leit ban jurip ia katei ka surok bad hadien ka jingleit jurip, ki la dawa jur na ka sorkar jylla bad khamtam ia ka tnat PWD ba ki dei ban pynmang tyngka, na ka bynta ban maramot ia katei ka surok, khnang ba kan pynsuk ia ka leit ka wan ki paidbah ha katei ka thain bad kiba pyndonkam ia katei ka surok.
Halor ka jingsniew katei ka surok, u Samla Lan Syngkli, u la ong ba ka seng ka dawa na ka sorkar bad khamtam eh ia ka tnat PWD bad ki dei ban shimkhia ha ka ban pynbha noh mardor ia katei ka surok.
Ha kajuh ruh ka por ki la kyntu ia u nongmihkhmat ka thain ba un kren lem sha ka sorkar, na ka bynta ban pynbha ia katei ka surok, kaba dei kawei na ki surok kaba donkam eh da ki paidbah kiba sah ha katei ka thain.
Shillong: Kiba iap covid ha ka Sngi Balang, ki long ka kong Lucia Susngi, (60) na Nangbah, Mulang, West Jaintia Hills, nangta ka kong Veronica Pyngrope, (63) na Umtyngar, East Khasi Hills bad U bah Drewstarly Nongsiej, (61) na Nongspung, East Khasi Hills, ha kaba la leit rah ia ka met, kaba la dep iap lypa, ha ka 13-07-2021 sha Civil Hospital, Shillong.
Shillong: Ha ka 13tarik Naitung, ha ka por 11baje mynmiet, ka la don ka jing kynnoh, ba ka don ka jingshoh briew jong ki bar jylla ha Nongmynsong, Shillong.
La iathuh ba ki don 2ngut ki briew, kiba la buaid jaw sheh bad kumta, la ialam ia ki sha thana, ban phah eksamin ha ki doktor.
Kham hadien, ki la don bun kiba wan ialam ha khmat jong ka Nongmensong OP bad ki la sdang ktah kti ruh ia uwei na kiba shah kem bad ki la kren khor ruh ia ki pulit bad ki CRP, kiba don ha katei ka jaka bad ki ia kawang maw ruh, ha kaba ka la pynjot ia ar tylli ki kali jong ki pulit, 3 tylli ki kali jong ki riew shimet bad lai tylli ki kali ar shaka bad ki pulit CRP ruh ki don 3ngut kiba mynsaw, na ka jingshah kawang maw.
U bah S Nongtnger, Superintendent of Police, East Khasi hills, ula ai jingmut ia ki padibah, ba kim dei ban pyn saphriang ia ki khubor lamler, halor katei ka jingjia bad ka jingtohkit, ka dang iaid halor katei ka jing kynnoh ba ka don ka jingshah shoh jong ki briew.
Mynta ka sngi, la pynlong ia ka jing ialang ha Nongmynsong Out Post, ha kaba ki kynhun jait bynriew bapher, ki la ia shim bynta ha ka jingialang.
U MP jong ka seng Congress, na Barpeta constituency, U Abdul Khaleque, ula ther tyngeh ia ka sorkar Assam, halor ka jing pyntrei kam jongka, ia ka ain khang bam doh masi.
U MP Khaleque, u ong ba lada ka jingkhang ban shoh doh masi, kan trei kam haduh 5 kilometre, na ka jaka ba ki don ki temple, kumta ka jingkhang ban shoh doh sniang, ka dei ruh ban jngai kumba 500metre, na ki jaka ba ki don ki iing maen Muslim.
U Khaleque, u ong ba katei ka ain, kan iahap shibun, lada pyntrei kam lang ia ka jingkhang ia ka doh masi bad ia ka doh sniang ruh kumjuh, ha kaba ym dei ban die hajan ki mosque.
“Ka dohsniang, ka dei kaba la mane ia ki Muslim bad kumta, kan iahap bha, lada yn khang ruh ia ka jingdie ia ka doh sniang, ha ka jingjngai kaba 500 metre, na shajan ki iing mane Muslim" ong U MP jong ka seng Congress.
Ki riew kieng atiar, kiba kieng da ki rifle, ki iaid ba heh ha ki surok bah ha  South Africa bad kitei ki iada na ka jing jubor than, ki kam lute bad ki kam pynjot dukan bad ki iing ki sem, ha katei ka Ri, kaba la iap haduh 75 ngut ki briew, na ki jing ia kynad ha kine ki sngi.
Kitei ki riew kieng atiar, ki mih ban pahara, namar ba ki pulit, dalade hi, kim lah shuh ban iada, na ka jing jubor than ki kam runar ba har rukom, ha kaba ki la mih ki jing ia thyngngian para briew bad haba ia ka hospital ruh, la thang da ki riew runar.
Katei ka jing ia kulmar, ka la jia, na ka jingshah set phatok U Jacob Zuma, President barim ka South Africa, na ka jingshah kynnoh bam sap jongu.
La iathuh ba 10ngut ki briew, ki la iap, na ka jingia thyngngian para briew, ha kawei ka dukan heh ha  Soweto, Johannesburg, nangta la pyni ba ka  Lenmed Hospital ha Durban, ka la klang da ka ding bad la iohi ruh ba ki nongdie dukan, ki la ia bat da ki suloi mynta, ban siat ia kito kiba leit rung bad lute sha ki dukan.
Guwahati: Ka sorkar Assam, ka la pynmih ia ka jingkhein, kaba pyni ba ka jingshah tuh jaka jong ka Assam, ka la kot sha ka  69,010.82 hectare, ha kaba ia katei ka jaka, la tuh da ki jylla ba marjan.
Ha ka jubab, ha iing dorbar jong ka Assam, U Atul Bora, myntri ka tnat Border Area Development, u iathuh ia ka Nandita Das, MLA ka seng Congress na Boko, U Bora, u iathuh ba ka Arunachal Pradesh, ka la tuh jaka ha ki bynta jong ka Sonitpur (1.0849), Biswanath (4751.00), Lakhimpur (1975.41), Dhemaji (1055.7479), Dibrugarh (10.00) bad Charaideo (602.0117), kaba long baroh  8395.2545 hectare.
Ka Nagaland, ka la tuh jaka ha  Jorhat (18807.72), Sivasagar (23.9039), Golaghat (36294.07) bad Charaideo (270.4357) district, kaba long 55396.1296 hectare.
Ka Meghalaya, ka la tuh jaka  ia  3441.8601 hectare ha ka district Goalpara (33.8156), Cachar (602.0117), Kamrup (802.6823), Salmara South-Mankachar (3.3505) bad West Karbi Anglong (2000.00), nangta ka Mizoram, ka la tuh jaka ia  1777.58 hectare ha ka district Hailakandi (1000.00), Karimganj (377.58) bad Cachar (400.00).
La iathuh ba ka jing iakren, ka dang iaid hapdeng ka Meghalaya bad ka Mizoram, ba kin mih noh na kitei ki jaka, ba ki la shim tuh bad ki don sa ar tylli ki mukotduma, kiba dang iadi ha Supreme Court pyrshah ia ka  Nagaland bad ka Arunachal Pradesh, ong U Bora.
Ka jylla assam ka lah ban ai jingkhein ia ki jaka ba shah tuh  ha ka jylla meghalaya,.
hato ka meghalaya ka lah mo ban ai jingkhein katno kala shah tuh haka jylla assam ,kum bala la kam na ka por Sha ka por ba ngi shah tuh ha ka jylla assam.
Shillong: Ka HNLC ka shim ia ka jingkitkhlieh halor ka jingpynbthei IED ha Police reserve,Khliehriat ha ka por 2 duna mynta ka sngi dangstep.
Ka jinghiarthma jong ka seng ia ki jaka sah ne jaka trei jong ki Pulit kam dei shuh kaba dang thymmai.
Ka Jingleh jong ka seng ia kum kine ki kam pyntriem ka long halor ban kput iaka tnad pulit kaba donkti ban pyniap dusmon iaki dkhot ka seng.
Kum ban shu pynkynmaw ba ia u Bah tiewiong ki pulit ki kem bad nangta kin sa shu thangim ia u, kumjuh ruh ka jingshah pynshitom jong u hepkhoit bad kiba bun kiwei ki dkhot ka seng shuwa ba ki pulit kin pyniap, ka dang pyn ingkhong ha ka jingiaid lynti jongngi.
“Ka thma bad ki seng kiengatiar ha rilum Garo ka tnad pulit ka lah ban jop da kaba suk hynrei ka thma pyrshah iangi kam long kumba ki mutdur" ong ka kyrwoh jong ka seng.
Kane ka Police reserve ka dei kaba ki Pulit Jaiñiong ki shong ki sah, mano ban mutdur ba katto ka jingjrong ka kynroh,katto ka jingpyrkhing ki nongpahara, ki shipai ka HNLC kin dang ioh ban rung hapoh ban leh iaka kam.
Kane ka pyni iaka jingtbit ki shipai jongngi haka kam kumba ngi lah dep thmu.
“Kane ka dei ka jingmaham khamtam ia ki katto katne ki riewshimet,ki hehspah, ki MLA,ki Minister ba kim dei ban pyni bor ia ka seng ioh ba lada ngi pynibor kylla ka iing ka sem ba phi shong phi sah kan kylla dpei artad".
Ka seng ka maham ruh iaka Star cement ba lada kam sangeh ban tih ia u mawshun na brishyrnot, ka HNLC kam banse ban hiarthma biang ia katei ka karkhana.
Kane ka jingjia kan long ruh ka khubor sha ka tnad kampohiing ba lada U Amit shah u dang kuman ban weng ia ki jingeh ka Jaidbynriew kumba lah angnud daki paid Hynñiewtrep,ka HNLC kan dang iaibteng shuh shuh ia ki kam pyntriem ki jong ka,  ong ka kyrwoh na U bah Saińkupar Nongtraw, General secretary cum Publicity secretary,HNLC.Shillong: Ki runar ki bym pat lah ban tip ki dei kiei ki la pynbthei da uwei u bom IED ha ka ktem pulit lane ka Police Reserve kaba don ha Khliehriat, East Jaiñtia Hills.
Kane ka jingjia ka la Jia ha ka step jong ka Sngi Balang ha ka por 1:30 eiei.
Wat la utei u bom u la bthei, hynrei ym shym la don ba ïap ne mynsaw.
Na ka Liang u SP ka East Jaiñtia Hills, u la ïathuh ba la phah wan da ki kynhun pulit na Shillong ban peit bniah ïa katei ka jaka bad ka jingtohkit ka la sdang ban lap ïa kiba donkti.
Ha la ‘weibriew nga ïam pangnud,Namar jong pha ko Ri;Lawei ka Ri, pateng ba bud,Shano kin lam lynti?Ki lum kj them, ki riat ki lhuh,Kumjuh ki ki kshaid ki krem;Ki kyang ki ud, ki khih ki kyiuh,Ah! Mano ban sngew lem?Ki khun ka Ri ki sdang leh klet,Ïa la jjnglong kyrpang;Dustur nongwei ka sdang kiew khet,Ïa tynrai ka pyntroiñ.
Riti dustur, kolshor tynrai,U khun Khasi Khara;Suki suki ka nang ring swai,Bym don b’ñiewkor ïa ka.
Ka ktien thylliej jong u Khasi,B’la ai kyrpang d’u Blei;Ka swai katba nang mih ki sngi,B’la bang ka ktien nongwei.
Ki khwan myntoi, ki khwan shimet,Ïa pha ki die tat-dor;Namar ki sbai ïa pha ki khñiot,‘La Ri khlem da ñiewkor.
Poiwir poihap, u dkhar – lyngkien,Na ki hima bapher;U sdang thombor, u nangroi byllien,Bym don ba ker ba da.
Jaka puta jong u Khasi,La nang shah klun shah shah khñiot;Ah! Sangsot ïa pha ko Ri,Mano ban thung ï’u pud?Ki ‘lei san snem, ki nongmihkhmat,B’la jied ban khmih ka Ri;Kim shlan ban mih ban tur shakhmat,Ba kham kor ka shuki.
Ki aiñ khyllah – aiñ ïakjakor,Jong ka meinah India;Ki kjiap, ki khñiot bad ki thombor,Ïa pha ko Ri jong nga.
La slem la jngai jingsuk ngi thrang,Ha ka ka jong ka Ri;Ngi khih ngi ksar, ngi ïam ngi kyang,Ban lait n’u mynder ri.
Marwei haba nga ju puson,Namar lawei ka Ri;Kat bym pat lait na u ‘dohïong’,Jingsuk ka jngai lynti.
Ko khun ka ri Tipbriew – Tipblei,Sa shisien to ngin ïeng;Namar ka Ri ngin len lade,Ba ka suk ka pateng.
Ki mangkariang to ngor to khet,Ba Ri kan roi kan bha;Ï’u ingkhongshyllangmat to beh,Sha trai, shapoh ñiamra.
Ko Ri jong nga, ko Ri jong nga,Nga kitbok nga kitrwiang;Ba phan nang roi, ba phan nang bha,Kyrhai ha man ki liang.
Nga ruh kumjuh sa shibit shen,Ngan sa leit noh nangne!Katba dang im lade ngan len,Ngan ïap namar jong pha.
Shillong: Kiba ioh pang covid mynta ka sngi, ki don 422ngut bad kiba jem, ki don 458ngut  bad kiba iap, ki don 3ngut.
Kiba dang don ha ka jingpang, haduh mynta, ki long 3,925ngut bad kiba iap, ki la poi sha ka 921ngut.
Ka East Khasi hills, ka hiar jur mynta ka sngi, ha kaba ki don 121 ngut kiba ioh pang, ka West Garo hills, ka kiew bha, da ka jingdon ki 131 ngut kiba ioh pang bad ka Ribhoi, ka don 86ngut.
Jowai:Ki ar tylli ki sengbhalang ki la wan ban dawa na u DC ka WJH ban plie noh ia ki iing Mane ha ki shnong bapher bapher ka District.
Kitei ki ar tylli ki seng kiba kynthup ia ka All Hynñiewtrep People United Front (AHPUF) bad ka Khasi Jaiñtia National Union (KJNU) mynta ka sngi kila leit buh da ka dorkhas ha u Deputy Commissioner ka West Jaiñtia Hills District u bah Garod L.S.N Dykes (IAS) ban iathuh ha u ba ki iew ki hat mynta la plie kumba 50 percent bad dawa ruh ban plie noh sa ia ki iing mane.
U President ka AHPUF, u J.Phawa bad u President ka KJNU u N.Shadap ki la pynsngew ha utei u khlieduh ka District ba un ailad ban plie noh ïa ki jaka mane Blei ne ki ïing mane hapoh ka District bad bad ban phah jingtip ruh sha ka sorkar jylla bad kitei ki ar seng ki dawa ia kane ka juh ha baroh kawei ka jylla ha ryngkat ki SOPs jong ka tnad ka koit ka khiah ne ka sorkar jylla.
Nongpoh:Ki la don da ki spah ngut ki riew paidbah ha ryngkat ka jingdon ki trai bad nongniah Mahindra Pick-up, hynnin ka sngi ki la mih paidbah, na ka bynta ban maramot ia ki bynta ba la sniew palat ka surok iaid kali kaba don ha shnong Umtrai, Ri Bhoi District.
Haba maramot ia katei ka surok, la iohi ba ki nongniah kali bad ki riew paidbah, ki la trei shitom shaba palat ban shna pynbha ia katei ka surok, khnang ba katei ka surok kan long ban iaid kali, namar lada ieh kumno hi kumba ka ju long, kaba mut ba katei ka surok kam long shuh ban iaid kali bad kaba la pynjynjar eh ia ki paidbah, kiba pyndonkam ia katei ka surok.
Katei ka surok kaba la mih ban maramot hi da ki nongniah kali bad u MDC, ka dei ka surok kaba pyniasoh na shnong Umjari sha Umtrai ter ter shaduh Umsiang khappud bad ka Assam.
Ka jingsniew katei ka surok ka la wanrah jingeh ia ki paidbah kiba sah ha katei ka thain, namar ka dei ka surok kaba donkam tam bad kaba pyniasoh ia kiba bun tylli ki shnong kiba don ha katei ka thain.
Haba iadei bad katei ka jingmaramot surok, u Bah Charles Marngar, kum uwei na kiba la don bynta lang ha katei ka jingmaramot ia katei ka surok, u la ai ka jingkhublei kaba kyrpang eh ia kitei ki nongniah kali, kiba la longkloi ban mih hi na ka bynta ban maramot ia katei ka surok, kaba la shah iehbein ha ka sorkar mynta la bun bun snem.
Khlem da kren ne kynthoh iano iano ruh, u Bah Charles Marngar, u la ong ba ka sorkar ka la dei ban pyrkhat kyrpang na bynta ka jingdonkam ki paidbah ha katei ka thain, kaba lah ruh ban ong ba ka dei kawei na ki thain kaba la long kum ka thain khappud bad kaba long kaba donkam eh ia ka sorkar ba kan pynbiang ia ka jingdonkam ki paidbah ha katei ka thain bad khamtam eh haba iadei bad ki lynti syngkien.
Jowai:Na ka bynta ban pynneh ia ka shnongsuk shongsain ha khappud ka West Jaintia Hills bad Karbi-Anglong mynta ka sngi, ka kynhun jong ka Ka Hynñiewtrep Border Disputed Redressal Forum (HBDRF) ha ryngkat ka Hynñiewtrep Women Welfare Development Organisation (HWWDO) ki la buh ka dorkhas ha u Deputy Commissioner ka West Jaintia hills, na ka bynta ban pynlong iaka jingïakren bad ki bor District ka Karbi Anglong Assam kumba la ju leh na ka por sha ka por.
Katkum ki rangbah nongialam ki ka HBDRF ki la iathuh ba ka seng kala pynkhreh ban lum ia ki kot ki sla ha ka jingiadei bad u pud u sam, na ka bynta kitei ki jaka kiba dang don hapdeng ka jingiakhajia pud bad ka Block-1, la pyntip ruh ba ladon ka jingialang ha ka 10.07.2021 ha ka shnong Mukroh bad ha ka 12.07.2021 ha ka shnong Khanduli haka jingiadei bad kane ka kam.
“Na ka por sha ka por ka la don beit ka jingshah pyndik lane shah thombor ki briew jong ka jylla kumban shu pynkynmaw ba ha ka snem 1971-72 ruh kala don ka jingphetwir ki briew jong ka jylla sha ka shnong Barato Mukroh tang na ka daw ba ki ïakhih ban iasoh sha Meghalaya haka por ba ioh state ka jylla bad bud pat sa ka jingphet wir kaba la jia ha u snem 2003 sha Sahkwe Sahsniang.
Kitei ki nongialam ki la pynkynmaw ruh, ba ha ki bnai 10 bad 11 jong u 2003 hadien ka jingiakren hapdeng u Myntri Rangbah ka Jylla u bah (L) E.K Mawlong bad u Myntri Rangbah ka Assam u P.K Mahanta halor ki kam pud kam sam.
La pynsngew ruh ha u DC ba ka jingiakhih jong ki na ka bynta u pud u sam kam dei ka kam be-ain bad ka seng ka sheptieng ba ha kane ka sien kaba mynta ruh ioh ba kum kine ki jingjia ba sngewsih kin jia biang ia ki paradoh parasnam sha kitei ki thaiñ la pynkut u ma C.Sungoh Chairman ka HBDRF.Jowai:U Deputy Commissioner ka West Jaintia Hills u la pyntip paidbah ba yn ai jingsumar khlem jingsiew eiei kynthup ia ki dawai bad ka bam ka dih ha baroh ki Corona Care Centre.
Kane ka jing myntoi kan long tang ia kito ki nongpang Covid-19 kiba don ha ka thup A bad B.Ia kane yn pyntreikam mardor katkum ka jingbthah ka sorkar jylla tad haduh ban da pyn bna da kumwei pat.
Nongpoh:Lehse kan long kaba sngewphylla, hynrei ka long pat ka jingshisha ba uno uno u nongniah kali rit ha ki thain Umtrai, u hap ban ialam bun briew ha ryngkat ki Mohkhiew ha kali, lada u kwah ban leit na kawei ka shnong sha kawei pat bad haba ki dei iaid na ki surok iaid kali kiba don ha katei ka thain.
Ka sakhi kaba shai eh halor katei ka jingeh ki nongniah kali bad ki riew paidbah ha katei ka thain, ka dei hadien ba la lap ia uwei na ki nongniah kali, uba leit ban shim dawai ia kawei ka khynnah bad uba dei ban iaid lyngba ka surok na Umjari sha Umtrai, ha kaba u la iohi ba u la hap ban ialam bun briew ha ryngkat ki Mohkhiew, khnang ba katei ka kali kaba u niah kan ioh ban iaid lyngba katei ka surok, kaba dei ruh kawei na ki surok kaba donkam tam na bynta ki paidbah ha katei ka thain.
Haba iakren bad utei u nongniah kali uba dei na ka shnong Umpathaw, u la iathuh ba katei ka jaka kaba u mut ban leit (Umtrai), kaba don ia ka jingjngai kaba tang kumba katto katne Kilometer ei ei, hynrei tang namar ka jingsniew surok, ka la pynlong ia ki ba kim shim ia ka por da ki bun bun kynta.
“Ngi la shimpor kumba 5 kynta ei ei ban poi sha ka jaka kaba ngi mut bad kaba don ia ka jingjngai tang kumba 20 Km eiei, nalor ba ngi hap ban iaid lyngba ka surok sniew, hynrei nalorkata ngi hap ruh ban ialam katto katne ngut ki briew ba rah Mohkhiew, khnang ba kin ioh ban niad ia ka kali bad ruh ba kin pynbha ha ki bynta ba ym lait ba iaid kali" ong utei u rangbah.
Ka sur kaba la iohsngew na utei u rangbah bad ruh na ki briew kiba la leit ban iarap ia u ban pynpoi ia katei ka khynnah ba pang sha jaka sumar, ka long ba u kwah ba katei ka surok ba kan bha bad ba kan pynsuk ha ka leit ka wan ki paidbah ha katei ka thain, namar ba ki paidbah ha katei ka thain, ki la mad ia ka jingsohsat kaba shyrkhei eh na ka jingsniew ka surok ha katei ka thain, kaba dei ruh ka thain kaba iajan eh bad ka khappud Assam.
Shillong:Ki Dkhot jong ka Sur u Paidbah ka Bri U Hynniewtrep, myn hynnin ka sngi ki la ia kynduh ia u myntri rangbah ka jylla u Conrad K Sangma, ban iakren halor ki jingeh kaba ngat ha ki nongshong shnong ha ki thain khappud na daw ba ym pat lah ban pynbeit ia u pud u sam ha pdeng ka jylla Assam bad ka Jylla Meghalaya.
Haba iakren bad ki lad pathai khubor na ka liang u Eugenestar Kurkalang General Secretary ka KSUP7T, u la iathuh ba ki nongshong shong kiba sah ha ka thain khappud ki don ha ka jingeh kaba khraw, namar ba kim ioh ia u khaw ration, kim don ia ka jingbylla 100 sngi, kim don skul bad surok ba bha, ha kaba ki don hapdeng ka jingeh ka ba khraw.
U la iathuh ba ha kane ka jingiakynduh la iakren halor ka jingeh jong ki nongshong shnong ha Block I,II,ha Khanapara, ha Nongwah Mawtamur,ka Nongkhlaw bad Langpih.
U la iathuh ruh ba don ki jaka ki ba la jah noh na ka jylla Meghalaya kum ka elaka Labang nong phyllut kaba haduh u snem 2000 ka dang don bad ka jylla, ynrei mynta kane ka elaka ka la jah noh bad mynta ka sngi la ioh ban ia kren ban wad ka lad ka lynti ban wanrah biang ia kane ka elaka sha ka jylla.
Ha kaba ia dei bad ka Nongwah Mawtamur, kaba hap hapoh ka Hima Sohiong, hynrei bun na kine ki jaka ha kane ka thain ki la jah lut na ka jylla Meghalaya.
Ki la iakren ruh halor ka Langpih bad Ratacherra.
U bah Rasting Thabah Chairman ka KSUP7T u la iathuh ba ha kane ka jingia kynduh ka seng ka la ai jingmut ia ka sorkar ba ka dei ban buh ia ki kyrteng jong ka shnong ki ba don ka jingia ka jia ha ka website jong ka sorkar jylla.
U la ong “Kumba la pynpaw da ka sorkar ba ka ki 12 tylli ki shong ki dei ki ba don ka jingiakajia kumta ngi la ai jingmut ia ka sorkar ba ka dei ban buh ia kine ki kyrteng ha ki website namar ba tang ha poh block 1 ruh ki don haduh 31 tylli ki shnong ki ba hap hapoh ka Labang Nongpynlut Daloiship.
Ki la ai jingmut ruh halor ban pynlong ia ka dorbar kyrpang ban thaw da ka Meghalaya Boundary Commitee bad kyntu ruh na ka sorkar ban pyllait pisa T1 klur na ka bynta ban wanrah kam pynroi ha ki thain khappud.
Ki shipai jong ka  South Africa, ki la mih ban pahara ha ki surok bah, hadien ba ka la don ka jing ia kynad kaba jur ha katei ka Ri, na ka jingshah set phatok U President barim jong katei ka ri, U Jacob Zuma.
Haduh ba thoh ia kane ka khubor, la iathuh ba ki don 45 ngut kiba iap, ha katei ka jing ia thang iing thang sem bad ka jing kulmar, kaba la jia ha ki bynta bapher jong ka Ri.
Ka jing ia kynduh, ka dei hadien ba la leit ialam ia U Zuma (79), ba un shong patok, halor ka kam bam sap jongu, ha ka por, ba u don ha ka sorkar 9 snem kynthih, kaba kut haduh u snem 2018 bad U Zuma, u dei ban shong phatok 15 bnai kynthih.
Halor katei ka rai, ka la mih ka jing ia kynad kaba jur, ha kaba ki don 10ngut kiba shah siat iap ha Gauteng bad 26ngut ha  KwaZulu-Natal bad la iathuh ba ka jingiap, ka dei ruh na ka jing ia knieh bam bad nangta ki don sa kiba leit khynra ia ki dukan, ban tuh ia ki tiar ki tar bad ki jingbam jingdih.
Ki don mynta 800ngut ki briew, kiba la shah kem, ha ki bynta bapher jong katei ka Ri, hadien ba ka jing ia kynad, ka la iai bteng naduh ka sngi palei ba ladep.
Ki don shibun ki iing, kiba la shah thang ha Pietermaritsburg, kaba don ka shnong trai jong U Zuma, ha ka jylla  KwaZulu-Natal (KZN).
Ka jingbun ki riew paidbah, kiba pyn kulmar, ka la buh jingeh ia ki pulit, ba kin teh lakam bad pynher krad ia ki paidbah, ha ki bynta jong ka  KwaZulu-Natal bad ka jyla Gauteng, ha kaba ka don ka nongbah jong ka South Africa, ka  Johannesburg.
Shillong:Ki dkhot jong ka Joint Action Commitee against Umngot Hydro Power Project, myn hynnin ka sngi ki la iakynduh ia u myntri rangbah ka sorkar jylla u Conrad K Sangma ban dawa na ka sorkar ba ka dei ban pynduh noh ia ka jingthmu ban den ia ka Wah Umngot.
Haba iakren bad ki lad pathai khubor na ka liang ka kong Merisha Nongrum ka dkhot jong ka JAC ka la iathuh ba lada ka sorkar ka iaid shakhmat ban den ia ka wah Umngot ki nongrep naduh ka shnong Nongjrong terter sha duh Dawki kin shah ktah jur.
La iathuh ruh ba kumba 20 haduh 25 tylli ki shnong ki ba im jakpoh na ka kam jngohkai pyrthei ki shah ktah jur ha ki thain West Jaintia Hills bad kumba 12 tylli ki shnong ha ki ba shaniah ia ka rep kariang ha East Khasi Hills kin shah ktah jur.
Na ka liang u K.M Ryngksai u General Secretary ka JAC u la iathuh ba ha kane ka jingiakynduh na ka liang u Myntri rangbah u la pynpaw ba ka sorkar kan dang bishar bniah halor kane ka project bad kin dang donkam ban jurip shuwa bad lada lap ba kane ka project kan don jingktah ka sorkar ka lah ban pynduh noh ia kane ka jingthmu ban den ia la wah Umngot.
U la pynpaw ruh ba ka JAC ka dawa ban pynduh noh ia ka Umngot Hydro Power Project hynrei kan kyrshan pat ia kiwei ki mini Hydro Project ki ba ka sorkar ka thmu ban shna kum ha Leshka,Amshar bad kiwei kiwei.
Shillong: Ha ka jingialeh ban iai bteng ban kyntiew ia ka rukom synshar ba don bynta lem bad kiba don jingmyntoi ia u paidlang baroh, u Myntri ka Tnad Forests & Envrironment, u James K.Sangma ha ka 13 tarik u Naitung 2021 u la iakynduh ia u Naba Bhattacharjee, Morningstar Khongthaw bad Nicholas J Kharnami ha kaban iatai bniah na ka bynta ka jingroi bad jingsan ba thymmai ha ka mei mariang, ki khlaw ki btap bad ka jingkylla ha ka mariang ha ka Jylla Meghalaya hi baroh kawei.
Ka jingthmu ha lyndet jong kane ka long ban kner bad ban kynjoh jingmut sha ki paidbah byllien kiba ieid ia ka mei mariang bad kiba don ka jingthrang ha kaban sumar bad ri ia ka katkum ka jinglah jong ki.
U Sangma u la ong, “Nga don ka jingthrang ban thaw ia ka rukom ialam lane nuksa haba ngi peit ia ka mariang lyngba ka jingiashimbynta lang ha ka rukom synshar ha kaba ngin pdiang sngewbha ia ki jingai jingmut bad ki jingiohi jong ki briew ka Jylla na ka bynta ka lawei kaba bha.
Ka jinglyngshop jong ka khlam COVID ka la khyrnait ia ngi baroh bad ka la pynkyndit bynriew ba ngi dei ban shim ia ki sienjam kiba mardor ban ialeh pyrshah bad khanglad ia ki jingjulor ban dang jia nangne shakhmat".
U Naba Bhattacharjee, uba dei u Ophisar ba la shongthait jong ka Tnad Forest u la ai jingmut, “Ngi donkam ban bud nuksa ia ki dienjat jong ki longshuwa manshuwa bad ia ki jingpynshongdor tynrai ki jong ki ha ka Jylla khnang ban ri bad sumar ia ka khlaw ka btap, ki dieng ki siej, u syntiew u skud.
Donkam shikatdei eh ban wallam pat ia kine ki jingpynshongdor tynrai jong ki thawlang bad iawbei, ki meitymmen patymmen khasi, Jaintia bad Garo jong ngi lada ngi thrang ban ri bad sumar ia ka mei mariang.
"U Bah Morningstar Khongthaw, uba dei u nongseng jong ka Living Bridge Foundation iba la bna nam shibun ha kaban sumar ia ki jingkieng ba thaw da ki thied dieng ha Rangthylliang, Pynursla u la iathuh, “Ka jingdonkam ba mardor ha kane ka juk ka ia kaba mynta ka long ba ki dei ban pynshlur ia ki khynnah samla ha ki skul bad ki kolej ba kin ioh ia ki jinghikai shaphang ka mariang bad ym tang ban shu kut tang ha ki kot ki sla hynrei ba kin iohlad ruh ban thung bad ban ri ban sumar ia ki.
Ka jingai jinghikai sha ki paidbah ka Jylla shaphang ki jingkieng da ki thied dieng bad kumno ban thaw ia ki lyngba ki jingstad bad rukom ba ju pyndonkam ki patymmen jong ngi ka long kaba donkam shikatdei eh khnang ban sumar ia ka nongkynti bad ban iarap ruh ban sumar ia ka riti ka dustur.
U bah Nicholas J Kharnami, uba dei u RJ bad u nongseng jong ka Pla Iew u la bynrap, "Ngi la duh ia ki jinghikai bad ki jingpynshongdor tynrai namar ka jingpdiang ka jong ngi ia ki riti ki dustur jong kiwei pat ki jaitbynriew haduh ba ngi la klet ia la ki jong.
Lada ngi kwah ba ngin ri bad sumar ia ka mei mariang ngi donkam ban phaidien bad ban bud biang ia ki rukom bad ki jinghikai jong u thawlang ka Iawbei.
Ha kajuh ka por, u la ai jingmut ba ngi dei ban khmih thuh ia ka kamai ka kajih jong u paidbah khnang ban pynthikna ia ka jingroi jingpar khlem da wanrah ia ka jingduhnong lane jingjulor ia ka mariang.
"U James Sangma u la iathuh ba ka Sorkar kan shimkhia na ka bynta ban iai bteng ia ka jingsumar ia ki jingkieng da ki thied dieng ha ka Jylla lyngba ka jingstad technology ba jer kyrteng “Baubotanik".
U la bynrap ruh da kaba iathuh ba u la tyrwa kum ka jingpyrkhat sha ka Sorkar ban wanrah ia ki kitab jingpule ha ki skul ban ai jinghikai shaphang ka jingkylla ha ka mariang (climate change curriculum) namar ka jingkylla sted jong ka pyrthei ban wanrah ia kata ka roi ka par kaban nym ktah ia ka mariang bad nangne shakhmat ki rukom ba lah ban kyrshan kin dei ki rukom ba hap ban long ki sienjam.
“Ka Jylla ka jong ngi ka long kaba dang lung bha bad nga khmih lynti ia kane ba kan long kata ka kabu ksiar kaban pynkylla dur khnang ban wanrah ia ka jingduna ha ka jingpom dieng pathar pynban yn pynkylla ia kane sha kata ka jingroi jingpar kaban pynmih thymmai," u la kdew.
Shillong: Ka long kaei kaei kaba i thamula ban peit ia ka politik ha Meghalaya ba u Mukul Sangma lem bad u para jong u, u Zenith Sangma ki la phah hiar shuki ia u Myntri Rangbah ka Jylla, u Conrad Sangma.
Baroh ngi tip ia ka jinglong jingman jong ka Congress ym tang ha ka jylla Meghalaya hynrei ha ka Ri India hi baroh kawei ba kane ka Party ka la hiar arsut kat nang mih ki sngi bad kan sa poi ruh ka sngi ba kan duh jait syndon.
Ka Congress kum ba ka long ha Meghalaya ka bun sa tang ka jingjyrsieh bad ka jingiakniehbor wat para ma ki ruh.
Hangne ngi iohi ba u Mukul u shim kabu ia kane ka jinglong jong ka Seng da kaba pyndonkam da ki buit jakhlia jong u kumno ba un long biang uta u nongialam u ba pawkhmat uba ki briew ki niew burom ia u khamtam kito ki bym ju tip ia ki kam beaiñ uba ju leh ha ki por ba u don ha ka bor, ong ka kyrwoh na U bah Nickey Nongkhlaw, uba dei u nongkren jong ka seng NPP jong ka jylla.
“Kane kam dei ka sien kaba nyngkong ba une u rangbah u la pyni ia ki kam leh donbor jong u.
