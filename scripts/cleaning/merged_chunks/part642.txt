C.R.Kharsyntiew, Gen Secretary, HPWU.Shillong, Jymmang 23 : U Myntri kam rep kam riang jongka sorkar jylla u bah Banteidor Lyngdoh uba dei u MLA ka Mawkynrew Constituency mynta ka sngi u la ïa kynduh ïa u myntri ka sorkar pdeng u Pashupati Kumar Paras uba dei peit ïa ka Food Processing ha nongbah Delhi bad ha kane ka jingïakynduh bad ïakren u myntri ula kular ban ïarap ïa ka jylla Meghalaya ban seng ïa kiba bun tylli ki karkhana pynmih marbam bunjait ne ki food processing unit.
Haba ïakren bad u nongthoh khubor u bah Banteidor u la ong “ Nga la ïakynduh ïa u myntri ka sorkar pdeng u Pashupati ha Pancheel Bhavan bad nga la ïoh ban ïakren bad u bun por bha ha kaba ïadei ban ïarap ïa ka jylla ban ïoh ïaki karkhana pynmih marbam bunjait kum ki karkhana shna wain, shna umsoh na kiba bun ki jaitsoh khamtam u sohtrun uba mih bun bha ha ka jylla bad kiwei kiwei ki mar rep kiba mih na ka jylla.
Namar nga la pynpaw hakhmat jongu ba ki don bun ki samla ne ki kynhun kiba seng kam seng jam bad ïeng ha la ki kjat hynrei kim don lad ban seng ïaki karkhana pynmih marbam bunjait.
Na ka liang u Myntri ka sorkar pdeng ula pynpaw ba u kloi ban ïarap bad u la kyntu ïa u myntri ka sorkar jylla ban pynkhreh ïa ki jingthoh ba bniah bad phah ïa ki sha u khnang ba un ïoh ban mang ïa ki skhim namar ki don ruh ki skhim ban ïarap ban seng ïa kum kine ki karkhana kiba ka sorkar pdeng ka ai subsidy".
Na ka liang u bah Banteidor u pynpaw ka jingsngewnguh ia u myntri uba la kular ban ïarap ïa ka sorkar jylla khnang ban ïoh ïarap ïa ki samla ba kin seng kam ne ïa ki Cooperative Society, ki SHG bad ter ter.
shillong, Jymmang 23 : Ka FKJGP ka la kyntu ïa ka sorkar jylla ba lada ka kwah shisha ban ïohi ïa ka jingïohnong na ka jingpyndait ïa ki smart meter kadei ban sdang shwa ban leit pyndait ha ki karkhana, nangta ha ki quarter jong ka sorkar jylla bad ruh ha kiwei kiwei ki jaka treikam jong ka.
Haba kren bad ki lad pathai khubor hadien ka jingkynduh ïa u Symbud Myntri Rangbah ka Jylla ba dei peit ïa ka tnad Bording, Bah Prestone Tynsong, u Working President jong ka seng, Bah Dundee Khongsit u la ong, “Ka sorkar ka la dei ban leit pyndait shwa ha ki karkhana, ki quarter jong ka sorkar bad ha ki tnad treikam bapher bapher, lada ka kwah ban ïohi ïa ka jingïohnong na kaba pyndait ïa ki smart meter.
"U la ong ruh ba kaei kaba mih nangtei, ki lah pat ban pynshai ïa ki paidbah ba ka don ka jingïohnong bad dei hangta ki paidbah kin sa lah ban pdiang ban pyndait ïa ki smart meter ha ki iing jong ki.
La ïathuh ba na ka liang u Symbud Myntri Rangbah u la ong ba u sngewtynnad ïa katei ka jingai jingmut jong ka seng bad shen un sa bthah ïa ka tnad bording ban sdang shwa na ki iing sorkar.
Shwa kane, u Bah Dundee u la ïathuh ruh ba ha ki arsnem mynshwa ka dor jong u smart meter ka long 3,750 tyngka uwei hynrei ha kine ki khyndiat bnai pat la ong ba ka dor ka dei hapoh 5,000 tyngka.
“Haba ïadei bad ki smart meter u Symbud Myntri Rangbah u la pynshai ba ka tender ba ki khot bad dor kaba pan da ki kompeni.
Kine ki kompeni ruh kidei kiba la ïoh jingithuh ne mynjur da ka Central Electrical Authority of India bad ong ba dei tang ki kompeni ba don ïa katei ka certificate ki lah ban shim bynta ha katei ka jingthep tender," u la bynrap shuh shuh.
La ïathuh ruh ba na ka liang u Symbud Myntri Rangbah u la dep ban pynshai ha ki ba ka rukom jied ïa ki kompeni ba dei na ka bynta ki smart meter ruh kadei da ka lynti kaba khuid bad kaba shai.
Shillong, Jymmang 23 : U MDC ka BJP na Tura, u Bernard Marak u la kyrshan ia ka jingdawa jong u President ka BJP, u Bah Earnest Mawrie ban pynlong da ka jingtohkit CBI halor ki jingjia kiba la pynkhihwin ha kine ki khyndiat sngi ha ka jylla.
Utei u MDC u uba dei ruh u Vice President ong ka BJP u la ong ba u nud ruh ban dawa ba u Myntri Rangbah ka Jylla Conrad K Sangma ban phah tohkit CBI lane ba un hiar noh na ka shuki Myntri Rangbah.
Utei u MDC u ong ruh ba ka jingthung ia u Conrad kum u Myntri Rangbah kadei namar ki khmih lynti ba kin ioh ia ka jingsynshar kaba bha bad kaba lait na ki kam bamsap.
“Hynrei u Myntri Rangbah u la pyni da ki kam bad um shym lah satia ban trei katkum ka jingangnud jong ki paidbah.
Baroh ki la bynñiaw lut namar kiba nang duk ki nang duk bad nang tlot kynthup ki samla kiba shu sakma khlem kam khlemjam," u la kynthoh shuh shuh.
Na ka liang u Bernard u ong ruh ba ki kwah ba ki nongialam na Delhi ba kin wan ban tuklar bad leh post mortem ia baroh ki kam pynroi ha ka jylla ha shwa ban dier noh ka por.
La kynnoh ruh ba ka BJP ka pyllait bun bha ka pisa hynrei kaba bun la myntoi bad iohnong tang da ki kontraktor bad kiba treikam lang katba ki paidbah ki la sah ha ka tyrkhong.
Kawei pat ka bynta kaba utei u MDC u ong ka long ba ka por ka la dei ba u Conrad un pynshai halor ki jingkynnoh kumba la kdew da ki nongialam BJP haba iadei bad ka Ishu dewiong ne bording ha shwa ba ki heh nongialam na Delhi kin pynkut noh ia ka jingiadei bad ka NPP.“Ngi ap sa tang ka jingbit na ki bor bahalor jong ka BJP ha shwa ban pynkut noh ia ka jingiadei bad ka NPP.Donkam ka tohkit CBI ban sei pyrthei halor kitei ki kam," u la bynrap shuh shuh.
U ong ruh ba ka BJP kum ka party kadei ban mih shakhmat ban ïalam ia ki party ba donlang ha ka MDA ban weng noh ia u Conrad namar um lah ban iakhun ia ka bamsap.
U ong ruh ba ka BJP kan leit kylleng ban dawa ban bujli noh da uwei ha jaka jong u.
Shillong, Jymmang 23: Ka Jylla mynta kadon satang arngut ki briew iba dang pang Covid-19 ne ki active case bad kine ki dei na East Khasi Hills DistrictHa kine ki arphew saw kynta bala leit noh,ym shym la don satia kiba dang ïabit thymmai ïa ka jingpang lane kiba la nang koit.
Ka jingdon jong kiba ïap haduh mynta kala kot 1593 ngut.
Haduh 93822 ngut ki briew kila ïabit ïa kane ka jingpang ha kine ki laisnem mynta hynrei haduh 92227 ngut kila ïoh pat ïa ka jingkoit.
Shillong, Jymmang 23 : Ka jingtwa khyndew khah khah ha kito ki jaka ba dang pyntrei ïa ka surok bah Shillong – Dawki ka la pynlong ïa ka FKJGP Pynursla ban dawa ba dei ban buh da ki kor khat khyndew ne puh shilum ha kito ki jaka ba don jingma kum ka jingpynkhreh ban lait na kino kino ki jingjulor ne ki jingjïa bym sngewtynnad.
Ka seng ha ka shithi sha u General Manager jong ka NHIDCL ka jingtwa khyndew dang shen ha ki jaka ba shna ïa katei ka surok bah ka la wanrah ïa ka jingeh bad ka jingjynjar kaba harukom ïa ki nongleit nongwan.
“Ka kompeni kadei ban khot trei da ki briew kiba la don jingtbit khamtam eh da kiba dei na katei ka thaiñ hi, ha ka por ba pynkhuid ïa ka khyndew ba twa, dei ban ker bha da ki maw heh khnang ba kan ym tuid kylla pat sha ka surok ba ïaid kali, dei ruh ban pynap lypa da ki puh shilum ha kito ki jaka ba don ka jingma ba ka lah ban don ka jingtwa khnang ban lah pynkhuid kloi bad ba kan ym ktah ïa ka leit ka wan," ong ka seng ha ka dorkhas ba la soi da u Information Secretary, Bah Evanfield Khonglam.
Ka seng ka dawa ruh ba dei ban buh da ki nongpahara ha kito ki jaka ba don ka jingtwa la kumno kumno 24 kynta khnang ba ki paidbah kin tip ba ka don kum katei ka jingjia.
Nalorkata, la dawa ruh ba ka kompeni ba pyntrei ïa katei ka surok kadei ban pyntip mardor sha ki bor sorkar lane ha ki nongsynshar shnong jong ka thaiñ Pynursla haba don kum kitei ki jingjia khnang ban dup lah ban shim ïa ki sienjam kiba donkam.
Ki jingjia ba khyllah khyllah kaba la jia khah khah ha kane ka ri jongngi ba la pyni bad ai dak lyngba ka jingsniew jong ki jingtei bapher bapher kiba don ha kylleng sawdong ka jylla Meghalaya ka la pyni ba kane ka synshar ka khadar kam i shngain satia hapoh ka jylla Meghalaya hapoh ka jingïalam jong kane ka sorkar MDA ba la ïalam da ka party NPP.Ki jingjia ki la batai bad ai dak ne ai jingmaham lypa ruh ba lada ki nongïalam jongngi kin dang ïai mlien shi mlien ban shukor bein bad saitlah ïa ki paidbah jingshisha baroh kin sa paw pyrthei da ki kambah kam san.
Ha kine ki ar ne lai snem tam mynta,ki jingjia ba lai phew jait ki ïai jïa man ka por ban ai dak lyngba ki bor mariang khlem kut shuh.
Ki jing orpait ka jingkieng ha Duwar ksuid ha Shillong by-pass ka long kaba phylla shisha ba,katba nang syrdep katta ka nang orpait pynban.
Mynta pat sa ka jing orpait ka jingkieng Wah Umïam ha Domsite kaba la ai jingmaham lypa ter shi ter ïa kane ka jingleh mynleh kane ka sorkar MDA ha Meghalaya ba ka dei ban tip bad pei shkor noh ban ïa shwar ne pyrkhat pyrdain ïoh lap ba dier pynban ka por.
Ka jing orpait ka jingkieng By-pass Mawlai ka la nang pynlyngngoh shuh shuh ïa ki paidbah balei ka ïai jia shi jia kumne.
Ka jing orpait ka jingtei Inter State Bus Terminal(ISBT) ha Mawlai Mawiong dangshen ruh ka la nang pyn artatien shuh shuh ïa ki riew pyrkhat riew pyrdain khamtam ba la ai dak da ki bor ba sha lyndet ban pyni ne maham lypa hynrei, ki bor pyrkhat briew pat lyngngai ki dang ïai ioh thiah,ki briew kim lah kot bor satia ban pyrkhat.
Ki dang khein jem shi khein jem haduh mynta.
Ka jingwan ther u lapbah lapsan ha kine ki bnai April-May mynta u snem 2022 khlem pat dei satia ka por slap ruh kat haduh ba la pyntwa bad dkut lut ki surok kali kylleng sawdong ki la long lypa ki dak ki shin kiba sniew bad ba ma shibun ïa ka jylla jongngi.
Hynrei,kaba kham shyrkhei tam eh ka dei ka jingkhyllem syndon ka ing Dorbar bah ba dang shu tei thymmai ka jylla Meghalaya (Meghalaya Legislative Assembly) ha ka miet jing ka 21 tarik May 2022 ha New Shillong ïa kaba ki nongïalam kane ka sorkar MDA ki la kop sop lypa ba kin ïoh pynlong Dorbar noh ha kane ka sien shong dorbar kaban sa wan( newAssembly Session).
Ban da dei ki Khasi hyndai,ki la wad ïa ki daw na khmat u Blei bad lada dei ba ki la ïa thok ïa shukor shisha ne ïa leh arsap arphong bein shisha ïa ki Hok u paidbah bapli,ne leh bakla shisha,ki la dei ban pan map ha khmat U Blei namar kine ki nongïalam mynta kim ju sngap shuh ïa ka sur u briew.
Namar ba kim sngap shuh ïa ka sur ba hok,ka sur ba shisha jong u briew, U Blei Um lah shah ban shu lehbein ne shukor kai katba mon da ki bor briew(man power).
UBlei u ju kawang bad ai jingsneng na sha lyndet bad lada kim sngap ne dang ïai kuman bad ïai kop shuh shuh da ka jingsarong,ka jingjot ka la ap lypa ïa ki, ha kaba u Blei un ai jingsneng kaba kham tyngeh ïa ki.
Phi lah ban lehkai ïa ki bor briew ha kane ka pyrthei hynrei, phim lah pat ban lehkai ïa ki Bor jong U Blei Uba long U Bakhraw bad ba donbor tam na sha lyndet.
Ki paidbah kidei pat ban husiar bha ha kum kine ki por ïoh shu ngat ei ka apot kha-ma-kha khlem poi pyrkhat.
Ha ka por u Noah,u Blei u la pynshitom ïa ki riewthok riew shukor baroh(too wicked people) namar Um sngewbha shuh ïa ki ba kin shong kin sah ha kane ka pyrthei.
Dang khadsan snem tam ei ei mynta,u Blei u la pynkhie da ka ‘Tsunami’ ha ki rud duriaw(beaches) namar ki kam sniew ba lai phew jait jong kito ki briew ba ki la leh ki bym i lah peit shuh ha kito ki jaka ha kito ki por.
Ha ri jongngi pat, donbok ba U Blei U dang ieit, U dang pyni dak shwa malu mala lyngba ki bor ka mariang bad lada ngi dang ïai saitlah,u Blei un nym map satia.
Kein noh ki kam thok kam shukor paidbah, kylla noh kaba mut ban ïoh ka jingmap na U Blei shwa ban poi ka jingpynshitom ba khadduh jong U Blei ïangi ha kane ka pyrthei.
Shillong, Jymmang 23: U Zenith Sangma, MLA ka Seng All India Trinamool Congress, u la ther tyngeh ïa ka sorkar MDA, da kaba kynnoh ba ki la lute lute ïa ka jylla bad kim donhok shuh ban synshar ïa ka jylla.
Ha ka kyrwoh ba u la phah mynta ka sngi, u Zenith, u la ong ba kane ka sorkar jong u Conrad Sangma kam don hok ban don ha ka bor synshar, namar ka don tang ka sorkar katba ka jingsynshar pat kam don.
“Naduh u snem 2019, nga la kdew bad pyni ïa kane ka jinglute jong ki, hynrei borabor ki kyntait beit", la ong u nongïalam ka Seng AITC.Haba kdew ïa ka jingjia ba khatduh ban jia ha kane ka sorkar ba mynta, kata ka jingkhyllem ka bynta ba pdeng ba long tnum pyllun jong ka jingtei ïa ka ïingdorbar thawaiñ ka jylla, u Sangma, u la ong ba ka don ka jingjot kaba dei ban shah pynshitom.
U la ong ruh kaei kaban jia lada baroh ki MLA ki shong ha katei ka ïingdorbar lane kaei kaban jia lada ka jia ha ka por mynsngi.
Haba ther shuh shuh halor kane ka jingjia, u Zenith, u la ong ba kine kidei ki dak ki shin ne ki jingpynshisha ba ka don ka jingbamsap kaba ym lah shuh ban kyntait da kumno kumno ruh.
“Kane ka pyni haduh katno ka jingbamsap ka la ngam ha ka jingmut jingpyrkhat jong kiba don ha ka bor haduh ba kim pyrkhat shuh ïa ka jingim briew", la ong u MLA barim ka Seng Congress.
Namarkata ka daw u la ong ba dei ban phah tohkit bad pynshitom ïa kito kiba donkti.
Ha kajuh ka por u Sangma, u la khyrwit ruh ïa ka jingdkoh treikam ka MeECL, kaba la shu buh da ki nongtrei ki bym ler, ha kaba na ka por sha ka por ki briew ki shah bat ne shah lympat ha ka bor ding elektrik.
U Zenith, u la ong ba dang hynnin ka sngi, uwei u briew u la ïap na ka jingshah bat bording elektrik ha Rerapara, kaba ka lok bad ki khun jong u, ki la shu duh ei ïa u nongbsa bad u nongpyndap ïa ka ïing ka sem.
Shillong, Jymmang 23 : Ka Meghalaya Pradesh Congress Committee (MPCC) ha ka sngi Nyngkong ka la pynpaw ba ki long kiba kloi ban weng noh ïa ka rai sospon ïa ki san ngut ki MLA jong ka lada ki kloi ban weng noh ïa ka jingkyrshan ïa ka sorkar synrop ba ïalam da ka NPP bad UDP.Haba kren bad ki lad pathai khubor, u Working President ka MPCC, Bah PN Syiem u la ong, “Ka shong ha ka jingsngew jong ki MLA ba shah sospon, lada ki weng noh ïa ka jingkyrshan ïa kane ka sorkar kam don jingeh ban weng noh ïa ka jingsospon.
Bad haba la weng ïa ka jingsospon ki lah ban ïakhun na ka tiket Congress ha ka elekshon MLA ha u 2023.
"Tangba, u ong pat ba lada kim weng ïa ka jingkyrshan ïa ka sorkar jylla, ka jingkren ban weng ïa ka jingsospon ïa ki ruh ka kham eh.
Haba kren pat halor ka jingmih ki khubor ba bun ki MLA Congress kiba la kynthih shawei pat ba ki pyrshang ban leit pan tiket na kiwei pat ki party, utei u heh Congress u la ong, “Ym dei tang kitei bapli, hynrei kiba mih hakhmat kham ha shwa ruh ki la babe, kata ka jingshisha.
Phi ruh phi ïohsngew hi ba bun ki leit pan tiket kum na ka UDP bad na kiwei pat ki party.
"Shuh shuh u la ong ruh ba um sngew lah ngeit ïa ki khubor ba kitei ki MLA ba phet na ka Congress ba kin leit pan tiket na ka Aam Aadmi Party na bynta ba kin ïoh ban aireng ha ka elekshon ban wan.
U ong ruh ba lada phai sha ka Congress ka shim por da ki phew snem ba ki paidbah kin pdiang ïa ka bad kumta katno tam kan shimpor ïa katei ka party ha kane ka jylla.
“Kam dei kaba suk ïa ki ruh namar ïoh ki babe kumba ki babe mynta ba ki mih na ka party Congress," u la bynrap shuh shuh.
Kumban shu kdew hangne, ki don haduh 12 ngut ki MLA kiba phet na ka Congress ban leit ïasoh sha ka TMC bad hadien kane pat sa san ngut kiwei pat ki la leit ban kyrshan ïa ka sorkar MDA ba ïalam da ka NPP.Kumba long mynta hi, ka Congress watla ka don haduh 17 ngut ki MLA pynban mynta ym don shuh iwei ruh ha ka party namar kitei ki san ngut ki don mynta ha ka jingshah sospon.
Shillong, Jymmang 23: Ka Meghalaya Pradesh Congress Committee (MPCC) hynne ka sngi nyngkong, kala thalaiñ ïa u Executive Engineer ka Tnad PWD (Building) Bah Ransom Sutnga halor ka jingkynnoh ïa ka jingkhia jong u dome (tnum pyllon) ba wanrah ïa ka jingtwa jong ka Ïingdorbar Thaw Aiñ ka Jylla ba dang tei thymmai ha Mawdiangdiang.
“Kumno u Executive Engineer ka PWD (Building) u kynnoh ïa ka jingkhia jong u dome.
Balei ba um buh jing kylli naduh ka sngi ba thmu ban pynieng ïa une u dome khamtam ba u dei uba don bad khmih ïa ka jingïaid jong kane ka project" ong u Bah PN Syiem, Working President ka MPCC haba ïakren bad ki nongthoh khubor.
Haba pynpaw ba ka long kaba bakla shibun banong ba ka jingtei kam lah ban kit ïa ka jingkhia jong u dome, u Bah PN Syiem ula ong “Balei une u Engineer un shim la iasyllok ïa u Myntri ba dei khmih ïa ka jingkhia u dome naduh kaba sdang, balei ba um iasyllok bad ka kompani ba pyntrei, iasyllok ïa ka IIT Roorkee kaba design ïa ka project".
Une u Nongïalam ka Congress ula ong ba une u Engineer ula dei ruh ban buh jingkylli halor ka jingai sub contract ka Uttar Pradesh Rajkiya Nirman Nigam Ltd kaba dei ka PSU jong ka Sorkar Uttar Pradesh sha ka Badri Rai & Company ban pyntrei ïa ka project, watla kane ka kompani ka dei kaba la shah kyntait ha ka jingïakhun ban ïoh pyntrei ïa ka kam ha ka jingïathep tender.
“Ngan ong kumno shuh khamtam ba une u Engineer u dei ruh u ban long u kyrtong jong ka NPP na North Shillong Constituency ha ka elekshon MLA 2023" ula kynthoh.
U Bah PN Syiem ula ong ba ka Tnad PWD (BuildingP) kala pheil ha ka jingtreikam ym tang ha ka jingtwa u dome ka Ïingdorbar Thaw Aiñ ka Jylla hynrei wat ha ka jingtei ïa ka Inter State Bus Terminus (ISBT) ha Mawlai Mawiong.
“Nga sngew ba ka Sorkar ka dei ban shong bishar ïa ka jingtreikam ka Tnad PWD (Building) khnang ba kane ka Tnad kan nym buh ïa ka jingim jong ngi bad jong u paidbah ha ka jingma" ula ong.
“Nga sngew ba ym dei ban shu kynnoh tang ïa ki Contractor hynrei ban kynnoh ruh wat ïa ka tnad PWD (Building) halor ka jingbym ler ka rukom treikam.
Ka jingbym ler treikam kala paw shai naduh ki bor ba hakhlieh haduh kiba rit eh" ula bynrap.
Shillong, Jymmang 23 : U Working President ka United Democratic Party (UDP) uba dei ruh u President ka Shillong City bad MDC jongka Jaiaw Constituency u bah Paul Lyngdoh u la dawa ba ka sorkar ka dei ban kem mardor ïa u kontraktor, blacklist noh ïa ka Company bad wengkam noh ïa ki engineer ka tnad PWD (Building) kiba dei peit ïa ka jingtei ïa ka ïing dorbar Assembly ba thymmai ha Mawdiangdiang namar dei ka jingtrei torti kaba la wanrah ïa ka jingtwa bad jingkhyllem ka Dome ha katei ka ïing paki dulan ba dang tei thymmai ha ka step synnia Sngi U Blei por 12.30 AM.Haba kren bad u nongthoh khubor u bah Paul u la ong “ Kane ka jingtwa ne khyllem jong kane ka Dome kaba la tei halor tnum jong ka bynta pdeng ka ïing dorbar Assembly ka la wanrah ka jinglehraiñ kaba khraw ïa ka jylla namar kat ka ïing dorbar ka ban thaw aiñ dang jia kumne.
Nalor kata u la ong ka jingkren jong u Executive Engineer ba ka lah ban bakla ka jingsaiñ dur ïa ka jingtei ruh ka long ka bym lah ban pdiang.
Kumno kin ïohi mynta ïa kita ki jingbakla haba baroh shi katta la tei kat kum ka jingsaiñdur jongka company kaba design ïa ka jingtei.
Kane ka dei tang ka jingpyrshang ban saitkhuid bad tei pop ha kiwei.
U Executive Engineer (EE) u bah Ransom Sutnga u dei ban shim ka jingkitkhlieh namar u dei ma u uba peit ban pynïaid shakhmat ïa ka jingtei ïa ka Assembly mynta".
Nalor kane u la ong ruh ba dei ban black list ia kane ka kompani kaba na Utter Pradesh Rajkiya Nirman Nigam Ltd namar kumno kan ai sub contract sa sha ka kompani kaba la shah kyntait naduh kaba sdang kata u Badri Rai & Company uba ki jingtreikam jongu ki long kiba torti bha.
“ Kumta halor kine kiei kiei baroh nga dawa ba ka sorkar ka dei ban kem mardor ïa u kontraktor namar ka dei ka kam pyniap briew lada dei ba jia mynsngi ym tip shuh kaei ka ban jia ïa kiba trei bylla ha katei ka jaka hynrei donbok ba ka jia noh mynmiet.
Nalor kata ïa ka kompani ba ïoh ïa ka kontrak dei ban blacklist noh napoh ka jylla bad weng kam ïa ki engineer kiba dei peit ïa ka jingtei ha katei ka jaka namar dei ka jingkheiñ sting ne don ei ei sha lyndet ba sa jia kane ka jingjia " pynkut u bah Paul.
Shillong, Jymmang 23: Ka Meghalaya Pradesh Congress Committee (MPCC) kala dawa ïa ka Sorkar Jylla ba ka dei ban thung mardor da ka jingtohkit halor ka jingtwa ka dome (tnum shynrong pylleng) jong ka Ïingdorbar Thaw Aiñ ba dang pyntrei thymmai jong ka Jylla ha Mawdiangdiang, New Shillong Township.
“Ka Sorkar Jylla ka dei ban thung da ka jingtohkit, kan bha shibun lada ka Central Agency kan pynlong ïa ka jing tohkit khnang ba baroh kiba don bynta ha ka project bad kiba don bynta ha ka jingtwa ki dei ban shah pynshitom" ong u Bah Pynshngaiñ N Syiem, Working President ka MPCC haba ïakren bad ki lad pathai khubor hynne ka sngi nyngkong.
Une u Nongïalam ka Congress ula ïathuh “Kat kum ki kyndon jong ka tender, kam shym la don satia ka kyndon ban aiwai pateng ha kaban pyntrei ïa ka project sha kiwei pat ki kompani, hynrei ka Uttar Pradesh Rajkiya Nirman Nigam Ltd kaba dei ka PSU jong ka Sorkar Uttar Pradesh kala aiwai pateng sha ka kompani Badri Rai & Company kaba na Assam".
Kat kum ka jingong jong u, ka Badri Rai & Company ka dei ka kompani kaba la iashimbynta lang ha ka jingïathep tender ban pyntrei ïa ka Ïingdorbar Thaw Aiñ ba thymmai ka Jylla hynrei kane ka kompani kala shah kyntait namar ba kam don satia ïa ka jingtip ne jingshemphang (experience) ban tei ïa u dome jong kane ka Ïingdorbar.
“Kumno ka kompani kaba la shah kyntait ha ka jingïathep tender ka ïohlad ban pyntrei sub contract ïa kane ka project" ula buh jingkylli ïa ka Sorkar.
U Bah PN Syiem ula ong “Ngi tip ba ka IIT Roorkee na Guwahati ka dei kaba pynkhreh ïa ka Design.
Ka dei ka IIT ba kynsai tam hapoh ka.
Ban kynnoh ïa ka IIT Rookee halor kane ka jingjia ka dei ka bym sngew iahap satia".
Une u Nongïalam ka Congress ula ïathuh ba kat kum ka tender, ka Sorkar kala ai pyntrei ïa kane ka project ha ka jingmang pisa ba kot T.127 klur hynrei hadien kala kyntiew ïa ka mang pisa sha ka T.181 klur bad kyntiew biang sha ka T.214 klur.
“Ka Sorkar ka jied ïa ka kompani na Uttar Pradesh tang namar ba ka pan dor duna eh.
Phi la kyntait ïa ki kompani kiba tbit na ka jingïathep tender hynrei mynta pat phi kyntiew ïa ka jingmang tyngka.
Ka mut aiu kane"" ula ong haba pyntip “Na ki jingpynshai ka Tnad PWD (Building) ka song pisa ba kot haduh T.170 klur la dep ban pyllait hynrei ngim lah ban sngewthuh ba kat kane ka mang tyngka la pynlut, ngi dang ïoh pat ïa ka jingtei kaba leh tangdep".
“Ngi sngewsih jur ba u Speaker ka Lok Sabha ula wan sha Shillong bad leit jngoh ïa kane ka project ha kaba ula mynjur ruh ban ai pisa ba kot haduh T.100 klur hynrei kane ka song pisa kala shu long tang kum ka jingpynsyrwa kai" ula bynrap.
U Bah Pynshngaiñ ula ong “Kum ki riewpaidbah hi, la sngewthuh ba ka daw hi ka dei na ka jingbym treibha ïa ka kam.
Kane ka jingjia ka pyni shai ba u Officer ba dei ban khmih ïa ka kam, ula kheiñ sting ïa ka kam bad ailad ban trei tangdep ïa ka kam" ong u Bah PN Syiem.
“Ka Sorkar Jylla ka dei ban thung ïa ka jingtohkit ba laitluid.
Kan bha shibun lada ka Central Agency kan pynlong ïa ka jingtohkit khnang ba ki briew ba don bynta ha ka project lane ba donbynta ha ka jingjia kin ïoh ïa ka jingpynsajia" ula bynrap.
Haba kylli, une u Nongïalam ka MPCC ula dawa ïa ka Sorkar Jylla ba ka dei ban pynsangeh shuwa ïa ka jingtei jong kane ka project katba ka sorkar kam pat ïoh pdiang ïa ka kaiphod jong ka jingtohkit.
U Bah Pynshngaiñ ula pynpaw ruh ba ka Sorkar Jylla ka dei ban tah dak iong noh (black list) ïa ka kompani Badri Rai & Company bad ban pynsangeh lut ïa baroh ki kam ba ka kompani ka pyntrei hapoh ka Jylla.
Haba pynpaw ba kane kam dei shuh tang ka kam bamsap hynrei kaba buh jingma ruh ïa ka jingim ki nongtrei ha ka jingma, u Bah PN Syiem ula ong “Ngi ainguh ïa u Blei ba kane ka jingtwa kala jia mynta ba dang ïaid ka jingtei ym hadien bala dep bad pyndonkam ïa kane ka jingtei".
Haba pynsngew ïa kane ka juh ka sur, ka Working President Deborah Marak ruh kala dawa ban thung da ka jing tohkit ba laitluid halor kane ka jingjia bad ong “Ka long ka khubor ba sngewsih bad ka pynlehraiñ ïa baroh baroh.
Ngi na ka MPP ngi sngewkhia halor kane bad ngi dawa ïa ka jingtohkit ba laitluid ban tip ïa kaei ka daw jong kane ka jing twa".
Ka jingpyndait ïa ka dome (tnum shynrong pylleng) jong ka Ïingdorbar Thaw Aiñ ka Jylla ka dei kaba dang shu leh dang shen hynrei kala khyllem noh ha ka step phyrngap jong ka Sngi U Blei.
Shillong,Jymmang 23 :Ka Synjuk ki Nongsynshar Shnong ka Bri u Hynñiewtrep (SNSBH) kaba long ka lympung jong ki Nongsynshar Shnong na baroh kawei ka Bri u Hynñiewtrep ïa kaba la kha da ka mon ki paradoh parasnam ha ka Dorbar Bah ka Ri kaba la long ha ka 30 Tarik u Jymmang 2015 ha Madan Polo; ha kane ka kynti ka Synjuk ka dap da ka jingsngewsih kaba khraw ryngkat ka jinglynga mynsiem ban ïohi ïa ka jinglong jingman jong ki jingtei ba la bei Pisa da ka Sorkar Jylla bad ka Sorkar kmie kiba la pyntreikam da kane ka sorkar Meghalaya Democratic Alliance (MDA) ki la pynlehraiñ shisha ïa ka jylla.
“Lyngba ki lad pathai khubor ngi la ïohi shibun tylli ki jingtrei kiba ka Sorkar MDA ka la pyntrei kiba kum ki riewpaidbah ngi la sngewkmen namar la tei ïa ki da ka jingthmu ban myntoi u Paidbah bad ban ïoh burom ka Jylla.
Hynrei kine ki jingtrei ha ka jaka ba kin long kum ki mawlynnai kiba pynphuh pynphieng ïa ka pansngiat bad ki ban wanrah burom ïa ka Jylla ryngkat ban pynsuk ïa u babun balang; mynta ki la kylla long ki daw jong ka jingjah burom ïa ki nongshong Shnong jong ka Jylla baroh kawei bad ngi da sngewlehraiñ shikatdei eh haba jia kumne" ong ka kyrwoh ba la phah da u General Secretary ka SNSBH u bah R.L Blah.
Nalor kane ka kyrwoh ka ong “Kum ban shu ong noh; ka jingjulor jong ka jingkieng Dwar Ksuid ne ka jingjulor ha ISBT Mawiong ne ka jingjulor jong ki bynta jong ka surok basyndah bad ka jingkieng Mawlai Bye pass (ka bymbiang wat tang ka Nala um) bad mynta pat ka jingtwa jong ka Dome ha ka ïing Dorbar Thawaiñ kaba dang trei ki long ki Dak ba paw shynna ba ym dei tang ki Contractor ki bym tbit satia ban pyntrei ïa ki kam hynrei wat ki Engineer ruh imat kim kitkhia ïa la ki kamram ne ki phai da ka ingdong haba ki ïohi ïa ki jingduna bad tang ka jingïatip lem jong ki ka ban bishar ïa ki ka jingkheiñ sting jong ki".
Lada kiei kiei ki long kumne kumba long mynta; ha kaba ïa ki kam baroh la pyntrei torti da ki Contractor jong ngi na ka bynta ka bit ka biang jong ngi da ka Pisa jong ngi, shaei keiñ ka lawei jong ka Jylla khamtam leilei ka lawei jong ka imlang sahlang ka Bri u Hynnñiewtrep?“Hato dang donkam seh mo da u Dkhar u Lyngkien ban wan ïuhroit ïa ngi haba da ki briew lajong ki long ki daw bah jong ka jot ka pra ne ka kheiñ dew thala ïa la ka kamram ne ka bam sap bam pong" ong ka kyrwoh.
Hooid ïa ka Assembly building la pyntrei da ka Company ba long trai da ka Sorkar Uttar Pradesh.
Hato ka biang ba ki bor badei khmih (kumba la ïohi ha ki lad pathai khubor) kin mih pyrthei mynta ynda la twa ban ong ba ka daw jong ka jingtwa jong ka Dome ka long namar bym biang ka design ? Hato ka lah ban long ba ki kot ki sla ki la ïaid lait ïa ka miej jong ki Babu PWD (Building) kiba dei ban khmih? Bad lada ym shym la ïaid lait te kumno ym shym la don jingkynthoh ha kita ki por? Bad lada la kynthoh te mano keiñ ba ïaid lait ïa kita kiei kiei?Lada ki Babu PWD (Building) ki la tip ïa kitei ki jingduna bad haba ym don ba sngap ïa ki te balei kim pynpaw paidbah kumba la don teng i Ophisar ka Tnat Bording iba la mih pyrthei ban weng ïalade namar ba i ïohi badon kiei kiei ki bym long satia katkum badei ban long? Ka jingkylli kaba khadduh khadwai ka long hato ki Myntri Sorkar ki tip ne em ïa ki jingdkoh ha ki tnat Sorkar badei khmih ia kine ki kam? Bad lada ki tip te balei kim leh eiei khnang ba kane ka jingmlien ban leh tangdep ne leh klop ne kheiñ sting ïa ki kam jong u Paidbah kin sangeh shisyndon? Bad lada kim tip ïa kiei kiei ki kam umdum ba ki tnat Sorkar ki leh te Kan myntoi aïu ïa ki ban long Myntri? Ne hato ka lah mo ban long ba ki Myntri ki tip lut tangba dei ma ki hi kiba khyrwait shabi ïa ki Ophisar Sorkar kumba khyrwait shabi khun bynriew? Ne don kiwei pat ki daw sopsop? Bad lada ka Sorkar ka wanrah ïa ki developmental scheme bapher bapher hapoh ka jylla ban wanrah ïa ka roi ka par ka dei ban ai kam tang ïa kito ki contractor ki ba trei hok ïa ka kam bad don ki tract record ba bha bad dei ban pynduh kam ïa kito kiba shu trei tang dep.
Halor kitei ki jingpynpaw haneng ha ka kyrteng ka Synjuk ngi pynpaw ïa ka jingpyrshah kaba jur ïa ka jinglong jingman ha ki rukom trei torti ïa ki jingtei paidbah bad ngi kyntu ïa ka Sorkar ban mih shakhmat bad pynshai sha u Paidbah ïa ki sienjam kiba kan shim halor kine kiei kiei.
Shillong, Jymmang 23 : U Lamphang ka ïing Dorbar Thawaiñ Assembly jongka jylla u bah Metbah Lyngdoh u la ong ba yn thung da ka Kynhun Tohkit ba Laitluid ban tohkit halor ka jingtwa ne khyllem noh jongka Dome kaba tei halor tnum ka Central Wing ne bynta pdeng jong ka ïing Dorbar ba thymmai ha Mawdiangdiang kaba la jia ha ka step synñia jongka Sngi U Blei ha ka por 12.30 A.M.Nalor kane u la ong ruh ban thung da ka Third Party Audit ban peit thuh la ki ar tylli ki shnat jong ka jingtei kaba sha ka diang bad ka mon kane ka bynta pdeng ki don ne em ka jingshah ktah na ka jingtwa ne khyllem jong kane ka Dome.
Haba ïakren bad ki nongthoh khubor, u la ong,“ Ka long kaei kaei kaba nga kwah ban pynpaw ïa ka jingsngewsih kaba khraw halor ka jingtei ïa kane ka ïing Dorbar Assembly ba thymmai ha Mawdiangdiang da ka jingtwa jong kane ka Dome kaba la tei ha ka bynta pdeng jongka ïing dorbar kaba la hap noh ha ka Sngi U Blei 12.30 baje mynstep.
Ka jingjia ka long kaba pynlyngngoh haduh katta katta namar hadien ba la ïoh jingtip halor kane ka jingtwa jongka Dome bad ka jingjulor ka long kaba jur , mar mar nga la phone sha ki engineer bad ki ophisar jongka PWD ( Building) kiba dei peit bad dei ban jngoh ïaka jingtei ïa katei ka Assembly.
Mynne hi ki la leit jngoh ïa katei ka jaka bad nga la pyntip ïa u Consultant bad Contractor halor kine kiei kiei bad namar ka jingbym lah ban poi u consultant ha ka por ba biang ba slem ka eroplane na Delhi kumta la leit jngoh shwa tang ki ophisar.
Tangba kim pat lah ban lap ïa kano kano ka daw jongka jingtwa kane ka Dome"ong u Lamphang.
Shuh shuh u la ong “ Lashai mynstep ha ka por 11 baje ma nga, u Myntri Rangbah, ki dkhot jongka High Power Committee (HPC) jong kane ka jingtei kaba la sdang naduh kato ka por jong i Lamphang ba rim, ki Engineer, u Consultant ba dei peit ïa ka design bad kontraktor ngin leit jngoh ïa katei ka jingtwa, jingjot bad jinglong.
Ki don ar tylli kiei kiei, kawei ka lah ban don ka jingbakla na ka liang kaba design ïa ka jingtei bad kawei ka lah ban don ka jingduna na ka liang u kontraktor ha kaba ïadei bad ka jingpyntrei ïa ka kam.
Te ha kaba design lada don ka jingduna hangta ma u u hap ban kitkhlieh, lada dei na ka liang ka jingtrei pat naduh u kontraktor bad kiba peit ïa ka jingtrei kata ki engineer ki hap ban shim ka jingkit khlieh.
Na ka liang jongnga ka sngew ban ong ba wat la ka HPC kam pat shong ruh kan dang shong lashai nga sngew ba donkam ban wad ïa ka tyllong jongka daw ne ban tohkit bniah ban lap mano ha hap ban shim ka jingkit khlieh halor kane ka jingtwa jong kane ka Dome".
“ Kaba ar pat ka long hadien ba ngi la dep tohkit bad ban bteng ïa ka jingshna ne tei pat ïa kane ka ïing paki, dei ban don ka Third Party Audit ka ban bishar bniah ha kaba ïadei bad ki jingtei ba la dep tei kiba khlem jot kata sha ka liang ka diang bad sha ka liang ka mon jong kane ka bynta pdeng ba jia ka jingtwa ban pynthikna la ki don jingshah ktah ne em.
Hadien kata ngin sa pyrkhat kaei kaba ngin ïaid shakhmat.
Ka daw ba ong ba lah ban don ka jingbakla ha kaba design ne ha ka jingpyntrei u kontraktor ka dei namar ba ym don kano kano ka jingshah ktah na ki bor mariang ne ym don jingkhynñiuh jumai hi ruh.
Namar ka rukom saiñdur ïa ka jingtei ka long kaba paka bad skhem bha kaba lah ban ïada ïa u jumai uba jur ruh" ong u Lamphang.
ïa kane ka kam la peit lut nadong shadong da ka PWD ( Building) naduh kaba pyntrei haduh ki jinglut jingsep la peit beit da katei ka tnad.
Kaei kaba u Lamphang u leh ka long ban bud dien ba ka jingtrei ka dei ban ïaid beit khnang ba yn lah ban pyndep ha ka por kaba biang ne ka por ba la buh.
Halor ka jingkylli balei ba la ai sub contract sha ka kompani kaba la shah kyntait ha kaba sdang, u Lamphang u la ong ba kane ka shong beit ha ka PWD Building.
Da kane ka jingjia ka jingpyntrei ïa ka Assembly ruh kan shim por shuh shuh bad ka jingbuh por ban pyndep hapoh une u snem ruh ka la buh ha ka jingartatien.
Tangba kawei pat ka long ba ka sorkar ka dei ban pynsaja bad pynshitom ïa kino kino kiba leh torti ne trei tang dep bad kheiñ sting ïa ka kam hadien ka jingtohkit.
Halor ka jingkylli hato ka dei kumba la ong ba ka don ka jingban khia ba dei ban pyndep sted ïa ka kam u Lamphang u ong ba ym ju don ba wan ïathuh ne ud bad ïa kane u tip bha u Executive Engineer namar u khlem pyntip sha ka HPC ne wat sha u kum u Lamphang ruh.
U Lamphang u ong ruh ba ïa ka Third Party Audit dei ban leh da ka IIT na kiwei ki jaka ym shuh na ka Rorkee.
Shillong, Jymmang 24: Ka Kong Ridashisha Tariang ka la plie pyrda ïa ka lympung ïalehkai football ba la tip kum ka Summer Football Tournament 2022 ha madan football Nongshilliang, Jongksha.
Ïa kane ka lympung ïalehkai football ba la pynïaid da ka Wahmawleiñ Social Cultural and Sports Club, ladei ban pynlong ha Wahmawleiñ hynrei na ka daw ba ka madan ïalehkai ka la twa khyndew kumta la pynkynriah noh sha Jongksha.
Ka jing thmu ha lyndet jong kane ka lympung, ka long ban kyntiew ïa ki khynnah samla ha ki kam ialehkai phutbol ha ki bynta jong ka thaiñ Mawkynrew ha baroh kawei.
Kane ka lympung ïalehkai ka long na ka bynta ki khynnah ïalehkai phutbol jong ka dong kiba hap ha u pud u sam Area Mawkynrew Block.
Ki kynhun kiba wan ban ïashim bynta ha kane ka lympung ki don 8 tylli ki team.
Ha ka sngi plie pyrda ïa kane ka lympung la don lang u bah Hamsingh Suting chief organizer ka Mawkynrew Cup Committee ryngkat u President ka Nongshiliang Sport Club Bah Nobenstsar Nonglyer, u Bah Ailestar Kharsohnoh Secretary ka Dong Wahshnong Jongksha, Bah Biangkam Sohtun Organiser jong kane ka Tournament, ki riew rangbah, ki longkmie longkpa, ki samla haduh ki hep kiba rit.
Haba kren kum ka kongsan ka Kong Ridashisha Tariang, kaba dei ka Development Skill Worker- Career Guidance jong ka Soil & Water Conservation ka la ai khublei bad ka jingïaroh ïa ki nongpynïaid kiba la kloi ban shim ïa kane ka lynti ban kyntiew ïa ka sport ha ka thaiñ bad ai khublei ruh ïa baroh ki Club kiba wan ban ïashim bynta.
Ka la ai ruh ka jingïaroh ïa u Bah Banteidor Lyngdoh M.L.A jong kane ka constituency uba dei ruh u Myntri ka tnad ïalehkai ka sorkar jylla bad kumjuh ruh ïa ki paidbah kiba wan sakhi da la ki jong ki khmat.
Ki ar tylli ki kynhun kiba la mih madan ha kane ka sngi plie kaba long ha ka 21 tarik Jymmang ki long ha pdeng ka Maitshaphrang Club pyrshah ïa ka Paralok Sports Club ha kaba ka Maitshaphrang ka la jop 1-0 ba la thep da u Jeff Rynjah Jersey ha ka minit ïalehkai ba 90+3.
Shillong, Jymmang 24: Ki nongïalehkai Judo ki la dawa na ka Meghalaya State Olympic Association (MSOA) bad Directorate of Sports and Youth Affairs ban sospon mardor ïa ka Meghalaya Judo Association.
Ha ka kyrwoh khubor la ïathuh ba kum ki khynnah ïalehkai Judoka haba ki buddien ïa ka rukom treikam u Dipak Mallick ki la lap bad shem ba naduh u 2015 hadien ba la shimti President da u Bah Phrang R Bareh ba na Jokai, u Dipak Mallick u la pynïaid ïa kane ka Meghalaya Judo Association la kumba ka dei ka club shimet jong u.
“Naduh u 2015 ym ju don tournament kum ka State Level, School Level ne Inter District Level.
Kumjuh u Dipak Mallick u ju ailad ewat da ki khynnah ba nabar jylla ban mihkhmat na ka Meghalaya Judo Association ha ki National Judo Championship da kaba pynduh lad ïa ngi ki khynnah trai jylla.
" ong ki nongïalehkai.
Ki la kynnoh ruh ba ha ka jingpynïaid ki nongkitkam ba mynta ki shu khot meeting hi sop sop tang da u Dipak Mallick bad ki paralok jong u ba na Guwahati bad Delhi bad u la thung nongkitkam thymmai katba mon ma u da kaba pynkheiñ lut ïa ki kyndon ka rukom pynïaid Association bad mynta la ïohi da uwei u President ha ka jaka U Phrang R Bareh uba la shah jied kum U President ha u snem 2015.
“Bun na ki nongkitkam barim 2015 kim tip kumno ba la thung President thymmai mynta ha ka jaka U Phrang R Bareh ba la shah jied kum U President ha u snem 2015.
Haba khot meeting ruh un khot tang ïa ki bar jylla kiba u thikna ba u lah ban pynkohnguh ïa ki katba u mon ban pynïaid ïa ka Meghalaya Judo Association.
Halor kane ruh ngi pan jingshai na u Bah Phrang R Bareh ba mynno bad hangno phi la iehnoh kum u President Meghalaya Judo Association haba dei ma phi ba la shah jied ban long President ha u snem 2015.
Mynta pat kynsan la mih da uwei u President Meghalaya Judo Association khlem da don ba tip lut da ki dkhot bad nongkitkam ka Meghalaya Judo Association jong u snem 2015 ter ter.
"Shuh shuh ki la ïathuh ruh ba hapoh ka jingpynïaid u Dipak Mallick shibun ki khynnah ïalehkai Judo ki la duh noh bun ki jingmyntoi kum ki Scholarship na SAI, National Tournament bad kiwei kiwei de.
“Kumta lyngba kane ka khubor ngi dawa na ka Directorate of Sports & Youth Affairs bad Meghalaya State Olympic Association ban sospon noh ïa Ka Meghalaya Judo Association (MJA) kumba ka paw ba U Dipak Mallick u la leh hi ban pynïaid ïa ka Meghalaya Judo Association katba mon ma u," ki la dawa.
“Ha ka juh ka por ngi dawa na ka Directorate of Sports & Youth Affairs Meghalaya ba dei ban phah pynphai noh ki pisa baroh ba ka MJA hapoh ka jingpynïaid u Bah Phrang R Bareh (President 2015) bad Dipak Mallick General Secretary ki la shim naduh u snem 2015 haduh mynta haba ki khlem leh eiei ïa ka Judo na ka bynta ka jingmyntoi ki khynnah ïalehkai Judo kumba ka la paw ha ki kotkhubor ha ka report jong ka MSOA ba la shah kynthoh ba ka Meghalaya Judo Association kam ju leh eiei ha ka Jylla ne shabar ruh na ka bynta ka Judo ha kine ki khyndiat snem ba la leit.
" pynkut ka khyrwoh khubor.
Shillong, Jymmang 24: Ka Mawlai SC bad ka Laitkor SC ki la rung sha ka final jong ka lympung ïalehkai football ki kynthei kaba la tip kum ka Women Football League 2021-22 ba pynïaid da ka Shillong Sports Association (SSA).
Kine ki ar tylli ki team kin ïaknieh ïa ka nam lahduh ha ka 27 tarik Jymmang 2022 kaba dei ka final ha ka por 4:00 baje janmiet ha madan MFA, Tird Ground, Polo, Shillong.
Ka Mawlai SC ka la rung final da kaba pynliem da 3-1 kol pyrshah ïa ka Maw-U-Tieng ha ka jingïakhun semi-final kaba nyngkong ha ka sngi Ba ar, katba ka Laitkor SC ka la pynliem da 2-0 ïa ka Lawei SC ha ka jingïakhun semi-final kaba ar ha katei hi kajuh ka madan ïalehkai.
Haba phai sha ka jingïakhun hapdeng ka Mawlai SC bad Maw-U-Tieng ka jingïakhun ka long kaba ïakhaid bad biang bor bha, baroh ar ki kynhun ki la pyrshang thep kol ha kaba sdang ka jingïalehkai.
Hynrei dei ka Mawlai SC kaba la plie pyrda nyngkong ïa ka shi kol kaba la wan lyngba ka Ibashisha Khongwet kaba la pynkhih jar ha ka minit ba 15.
Ka jingïalehkai ka la nang itynnad da kane ka shi kol bad ka Sidaris Khongwet ka la pynskhem ïa ka kynhun da kaba thep ïa ka kol kaba ar ha ka minit ba 24.
Watla ka la shah thep ar kol, hynrei ki thei ka Maw-U-Tieng ki la ïakhun tyngeh ban pynphai kylla ïa kitei ki ar kol.
Bad da ka jingïapashat bol bad pyllait bol bha, ka Lavinia Warjir ka la ïoh ban pynhiar mynsiem ïa ka kynhun da kaba thep ïa ka shi kol ha ka minit ba 29.
Ka jingïakhun ka la nang thnem ba baroh arliang khlem da ailad ïa ki jingthep kol bad kyrda tyngeh beit ha kaba ka jingïakhun jong ka kylla step ka la kut da 2-1 ïa kaba la lamkhmat da ka Mawlai SC.Ha ka kylla miet mar ïa sdang ka jingïalehkai, ki thei jong ka Maw-U-Tieng ki la ïakhun tyngeh bad tur beit sha ka kut jong ka Mawlai da ka thong ban pynphai shuh sa ïa ka shi kol.
Hynrei na ka jingskhem ki thei ïalehkai dien bad na ka jingtbit ka thei ap kol ka Mawlai, ki khlem lah ban ksam lyngba.
Katba ki minit ki dang ïaid ka jingïakhun ka la nang itynnad baroh ar kynhun ki la trei shitom bad pashat bol ha ka rukom kaba itynnad bad pynshohbiej ïa ki paidbah nongpeitkai.
Dei ha ka minit kaba 53 ka la pynshaïong ngaiñ ïa ki thei ïalehkai ka Maw-U-Tieng ha kaba ka Rushia Dkhar ka la thep ïa ka kol kaba lai bad kaba khatduh na bynta ka Mawlai SC.Lyngba kine ki lai kol ka la nang pynskhem shuh shuh ïa ka kynhun kaba khlem ailad satia ïa ki thei ka Maw-U-Tieng ban pynphai ïa kitei ki ar kol.
Bad haduh kaba kut ki minit ïalehkai, ka Mawlai SC ka la pynliem noh da 3-1 bad rung syndon sha ka final.
Ha ka semi-final kaba ar hapdeng ka Lawei SC bad Laitkor SC, ka jingïakhun hapdeng kine ki ar tylli ki team ruh ka long kaba ïakhaid bha.
Naduh kaba sdang ka jingïakhun baroh ar tylli ki kynhun ki la ïoh ban pynsmiej mar kylliang ha ka thep kol.
Ka jingïakhun ka la nang ïaid, ki jingïapyrshang thep kol ruh ki la sepei, hynrei dei ha ka minit ba 21 ka Ribahunshisha Kharshiing ka la ïoh ban pynkhih jar nyngkong na bynta ka Laitkor SC.Lyngba kane ka shi kol ka Laitkor SC ka la nang ïoh mynsiem bad ïoh bat bha ïa ka bol da kaba tur beit sha ka kut da ka thong ban thep kol khnang ban pynthikna ïa ka kynhun ban rung sha ka final.
Hapdeng ka jingïalehkai kaba jur bha ha kaban pyrshang thep kol, ka Solina Jaba ka la ïoh ban khyrwit ïa ka shi kol kaba itynnad bha ha ka minit ba 39 bad haduh kaba kut ka kylla step ka Mawlai ka la lamkhmat da 2-0.
Ha ka kylla miet ka jingïalehkai ka la kut noh khlem da don ba ïoh thep kol ha kaba ka Mawlai ka la jop syndon tang da ki ar kol ba la thep ha ka kylla step.
Nongstoiñ, Jymmang 24: Ka Hynñiewtrep Youth Council HYC Ri Muliang Circle, ha ka sngi nyngkong ka la ïoh ban pynskhem ïa ki ar tylli ki Unit, kawei ka Tynghor Area Unit bad kawei ka Nongsohram Unit.
Ha katei ka jingïalang la pynïaid da u Samla Shaiñborlin Syiemlieh GS HYC Ri Muliang Circle bad la ïoh ka jingkren na u Samla Banteilang Hoojon GS HYC Mawshynrut Circle, u ba la pynkynmaw ïa ka jingdonkam ban ïa tylli bad ïa burom markylliang.
U Samla Distarborlin Wanniang President HYC Ri Muliang, u la ong ba ka seng kan ïai tur shaphrang ïa ki kam pud u sam bad u la pynrem ïa ka Sorkar ba ka kheiñ kor ïa ka kam ïakhalai ban ïa ka rep Kwai.
U Samla Jerimaïa Dkhar President HYC Maweit Circle u la pynkynmaw ban ïakhun haduh ban da dep ïa kano kano ka kam bad u la ong kane ka thaiñ ka dei kaba donkam ban pynkhlaiñ ban ïoh trei ïa ka bha ka miat.
U Samla Readyfernandy Sun Organising ka HYC WKHD, u la ong ba ka HYC Ri Mulliang Circle, ka lah leh shibun ki kam na ka bynta ka jingbha ka thaiñ.
U Samla Lumlang Kharsyiemlieh President HYC WKHD, u la ong ba long kaba sngew kmen ba da ki spah mynta ki la wan pynïasoh bad ka HYC.Kane ka paw ba ka seng ka la pyrshang ban trei shitom ban kyntiew ïa ka thaiñ.
“Ka thong ka HYC ka long ban ïakhun haduh da ïoh ILP.Ha u 2019 ka sorkar ka la mynjur hynrei kam poi ha ki skhor ka Sorkar India namar ba ka tlot ka Sorkar Jylla.
Ngin ïai ïakhun ïa kane bad nga kitbok phi ki ar Unit phin ïai kiew shaphrang bad ngin ïarap ïa kiba jynjar, ngin ïarap ïa kiba donkam ban kyntiew ïa ka Jaitbynriew", ong u samla Lumlang.
La pyntian smai ïa ki Nongkitkam da u Samla Lumlang Kharsyiemlieh President HYC WKHD.La sakhi ïaka jingïalang da ki Nongïalam ka District bad ka Circle.
Ïa ka HYC Tyngjor Area Unit la ïalam da u Samla Victor Kharsyiemlieh bad kiwei bad ïa ka HYC Nongsohram Unit, la ïalam da u Samla Kalbert Samakha bad kiwei kiba la poi 70 ngut na kitei ki ar tylli ki Unit.
Ki jingjia ha kine ki khyndiat sngi kiba la pynlehraiñ ïa ka sorkar bad ïa ka jylla hi khlem pep kan ktah beit ia kane ka sorkar MDA ba la ïalam da ka NPP namar ïa kine ki jingjia la sei madan da ki bor mariang.
Ha kaba nyngkong eh mar ïather u lapbah lyiur uba jur paw pyrthei ki jingtrei torti ïa ka ISBT ha Mawiong namar la pei um shapoh ki kamra bad haba ki nongthoh khubor ki leit jurip ki lap ba la thep da u phong hapoh bad tap da ka dewbilat nalor.
Kane ka ISBT kaba la wan plie da u Myntri Kam Pohïing jongka ri u Amit Shah ha u snem ba la dep ka dang sdang ban treikam dang ha ka 1 tarik u Iaiong 2022.
Hynrei mar ïa sdang treikam bad mar ïa ther u lapbah paw pyrthei ki jingtrei torti da ka kompani na kane ka jylla hi ka Dhar Construction Company.
Hadien katei ka jingjia pat na ka jingther u lapbah hiar sa ka surok ha ka Mawlai By Pass ha ka jaka ba la pynïasoh da ka jingkieng kat haduh ba ki kali ki hap ban sangeh ban ïaid.
Kane ka surok ruh kaba dang dep shna dang shisnem tam ei ei mynta.
Nalor kane ki don bun ki jingjia ki jingsniew ka surok bah naduh Mawryngkneng shaduh Mookyndur, ka jingsniew ka surok ha Jowai By Pass bad ter ter.
Kine ki ar tylli ki surok ruh ki dei kiba la shna da kajuh ka kompani hi.
Hato haba kumne kam dei ka jingtrei torti ba jia kine kiei kiei kiba pynlehraiñ ïa ka jylla.
Ha ka step synñia jongka Sngi u Blei por 12.30 AM jraiñ twa sa ka Dome jongka ïing dorbar Assembly ba thymmai kaba ha Mawdiangdiang.
Kane ka la pynkyndit ïa kiba bun ba lang namar kane ka dei ka ïing dorbar ban shong ki MLA ne ki Nongmihkhmat ki paidbah.
Rajkiya Nirman Nigam ïa kane ka ïing Dorbar la tei da ka kompani Rajkiya Nirman Nigam Ltd kaba na Utter Pradesh.
Lada ha ka ïing dorbar kaba thymmai ka ban thaw aiñ hapoh ka jylla ruh dang jia kumne te kumno shuh yn ïakren keiñ.
Kane ruh khlem pep kan dei hi ka jingtrei torti.
Hooid halor kane ka jingtwa ka Dome te ka sorkar lyngba ka HPC ka la rai ban phah tohkit ha ka IIT na kiwei ki jylla ban lap ïa ka jingshisha.
Hynrei ka jingkylli kaba mih ka long balei pat ym phah tohkit halor ka jingtrei torti ïaka ISBT bad kumjuh ia kitei ki surok namar ïa kitei ki surok ruh la shna da kajuh ka kompani.
Balei tang namar ba ki trai ka kompani ki don ha ka sorkar ka sorkar kam nud ban ktah ïa ki namar ïoh khyllem sorkar ne ïoh jia kaba sngewsih ïa ka NPP? Ha ka jingshisha dei ban leh salonsar bad phah da ka jingtohkit ban lap ïa ki jingshisha baroh.
Nalor kata wat la ka dei ka Company napoh ka jylla ruh haba ka jingtrei pat kam biang ka sorkar ka dei ban bishar bha nangne shakhmat ban aikam.
Kam mut tang ba dei napoh ka jylla dei ban ïoh beit hynrei dei ban peit ïa ki kam ba ki trei ki ai jingshakri kumno ïa ki paidbah.
Lada phai sha kine ki surok ki paidbah kiba ïaid lynti ki la shu ud namar jan manla u snem tang shu la slap ki la sniew beit katba kiwei kiwei ki surok ba shna da ki kompani ba nabar kim ju lei lei lada slap ruh ki dang biang bad dang neh beit.
Ka sorkar ka dei ban shim khia bad peitngor bha ban ai kam ïa ki kompani namar haba ki trei ïakino kino ki projek ki dei ban neh ym ban tor noh tang katto katne bnai.
Mawkyrwat, Jymmang 24: Ka Khasi Students’ Union (KSU) jong ka South West Khasi Hills District mynta ka sngi ka 24 tarik u Jymmang, 2022 ka la pynlong ïa ka jingïalang kitbok kitrwiang ïa u samla Skhemborlang Marweiñ uba dei u samla na ka shnong Nongtrai ban leit ïashimbynta sha ka Muay Thai World Championship (MTWC) 2022 ka ban sdang naduh ka 26/05/2022 haduh ka 04/06/2022 ha Dubai (UAE).
Ïa kane ka jingïalang la pynlong ha ophis KSU Central Body ha Jaiaw, East Khasi Hills District ha ka jingïadon ryngkat lang jong ki nongïalam ka KSU South West Khasi Hills District bad ki dkhot bad nongïalam ka KSU Nongtrai Unit.
Haba kren ha ka jingïalang na ka liang u Forwardman Nongrem, President ka KSU South West Khasi Hills District u la pynpaw ïa ka jingsngewsarong ba na ka por sha ka por ki samla ki la nangkiew ha ka jingïalehkai sports ban pynpaw nam ïa lade bad ïa ka Jaidbynriew sha ka pyrthei baroh kawei.
Ha kajuh ka por u la kyntu ruh ba ki samla don sap ki dei ban minot thop namar kam don kano kano ka lynti ban poi suk ne ka short cut ban poi sha ka thong hynrei ki poi beit tang ki briew ba don ïa ka mynsiem minot thop.
“Ka sap kam lah ban thaw pyrthei khlem ka jingtrei shitom", ong u bah Nongrem.
Namarkata, kum ka seng ka kyntu iï ki samla don sap jong ka Jaidbynriew ba ki dei ban trei shitom ban pynpaw nam ïa lade bad ïa ka Jaidbynriew ha khmat ka pyrthei.
Ha kane ka sngi na ka liang jong ka seng ka la ïoh ruh ban noh synñiang da ka song pisa sha une u samla u ban mih la shai ka sngi ban leit ïalehkai ha ka Muay Thai sha Dubai.
Ïa ka jingïalang lyngkot la pynïaid da u samla Evansroy Nongrem, Education Secretary KSU South West Khasi Hills District bad la ïoh ïa ki jingkren kitbok kitrwiang na u samla Episcopal Lyngdoh, Asst.Education Secretary KSU South West Khasi Hills District, na u samla Dusterwell Kharlyngdoh, Finance Secretary KSU South West Khasi Hills District.
Shillong, Jymmang :Ha ka jingïalang ba la khot pynlong da u Myntri ka tnad Education, Skill Development and Entrepreneurship ka Sorkar Pdeng, u Dharmendra Pradhan ha ka 21 tarik mynta u bnai hapoh ka skulbah NEHU la ïa don ryngkat u Myntri Rangbah ka jylla, u Conrad Sangma, u Myntri ka tnat Pule Puthi, bah Lahkmen Rymbui bad kiwei pat.
Ki mat bala ïatai ha kane ka jingïalang ki long ban sngewthuh ïa ka jinglong ka jaka bad ban thew ïa ka jingïaid shaphrang ka Sorkar Meghalaya ha ka jingheh jingsan ki khunlung, ka rukom hikai, ka jingsengkam lajong bad ka lad ïohkam ïohjam.
La pyni ruh ïa ka jingbatai ba bniah ka ba pynpaw ïa ka jingïaid shaphrang jong ki kam pynroi bapher bapher, ki jingeh ba ka sorkar ka ïakynduh bad ki jingjop jong ka.
Katto katne ki symboh ba la pyni ki kynthup ïa ka jingïaid ki kam hapoh ka ‘Early Childhood Mission,’ ki jingpynbha ban ïoh pule kham shalor, ki jinghikai pyntbit, ka jingsengkam lajong bad ki program jong ka PRIME.Na ka liang u Myntri Rangbah ka jylla u Conrad Sangma u la pyntip sha u Myntri ka Sorkar Pdeng halor ka program ba dang shu plie paidbah dang shen ka ‘Meghalayan Grassroots Music Projects’ bad kiwei kiwei ki program ba la leh ban kyntiew ïa ki nong thaiñ bad nongshnakti ha ka jylla.
U kongsan u la ai jingmut ruh ïa ka Jylla ban kynthup lang ïa ka ‘Early Childhood Mission’ ban ïasnoh lang bad ka tnad ka pule puthi bad ka tnad Social Welfare.
Shuh shuh, u la ai mynsiem ruh ïa ki samla ka Jylla ba kin shah hikai halor ki kam ki ba ïadei bad ka jingpynrung kyrteng ban khanglad ïa kiwei ban die ïa ki jingshem ne jinglap jong ki bad ka la bthah ruh ïa ka skulbah NEHU ban bad pynmih ïa ki jingpule halor ka jinghikai pyntbit bad ki jingkhanglad ïa kiwei ban die ïa ki jingshem ne jinglap jong ki.
Nalor kata u la ai jingmut ruh ba yn jied ïa ka NEHU ba kan long kum ka bor ban khmih ïa baroh ki jaka pule ka Sorkar Pdeng ha ka jylla.
U la ai jingmut ruh ba ki skulbah ha ka jylla ki dei ban sdang noh ïa ka ‘National Institute Ranking Framework (NIRF).
’ Nalor kata, u la ai mynsiem ïa ki khynnah pule ha ka jylla ba kin pyrshang ban rep ban riang ha ïing ha sem bad ha skul ruh.
Mawkyrwat, Jymmang 24: Ka long ka jingkyndit bad pynlyngngoh ïa ka shnong baroh kawei hadien ka jingmih bad paw ha ki social media ha kaba ïa dei bad kawei ka jingjia ba shah bam duh kawei ka ïing hapoh shnong Kmawanrum, East Khasi Hills District kaba hap hapoh ka Mawsynram C&RD Block ha kaba ka jingjia bad ka jingpaw pyrthei katkum ka jingshisha kam ïa dei haei haei ruh em.
Namarkata, halor kane ka jingjia ka Dorbar Shnong Kmawanrum hapoh ka jingïalam jong u Myntri Shnong, u Secretary Shnong lem bad ki dkhot jong ka Executive Dorbar ki la ai ka jingpynshai paidbah ba kane ka jingjia pluh kawei ka ïing hapoh jong ka shnong kam dei kaba shisha.
Hooid! ka la don ka jingpluh hynrei kam dei pat ka ïing shong briew hynrei ka dei ka ïing ban buh tang ki mar bym ju pyndonkam man ka sngi ne lah ban ong ba ka dei ka ïing buh khoh kum ki ïa ong hapoh shnong.
Kumjuh ruh ha kane ka ïing katkum ka jingïathuh ba ki trai ba ju pyndonkam ban sah ruh kim pyndonkam shuh la kumba 3 snem ei ei hynrei ki la sah pat ha kawei na ki ïing ba na ka liang ka shnong lyngba ka ophis jong u Block Development Officer ka Mawsynram C&RD Block ki la pynshna lyngba ka skhim (Pradhan Mantri Awas Yojana) PMAY.Ha kajuh ka por u Rangbah Shnong ka Kmawanrum, East Khasi Hills District ha ryngkat ki trai ïing ba la don ka jingjia pluh ka sem jong kine ka sem khoh, mynta ka sngi ka 24 tarik u Jymmang, 2022 ki la pynshai paidbah halor katei ka jingjia ba halor ka jingmih ha ki social media ba ka la don ka jingkynnoh ba ka Dorbar Shnong Kmawanrum ne ka Shnong Kmawanrum ka la leh shilliang khmat ïa katei ka longïing.
Kumta halor kane ki kwah ban pynshai paidbah ba na ka liang ka shnong kam shem la don kum kata ka jingthmu naduh ba sdang bad kam shem leh shilliang khmat hi ruh ïano ïano ki longïing hapoh u pud u sam jong ka shnong, hynrei ki la leh katjuh ïa baroh kumba la rai ha ka Dorbar Shnong naduh ki snem kiba kham mynshwa.
Haba kren ha ki nongthoh khubor, u bah James K.Bani, Rangbah Shnong bad u bah Luckystar Nongsiej, Secretary jong ka Kmawanrum, East Khasi Hills District ha ryngkat ka jingïadonlang ruh ki katto katne ki ‘riew rangbah jong ka shnong ki la pynpaw ka jingsngewsih bad sngewkyndit namar kum ka shnong kam shym la don jingtip halor ka jingmih ba kynnoh ba ka shnong ka ieh beiñ ïa kane ka longïing khlem da ai ki lad jingïarap.
Hynrei katkum ka jingpynshai ba ka jingmih ha ki social media ka la pynlehraiñ bad ka la long ruh ka jingpynjah burom ïa ka shnong ka thaw baroh kawei bad jynda la u nongpynmih ne u nongwan kylli jingkylli wan da ka dur ban don ka jingïakren sngewthuh jingmut shwa bad ka Dorbar Shnong kata ka la ïaid da kawei ka lynti namar kum ka shnong hi ka tip lut ïa kiei kiei baroh.
Kumta ki la buh ka jingkyrpad ba nangne shakhmat, kane ka jingmih ha kine ki sngi ka la long ka jinghikai ïa kiwei pat ba lada don kino kino ki jingjia hapoh shnong ba lada ki briew kiba nabar ki kwah ban leh ei ei ki dei ban don shwa ka jingïasngewthuh jingmut ne ïa kren shwa bad ka Dorbar Shnong khnang ba kan nym don kano kano ka jingshah kynthoh kumba ka la jia ha kine ki khyndiat sngi.
“Kum ka Dorbar Shnong lada don kino kino ka jingjia khamtam kum ka ka jingjia pluh ïing kam shym la shong-kli-kti hynrei ka ïaleh kat lah i bor i ba rit ban ai ki lad jingïarap da ki tiar ki tar ne wat ban pynshna da ka ïing khnang ba kin shong kin sah bad lait na u slap bad ka lyer", ong u Rangbah Shnong.
Ha kaba ïa dei bad ki kyndon shnong, u Rangbah Shnong u pynshai ba kum ka Dorbar Shnong ka don la ki kyndon hapoh shnong ba kino kino ki longïing kiba ieh ïingjah palat ïa ka lai snem ki dei lit noh namar ïa kane ka bynta kum ka shnong ka la leh kum lang ïa baroh ki longïing kiba dei hapoh u pud u sam jong ka shnong Kmawanrum.
U Rangbah Shnong u la pynshai shuh shuh ba hadien ka jingjia shah bam duh jong ka ïing ne sem khoh jong ka kong Thij Lyngdoh kam shym la sngap jar hynrei u la phah ïa u Secretary Shnong ban ïa kynduh mar mar ïa u Gram Sevak ban wad ki lad ki lynti ba ki don ne em ki lad jingïarap, hynrei katkat kum ka jingïathuh hapoh jong u BDO ki shem jingeh ban leh ïa kata ne ban ai jingïarap hynrei la ong ba kin sa pyrshang ban thaw ki lad ki lynti, namar kam dei shuh ka ïing ba shong ba sah briew.
Ka kong Thij Lyngdoh kaba dei ka trai ïing ka la pynpaw bad ïathuh shai ba katei ka ïing kaba la ingkhong kam dei shuh ka ïing ba ki ju pyndonkam ban shong ban sah hynrei ka dei tang ka ïing ban pyndonkam ban buh ïa ki tiar ki tar namar mynta la lai snem kynthih ki la ieh ïing jah ba ki la sah ha kawei pat ka ïing thymmai ba ïoh bad shna lyngba ka skhim (Pradhan Mantri Awas Yojana) PMAY.Katba u bah D.Nongsiej pat u la pynshai ba halor ka jingïalam ïa uwei u ‘YouTuber’ u ba wan ban ring dur im ïa ka ïing ba la shah bam duh ha ka ding naduh ka 22 Ïaïong, 2022, u la panmap ba dei ka jingbakla ka jong hi ba um shem ai jingpyntip lypa ha ka Dorbar Shnong bad kumjuh ruh wat ïa kiba ha ïing jong u halor ha jingwan lam ïa u nongwan ring dur ban wad jingtip halor ka jingjia kem ding jong ka sem khoh ne sem dieng.
U la ong ruh da kaba shai ba kam don kano kano ka jingthmu ha kino kino ki bynta hynrei dei tang na ka daw jong ka jinglyngkot ka jingmut bad um shem poi pyrkhat ba kan jia haduh katne bad u la kum ïaid lait na ki bor shnong khlem da wad bniah ïa ka tynrai lyngba ka ïing ka sem bad kumjuh ruh na ka shnong ka thaw.
U la pynpaw ruh bad u kwah ba ai ba kane kan kut noh tang hangne bad buh ruh kan jingkyrpad ïa ka ïing ka sem, ka shnong ka thaw bad ïa u YouTuber ba kin ïa map ïa ki jingbakla jong u.
Nongstoiñ, Jymmang 24: Ki lai tylli ki shnong kiba don ha ka thaiñ rimen ka Marshiang, Umïong bad Mawdong ki dei ki shnong kiba don ha kyndong eh jong ka Rambrai Jyrngam Constituency bad kiba jngai bha bad ka don tang kawei ka surok kaba poi haduh Mawdoh, Synia bad Nongthymmai.
Ki nongshong shnong na kitei ki lai tylli ki shnong haba ki leit donkam ha Rambrai lane Nongstoiñ bad kiwei kiwei ki jaka, ki hap ban ïaid da ka kjat kumba lai haduh saw kynta haduh ban da poi ha ka jaka ba katei ka surok ka don.
Ka jingbym don ïa ka surok ka la buh ïa ki paidbah ha ka jingeh kaba khraw, khamtam eh ïa ki longkmie lada ki thmu ban leit phah sumar ha ka por ba ki ar met.
Nangta haba don kiba pang ba shitom kiba la hap ban kit sha ki Hospital.
Ha kaba ïadei bad katei ka jingeh, u bah Shanbor Nongphud Secretary ka Federation of Khasi Jaiñtia & Garo People Rambrai Circle, haba ïakren bad u nongthoh khubor u la ong ba ka seng ka sngewkhia jur halor ka jingiehnoh khunswet jong ka sorkar ïa kitei ki shnong.
U ong ba imat ka sorkar ka ñiew ba ki paidbah jong kitei shnong kim dei ki briew, hynrei ki dei tang ki shrieh ki tngaw lymda kumta balei kan shu iehnoh beiñ haduh katto.
Utei u nongïalam u la ong ruh ba na ka liang ki nongïalam bad ki dkhot jong ka seng, ki la lap bunsien ba ïa kiba pang ba shitom kiba thmu ban leit phah sumar ha Rambrai PHC, ha kaba la hap ban shu kit da u briew naduh shnong haduh ban da poi ha surok.
Wat haba la poi ha surok ruh ki shem jingeh haduh katta katta ban ïoh kali, namar ki kali kiba mih na Synia, Mawdon bad Nongthymmai ki la dap briew lypa.
Teng teng lada dei ki shynrang la hap ban kyntiew noh sha tnum kali tang ban lait na kaba kit da u briew.
U la ong ruh ba kaba shem jingeh palat ka dei ïa ki longkmie kiba ar met namar ban kit da u briew ruh ka shitom bha.
Nalor kata u la ong ba baroh ki paidbah jong kitei ki shnong ki dei kiba im tang da ka rep bad ki mar rep ba kongsan kum u synsar, ki soh ki pai, ka kait bad kiwei kiwei ki donk kyrhai.
Hynrei, wat lada ki nongrep ki trei shitom katno katno ruh bun ki mar rep ki shu sep ei namar ka jingbym don surok.
U la ong ba ki la don ki surok ha ki shnong kiba la pyntrei lyngba ka skhim shispah sngi.
Hynrei namar ba ki dei ki surok khyndew tang mar ïa poi ka aïom slap, kim I dei shuh ki surok bad ym don ki kali kiba lah ban ïaid lait noh tang ha ka por tlang kata ruh tang ki trok four wheel.
Ha kaba ïadei bad katei ka jingeh, na ka liang ka seng kan sa shimkhia ban leit ïakynduh ïa ki bor sorkar ban dawa ba dei ban pynïoh noh da ka surok kaba biang ha kitei ki lai shnong, khnang ba ki paidbah kin lait na ka jingeh ha ka leit ka wan, ka kit ka bah.
U la ong ruh ba ka seng ka kyntu jur ïa ki nongmihkhmat ka Rambrai Jyrngam, ba kin tuklar lem halor kane ka jingeh, khnang ba ka sorkar kan phai khmat lem sha kitei ki shnong.
Khliehriat, Jymmang 24: Ka ophis u Deputy Commissioner ka East Jaiñtia Hills District ryngkat bad ka tnat ka koit ka khiah, EJHD mynta ka sngi ki la pynlong ïa ka jingialang pynkup burom ïa ka ANM kaba ioh ïa ka nam Florence Nightaingale, ka kong Leitmon Paslein, na Samasi Sub Centre, lem bad ki saw ngut kiwei pat kiba kynthup ka kongKijuhhi Langstang bad ka kong Manbhadakani Lyngdoh, kiba dei ki ANM jong ka Ryngkoh Sub Centre bad ki ANM na Jalaphet Sub Centre ba kynthup ka kong Nidawan Chyrmang, la pynkup burom ïa kine namar ki kam kiba radbah ba ki la leh, iya ka jingialang la pynlong ha ophis treikam u Deputy Commissioner ha Khliehriat.
Haba kren ha ka jingialang u Deputy Commissioner ka East Jaiñtia Hills District, u Abhilash Banarwal, IAS, u la ong ba kane ka jingialang ka long ban rakhe pyndonburom ïa kine ki san ngut ki ANM napoh ka district kiba len ïalade kiba la lah ruh ban trei ïa ki kam ba radbah ban iarap ïa ki longkmie kiba ar met, u la ai khublei ruh ïa ka District Immunization Officer (DIO) East Jaiñtia Hills District, ka Dr Nidanom Suchiang, ka Medical Officer jong ka Sutnga CHC, ka Dr R.Toi, kiba trei shitom lang ban kyntiew ïa ka bha ka miat ha ka liang ka koit ka khiah bad kiba ju ai ka jingkyrshan bad jingiatreilang bad ki para nongtrei ha kano kano ka por,u la ai mynsiem ïa ki kumjuh ruh ïa ki ANM ba kin nang iai bteng shuh shuh ïa ki kam ba bha jong ki ha ka imlang ka sahlang.
U Abhilash, u la ong ruh ba naduh ba u shimti ïa kane ka kam kum u Deputy Commissioner, u la shim khia ban bud dien ïa ki kam kiba naduh ki Sub Centre, ki Public Health Centre bad ki CHC, khnang ban kyntiew iaka koit ka khiah hapoh ka district, la ong ruh ba ki don shibun ki skim kiba na ka sorkar pdeng kumjuh ruh na ka sorkar jylla ki ban iarap ïa ki longkmie kiba ar met bad ong ruh ba ryngkat ka jingiatreilang bad ka tnat ka koit ka khiah la lah ban bud dien ïa ki jingtreikam ki ANM bad la lap ba ki don ki ANM kiba la lah ban leh ïa ka kam pynkha khyllung bad lap ruh ïa ki kam kiba bha bad ki kam kiba radbah ba ki leh ha ki shnong ki thaw kiba hap hapoh ki Sub Centre jong ki, u la ai mynsiem bad pynshlur ïa ki ba wat hapdeng shibun ki jingeh ba ki iakynduh ba kin nang iai bteng shuh shuh ïa ki kam ba bha jong ki.
U Deputy Commissioner, u kular ruh ba un shim khia ban pynbit pynbiang bha noh iya ki iïng Sub Centre bad pynbiang ruh iya ki tiar sumar kiba donkam ba kan nym buh jingeh ïa ki doctor bad ki ANM ha ki Sub Centre.
Ki ANM kiba la ai jingkren ki la pynpaw ïa ki jingeh kiba bun ba ki iakynduh ha ki jingtreikam ba radbah jong ki ha ki shnong kyndong hynrei da ka jingkmen bad da ka mynsiem sngewlem ki trei hok ïa la ka kam kaba long shibynta ban iarap ïa ka imlang ka sahlang ha kaba iadei bad ka kha ka pun jong ki longkmie kiba armet kiba donkam ïa ka jingiarap jong ki ha kano kano ka por, wat la ka dei shiteng miet, watla ha ka por slap ne por khriat ruh ki long kiba kloi ban iarap.
U Addl.Deputy Commissioner, East Jaiñtia Hills District, u bah Jonathan Shylla, MCS, haba pynsngew ïa ki kam ba radbah jong kitei ki ANM na East Jaiñtia Hills, u la ong ba ki dei ki ANM kiba shim khia shisha ïa ka kam khamtam ban iarap ïa kito kiba donkam ïa ka jingiarap, ka kong Leitmon Pasleiñ, ka ANM jong ka Jalaphet Sub Centre ka la lah ban iarap haduh 121 ngut ki longkmie kiba kha khyllung, kynthup kito kiba kha ha iïng bad ha Sub Centre bad ki briew ki la tip bha ïa ka jingiarap sbun mynsiem jong ka, ka la iohpdiang ruh ïa ka nam Florence Nightingale 2021 kaba dei ka burom kaba ha khlieh duh jong ki nurse ha ka ri.
La ong ba ka Kong Agnes Syrti, ka ANM jong ka Jalaphet Sub Centre ka la iarap 16 ngut ki longkmie ha kaba pynkha khyllung ha ki iïng bad kumjuh ruh lai ngut ki longkmie kiba ka la pynkha khyllung ha ki kali ki bym lah shuh ban poi sha ki Sub Centre ne sha ki PHC, kane ka la pynpaw ïa ka jingshlur bad jingskhem jingmut bad ka jingshim khia jongka ha ka kam ba ka trei.
Ka kong Kijuhhi Langstang, bad ka ANM, ka kong Manbhadakani Lyngdoh kiba dei na ka Ryngkoh Sub Centre, la ong ba kine ruh ki ju shim khia haduh katta katta ïa ka kam khamtam ha ka kam pynkha khyllung, ki ju pynrung ïa ki kyrteng ha ki register bad ki ju bud dien ruh ïa ki longkmie kiba ar met, watla ka iïng Sub Centre kam pat da bit da biang bha, hynrei watla katta ruh ki la lah ban iarap ban pynkha khyllung haduh 25 ngut ki longkmie bad trei shitom ruh haduh ban da poi 100 percent ki longkmie ba ar met kiba wan ai injek bad kane ka Sub Centre ka dei ruh kawei kaba la poi haduh 100 percent kiba wan ai injek covid-19 ha ka thup jong kiba 18 snem shaneng.
Ka ANM jong ka Jalaphet Sub Centre, ka kong Nidawan Chyrmang, kadei kawei na ki ANM kaba trei shitom, kaba trei hok ïa ka kam bad kaba wanrah ïa ka jingkiew ka Sub Centre, naduh u snem 2017 ka la pynkha khyllung haduh 104 ngut ki longkmie ha iïng jong ki, la ong ruh ba ka la pyntbit ialade kumba leh ki men ba rim da kaba pyndonkam da ki siej bad kawei kaba sngewtynnad ban tip ruh ba ka kong Nidawan Chyrmang ka khlem kyntait ban iarap ïa ki longkmie ha ka kam pynkha khyllung watla ha ka por ba ka dang don ialade ruh ha ka shuthi kha khyllung (Maternity Leave).
Haba kren ha ka jingialang, ka ANM kaba na Samasi Sub Centre ka kong Letmon Paslein kaba la ioh ïa ka nam kum ka Florence Nightingale ha u snem 2021 ka la iathuh bad ong ba ma ka lem bad i kong Agnes Syrti, iba dei ruh i ANM jong ka Samasi Sub Centre ki ju ïa leit ban iarap ïa kiba donkam jingiarap bad ong ruh “Watla ka sorkar kala bthah ba baroh ki kynthei ba ar met ki dei ban leit kha sha ki hospital ne sha ki PHC ne sha ki Sub-Centre hynrei don bun ki bym lah ban leh ïa kata namar ka jingban ka jingduk, te haba ngi la dep shah hikai te ngi hap tip hi bad ngi hap leh, kane ka dei kawei na ki kam ialap kaba wanrah jingbha ha ka imlang ka sahlang ban long kiba koit ba khiah, khamtam ha ki jaka nongkyndong bunsien ngi shem bad ngi lap ba lada ki briew ki ong ba kim don pisa ka da long shisha kaba shisha ba kim don pisa namar ka jingban ka jingduk, kim lah ban pynpoi ïa ki longkmie sha ki hospital ban kha khyllung, namar tang ka bai kali ruh kim don, te ngim banse ban iarap, lada ki wan khot ban synran lang ïa ki bad haba ki donkam jingiarap ngi iarap ïa ki" ka la pynpaw ruh ba ka ju iakynduh shibun ki jingeh ha ka jingiaidlynti jong ka kum ka ANM hynrei da ka mynsiem kaba kmen ka shim khia haduh katta katta iala ka kam bad ong ruh “nga ngeit ba u Blei un nang ai bor shuh shuh ïa ngi ban shakri ïa ka imlang ka sahlang ha kane ka kam ba ngi trei" pynpaw ka kong Leitmon Pasleiñ bad ka la ai mynsiem ïa kiwei kiwei ruh ki ANM ba kin nang trei khambha shuh shuh ïa ka kam bad ban lenlade na ka bynta ka bha ka miat ha ki shnong ki thaw.
Kumjuh ruh ka ANM kaba na Ryngkoh Sub-Centre, ka kong Kijuhhi Langstang kaba la pynkha khyllung haduh 25 ngut ki longkmie ha Ryngkoh Sub Centre ka la iathuh ba ka iakynduh jingeh haduh katta katta khamtam ha ka por lyiur ba jur slap ha kaba ka bor ding electric ha Sub Centre ruh ym don bad don ki por ba ma ka lem bad ka kong Manbhadakani Lyngdoh, kaba dei ruh ka ANM jong kane ka Sub Centre ki hap leit sha iïng jong ki longkmie ban pynkha khyllung, watla ka dei ha ka por miet ne synia ruh bad wat hapdeng u slap ki ju iaid da ka kjat ban leit iarap bad wat hapdeng ka jingbunkam kim ju kyntait ban iarap ïa ki longkmie ba kha khyllung kiba ha ki thaiñ Khahnar, Thuruk bad kiwei kiwei ki shnong kiba don ha katei ka thaiñ bad ki ju kyntu ruh ba ki dei ban shim shuh shuh ki lad jingsumar kiba kham biang na ka bynta ka koit ka khiah.
Ka ANM kaba na Jalaphet Sub Centre ka la pynpaw ka jingsngew kmen ba ka ioh pdiang ïa kane ka khusnam bad jingpynkup burom bad ong ruh ba kam ju poi pyrkhat ba kin don ki briew kiba peit bad budien ïa ki kam ba bha ba ka la leh ha ki shnong ki thaw, ka la ai ka jingkhublei ïa u Deputy Commissioner bad ïa ka tnat ka koit ka khiah, ka la iathuh ruh bad ki ju don ki por ba ki briew ki don hapdeng ka jingklumar jingmut haba ka por kha hynrei ka ju pynsngewthuh bad pynshai bad ai mynsiem ïa ki bad ong ruh ba ka lah ban leh ïa ki kam ba radbah ha kaba pynkha khyllung ka dei lyngba ka jingiarap bad jingai jingmut lang ka Doctor jong ka Sutnga CHC, ki ASHA bad ki Aganwadi, ki Supervisor “Don ki longkmei kiba kha khyllung ki bym long shuh wat tang ban shong kali ruh nga ju iarap ïa ki, don ki por ba ki briew ki dom ruh namar ba nga khlem rah dawai, hynrei ngam ju bat nud ïa ki, don pat kiba sngewthuh bad haba ki sngewthuh ka long ka jingai mynsiem lem iya nga, lada trei ha kano kano ka kam ruh donkam ban trei naduh ka mynsiem bad u Blei ruh um ju iehnoh ïa ngi" ong ka kong Nidawan Chyrmang.
Kiba la ia don lang ha kane ka jingialang ki kynthup ruh ka DIO East Jaiñtia Hills istrict, ka Dr Nidamon Suchiang bad ka Medical Officer jong ka Sutnga CHC, ka Dr R.Toi.
La pynkup burom ïa jitei ki San ngut ki ANM da ki momentos bad ki jingai sngewbha.
Khliehriat iaiong 24: Ki pulit jong ka Umpleng ADC (Camp), myn ha ka 11 tarik mynta u bnai ki la ioh tam ïa kawei ka met iap jong uwei u rangbah na ïew Umpleng, uba ha ka kyrta antad kumba 55 haduh 60 snem kyrta bad la antad ba u dei na ka jaitbynriew Nepali bad la dep leh ïa ka post mortem bad la pyntikna ba u la khlad na ka daw ka jingshitom kaba don ha ka met.
Kumta ïa ka met jong utei u rangbah la buh ha ka jaka buh met iap ha Khliehriat CHC namar kat haduh mynta ym pat shym la don ba wan kam trai ïa ka met jong utei u rangbah.
Jowai, Jymmang 24: Ka 1-Nartiang Block Congress Committee (BCC) kala pyntip ba kan pyllong ïaka jingïalang pynrung dkhot bad pdiang burom ïaki katto katne ki riew rangbah jong ka thaiñ ka ban long lashai ka 25 tarik u Jymmang 2022 ha ka por 12 baje mynsngi ha Namdong West Jaiñtia Hills.
Ïa kane ka prokram la pynkhreh ha ryngkat ka jingïatreilang ka District Congress Committee (DCC) bad ka 1-Nartiang BCC la ïathuh u ma Rikut N Parien Secretary DCC West Jaiñtia Hills District bad ha ka juh ka por ka long ban pynkhlaiñ shuh shuh ïa ka party ha ka jingtreikam jong ka naduh ki thaiñ nongkyndong bad kumjuh ha sor shi bynta na ka jingpynkhreh ïa ka Election MLA 2023.
Nongpoh, Jymmang 24: U Symbud Myntri rangbah ka jylla, u Bah Prestone Tynsong mynta ka sngi kum u kongsan u la wan ban plie paidbah ïa ki ar tylli ki kam pynroi ha ka Shnong Umsaitsning ha Ri Bhoi, kiba kynthup ïa ka jingkieng ïaid kali bad ka surok rong ba thymmai kaba dei katkum ka jingdonkam jong ki paidbah ka shnoing Umsmu bad kiwei ki shnong ba hap ha ka thaiñ Umsaitsning ha Ri Bhoi.
Ïa kane ka Jingkieng (Motorable Bridge) bad ka surrok la tei lyngba ka skhim ba la tip kum ka Rural Infrastructure Development Fund (URDF) ba la bei tyngka lyngba ka NABARD ha ka jingjlut jingsep kaba la kot sha ka Rs.2.80 klur.
Haba plie paidbah ïa kine ki kam pynroi ha kitei ki shnong, la sakhi lang ruh da ka jingdon lang u MLA ka Umsning, u Bah Jason Mawlong, ka MDC, ka Kong Macdalyne Mawlong, u Deputy Commissioner ka Ri Bhoi, u Arpit Upadhyaya, u Executive Engineer ka PWD, Umsning, u Bah Rymphang Kharkongngor bad kynthup kiwei kiwei ki ophisar sorkar.
La pynphuh pynphieng bad pynshit pynshngain ruh ha kane ka sngi da ka jingdon lang ki padibah nongshong shnong bad ki nongïalam shnong kitei ki shnong kiba la pynpaw ka jingkmen ban ioh ïa katei ka jingkieng bad ka surok ba thymmai ba kin suk ha ka leit ka wan katkum ka jingdonkam jong ki paidbah.
Haba kren ha kane ka sngi kum u kongsan, u Symbut Myntri rangbah ka jylla, u Bah Prestone Tynsong u la kyntu ïa ki paidbah kitei ki shnong ba ha ka jylla hi baroh kawei ba kim dei ban sngap ïa ki khubor thok ki khubor shukor bad kumba la paw ha kine ki sngi tang na ka daw ka jingtwa ka khyndew ha ki surok bad ka jingtwa ka jingtei jong ka ingdorbar thaw ain ki la kynnoh ba kane ka sorkar ka dei ka sorkar kaba lute bad kaba kjit ïa ka pisa ki paidbah, hynrei kim ju tih ne wad bniah ïa ki kam pynroi ba kane ka sorkar MDA ka wan rah na ka bynta ka jingdonkam jong ki paidbah hapoh ka jylla.
U la ong ruh ba u Bah Prestone Tynsong u dei u briew uba tip briew tip blei bad kum u nongïalam ha ka sorkar ym nym ïalam bakla ïa ki paidbah bad ka jinglong kum kita ki nongïalam hapoh ka sorkar kam dei ban shu lute ne kjit na ki paidbah, hynrei ka sokar ïa ïaleh ban thaw ki lad ki lynti ban wan rah bun ki jingkylla bad kaei kaba sngewsih lada don tang katto katne ki jingduna kiba bun ki la kren bein ne niew tang ba kane ka sorkar kam leh ei ei na ka bynta ki paidbah.
Ki shnong ba hap ha ka thain Umsaitsning kin nym ioh ïa kane ka surok rong ba thymmai bad ruh ka jingkieng ïaid kali lada ym dei na ka sorkar MDA" ong u Bah Prestone Tynsong bad bynrap ruh bun ki briew kiba pyrshang ban ïalam bakla ïa ki paidbah da kaba ai ïa ki khubor lamler ban kynnoh kynta ïa ka sorkar, hynrei kum ki nongshong shnong ba la stad kim dei ban ngeit beij bad ki dei hi ban bishar na lade aiu kane ka sorkar ka la leh na kabynta ki paidbah" u la bynrap.
U la ong ruh haba ngi long ki nongmihkhmat paidbah ngim lait na ka jingshah kren bein ne kren sniew bad khamtam ha kane ka kynti ba la jan poi sha ka samoi jied nongmihkhmat bun bah kin wan ban pynbieh ne ban shna ïa ki khubor thok ban kynnoh da kumne kumtei ïa ka sorkar bad na ka liang ka sorkar MDA kan nym shong kli kti bad ka kamram jong ka sorkar ka long ban wan rah ïa ka roi ka par bad ka jingkylla hapoh ka jylla, u la ong.
Jowai, Jymmang 25: Ka jingsniew palat u surok Jowai By-Pass na lad Mukhla haduh Soo mer (Mihmyntdu) kala nang jur katba dang mih ki sngi bad kane kala buh jingeh pynban ïa ki kali ban ïaid lynti naduh ki kali rit wat haduh ki kali heh.
Kane baroh ka paw tang na ka daw ka jingbym ïohi jong ka sorkar halor ka jingsniew jong ka surok kaba la buh jingeh ïa ki paidbah nongleit nongwan, shuh shuh une u surok NH-6 uba lah pynïasoh ïa kiba bun tylli ki jylla jong ka thaiñ shatei lam Mihngi (North East).
Kane ka jingsniew ka surok NH-6 kam dei tang ha ki bynta jong ka surok By-Pass hynrei kane ka jia kumjuh ha shi lynter ka surok Jowai-Shillong khamtam naduh Ummulong haduh Mawryngkneng.
Ha ki bynta ka surok Jowai By-Pass la sakhi ba ka jingsniew kala jur shaba palat haduh katta katta kaba la pynshitom ïa ki kali ba ïaid namar ka jingbun palat ki thliew baheh baheh nalor sa ka jingdap um ki thliew.
Ki don ruh ki kali heh kiba ïa takhuh para maki tang namar kitei ki thliew ba heh, kiba la hap ban pynïakhun ïa ki nongñiah kali ban pynïaid ïa ki shaka kali ban lait na ka jinghap hapoh kitei ki thliew, lada peit bha ïa katei ka surok kala long kum ka surok khlaw kaba hap ban ïaid tang da ki trok Shaktiman ne ki trok 4 wheel.
Khliehriat iaiong 24: Ki pulit ka East Jaiñtia Hills District, myn ha ka 17 tarik mynta u bnai ki la leit tam ïa kawei ka met iap kaba per ha um ha ka wah Mooniangram ha Wapungskur bad la ong ba utei u rangbah u dei ha ka kyrta antad 50 snem kyrta, la lap ïa ka met jong u khlem phong jaiñ tang ka patlum poh.
Na ka liang ki bor pulit ki la pyndep ïa ki ba donkam kiba katkum ka aiñ bad ïa ka met jong utei u rangbah ki pulit ki la buh ha ka jaka buh met iap ha Khliehriat CHC bad kat haduh mynta ym pat shym la don ki ban wan kam trai ïa katei ka met iap jong utei u rangbah.
La ong shuh shuh, ba ki don ki briew kiba iohi ïa utei u rangabah myn ha ka 16 tarik mynta u bnai ba u dang iaid ha ki thaiñ Ladrymbai bad Mookhep bad u don ka dur khmat kaba don jingshitom ha ka met.
Nongpoh, Jymmang 24: Ki nongïalam ka KSU, Nongpoh Circle mynta ka janmiet ki la ioh ban bat ïa uwei u bar jylla katba u dang ïaid kjat ha Nongpoh, kaba dei hadein ka jingsuba ba une u bar jylla u lah ban kit kiei kiei ki tiar hapoh ka pla kaba la suba katkum ka jinglong jingman jong u kaba u la pypaw shabar ba ka lah ban don kaei re kaei ka tiar kaba u kit hapoh ka pla jong u.
Ki nongïalam ka KSU, Nongpoh Circle ha ka jingïalam u President ka Circle, u Bah John Lyngdoh lem bad ki dkhot ki la buddien ïa une u bar jylla, hynrei hadien ba la poi ha janpoi ha Saiden ki la bat noh ïa une u bar jylla bad kaei kaba kham phylla ka long ba hadien ba la ioh bat ïa u la lap bun jaid ki tiar ki tar bad ki kot kiba dei shaphang ki mrad kiba u la thep hapoh ka pla.
Na ka liang ka KSU ki la plied ïa ka pla bad hapoh katei ka pla la lap u kynja kymbat ba la suba ba u dei u Ganja, ki simcard phone, ki prek, bad hapoh katei ka kot la tah da ki snieh mrad bapher bapher bad ruh ki thapniang jong ki sim kaba la buh umdum ïa ki nongïalam ka KSU.Haba la kylli pyrthew da ki nongïalam ka KSU, utei u bar jylla u kam ïa lade ba u dei u Anti-Christ bad ruh ba u dei u nonghikai hynrei um don pat kano kano ka jingpynshisha ba u dei u Nonghikai bad lait noh tang kitei ki tiar ba la lap na ka pla jong u.
Kaba la buh hapdeng ka umdum ïa ki nongïalam ka KSU ka long ba na katei ka pla la lap ruh ki kynjaj jingthoh ha ka ktien Hindi, ki syntiew ba la ïap noh, ki snieh mrad bad ki sniew bsein kiba kim tip satia kaei kaba utei u bar jylla u thmu ban leh ne pyndonkam.
Hadien ba la ioh kurup ruh ïa kitei ki tiar ba phylla na utei u bar jylla, ki nongïalam ka KSU ki la leit ban aiti noh sha ka tnad Wildlife ha Nongpoh, namar jan baroh ki tiar kiba don hapoh katei ka pla jong u ka dei shaphang ki mrad bad lehseh b aune u bar jylla u don bynta ha ki kam shalan beain ïa ki mrad b akum ka seng ka sngewkhia ba ha kine ki sngi bun na ki mrad ki la sdang ban duhjaid na ka jingpynïap pathar ïa ki mrad.
Na ka liang u Bah John Lyngdoh, President ka KSU, Nongpoh Circle hadien ba la aiti ïa utei u bar jylla sha ka tnad Wildlife, u la buh ka jingkyrpad ruh sha ka tnad Wildlife ba kin tohkit bniah bad ban leh katkum ki kyndon jong ka ain, namar kaei kaba pynsngewpher ïa ka seng ka long b aune u bar jylla u don kita ki jaid kot kiba dei shaphang ki mrad bad ruh la sakhi ïa ka jinglap naduh ki snieh mrad kum ka sniew bein Cobra, ki thapniang jong ki sim bapher bapher bad kiwei kiwei dei ki tiar ba phylla.
Une u bar jylla uba nang ban kren Khasi tiak tiak la tip kyrteng kum u Shaikh Sharin Hasan bad u kam ia lade ba u dei uba shong basah ha Rynjah ha Nongbah Shillong bad une u bar jylla mynta u don ha ka jingpeit jingkhmih ka tnad Wildlife hadien ba la leit aiti da ki nongialam ka KSU mynta ka janmiet ha ka ophis ka tnad Wildlife kaba don ha Nongpoh.
Shillong, Jymmang, 24: Ki bor pynïaid jong ka skulbah North Eastern Hill University (NEHU) ha ka sngi Baar ki la pyntip ba ka University Grants Commission (UGC) ka la rai ban pyllait ïa ki Kolej kiba pynïasoh bad ki khyndai tylli ki Central Universities kynthup ruh ïa ka North-Eastern Hill University na ka jylli jong ka CUET (UG) 2022 bad la ailad ïa ki ban ki pynrung klas ïa ki samla pule ha ka Academic Session 2022-23 kumba ju leh ha ki snem ba ladep.
Kane ka rai jong ka UGC ka la wan hadien ka jingphah jingthoh ba la ïoh na ki Central Uiversities kiba don haNorth East bad na ki sorkar jylla jong ka thaiñ Shatei Lammihngi ha kaba ïadei bad ka jingbthah jong ka Ministry of Education, ka Sorkar India lyngba ka jingpynbna No 65-4/2020-CU.II dated May 13, 2022, ba la phah sha u Registrar jong ka North-Eastern Hill University bad sha ki Registrar jong ki phra tylli ki Central University lyngba ka shithi na ka UGC kaba No.F.13-11/2020(CU) dated May 19, 2022.
Ki pynïaid jong ka skulbah NEHU ki la pyntip ba ki Kolej kiba pynïasoh bad ka North-Eastern Hill University kin pynlong ïa ki jingpynrung klas kumba ju leh ha ki snem baladep khlem da pyntreikam ïa ka CUET (UG) 2022 score jong ki nongaplai kiba kwah ban rung klas ha kine ki Kolej tang na ka bynta ka samoi pule jong u snem 2022-23.
Hynrei ki bor pynïaid ka North-Eastern Hill University ki ïai pynshlur ïa ki samla pule kiba ladep pynrung kyrteng na ka bynta ka CUET 2022 ba kin leit thoh ïa kane ka eksamin khnang ba kan jingmyntoi hi ïa ki lada ki kwah ban ïoh jaka pule ha kiwei pat ki Central University kiba don ha ka ri.
Ha kaba ïadei bad ka jingpynrung klas na ka bynta ki Under Graduate Courses ba la pynïaid da ka NEHU hapoh u pud u sam treikam baroh ki jingpynrung klas yn leh lyngba ka CUET lait noh tang ïa ka B.Tech Courses kaba yn donkam ban leh ïa ka JEE Score.
Shuh shuh, ka UGC ka la pynmih ïa ka jingpynbna ïa ka tarik ban pynrung kyrteng na ka bynta ka CUET 2022 ïa ki Post Graduate Courses.
Ka NEHU kum kawei na ki Central University kan pynrung klas ïa ki samla pule ha ki PG Courses lyngba ka CUET.Na ka bynta kine ki samla pule, la bthah ba ki dei ban pynrung kyrteng na ka bynta ka eksamin CUET 2022.
Ka sien kaba nyngkong kaba nga ïohsngew shaphang ka bamsap kaba la nam da ka bamsap pyllun tnum ïing, ka dei kata ka Teapot Dome Scandal ha Ri America.
Ka don kawei ka jaka ha ka Jylla Wyoming ha Ri America kaba don u mawlong uba la oh shrong da ka mariang ha ka dur jong u ketli shet sha bad kumta la nam ïa uta u mawlong da u Teapot Rock ne Teapot Dome bad ha kane ka jaka ka don ruh ka par umphniang kaba heh.
Hapdeng ka snem 1921 bad 1922 ha ka por ka jinglong President jong u Warren G Harding, ka la don ka kam bamsap kaba shyrkhei ha ka kam pynmih umphniang na kata ka par.
Katkum ka kaiphot jong ka ïingdorbar Thaw Aiñ ne ka Senate la ong, “ ka kot khubor Wall Street Journal ka la pynmih ïa ka report halor ka jingbamsap bad ka jingai syrnot sopsop ïa kawei ka company khaïi umphniang ban kjit bad shalan ïa ka umphniang na katei ka par.
U nongmihkhmat jong ka Wyoming u la ujor pyrshah ïa kane ka kam bamsap bad u la buh hakhmat ka ïingdorbar bad kaba la pynlong ïa ka jingtohkit kaba sah nam ha ka history jong ka Ri America.
Ha kaba sdang ka Republican Party kaba don ha ka bor, ka dang pyrkhat ba kane ka jingtohkit kan jlan ne shim por bad lehse ki nongtohkit kin sa btai bad kin ym lah ban pyndep, kumta ki la thung ïa uwei u dkhot uba khynnah tam jong ka Senate kum u Chairman jong ka Committee tohkit.
Ka jingkylli kaba khraw kaba don hakhmat jong u Chairman bad ka Committee ka long, “Kumno u Myntri Sorkar uba bat ïa ka kyrdan Interior Secretary u khie spah kynsan kynsan? ñiuma, ka jingtohkit ka la long kaba seisoh bad la shem ba u Albert Fall, uba long u Interior Secretary, u la donkti ha ka kam bamsap bad u la shah pynshitom bad set phatok.
Kane ka jingtohkit ka la long kaba kongsan namar ka la plielad shuh shuh ïa ka Senate ban tohkit ïa kiba bun kiwei ki kam bamsap ha ki snem kiba hadien".
Ka Meghalaya wat a ka long ka Jylla kaba rit tam eh, hynrei kam duna pat ha ki kam bamsap-bampong bad ki kam tuh kam thiem ha ki jylli synshar-khadar.
Dang shen, ka jingorpait jong ka kynroh ha ka jaka ïeng ki bus (ISBT) kaba dang shu plie shen ha Mawïong bad ka jingtwa jong ka pyllun tnum ïing jong ka ïingdorbar Thaw Aiñ ka Jylla kaba dang tei mynta ha Mawdiang diang ka shat phalang ïa ki kam bamsap, ki kam leh sopsop, ka treikam treijam kaba noh shilliang bad kaba pynmyntoi tang ïa ki paralok ne kiba don ka jingïadei kaba jan bad ki nongsynshar.
Mynta ha Meghalaya ban bamsap ka la long ka jingmlien bad kiba bamsap ruh kim don jingïatip lem bad kim sheptieng shuh ban leh kumta.
Ngan ym klet ïa ka jinglong kuman jong ki katto katne ki nongsharai Balang bad ki nongïalam jong ki seng saiñ hima kiba kyntait ba ka don ka jingbamsap bad kiba kynteit ïa ki nongïakhih kiba dawa ban pyntreikam ïa ka aiñ pyrshah bamsap, ka Aiñ Lokayukta, ha ka Jylla ha ki snem 2011 haduh 2014.
Haduh mynta kine ki juh ki nongsharai Balang kiba kam ba ki dei ki nonghikai ïa ki aiñ blei, pylleiñ pylleiñ ki len ïa ki kam bamsap bad ki ïai bteng ban ïasnoh kti bad ki nongsynshar/nongïalam saiñ hima ban khñoit beiñ ïa ki briew bad pyndonkam bakla ïa ka bor na ka bynta ka jingmyntoi shimet.
Hadien ka jingtwa jong ka pyllun tnum ïing jong ka ïingdorbar Thaw Aiñ ka Jylla nga don shibun ki jingkylli kiba ngan buh hakhmat kumne: (i) mar mar hadien ka jingkhyllem u Executive Engineer ka tnat PWD, ka Sorkar Meghalaya u la pynshai halor ki daw kiba pynlong ïa ka pyllun tnum ïing ban khyllem.
Hato la pynkup bor ïa u ban jubab ha ka sur bad ka dur ba tang ki Myntri ne ki heh Sorkar kiba halor duh ki lah ban jubab? (ii) ka long kaba phylla ban ïohi ïa ka jingstet shim jingkheiñ bad ban batai ïa ki daw, wat ban phla ruh ba ka tnat PWD ka la mynjur ïa ka plan ne jingdro dur kaba bakla.
Hato u Executive Engineer u mut ban ñiew thala ïa ka bor jingtip bad jingshem phang jong ki nongshong shnong? (iii) kumno ka tnat PWD bad u Executive Engineer ki mynjur ïa ka jingoh dur kaba bakla bad balei ba ki shah ban tei ïa ka ïing kaba la dro dur bakla? (iv) hato mynta u Executive Engineer un pynbna paidbah ïa baroh ki jingtei kiba hapoh ka jingpeit jong u, ba ha kano ka rukom la khot tender bad kumno la bate kam sha ki Contractor?Mynta pat sha ka ophis jong u Shongknor badonburom ka ïingdorbar Thaw Aiñ, ha ka Ri synshar paidbah ka ophis jong u Shongknor bad ka ïingdorbar Thaw Aiñ baroh kawei ka long kaba kyntang bad uno uno ne kano kano kim lah ban kheiñ dewthala ïa ka.
Ym kum ka Ri Bilat, ha kaba u/ka Shongknor ka ïingdorbar Thaw Aiñ ki ïehnoh na ka jinglong dkhot ha ka seng saiñ hima ha ka khyllipmat ba ki shah jied kum u/ka Shongknor.
Ha Ri India kam don kum kata ka kyndon ne ka jingleh, laitnoh tang u Dr Neelam Sanjiva Reddy uba la ïehnoh ïa ka jinglong dkhot na ka seng saiñhima hadien ba u shah jied kum u Shongknor bad u la ban jur ba u Shongknor u dei ban long uba laitluid.
Katba ha Meghalaya, u Shongknor ka ïingdorbar Thaw Aiñ kaba mynta u long ruh u President jong ka Seng saiñhima, ka UDP, kaba long ka Seng synrop jong ka Sorkar MDA.Ha kum kane ka khep ba ka don ka jingkynnoh bamsap ne jingleh sopsop ha kaba tei ïa ka ïingdorbar, ki nongpeit pyrman kin pule ïa ki kam bad jingleh jong u Shongknor katba u dang pyndonkam ïa ka bor, ka iktiar jong u ban tohkit bad pynshitom ïa kiba donkti ha ka jingkynnoh bamsap ha kaba tei ïa ka ophis jong u bad ïa ka Temple jong ka Synshar Paidbah.
U Shongknor u la pynpaw ïa kaba dei ban pynpaw ba u sngewkyndit bad shaïong halor ka jingtwa jong ka pyllun tnum ïing bad u la shim kyrkieh ïa ka kam bad phah sha ka High Powered Committee ban thew, ban wad bad ban ai ka kaiphot.
Khlem ka jingthmu ban pynthoh bria, Shongknor ba donburom nga buh hakhmat jong phi ïa kane ka jingkylli, kum u President jong ka Seng saiñhima kaba pynlong ruh ïa kane ka Sorkar mynta, hato phi lah mo ban lait na ki jingshah tan shane bad shatai bad ai ka jingbishar ka bym lah shilliang, lada jia ba phi shem ba ka don shisha ka jingbamsap kaba lehse ki Myntri jong ka Sorkar bad kiwei ki ïadon kti lang? Ym dei ba ñiewpoh ïa ka bor bad iktiar jong u Shongknor, hynrei kum ki nongshong shnong ngi dawa jur na u Lokayukta ban pynstet ïa ka jingtohkit halor ka jingujor jong i Kong Angela Rngad bad kiwei kiba la ujor pyrshah ïa ka jingorpait ka jaka ïeng bus ISBT, ki jingtrei torti ïa ki jingkieng, ki surok bad kiwei de ki kam bamsap.
Ban mudui bad shim jingbishar halor ka jingtwa ka pyllun tnum ïing ka ïingdorbar ka Jylla bad ban sdang ïa ka jingtohkit mardor.
Ha Meghalaya, ym dei tang ka bamsap kaba jyllei, hynrei kaba kham shyrkhei eh ka dei ka jingnoh shilliang bad jingleh shilliang khmat ha ka ai kam ai jam.
Tang kiba ha-ïing ne ki paralok ne ki seng kiba don ka jingïadei kaba jan bad ki nongsynshar ne nongmihkhmat kiba ïohlut ïa ki kam ki jam ha ka Jylla.
La paw shynna ha ka pyrthei baroh kawei ba ka roi ka par ha kane ka juk mynta ne juk neo liberal ka long kaba lah shilliang bad ha ka kyrteng ka roi ka par ka jingbamsap ka suhthied bad jyllei ha man la ki bynta jong ka jingim.
Lada ym ai bai sha ne pynkham ne ai bhah ïa kiba don ha ka bor, yn ym lah ban ïohkam lymne pyntrei ïa ki kam ki jam ne kam khaïi-pateng.
Ym kum ki Ri kiba la roi, kumba ka paw ha ka Case bamsap kaba la kdew shakhmat kaba la jia ha Ri America ha kaba u Interior Secretary ka Ri America u la shah bishar bad shah pynshitom, katba ha Meghalaya pat ym shym la lah ban bishar bad pynshitom ïa ki heh sorkar lymne ki nongsynshar ne nongmihkhmat kiba donkti ha ki kam bamsap ha ki phew snem kiba la leit noh.
Lyngba kane ka jingthoh nga kyntu bad khot lang ïa baroh ki nongshong shnong bad ki para ri kiba ngeit ha ka nongrim ban kamai ïa ka hok bad bam na ka umsyep, hato ngin shah ba ka bamsap bad ka jingleh shilliang khmat kan pyntroiñ ïa ka nongrim tipbriew tipblei? Hato ka jingïoh la ka jong ka Jylla ka long kaba tat dor haduh katta? Ba yn shu pynkylla ïa ka sha ka tnum ïing ne ka kut jong ka jingbamsap bad jingleh sop sop? Ka kamram bad jingkitkhlieh kaba khraw ka don hakhmat jong ngi ban pyndam shisyndon ïa ka puriskam kai ba kiba don ha ka bor ki lah ban leh katba ki mon bad tang kiba don spah ki lah bad don hok ban long ki nongmihkhmat ne nongsynshar.
Ngi dei ban khang lynti shi syndon ïa ka jingrhah bor jong ki.
To ngin sdang na ka elekshon bad ka elekshon 2023 kam jngai shuh na ngi, kumta ki don shibun ki heh sorkar kiba dang don ha ka kam bad ki ban sa shongthait shen ne kiwei ruh ki ban sa shim Voluntary Pension, kiba don jingthmu ban aireng ha ka elekshon 2023.
Kine ki la pynkhreh shaid shaid, watla ki dang don ha ka kam Sorkar ruh bad kim salia ban pynkheiñ ïa ki aiñ ne kyndon.
Ki don lei lei kiba nud ban pynikhmut-pynikhmat ha ki rynsan jingïalang jong ki seng saiñhima bad ruh kiba thaw rynsan lyngba ki tnat Sorkar ba ki bat khnang ban pynpaw pynthei ïalade.
Shuh shuh, ki heh sorkar kiba dang bat ïa ki kam sorkar bad kiba la thmu ban ïeng elekshon khlem artatien ki pyndonkam bakla ïa ka bor ne kyrdan ba ki bat ban pynthame ne pynbieij ïa ki briew ban kyrshan ne ïarap ïa ki ha ka elekshon.
Kum ka nuksa, ki thung kam, ki ai kam contract bad kumta ter ter.
Namarkata ka daw, ka bamsap bampong ka la sdang lypa naduh ka por elekshon namar ha India ne Meghalaya ngim don ïa ki kyndon aiñ ha ka Riti Synshar kiba tehlakam ba ki heh Sorkar kim lah ban ïeng ïa ki elekshon MLA/MP/MDC mar mar tang hadien ba ki shongthait na ka kam.
Ha kiwei ki Ri ki heh Sorkar ki lah ban ïeng elekshon ar ne lai snem hadien ba ki la shongthait na ka kam.
ñiuma, watla ha ka Jylla ngim don ïa kita ki kyndon ne Aiñ, hynrei ki paidbah nongjied ki don ïa ka bor ban hikai bad ban ym jied ïa ki khnang ban ïada na ki kam bamsap kiba lah ban jia hadien.
Paralok, to ngin pyneh rngiew ïalade bad ngin ïeng bad ïakhun pyrshah ïa ka bamsap, ka leh shilliang khmat bad ruh ïa ka jingkam trai jong ki katto katne ki longïing ïa ka kam synshar bad kam saiñhima sima.
Shillong, Jymmang 24 : U MLA jongka Mawlai Constituency u bah P.T Sawkmie ula ai khublei ïa ka sorkar khamtam ïa ka High Power Committee (HPC) ba la khlieh da u Lamphang bah Metbah Lyngdoh ba ka la rai ban thung da ka jingtohkit na ki IIT na kiwei ki jylla ym na ka IIT Rorkee khnang ban lap ïa ka daw bad ki jingshisha na kaei ka daw ba la twa ka Dome ne tnum pyllun jong ka Assembly kaba la tei halor ka tnum pdeng jong ka ïing dorbar Assembly ba thymmai ha Mawdiangdiang.
“ Nga sngew ba dei ban ai khublei ïa ka sorkar namar ka la rai ban phah tohkit khlem da don kino kino kiba dawa hynrei ka la rai hi da lade ban phah tohkit ban lap ïa ki jingshisha.
Hynrei tang kawei nga kwah ban kyntu ïa ka sorkar ba kan sngewbha ban buh por ïa ka kynhun tohkit ban pyndep ïa ka jingtohkit khnang ban ym slem ban ai ïa ka kaiphod ban ïoh ban sdang tei biang ïa katei ka ïing dorbar kaba la buh thong ha ka jingshisha ban pyndep hapoh une u snem.
Hooid da kine ki jingjia bad jingpynwit kan long kaba eh ban pyndep hapoh kane ka samoi san snem hynrei wat la katta ruh ban ïoh pyndep noh ha u snem ban wan da ka sorkar ba thymmai" ong u bah Sawkmie.
Kawei pat ka khubor na ka sur ki paidbah ha kaba ïadei bad ka Assembly ka long ba kat kum ka jingïathuh u Executive Engineer (EE) ka PWD (Building) bah Ransom Sutnga ba na ka pisa ba la mang ban tei la dep pyllait 170 klur sha ka kompani, ka jingkylli ka long hato sa tang 57 klur lah mo ban pyndep ïa ka jingtei ïa ka jingtei.
Namar kat kum ka tender ba la ai sha ka kompani Rajkiya Nirman Nigam Ltd kaba na Utter Pradesh, ka long 127 klur tyngka bad hadien kane la ïoh jingïarap biang na ka sorkar pdeng lyngba u Lamphang ka ïing Dorbar Thawaiñ Lok Sabha sa 100 klur tyngka.
Baroh ka long 227 klur tyngka.
Kaba la siew ka long 170 klur tyngka bad kaba sah mynta ka long sa tang 57 klur tyngka.
Ka jingkylli na ki paidbah ka long kumno haba tang ïa ka Assembly ym pat dep la pyllait haduh kattei klur tyngka bad ka jingkylli ka long hato lah ban pyndep sa tang 57 klur tyngka nalor ba jia kine ki jingjia.
Shillong, Jymmang 24 : Baroh ki skim sorkar ne ki kam pynroi ba ju poi sha ki paidbah kim dei ba ki wan hi khlem da don kiba pan lane kiba buddien na ka sorkar, ong u MLA ka Mylliem ba dei ruh u Myntri ka tnad Soil and Water Conservation, Bah Hamlet Dohling ha ka jingïalang ai jingïarap bad ai jinghikai ïa ki nongrep ka thaiñ Mylliem kaba long ha kane ka sngi Ba-ar ha Mylliem.
Haba kren kum u Kongsan ha ka jingïalang kaba la pynlong da ka Public Implementation Committee Umtongsyiem-Umjilieng bad Mylliem RIDF ha Mylliem Madan Iing Syiem, u Bah Hamlet u ong ruh ba hadien ba u leit kylleng ki shnong ban ïathuh shaphang ka skim ba wan na ka Soil bun ki paidbah ki la kyndit namar ki nang tharai ba ka tnad Soil kam don shuh.
Shuh shuh u la ong ruh ba dang nyngkong haba u phah ïa ki ophisar ka Soil ban leit peit kylleng kylleng ban shna ïa ki kynroh, ki check dam, ki jingkieng bad ker ïa ki jaka rep ki nongrep kim ngeit shuh namar ki la nang tharai ba ka tnad ka la ïap.
“Nyngkong bun ki ong ba ki shu wankai hynrei ynda ki la ïohi ïa ka kam ki sa ngeit biang ba kane ka tnad ka dang don bad ka dang ïai bteng ban trei," u la ong.
Nalorkata u ong mar ïa shimti kumnu Myntri jong ka tnad u la buddien ban peit ba ka jingpyntrei ïa ki skim bapher bapher kam dei tang ha Rilum Garo ne Rilum Jaiñtia hynrei kylleng ki bynta jong ka jylla.
“Ki skim jong ka sorkar ki bun bha tangba kim wan hi sha ki shnong ki thaw hynrei donkam ban don u nongleit pan ne u nongpynïoh.
Wat ong ba kane ka skim RIDF ka wan hi hynrei ka la don naduh mynshwa," u la bynrap shuh shuh.
U Bah Hamlet u la ïathuh ruh ba kum u MLA ka thaiñ tang haduh mynta u la lah ban wanrah haduh 6 klur tyngka ka skim jong ka Soil & Water Conservation ha kaba ki nongshong shnong ki la ïoh ïa ki jingkieng, ki jingker, ka jingpynbha ïa ki lyngkha rep kumjuh ruh ïa ki jaka pynlang um ne ki check dam bda ruh wat ban pynieng ïa ki kynroh ban ïada na ka jingtwa ka khyndew ne ki jaka rep.
Kum u Myntri u la ïaroh ruh ïa ka jingdon jong ka tnad ïa ki nongtrei kiba tbit namar ym pat don kawei ruh ka jingtrei la ka long ki jingkieng, ki jingker ne ki kynroh kiban khyllem ne twa ha ka jingther jong u lapbah dang shen.
Ha kane ka sngi, u Myntri u la sam ruh ïa ka song pisa kaba mar 4000 tyngka sha ki 464 ngut ki nongrep na ki 15 tylli ki shnong ba hap ha ka Myliem Them ba kin pynbha ïa ki lyngkha rep jong ki, nangta ruh u la sam sa 250 tylli ki kor synreit dawai ba kin lah ban pyndonkam lang ha ki shnong ki thaw jong ki.
U la ong ruh ba katei ka sienjam ban ïarap ïa ki nongrep kan nang ïai bteng na ka bynta kito ki shnong bad ki nongrep ki bym pat ïoh.
Ha kajuh ka por u ïaroh ruh ïa ka PIC namar ka jingtrei borbah jong ki ban kyntiew bad ïarap ïa ki nongrep ba kin lah ban pynheh bad pynïar shuh shuh ïa ka rep ak riang ha ka thaiñ.
Ha kane ka sngi, ki nongrep ki la ïoh ruh ïa ka jinghikai na ki ophisar ba kynthup ïa u Bah Harvester Dohling, Assistant Director ka tnad Agriculture bad ruh na u Bah Wanshan Kharkongor, Divisional Officer jong ka tnad Soil and Water Conservation.
Shillong, Jymmang, 24: U Myntri Rangbah ka Jylla u Conrad K.Sangma ha ka sngi Baar ha ryngkat ka jingsakhi lang jong u MLA ka Mawryngkneng Constituency u Bah Pynïaid Sing Syiem u la plie paidbah ïa ka Jackfruit Techno Incubation Centre (TIC) kaba don ha Institute of Hotel Management, Mawdiangdiang, Shillong.
Kane ka jaka pdem sohphan ba la pyndonkam katkum ki kor ki bor jong ka buit stad teknoloji ka dei kawei na ki mishon ba la bei da ka Sorkar Jylla ban pyntreikam ïa ka Mission Jackfruit happoh ka jylla.
Ka Sorkar kan sa plie ruh sa kawei ka Techno Incubation Centre ha ka College of Community Science, CAU kaba don ha Tura.
Ïa ka Mission Jackfruit la pynbna paidbah ha u snem 2018.
Da kaba buh thong ban pyntylllun ïa kane ka projek hapoh san snem, la bynshet pat ha ka Directorate of Food Processing ban pyntreikam ïa kane ka mishon.
Haba kren kum u Kongsan ha ka jingïalang, u Myntri Rangbah u laong ba ki thong treikam jong ka Sorkar ka long ban kyntiew ïa ki shnong nongkyndong bad ïa ki jaka sor bad ba ïarap ruh ïa ki nongrep ban kham kiew ha ka khih ka kamai da kaba pynïaid iew ïa ki mar rep.
“Ïa ka Jackfruit Mission la sdang na ka bynta ban pynsngewthuh ïa ki nongrep ba kin dup lah ban pynmih kham bun ki mar rep bad ban pynkiew ïa ka jingïohnong bad ban ym pynlehnohei haduh T.500 klur ban shu bret kai.
Katba ngim pat lah ban pynïaid iew ïa ki mar, kin shu long lehnohei," u la ong.
U Myntri Rangbah u la banjur ruh ïa ka jingdonkam ban don ïa ki nongsengkam ha ka rep ka riang kum shi bynta ban pynïasoh ïa ka jingpynïaid iew ïa ki mar rep ba ladep kheit.
Haba pynpaw ba kane ka jingthmu ka long ban pyntreikam ha ka rep ka riang na ka bynta ka jingmyntoi jong ki nongrep, u Myntri Rangbah u la ong ba donkam ban pynbeit ïa ki jingbym ïasngewthuh jingmut khnang ban kynjoh sha ka thong.
“Ngi donkam ban ïatreilang ha kiba bun ki jait kam.
Ngim lah ban ailad ba ka jingtreikam kan shu lehnohei khnang ba ki nongrep kin ïoh jingmyntoi," u la ong.
U Myntri Rangbah u la banjur ba donkam ban pynshlur ban buh ïa ki jingbam ba la pynmih hi na ki kper rep ha ki Restaurant khnang ban pynshlur shuh shuh ïa ki nongrep.
U Bah Pynïaid Syiem haba kren ha kane ka sngi la pynpaw ka jingsngewnguh ïa ki prokram bapher bapher ba la pyntreikam da ka Sorkar na ka bynta ka bha ka miat jong ki nongrep.
U Chairman jong ka Meghalaya Farmers’ (Empowerment) Commission u K.N.Kumar u la ong ba kane jaka pdem sohphan kaba la plie thymmai kan long kum ka Processing Centre ïa u sohphan bad yn sa ai jinghikai ruh sha ki nongrep.
U la bynrap ba kane ka TIC kan long ka shlem ban pynmih ïa ki jingbam bapher bapher na u soh Phan.
Shillong, Jymmang, 24: Ka Trinamool Congress (TMC) ka la teipop ïa ka Sokar Meghalaya Democratic Alliance (MDA) halor ka jingsahdien ki jingtei ba kongsan hapoh ka jylla na ka daw ka jingïashrut hapdeng ki paralok seng saiñpyrtheikiba ïatreilang hapoh ka Sorkar.
“Ka jingbym ïasngewthuh jingmut kaba la slem hapdeng ki paralok kiba ïatreilang hapoh ka kynhun MDA ka la nang paw pyrthei bad ka la nang paw shai," ong ka TMC ha u kyrwoh ba la phah ha ka sngi Baar.
“Ka ïashrut hapoh ka la paw pyrthei.
Ha kum kane ka rukom treikam, ba ka Sorkar Pdeng ka la shim kabu na ka bynta ka khusnam ba ka WHO ka la pynkup ïa ki nongtrei Asha, katba ha Meghalaya ka Sorkar MDA ka la pynlong ïa ka jingim jong ki nongtrei Asha kum ka dujok," la kynthoh ka TMC.Ka TMC kaba shong ha ka Liang Pyrshah ka la kynthoh ruh ba ka Sorkar MDA ka la shu iehbeiñ ïa ki nongtrei Asha.
Haba pynpaw ïa ka jinglong jingman jong ka ICDS Centre ha Ladmawreng, East Khasi Hills bad dawa ïa ka Sorkar ban phaikhmat lem sha ka jingeh kaba ki Asha ki ïakynduh, ka TMC Meghalaya ha ka rynsan Tweeter ka la ong, “katba ka Sorkar MDA ka dang ïashrut hapoh, ki jingtrei hapoh ka jylla ki la shah iehbeiñ.
Ka ASHA ICDS Centre ha Ladmawreng ka la jot rathai bad ym long shuh ban pyntreikam.
Ki nongtrei Asha ha kylleng ka jylla ki la ïakhih khnang ba ka Sorkar kan phaikmat.
@SangmaConrad, ka la por ka ladei ban kyndit bynriew!"Ka TMC ka la kynnoh shuh shuh ba ka jingbym pyllait ïa ka pisa na ka bynta u snem 2018-2019, ka Sorkar MDA ka la phiel ban siew tista sha ki nongtrei Asha, kat haduh ba kim banse ban pynlong da ka jingsangeh treikam kaba khlem pud sngi ha baroh kawei ka jylla Meghalaya.
Sa shisien, ha u Lber, 2022, da ki hajar ngut ki nongtrei Asha ki la mih sha surok ban ïakhih pyrshah ïa ka Sorkar Jylla halor ka jingbym lah ban pyllait ïa ka bainong kaba la sangeh naduh u snem 2020.
“Hapoh ka jingsynshar jong ka Sorkar MDA kaba ïashrut hapoh hapoh, baroh ki nongtrei hapoh ka jylla ki ïakynduh jingeh.
Na ka jingbym lah ban pynbha ïa ka rukom siew bainong bad ka jingbym lah ban siew ka bainong ba la shu pynsahteng, ki sngi badum ki la nang tap ïa ki nonghikai bad ïa ki Asha," la kynthoh ka TMC.Shillong/Tura, Jymmang : Ka jingkiew dor ki marbam mardih ha ki ïew ki hat la ka long naduh Iewduh haduh ki iew kiba don ha rilum Garo kum ha Tura, ka la pynlong ia ki paidbah ban lynñiar lut namar ka la long shaba palat pud.
Lada phai sha Iewduh, ka jingkiew dor ka long khamtam eh ki jhur ki jhep, ka doh, kwai tympew bad kiwei kiwei.
Ia kane na ka por sha ka por ki paidbah ki ud khamtam eh halor ka jingbteng ban pynkiew dor ia ka doh la ka long naduh ka doh masi, haduh ka doh sniang bad mynta sa ka dohsyiar.
Kane kajuh ka jingkiew dor ka ktah ruh ia ki nongshong shnong ha rilum Garo haduh ba ka pynlong ia ka Garo Student Union, ban thoh mardor sha u Deputy Commissioner ka West Garo Hills, u Swapnil Tembe halor ka jingkiew dor palat pud ka doh kumjuh ka dohkha kiba die ha iew Tura.
Ka seng ka la ong ruh ba katei ka dor ba la buh kam iahap ei ei bad ka dor ba la kdew da ka Tura Municipal Board.
Katkum ka jingong jong ka seng, ka doh sniang ka poi 300 haduh 400 tyngka shi kilo, ka doh masi 500 haduh 600 tyngka shi kilo, ka doh blang 700 haduh 800 tyngka shi kilo, ka doh syiar (broiler) 300 haduh 320 tyngka shi kilo katba ka dohkha pat ka poi haduh 350 tyngka shi kilo.
“Watla ngi sngewthuh ba ka don ka jingkiew dor hynrei ka jingkiew kynsan haduh kattei bad kata ruh jan man ka sngi 30 haduh 50 tyngka ka long ka bym lah long," ong ka kyrwoh ba la phah da u Zikku Balgra N.Marak ba dei u President jong ka Garo Student Union.
Shillong, Jymmang 24: U Dr.Mukul Sangma, Myntri Rangbah barim ka jylla, u la ong ba dei ban kem ïa ki Pulit Assam kiba la thombor ïa ki paidbah jong ka Malangkona, West Khasi Hills District hynnin ka sngi.
U la dawa ruh ba ka sorkar Meghalaya bad Assam kidei ban ïakynduh mardor ban ïakren ïa kane ka jingjia.
Haba pynrem jur ïa ka jingjia hynnin ka sngi ha katei ka Shnong khappud ka Meghalaya bad Assam, kaba mynta ka la hap noh sha Assam hadien ka jingïapynbeit pud hapdeng kine ki artylli jylla, u Dr.Sangma, u la ong ba ki don ki aiñ jong ka sorkar pdeng kiba la mynjur da ka Parliament, kiba pynshitom ïa kino kino ki bor kiba ktah kti ne kiba thombor ïa ki jaidbynriew riewlum bad kiwei de ki ritpaid.
“Ka Malangkona kadei ka Shnong kaba shong da ki riewlum.
Kumta ki Pulit Assam kidei ban shah kem", u la ong, da kaba bynrap ba ki don ruh ki kyndon kiba kdew ba haba kem ym lah ruh ban bah jamin.
Shuh shuh u Nongalam ka Liang Pyrshah, u la ong ba nalor ki aiñ ba ïada ïa ki riewlum ki don ruh ki aiñ kiba ada ïa k kynthei ki khynnah, namarba ka jingjia ha Malangkona kumba lah ban ïohi na ki Video ka don ka jingthombor ne jingkreb jot wat ïa ki kynthei.
U la ong ba kadei kadei ka buit jong ka Assam ban pyntieng pynsmiej ïa ki paidbah na Meghalaya ki bym treh ban leit ïasoh bad ka Assam.
“Kadei kamram jong baroh artylli ki jylla ban peit ïa ka shongsuk shongsaiñ jong ki paidbah khappud, ïa kaba la mynjur ruh naduh ka snem 2010-2011", u la ong.
Shillong, Jymmang, 24: Ka Meghalaya Board of School Education (MBoSE), Tura ha ka sngi Baar ka la pyntip ba ka result jong ka HSSLC Examinations, 2022 (Science, Commerce & Vocational) Streams ba la pynlong dang shen yn sa pynbna paidbah ha ka 26 mynta u bnai.
Ha kane ka kynti, ïa ki Booklet la pynduh naduh u snem 2014.
Ïa ka results Booklet lah ban peit lyngba ka website jong ka MBoSE ba la ai kyrteng www.
mbose.
in.
Yn ym tah satia ïa ka result ha ka ophis jong ka MBOSE Office, kaba don ha Tura bad ha Shillong.
Ïa ka result lah ban peit ruh na ki website ba la ai kyrteng www.
megresults.
nic.
in, www.
meghalaya.
shiksha bad www.
results.
shiksha, ong u kyrwoh ba la phah da u Controller of Examinations ka Meghalaya Board of School Educationn Tura, u T.R.Laloo.
Punjab, Jymmang, 24: U Myntri Rangbah jong ka jylla Punjab u Bhagwant Mann, u la pyntreikam da ka hukum kaba tyngeh mynta ka sngi Baar pyrshah ïa u Myntri jong ka tnat ka Koit ka Khiah Vijah Singla uba la dawa bai sha shi persen ban pynïoh tender ïa kiba aplai na kane ka tnat.
Mar ïa shah sloit na ka shuki Myntri ki Pulit ki la kem ïa u Singla halor kane ka kam bamsap.
U Mann u ladep ïoh jingtip halor kane ka jingdawa bai sha jong une u Myntri Sorkar naduh shiphew sngi mynshwa bad kane jingshim rai pyrshah ïa u Singla ka long hadien ba u la wad ïa ka jingtip kaba bniah khnang ban pynthikna halor kane.
Kane ka sienjam kaba u Myntri Rangbah ka Jylla Punjab u la shim ka dei hadien ba uwei u shakri Sorkar jong ka tnat ka Koit ka Khiah u la mudui ha u Myntri Rangbah halor katei ka jingjia.
Mar kumta, u Bhagwatt Mann ula ïaid beit shakhmat ban pynap shrip ïa u Singla da kaba bthah ban rekod ïa ki jingïakren ha kaba la pynshisha ba une u Myntri u donkti ban dawa ïa ka bai sha kaba shi persen.
“Wat tang shi persen ruh yn nym shah satia," ong u Mann haba kren lyngba ka Video.
“U paidbah jong ka jylla Punjab ula jied ïa ka seng Aam Aadmi Party (AAP) da ka jingkhmihlynti ïa kaba bha bad ngi dei ban leh ruh kumta.
Haba ka ri India ka la pynmih ïa ki khun jong ka, kum u Arvind Kejriwal bad u shipai kum u Bhagwant Mann kumta ka jingïakhun pyrshah ïa ka bamsap bampong kan ïaid shakhmat," u la ong.
Shuh shuh u Mann u la kam ruh ba u Singla u la phla hi dalade halor ka jingdonkti jong u ban dawa pisa bai sha na ki nongthep Tender.
Nongstoiñ, Jymmang 24: Ka jingleh don bor jong ki pulit Assam ha ki thaiñ Malangkona naduh ba ki ar sorkar ki la dep ïasoi ïa ka soskular pynbeit pud, ka la sdang paw pyrthei naduh u bnai ba la dep bad ka la bteng haduh ka lah sngi u Blei ka 23 tarik mynta u bnai, ha kaba ki ar ngut shikpa shi khun kiba la tip kyrteng kum u Solen Sangma 60 snem ka karta bad u Rambel Marak 30 snem ka karta, u ba dei u khun jong u na ka shnong Huhuapara, kata katba ki dang wan ïalam ïa ki masi ba ki leit thied na Dhupdhara na ka bynta ban pynlur pynthor kba.
Katkum ki tyllong khubor ba la ïoh na katei ka thaiñ, la ong ba katba kitei ki ar ngut ki dang wan ïalam ïa kitei ki masi lur bad haba la poi ha ïew Joypur (Gamarimura), ki dkhot jong ka Rabha Student Union ki ryngkat ki pulit Assam ki la wan ban khnang lynti bad bat noh ïa kitei ki masi.
Nalor kata la ong ruh ba hadien ba ki la bat ïa ki masi, ki paitbah ki la sdang ban ïa mih bad ka la poi ha ka jingïania kaba jur bad ïa syndong kti ruh.
Hynrei ki pulit Assam ki la tan jubor ïa kitei ki ar ngut shi kpa shi khun bad ki la thep hapoh kali bad kit bak sha Boko, na ka bynta ban pynlong ïa ka jingtohkit bad haduh mynta kitei ki ar ngut ki dang don ha ka kti ki pulit Assam ha Boko.
Ha katei ka juh ka sngi la ong ba ki pulit Assam, ki la hiar sha Malang Salbari ha ka jaka ba ki nongshong shnong ki dang sdang ban shna ïa kawei ka ïingshet ja kaba dei ruh ka jaka buh tiar jong ka skul, ha kaba ki pulit Assam ki la pynsangeh jubor.
La ong ba ha katei ka por ki paitbah ki la ïamih puk bad ka la mih ka jingïania kaba jur, ha kaba ki paitbah ba kynthup naduh ki longkmie bad ki rangbah, ki la shah bom da ki lathi ha ki pulit Assam.
Nalor kata kawei pat ka jingjia ha katei ka thaiñ, ka dei ha ka shnong Garojan kaba hap ha ka Tarabari sector, ha kaba u Lasping Marak, ka Asha Marak bad ka Nebula Marak kiba dei na kawei ka longïing, ki dei kiba kwah ban pynïasoh bad ka Assam.
Katba ka khun jong ki bad u pyrsa pat ka kwah ban don ha Meghalaya, kumta ka la mih ka jingïapher jingmut kaba jur hapdeng jong ki, ha kaba kitei ki lai ngut ki la ujor da ka ejahar sha ki pulit Assam.
Ki pulit Assam ki la wan ban kem ïa ki bad ha ka por ba ki pulit Assam ki wan, ki paitbah ki la mih puk bad ka poi haduh u pud jong ka jingïashoh ïadat kaba jur ha kaba ki la don ki rangbah kiba la shah bom lathi ha ki pulit Assam haduh ba ki met ki phad ki la jngem snam bad ki la shitom jur.
Kum ban pynkynmaw ba katei ka shnong Garojan ka dei kawei na ki shnong kiba katkum ka map kaba la pynmih da ka sorkar jylla ha u snem 2011, ha ka por ba u Dr Mukul Sangma u long kum u Myntri Rangbah, katei ka shnong kam shym la shah kynthup shuh ha Meghalaya, hynrei ka la hap ha Assam.
Kaba lyngngoh pat ka long ba kiwei pat ki shnong kum ka Salbari, Huhuwapara, Siminaguri, Joypur bad Amagaon katkum ka soskular ba la dep ïasoi, ki la shah khynñiat sha Assam bad dei na halor katei ka nongrim, ba ki pulit Assam ki la sdang ban pyni bor khyndiat sngi hadien ba la dep ïa soi ïa ka soskular da kaba khang shisyndon ban khat shyiap na ka wan ka ba tuid na kitei ki shnong.
Halor ka jingmih jong ki kynrum kynram bad ka jingshah thombor jong ki paitbah nongshong shnong ha ki pulit Assam, la sngewthuh ba lada ka sorkar kam lah ban tem ha ka por kaba biang ka lah ban poi wat haduh ka jingïaum snam hadien habud.
Shillong, Jymmang 24 : U Myntri Rangbah ka jylla u Conrad K Sangma u la ong ba dei tang ki paralok ha ka MDA kiba lah ban rai la un hiar shuki ne em namar da lade shimet ruh um lah ban shim rai halor kane ka kam.
“ Kan ym dei ka rai jong nga, ka dei na ki MLA kiba ïadon lang ha kane ka sorkar MDA kiba lah ban shim rai namar ki dei ma ki kiba la jied ïa nga kum u nongïalam jong kane ka sorkar" ong u ConradU Myntri Rangbah u la kren ïa kane kum ka jingjubab ïa ka jingdawa u MDC ka BJP na Tura u Bernard Marak la u myntri rangbah un aiti tohkit CBI ïa ka jingtwa ka Dome jong ka ïing dorbar Assembly ba thymmai ne un hiar shuki ma u kum u Myntri Rangbah.
Mynta ka sngi u Myntri Rangbah bad u Lamphang ka ïing Dorbar Thawaiñ bah Metbah Lyngdoh lem bad kiwei ki myntri ki la leit ban jurip da lade ïa ka jingtwa ka Dome bad hadien kane ha ka jingïalang ka HPC la rai ban aiti tohkit ne jurip bniah ïa kane ka jingjia da ka IIT.U Myntri Rangbah u la kyntait ruh ïa ki jingkynnoh ba kane ka kompani ka pyntrei ïa ka ophis jongka NPP hangne ha Shillong.
U la ong kane ka long kaba bakla bad ka bym don nongrim.
Katba na ka liang u Dr.Mukul Sangma, haba kynthoh halor ka jngdawa hiar shuki ka BJP ïa u CM, u la ong ba um kwah ban ong eiei, hynrei un ieh ha ka jingsngewtuh kita kiba don ha ka bor la ki shon ne em ka mynsiem hab kiba kum kine ki jingjia ki wah.
U la ong ba na liang jong u ha u snem 2005, u la hiat shuki kum u Myntri kam pohïing haba la don ka jingdawa na ka liang jong ki paidbah namar ka jingjia ha Garo Hills.
“Nga la hiar shuki ha u 2005 kum ka dak ka jingkitkhlieh ban pynkohnguh ïalade ha kat ka jingdawa bad ka jingkwah ki paidbah", la ong u Dr.Mukul.
Shillong, Jymmang 24: U Nongïalam ka Liang Pyrshah, u Dr.Mukul Sangma, mynta ka sngi, u la sei madan ïa ki kot ki sla kiba pyni ba ka ka Kompeni ba la ïoh kontrak ban tei ïa ka ïingdorbar Thawaiñ ha Mawdiangdiang, ka Rajkiya Nirman Nigam Ltd na Uttar Pradesh, kadei kaba la shah peit siar ne shah tohkit ha ka CBI.Kine ki kot ki sla ki pyni ïa ka shithi ba la thoh da ka CBI sha u BN Tripathy, IPoS, CVO halor ka rukom siew pisa jong ka Rajkiya Nirman Nigam Ltd na Uttar Pradesh bad kumjuh ruh kane ka shithi ka la thoh sha ka Kompeni M/S Design Associates, kaba dei ka Kompeni kaba la design ïa kane ka ïingdorbar Thawaiñ jong ka jylla Meghalaya, ha kaba ïadei bad ka jingtrei ïa ki 20 tylli ki Projek kiba shong dor 3755 klur tyngka.
“Nga, nga shu pyni ïaphi kine ki kot bad kadei kamram jong phi ki nongthoh khubor ban tohkit bniah", la ong u Dr.Mukul.
Halor kane ka jingkhyllem ka Dome ha ïingdorbar Thawaiñ ha Mawdiangdiang, u Dr.Mukul, u la ong ba kane ka jingjia kadei ban pynkyndit thiah ïa ki bor sorkar ba haman la ki jingtrei ne ki jingtei ïa ki projek bapher bapher dei ban don noh da ka bor ka ban peit bniah ne peitngor, khnang ban kan nym don kano kano ka jingleh buih tuh ne ka jingtrei torti.
“Kane kadei kaba donkam haduh katta katta, ïa kaba nga la ong naduh mynno halor kane", u la ong.
U la ïathuh ruh ba dei ha ka por ka sorkar jong u, ba la wanrah ïa ka aiñ ban don ka Social Audit ha man la ki jingtrei ïa ki Projek bad ki Skhim ha ka jylla.
Hynrei kane ka sorkar ba mynta pat kam shym la buddien ne pyntreikam ïa kane.
Halor ka rai jong ka HPC, u Dr.Sangma, u la ong ba la ïakren bha ïa kane ka kam bad ka rai ka long ban aiti beit ha ka Third Party ne ka bor jingtohkit kaba bym shah liang.
Tangba ka jingtohkit kadei ban long kaba shai bad kaba khuid bha, khnang ban lap ïa ka daw tynrai.
Shuh shuh u la ong ruh ba lada trei ïa kano kano ka kam ne ka jingtrei donkam ban bud ryntih ne bud pyrkhing ïa ki jingbthah jong ka Central Vigilance Commission(CVC).
Shillong, Jymmang 24: Ka jingkhyllem jong ka bynta ba pdeng ba don ka tnum pyllun ne ka Dome ha ka ïingdorbar Thawaiñ ba thymmai, ka la pynsyier bad pynartatien ïa kiba bun balang bad shisha ka long kumta imat.
Ha ka jingleit jngoh ki nongthoh khubor ïa katei ka jingtei ha ka por ba leit jurip u Speaker bad kiwei de ki heh sorkar ha Mawdiangdiang, la lap ïa uwei u païa jong ka kamra kaba don ha ka liang ka diang jong ka ïingdorbar ne ka Left Wing, uba ka rukom khleh ïa ka dewbilat imat ka don ka jingleh torti.
Ka daw ka long ba ka dewbilat ha une u païa ka pra phur phur wat haba khñiot wat tang da i shympriah kti ruh.
Nangta la lap ruh ba ki don kato katne ki kamra kiba la sdang orpait ka kynroh ne ka bynta kaba shabar jong ka kynroh ne ka astor.
“Kane te ka bym i shngaiñ phi", la ong uwei na ki dkhot jong ka High Power Committee, haba ki nongthoh khubor ki la pyni ïa ka video ba la ring ïa ka jingpra ka dewbilat jong une u païa.
Lah ban kdew hangne ba ka HPC, kaba la long mynta ka sngi, ka la rai ban aiti ha ka Third Party lynba kawei na ki IIT jong ka ri India ban peit bniah bad tohkit ruh ïa ka rukom shna ïa kiwei de ki bynta jong ka jingtei ïa ka ïingdorbar nalor ka jingtohkit ruh ïa ka jingtwa ka tnum pyllun.
Shillong, Jymmang 23: Ka High Power Committee (HPC) kaba la long mynta ka sngi, ka la rai ban nym shah shuh ïano ïano sha ka jingtei ba thymmai jong ka Assembly ha Mawdiangdiang khlem da ïoh jingbit.
ïa kane la ïathuh da u Speaker bad Chairman ka HPC hadien ba la wai ka jingïalang da kaba ong ruh ba kane ka jingpyrkhing ban rung sha kane ka jaka, ka long na ka bynta ban lait na kino ki jingmynsaw lada rung kulmar hangtei.
Ha kajuh ka por u Bah Metbah, u la ïathuh ba yn aiti ha kawei na ki IIT ban tohkit lut ïa baroh ki daw kiba la pynlong ïa kane ka jingtei ban twa.
Ka Committee ka la jied ïa ki lai tylli ki IIT, kata ka IIT Guwahati, IIT Kolkata bad IIT Delhi bad kano kano kaba kloi ban shimti ïa kane ka jingtohkit yn sa aiti ha kata.
“Ka IIT kan tohkit bad peit sani bha ym tang ïa ka bynta kaba twa, hynrei kan peit ruh ïa kiwei ki jingtei jong ka ïingdorbar, naduh ka mala ba sha trai duh, ki kamra jong u Speaker, u Myntri Rangbah, ki Hall bad kiwei kiwei de", u la ong, da kaba bynrap ba ym shym la buh por katno por kat pyndep, hynrei kloi katba lah tangba yn ailad ïa ki ba kin pyndep ïa ka jingrohkit kaba bniah bha.
Halor ka jingpynkitkhlieh mano ba bakla, u Bah Metbah, u la ong ba kan shong hadien ba ladep kane ka jingtohkit.
U la ïathuh ruh ba katba ym pat dep ka jingtohkit baroh ki jingtrei ha kane ka ïingdorbar Thawaiñ kin sangeh noh shuwa.
Shuh shuh u Chairman ka HPC, u la ïathuh ba khnang ban khanglad ïa ka jingrung jong ka um sha ka bynta kaba la pra, yn tap noh ha baroh kawei ka bynta kaba la pra.
Nalorkata ruh la rai ba ïa ki lyngkhot lyngkhai kiba la twa na ka dome yn nym pynkhih satia tad haduh ban da dep ka jingtohkit.
Ha kane ka jingïalang la don lang ruh u Myntri Rangbah, u Conrad Sangma, u Nongïalam ka Liang Pyrshahm, u Dr.Mukul Sangma, kiwei pat ki dkhot ka HPC kiba kynthup ïa u Dy.Speaker, u Timothy D.Shira, u Myntri ka tnad Transport, u Bah Sniawbhalang Dhar, u Myntri ka tnad PWD (Building) u Bah Dasakhiat Lamare, ka Kong Ampareen Lyngdoh, MLA East Shillong, u Bah Renikton Lyngdoh Tongkhar, MLA bad Myntri ka tnad PHE, Kong Rebecca Suchiang, Chief Secretary bad kiwei kiwei de ki ophisar.
Halor ka jingaiti ïa ki bynta na ka jingtei ïa katei ka jingshna ïa ka ïingdorbar, u Myntri ka tnad PWD(Building) u Bah Dasakhiat Lamare, u la ong ba ka Rajkiya Nirman Nigam Ltd na Uttar Pradesh, ka la aiti kumba 40% ka jingtrei sha ka Badri Rai & Company kaba na Assam bad kane ka la don lypa ha ka kyndon ha ka por ba khot tender.
Ha shuwa jong kane ka jingïalang, u Speaker bad u Myntri Rangbah bad kiwei de ki Myntri ki la leit jngoh ïa ka jingphyllem ka ïingdorbar bad kiwei ki bynta jong ka jingtrei.
Khliehriat Iaïong 20: Ka jingther jong u lapbah uba jur bad ka jinghap phria kaba la jia myn ha kine ki Khyndiat sngi ka la pynjulor ïa ka shnong Wahïajer ha East Jaiñtia Hills District , ha kaba bun ki ïing ki sem bad ki jingdon jingem ki la julor.
Kane ka jinglong jong ka mariang ka la wanrah ruh ïa ka jingduh kaba jur ïa ka karkhana dewbilat ka JUD Cement kaba don ha Wahiajer, East Jaiñtia Hills District.
Na ka daw jong ka jingjur jong u slap ka um ka la ïoh ban rung wat shapoh jong ka Cement Plant bad tap lut wat ïa ki tiar ki tar bad ka colony baroh kawei ka la shah pynjulor.
Ka la don ka jingkyllem jong ki dieng kiba heh bad ki nongap pahara ki la mynsaw bad ka jaka ap pahara jong ki ruh ka la la julor.
Ka ophis jong ka Human Resource department jong ka JUD Cement kala shah rat lut baroh bad lahap ban pynsangeh lut ïa ki kam baroh.
Ki nongrim jong kiba bun ki jingtei ki la shah rong lut bad kane ka buh jingma wat ïa ki jingtei ne building ruh.
Ka jingrung jong ka um sha jaka ba don ki tiar pynmih dewbilat (raw material) ka la wanrah ïa ka jingduhnong kaba khraw.
Ka jinglait na kane ka aïom slap la i kum ba kam don lad ha kane ka kynti, kumba ka India Meteorologial Department (IED) ka dang ïai ïathuh lypa bad ka jingjur slap kan dang ïai bteng ha kine ki san sngi ban wan.
La ong ruh ba kan don ka jingjur slap ha ka jylla Assam bad Meghalaya na ka jingbeh jong ka lyer na Bay of Bengal.
Shillong, Jymmang 25 : U Myntri ba dei peit ïa ka tnad Ïalehkai jong ka sorkar jylla, Bah Banteidor Lyngdoh u la ai haduh 5lak tyngka bad ruh ban pynsiew ïa ka bai liengsuiñ na bynta na Guwahati sha Abu Dhabi bad ruh kumjuh ynda la wanphai na katei ka ri sha Guwahati na ka bynta san ngut ki nongïalehkai ka jylla kiban leit shim bynta ha ka World Muaythai Championship kaban long ha Abu Dhabi naduh 26tarik u Jymmang haduh ka 05tarik u Jylliew, 2022.
Kitei ki nongïalehkai ki kynthup naduh u Pynnehbor Mylliemngap ha ka thup kiba 23 snem shajrong (48kilo), Blaseibok Kharbuli na kiba hapoh 23 snem ha ka thup kiba 48 kilo, Skhemborlang Marweiñ hapoh ka thup ba hapoh 23 snem (54 kilo).
Kane ka kynthup ka kynthup ruh naduh ki referee bad ki nongbishar kiban mihkhmat na ka UMAI kum ki International referee & Judges ba kynthup ïa Pynsuklang Sumer, Angelus Sun ba dei ruh u President jong ka Muaythai Association of Meghalaya.
Na ka liang u President, Bah A Sun u la pynpaw ïa ka sngewnguh halor ka jingsbun mynsiem u Myntri ban kyrshan ïa kitei ki nongïalehkai kumjuh ruh ïa ka Director jong ka tnad Ïalehkai.
Jowai, Ïaïong 20: Uwei na ki riew rangbah na ka shnong Moolamylliang East Jaiñtia Hills District u ma Damewanhi L.Rymbai uba dei ruh u Asst.Waheh Shnong ula kloi ban ai ïa ka krem dewïong kaba u khlem da pyndonkam shuh kaba don ha Pynsymroo EJH ba leit theh ïa ki ñiut ba mih na sor Jowai shapoh katei ka krem dewïong.
Ïa kane u ma Rymbai ula ïathuh ha ki nongthoh khubor ha Jowai hadien ba ula dep ban leit soi ïa ka jingïateh Agreement mynta hi ka sngi 20 tarik u Ïaïong, 2022 bad ka tnad Jowai Municipal Board Jowai ba la mihkhmat da ka Chief Executive Office JMB.Katkum kane ka shithi jingïasoi yn shah haduh shibnai ban pynlong kum ka jaka theh ñiut ba shipor ïa ka tnad JMB hapoh katei ka krem dew ïong bad ïa katei jingïateh la dep ban phah copy kumjuh sha sha u Deputy Commissioner ka East Jaiñtia Hills Khliehriat, kumjuh sha u DC ka WJHD.Na ka liang u ma Damewanhi L.Rymbai haba pynsngew halor kane da kaba ong kum uwei na ki nongshong shnong uba shait ïadon bynta haka kam paidbah haba ula ïohi ïa ka jinglumthup ïa ki ñiut ha Jowai kaba la ktah ïa ki paibah nongshong shnong, da kawei ka jingmut ula kloi ban ïarap kumno ban pynkhuid ïa kitei ki ñiut da kaba leit theh noh ïa ki hapop katei ka krem dewïong kaba u dang dei trai kaba jylliew kumba 200 phut eiei.
Halor kane u ma Rymbai ula dep ruh ban pyntip shwa sha ki bor jong ka Dorbar Shnong khlem da don kino kino ki jingujor naka shnong, kaba kila ai ha u ïa ka NOC bad hadien kane ka tnad JMB kan tep ïa katei ka thliew bad leh ïa kaba donkam.
Na ka liang u Dr.H.H Mohrmen ula ai ka jingïaroh bad ai khublei ïa utei u riew rangbah uba la kloi bad pdiang ïa ka jingleit theh ïa ki ñiut, ula ong ba kane ka long ka jingkmen ïa baroh lang khamtam ïa ki nongshong shnong ka Jowai ban lait noh na kitei ki ñiut kiba la lumthup da bun bnai ha kylleng ka sor Jowai.
Jowai, Ïaïong 20: Ïa ka ‘33rd District Level Industrial Exhibition-2022’ la pynlong mynta ka sngi 20 tarik daka ophis jong u General Manager District Commerce & Industries Centre, Jowai West Jaiñtia Hills District shi bynta na ka jingrakhe ïa ka jingdap 50 snem jong ka jingïoh ïa ka jylla ba pura.
Ïa kane ka prokram mynta ka sngi la pynlong ha Ladthalaboh Indoor Sports Hall, Jowai ha kaba u MLA ka Jowai Constituency u ma Wailadmiki Shylla ula long kum u kongsan, ryngkat ka jingdonlang u General Manager ka DC&IC ma P.Toi uba pynïaid ïa ka jinïalang lem bad kiwei de kiba la shah khot sngewbha.
Na ka liang ki kynhun treimon sngewbha haduh 26 tylli jong ki Society bapher bapher lem bad na kiwei de ki tnad sorkar ka District kila wan sha kane ka jingpyni nam kum ka lad ban pynïaid ïew ïa ki mar rep bad ki jingshna tynrai jong ki sha kane ka Exhibition ïa kaba la pynlong biang mynta ka snem 2022 hadien jong ka sien ba khadduh ba la pyn long ïa ka ha ka snem 2016.
U ma Wailad haba ai jingkren kum u kongsan ula ong ka jingpynlong kum kine ki rynsan pyni nam pyninam kan ïarap shibun eh ïa ki nongrep ka thaiñ ba kin ïoh lad ban pynpaw pyrthei ïa ka sap ka pong ba ki don.
‘Ka por ka donkam mynta ban wad ki lad ki lynti kumno ban pynïaid ïew ïa ki mar rep" da kaba u kyntu ïa kane ka ophis ba kan pynlong manla ka snem kum kane ka Exhibition bad kumjuh ïa ki prokram ai jinghikai na ka bynta ki nongdie jingdie ïa ki mar rep ba yn lah ban pynïaid ïew ïa ki sha kylleng ka pyrthei.
Ula ong ruh ‘kumba long mynta kiba bun na ka samla ka jylla ki don hapdeng ka jingkyrduh kam kyrduh jam wat naka liang ka sorkar ruh kam lah shuh ban pynbiang ïa ka kam sorkar ha manla uwei pa uwei, kumta ka sorkar ka la wad ki lad ki lynti ba ki khun samla kin pylleit jingmut haka kam la jong’.
Na ka liang ka sorkar ula pyntip ruh kala ai ka jingïarap lyngba ki skim Prime Minister Employment Generation Programme (PMEGP) ha kaba ka khun samla ki lah ban seng ïa ki kam la jong, da kaba ai nuksa ïa uwei na ki khun samla uba la plie ïa ka jaka ai jinghikai Computer da katei ka skim ha Jowai.
Shuh shuh ula pyntip ba ka sorkar kala pynïoh jingïarap ruh ïa ki nongrep ka jylla lyngba ka FOCUS ha kaba ki nongrep ki lah ban ïoh da kaba kin seng ïa ka kynhun jong ki.
‘Ha kum kine ki sngi jong ka jingkyrduh kam kyrduh jam ula kyntu ïa ki khun samla ba kin long kiba mihnot thop haki jingtrei jingktah la ha kino kino ki kam, ula pynsngew ruh hapoh ka jylla wat ïa ka kam ñiah JCB ym pat don kiba shim da ki trai jylla hynrei ïa kane ka kam la shim beit da ki briew ba nabar.
Kane ka kam ka long kaba heh bha ha ka jingsiew kaba la poi sha ka 15 hajar tang na ka bynta kito kiba dang sdang ryngkat ka bai bam kaba khadsan spah shi taiew, katba ïa kiba ñiah ïa ki JCB (Chain) ka la poi sha ka 35 hajar tyngka lem bad ka bai bam 2 hajar shi taiew ïa kito kiba dang sdang ïa ka kam.
Ula ai nuksa ïa kiwei de ki kam kum ka ka ot shñiuh bad ka kam ri masi ba ki samla ki lah ban shim.
Nongpoh, Ïaiong 20: U Bah Jason S Mawlong MLA ka Umsning mynta ka sngi u la leit ban plie paidbah ïaka kamra klas ba thymmai jong ka skul Mawtnum Presby terian Centenary Memorial Secondary School haka shnong Mawtnum kaba la tei haka jinglut kumba 3 lakh tyngka lyngba ka skhim SRWP ban dang pynheh bad pynïar ïaka jingshakri jong katei ka skul kaba la don mynta kumba 16 snem ka jingïaid lynti.
La sakhi ruh ha katei ka sngi ka jingplie ïa katei ka kamra klas da ka jingdonlang ki riew rangbah na katei ka shnong naduh u Tbn.RR Kynsai Makdoh, Dr.K Nongmalieh, Kong K Nongmalieh, ki nonghikai, ki khynnah skul lem bad ki longkmie longkpa na katei ka shnong.
Naka liang ki riew rangbah jong katei ka shnong bad ka Balang haba kren maitphang ha katei ka sngi kila pynpaw ba ïa katei ka skul la seng haka jingdap 100 snem jong ka Balang ha katei ka shnong ha ryngkat ka jingïatreilang bad ka Dorbar Shnong Mawtnum ban pyntyllun ïaka shalyntem jong ka jingnang jingstad bad khamtam ban lum ban lang ïaki khun samla ban ioh ïaka jingstad ba kin long pat ki khlur kiba tyngshaiñ haka thaiñ, watla ki mad shibun ki jingeh bad ki jingjynjar ha ka jingïaid lynti katei ka skul mynta kala nang roi bad nang kiew shaphrang kaba ju pynmih ruh ki khynnah kiba pass bah man u snem.
U Bah Jason S Mawlong kum u MLA haba kren ha katei ka sngi u la pynpaw ka jingsngewkmen kaba khraw hadien ba la lah ban plie paidbah ïa kawei ka kamra klas kaba thymmai katkum ka jingdonkam jong katei ka skul ban dang pyntyllun ïaka jingshakri ha katei ka thaiñ ban saiñdur ïaka lawei jong ki heprit kiba leit pule ha katei ka skul kaba la don mynta haduh ka klas X.U ong ruh ba kam long kaba suk ban pynïaid ïaka skul bad sngewthuh shai bad ki bor pynïaid ki mad shibun ki jingeh bad jingjynjar haka jingïaid lynti ryngkat ka jingaimynsiem ba kum u nongmihkhmat un don ryngkat bad ki haki jingdon kam baroh bad kyntu ruh ïaki khynnah pule ha katei ka sngi ba kin long ki khynnah kiba tipsngi kiba nang ban burom ïaki nonghikai bad tieng ïaki kmie ki kpa ha ryngkat ka jingminot thop haka jingpule.
Nongpoh, Ïaiong 20: Kum shi bynta ban pynkhlaiñ ïa ka party bad ban pynkhreh na ka bynta ban aireng ha ka election ban sa wan jong u snem 2023 hapoh ka jylla, ka NPP Party ka la lah ba sei noh da ki nongïalam ba thymmai ba la tip kum ki nongïalam ka NPP Nong poh Block Committee.
Na ka liang ka paty NPP ka la jied bad sei thym mai ïa kine ki nongïalam ka dei ha ka jingïalang kaba la long ha ka 19 tarik u Ïaiong 2022 ha Nongpoh bad ban pynkhlaiñ ïa ka party ba kum ka party ka la jied ïa ki nongïalam ba pura na ka bynta ban shim ïa ka lyngkor ban trei bad ban pynkhlain na ka bynta ka election 2023 na Nongpoh Constituency.
Kitei ki nongïalam ka NPP Nongpoh Block Committee ki kynthup ïa u Dr.D.Lapang kum u Chief Adviser, ka Kong Macdalyne S.Mawlong, Adviser, President, Plielad Tiewsoh, working president, Min Sing Makri, S.R Syngkli, Reynold Kharkamni, senior vice President, Hillshon Syngkli, Vice President, Pynroi Shylla, General Secretary, Lawrene Nongrum, Joint Secretary, Stephan Kshiar, Organizing Secretary, Pairly Ronghong, Publicity Secretary, Ampliwell Thangkhiew, Education Secretary, Veronic Santy Warjri, Sport Secretary, Lucky Star Thangkhiew, Treasurer, Auxelia Kharmujai, Finance Secretary, Junis Roy Ingbah, bad kynthup kiwei kiwei ki dkhot bad ki nongïalam ka Nongpoh Block Committee.
Ha kane ka sngi la pynskhem ruh ïa kine ki nongïalam ba pura ka Nongpoh Block bad kum ki nongïalam ba thymmai ki la shim ïa ka rai ban trei borbah na ka bynta ban pynkhlain ïa ka party bad khamtam ban pynkhreh na ka bynta ka election 2023 ba ka Kong Macdalyne S.Malwong kan long ka kyrtong ka NPP party na Nongpoh Constituency.
Nongpoh, Ïaiong 20: U MLA ka Umroi Consti-tuency, u Bah George B.Lyngdoh kum u kongsan mynta ka sngi u la wan ban pynlait paidbah noh ïa ka Ambulance 108kaba la mang na ka bynta ka Kyr-dem PHC ba kane ka Ambulance kan shakri na ka bynta kiba pang ba shitom khamtam ha ka por ba kyrkieh ne ki jingdonkam ha ka pang ka shitom.
Haba pynlait paidbah ïa kane ka Ambulance 108la don ryngkat ruh naduh ka District Medical & Health Officer, Dr.M.Syiemlieh, u Sordar ka Raid Kyrdem, u Bah P.Makdoh, u Dr.R.Mark, ki nongtrei na EMRI bad na ka PHC bad kynthup ki nongïalam shnong bad ki paidbah nongshong shnong ka Raid Madan Kyrdem.
Ïa ka jingïalang la pynïaid da u Dr.B.S Phsngap.
Haba kren ha kane ka sngi, u George B.Lyngdoh, kum u MLA ka Umroi Constituency u la pynpaw ka jingkmen ba la lah ban pynlait paidbah ïa kane ka Ambulance, namar katei ka PHC ka donkam ïa ka Ambulance na ka bynta ban ai ka jingshakri ïa kiba pang ba shitom ha katei ka thain.
U la ai khubei ruh naduh ki nongtrei katei ka PHC kynthup ïa ki Doctor kiba la ai ka jingshakri kaba paka na ka bynta kiba pang ba shitom bad u angnud ruh ba ki paidbah bad ki nongïalam shnong ruh kin ai ka jingïatei lang na ka bynta ban shakri ïa kiba pang ba shitom ha katei ka thain bad ka Constituency hi baroh kawei.
Shuh shuh, u la pynpaw ruh ba kum u MLA ruh un dang ai ka jingïatrei lang bad un sa shim khia ruh ba kren halor ka jingeh ki paidbah khamtam ha ka liang ka tnad ka koit ka khiah bad u kyrmen skhem ruh ba katei ka Ambulance ba la pynlait paidbah kan lah ban ai ka jingshakri kaba paka na ka bynta ka jingdonkam ki paidbah.
Shillong, Ïaïong 20 : U Symbud Myntri Rangbah ka jylla, Bah Prestone Tynsong ha ka sngi Balang u la ong ba ki pdiang sngewbha ïa ka komiti ban khlieh da u Nongbishar ba la shongthait ka ban bud dien bad ai jingmut ïa ka sorkar jylla na ka bynta ban pyntreikam ryntih ïa ki hukum ka ïing bishar Supreme Court (SC) bad National Green Tribunal (NGT) ha kaba ïadei bad ka jingtih bad jingdie ïa u dewïong uba la dep tih lypa bad lum thup ha kiba bun ki jaka.
“Na ka liang ka sorkar ngi sngewkmen halor ka jingthaw ïa kane ka komiti ban khlieh da u Nongbishar ba la shongthait.
Ka bha namar ki briew mynta ki kynthoh beit ïa ka sorkar MDA bad kumta nga kyrmen ba kane ka rai ba shim da ka High Court ki paidbah kin sa sngewthuh ba ka sorkar jylla ka la leh ïa kaba donkam bad lada ym dei kumta, kane ka komiti ka don kan sa leh ïa kaba donkam," u la ong haba kren bad ki lad pathai khubor.
Da kaba kam ba ka sorkar jylla ka ïakhun pyrshah ïa ka jingtih bad khaïi beaiñ ïa u dewïong, u Symbud Myntri Rangbah u la ong ruh ba ki la don lypa ki bor distrik la ka long naduh DC haduh SP ban peit baroh 24 kynta khnang ba kito ki briew kiba lap ba ka don kum kata ka jingïaid beaiñ ki trok dewïong ki lah ban pyntip bad ujor sha ki pulit mardor lane sha ki bor distrik ban leh ïa kaba donkam.
“Kam da donkam than ba phin pyntip ïanga ne ïa u Myntri Rangbah namar tang ha ki bor distrik ruh la lah ban leh katkum ka hukum ba la phah sha baroh ki bor pynïaid distrik la ka dei ïa ki DC ne SP," la bynrap shuh shuh u Bah Prestone.
Nalorkata, u la ong ruh ba lada ka don pat ka jingkwah ban ïoh shuh shuh ïa ka jingtreikam kaba khuid, na ka liang ka sorkar ki pdiang sngewbha namar haduh mynta hi dei ka sorkar hi kaba shah kynnoh.
“Baroh shi katta ki la shu kynnoh ba ka sorkar ka leh kumne, ka leh kumtai kumta ka bha shibun bad kumta ka sorkar ka pdiang sngewbha ïa kane ka rai jong ka Court.
"Lah ban kdew hangne ba ka ïing bishar ka la bthah ruh ïa une u nongbishar ba la shongthait ban ai ïa ka kaiphod ba nyngkong eh hapoh ka saw taiew halor ki hukum ka ïing bishar SC bad NGT kumno ka sorkar ka pyntreikam ïa ki bad lada jia bym pat pyntreikam lut kiei ki lad ki lynti ba dei ban leh kloi ban peit ba ka jingpyntreikam ka long kaba ïaid beit ïaid ryntih.
Nalor kane la bthah ruh ïa u nongbishar ba un peit ba kam dei shuh ban dang bteng ka jingtih dewïong beaiñ ha ka jylla Meghalaya.
Jowai, Ïaïong 20: U Deputy Commissioner & Chairman Regional Transport Authority, West Jaintia Hills u la pyntip ba ka Transport Department, Meghalaya ka la ai bor ïa ka Regional Transport Authority, West Jaiñtia Hills District, Jowai ban pyllait Permit Local Taxi 150 tylli naka bynta ki samla bym don kam don jam.
Kino kino kiba kwah ban apply ki lah ban wan buh ia ki application jong ki ha ka office jong u District Transport Officer bud Secretary, Regional Transport Authority, West Jaintia Hills District, Jowai bad ïa ki application yn pdiang haduh ka 31 tarik u May, 2022.
Na ka bynta ki jingdonkam ki long kumne harum ïa ki Application Form lah ban ïoh naka office jong u District Transport Officer bad Secretary, Regional Transport Authority, West Jaiñtia Hills District, Jowai.
Ka Residential Certificate naka Dorbar Shnong ryngkat bad ka jing pynshisha na uka Block Development Officer, Epic/Voter Id.
Unemployment Certificate na Employment Exchange, Labour Department ia kiba lah deppule/ Self declaration naka bynta bym don kam don jam ia ki ba khlem leit skul.
Ka Disability Certificate ia kiba don jing duna ha ki dkhot met.
Ka Self-declaration naka bynta bym pat don local taxi ha ka kyrteng jong u/ka.
Ka application khlem ki kot ki sla kiba biang yn kyntait noh da ka Regional Transport Authority.
Kino kino ki ba ai declaration ba bakla, ka Regional Transport Authority ka lah ban pynduh ne cancel noh ïa ka permit jong ki.
Ïa ki application yn sa screen/peit bniah daka Regional Transport Authority bad ïa ka list ba la jeid yn sa pynmih ha ka notice board jong ka office u District Transport Officer bad Secretary, Regional Transport Authority, West Jaiñtia Hills District, Jowai.
Shillong, ïaïong: Ka kynhun Awaken India Movement (AIM) Meghalaya State Unit hapoh ka jingïalam jong u Bah Banshai Marbaniang Chairman, ha ka 19 tarik mynta u bnai ka la ïoh ban ïakynduh ïa u Principal ka Synod College u Bah R.M.Lyngdoh, ha Jaiaw, Shillong halor ka jingujor ba la ïoh pdiang na ki khynnah pule jong katei ka college ha kine ki sngi ha ka ba ïadei bad ka jingpynbor ban deng ïa ki mask.
Ka jingleit ban ïakynduh ka AIM ïa u Principal jong katei ka College kalong halor ka jingujor napdeng ki khynnah pule sha ka kynhun AIM ha kaba ïadei ba ka jingshah pynbor ki khynnah pule hapoh ki nong pynïaid jong ka College da kaba phah jubor ïa ki khynnah pule ba ki dei ban deng ïa ki mask ban ïada na ka Khlam Covid-19, ba dei ban ai Tika Covid haba ki wan shapoh ka jaka pule lem kumta kin nym ïohlad ban wanrung shapoh college.
Kum ka kynhun ka pynpaw ba ki khynnah pule ki la phah ruh ka jingujor halor ka jingshah khot haduh u Vice-Principal na ka bynta ba ki khlem deng ïa ka Mask bad kila shah knieh noh ruh shisyndon ïa ki ID Pule jong ki namar ba kim treh ban deng ïa ka mask wat hadien ba kila shah pynbor.
Ka AIM ka la ïoh ban phah ïa ka Dorkhas (Representation Letter) sha u Principal ha kane ka sngi ha ka ba ïadei bad ka jingshah pynbor ki khynnah pule da kaba pynpaw shai ba ka jingdeng mask, leh Test ne wat haduh ka jingai Tika Covid-19 ka dei ban long da ka jinglaitluid (Voluntary) katkum ka mon lade shimet khlem da don kano kano ka jingpynbor (Not Mandatory).
Ka AIM ka la kdew shai kumjuh wat haduh ki kyndon kiba na ka liang jongka Sorkar Kmie jong ka Ri India kala batai ha kaba ïadei bad ki bynta kumba dei ban pynïaid (Central Government Guidelines) halor ka jingpyntreikam ïa ka jingïada halor ka Khlam Covid-19.
Ka AIM lyngba ka jingthoh ka la pynpaw ruh halor ka jingkren u Myntri uba bat ïa ka Ministry of health & Family Welfare jongka Sorkar Kmie u Mansukh L.Mandaviya ha kaba u la ong ba “Ka jingai Tika Covid ïa ki Khynnah kiba 12 snem haduh 17 snem kan ymdei ban jia shuh ha kano kano ka por khlem da ïoh ban kdew lyngba ki expert scientist kiban pynshisha bad yn ym dei ruh ban don kano kano ka jingbthah kyrkieh halor katei ka bynta".
Ka AIM lyngba ka dorkhas ka la pynpaw sha ki nong pynïaid jong ka Synod College ba dei ban pynbeit ryntih katkum ki kyndon aiñ (Liability) halor ka pule puthi khlem da pynbakla ne wat ban wanrah ka lynti ban ïalam da kaba pynbor halor ka jingpang khlam kum ban shu ñiew noh kum ki mrad ban shu leh examin da kaba pyrshang (Experimental works on animals) haduh wat ban buh ïa ka jingim ki khynnah pule halor ka jingma kaba ap jingtieng bakhraw ha ka lawei lashai hadien habud.
Ka AIM lyngba ka Dorkhas kala pynpaw ruh sha katei ka college lyngba u Principal ba ka jingïohlad ban plie pat sa shisien ïa ki jaka pule hadien ka lockdown kam dei ban shah ïalam bakla bad ruh ba dei ban pyndonkam katkum ka jinglaitluid jong ka pule puthi kumba dei ban long naduh kaba sdang khlem da donkam ban deng Mask, sait kti man ka bynta bad ruh bymdei ban bud ïa kiwei kiwei pat ki bynta ha kaban pyniaid halor ka Khlam Covid-19 (Protocols).
Nalor kata ka AIM ka la pynpaw ba lada kum katei ka bynta kan wan jia hapoh ki jaka pule kiba don ha ka Jylla da kaba kin dang ïai pyndonkam manla ka por, ka lah ban dang wanrah ïa ka jingtieng jingsmiej kaba jur ïa ki khynnah pule kiba bun ne wat haduh ba kin hap ban iehnoh shisyndon ïa ka pule puthi ka jong ki.
Ka AIM ka sngew ruh ban ong ba lada kumne kan ïai jia manla kapor kalah ban pharia halor ka jingïadei para khynnah pule ne wat ban wanrah ruh ka jingïapait ïa pra da kaba pyrshang ban synshar donbor (Divide & Rule Policy) hapoh ki jaka pule bad ki Shnong bapher bapher.
Kane ka kynhun ka la ong ruh ba kala ïoh ban kdew shai katkum ka jingthoh ba la mih lyngba ki stad wat bniah (Scientific Journal) jong ka International Journal of Environmental Research and Public Health (IJER & PH) kaba la pynpaw shai da kaba ong “Ba ka jingdeng ïa ki Mask hapoh ka met jong ki briew kam long ka ba shngaiñ da ka ba kan wanrah ïa ka jingjaboh halor ka jingring mynsiem, wanrah ïa ka jingkieng khlieh, kyntiew ïa ka Blood Pressure (BP), yndang pyntlot ïa ka jingtied Klongsnam, pyntlot jingmut jingpyrkhat, pyndait ïa ka met, pyntlot met bad kiwei kiwei ki jingpang kiba lah ban dang wanrah shibun hapoh ka met briew.
Shuh shuh ka AIM kala ïoh ruh ban pynpaw halor ka jingbatai jong ka Indian Council of Medical Research (ICMR) kaba don hapoh New Delhi halor ka jingdon kam ïa ki RT-CPR test, RAT test bad kiwei kiwei ki bynta jong u covid hapoh ka met jongki briew kadei ban long tang ïa ki briew kiba don ka jingpang ym dei ïa kito ki bym don jingpang.
Ka ICMR ka la kdew ruh ba ki nongpang lada ki kwah ban pyndep ïa ka Test ne wat ban ai ïa u Tika COVID-19, ka dei banlong katkum ka mon laitluid jong kiba haïing hasem kiba phah ban sumar.
Shillong, Ïaïong, 20: Ki nongïalam jong ka Synjuk ki Nongsynshar Shnong jong ki san tylli ki shnong kiba kynthup ïa ka shnong Madan Mawkhar, Umrynjah, Umphrew, Nongkohlew bad Mawsiatkhnam ha ka sngi Baar ryngkat ka jingsynran lang jong u MDC ka Mawlai Constituency u Bah Teiborlang Pathaw ki la pynsngew hakhmat u Symbud Myntri Rangbah ka Jylla u Bah Prestone Tynsong uba peit ruh ïa ka tnat PWD (Roads) halor ka jingsniew shaba palat ka surok naduh Lummawsing, Mawtawar ter ter shaduh Mawsiatkhnam.
Kane ka surok ka dei kaba la shna pynbha ha ki snem kiba mynshwa na ka bynta ban pynsuk ïa ki paidbah ha ka leit ka wan bad khamtam ïa kiba thmu ban leit sha Shillong Airport kaba don ha ka shnong Umroi.
U Bah Teiborlang Pathaw ha ka jingïakren bad ki lad pathai khubor hadien ka jingïakynduh ïa u Symbud Myntri Rangbah u la ong, “hadien ka jingud jingnam jong ka Synjuk ki Nongsynshar Shnong na ki san tylli ki shnong kiba don na Mawtawar sharum halor ka jingsniew shaba palat jong ka surok naduh Lummawsing, Mawtawar shaduh Mawsiatkhnam namarba ka la ktah bha ïa ka leit ka wan, dang shen ma nga bad ki nongïalam shnong ngi la kyrpad ïa u Symbud Myntri Rangbah ban phah maramot malu mala bad ngi sngewnguh shikatdei eh namarba la shu pynbha khyndiat.
Hynrei mynta kane ka surok kaba 10 kilomitar ka la sniew bha bad ka la ktah bha ïa ka leit ka wan bad nalor ba ka dei ka surok kaba pynïasoh bad ka Shillong Airport.
"Hadien ba ki nongïalam ka Synjuk ki la shong jingïalang ki la rai ban ïakynduh ïa u Symbud Myntri Rangbah na ka bynta ban shna pynbha ïa kane ka surok, u la ong.
“Sa kawei pat ka jingeh ka long ba kine ki san shnong ki dei kiba hap hapoh ka East Khasi Hills District bad lada lip ka bording sha Ribhoi District ka lip lang sha kine ki shnong.
Ngi la ïakren ïa u Symbud Myntri Rangbah ba un shimkhia lem halor kane ka jingeh jong kine ki shnong," u la ong.
Haba kylli, u la ong, “na ka liang jong u Symbud Myntri Rangbah u la kular ban sa shimkhia ban pynrung ïa kane ka surok ha Phase-III kaba 200 kilomitar bad ïa ka jingeh jong kine ki san tylli ki shnong ngi khmihlynti ba yn sa lah ba weng noh kham kloi.
"“Da ka jingshna pynbha ïa kane ka surok kan weng ruh ïa ka jingdheng kali namarba katba nang bun ki surok Bye-pass katta kan nang weng ïa ka jingeh ki paidbah namaba kane ka surok ka poi haduh ka Shillong Airport," u la ong.
U la ïathuh ba ka Synjuk ka la pynsngew ha u Symbud Myntri Rangbah ban pyndep noh kham kloi ïa ka surok PWD naduh Mawsiatkhnam shaduh Umrynjah ïa kaba la mang lyngba ka skhim PMGSY bad ïa ka surok naduh Madan Mawkhar haduh Nongkohlew.
U President ka Synjuk u Bah B.Thangkhiew haba bynrap halor kane, u la ong, “ngi kyrmen ba kane ka jingïakynduh jong ngi ïa u Symbud Myntri Rangbah kan urlong noh shen ynda la pyntreikam ïa ka skhim PMGSY.Shillong, ïaïong 20: U Executive Engineer, Shillong East Distribution, MePDCL, Shillong, u la pyntip ba namar ba ka don ka jingpynkynriah ïa ka LT Line na Jingkieng Nongthymmai, ka MePDL ka kyntu ïa baroh ki trai nongpynïaid Cable TV, ki Broadband bad kiwei kiwei ba kin weng noh ïa ki Cable na ki dieng Post kiba don ha katei ka bynta ha shuwa ka 28 tarik mynta u bnai, khnang ba kan nym don kano kano ka jingthut ne jingwit ha ka por ba pynkynriah ïa kane ka Line.
Shillong, Ïaïong 20 : Ka sorkar jylla hynne ka sngi ka la shim ïa ka rai ban pyndam noh ïa ka Memorandum of Agreement (MoA) bad ki kompeni kiba pyntrei ïa ka projek bording jong ka Kynshi na ka daw ka jingtyngkhuh noh bad ki jaka ba don u Uranium.
Haba kren bad ki lad pathai khubor hadien ka review meeting bad ki kompeni ba pyntrei ïa ki projek bording ha ka jylla naduh ki phew snem ba la dep, u Symbud Myntri Rangbah ka jylla, Bah Prestone Tynsong u la ong, “Kawei na kitei ki projek ba ki kompeni ki kynran dien noh kadei ka Kynshi Stage-1 ba la ïasoi bad ka M/s Athena Kynshi Power Private Limited.
Ngi la rai ban pyndam noh ïa ka MoA jong kane ka projek.
"Shuh shuh u ong ruh ba ïa ka Kynshi Stage -II ba la ïa soi bad ka JP Meghalaya Power Ltd, ki kompeni ba pyntrei ïa ka ki la pynpaw ba kim la shuh ban bteng ïa ka kam bad kumta sorkar ka la hap ban pyndam noh ïa ka MoA.U Symbud Myntri Rangbah u la ïathuh ruh ba ka daw ba ki pyndam noh ïa ka projek ha Kynshi kadei hadien ba ki la ïoh jingtip na ka Ministry of Forest and Environment ba ka tyngkhuh bad ka jaka ba don u Uranium.
“Kumta, halor katei ka nongrim ki la rai ban kynran dien noh bad pyndam noh ïa ka MoA hapdeng ka sorkar jylla bad kitei ki kompeni," u la bynrap shuh shuh.
Ha kajuh ka por u la ïathuh ruh ba na ka liang ka MeECL ki la thmu mynta ban tei pat sa ïa ka Stage-III jong ka Leshka Project bad mynta na ka liang ki engineer bad ki stad ba dei peit ia katei ka bynta ki dang pynkhreh ïa ki jingdonkam baroh.
La ïathuh ruh ba ha kaba ïadei pat bad ka Umïam stage I bad stage- II ka soskular ka la jan dep artad bad shen kin sa rah ïa ka sha ka kynhun myntri ban soi ïa ka MoA.Ka Umïam stage – 1 kadei kumba 50MW bad ka Umïam stage – II pat ka dei 100MW.Jowai, Ïaïong 20: Ka Jaiñtia Student Union (JSU) seng kmie kan pynlong daka jingïalang paitbah haka 22 tarik Ïaïong, 2022 haka por 11 baje ha khmat ka ophis u Deputy Commissioner na bynta ka jingneh sah ki ñuit ha Iawmusiang Jowai.
Kane ka jingïalang ka sur u paitbah ka long halor ka nongrim ban dawa marador naka sorkar ban kit mardor ïaki ñuit ba lang da ki bun bnai ha Iawmusiang.
Ka seng kam lah ban shu sngap jar ban shu peit kai ïa ka jinglong jingman ka Iawmusiang mynta namar ka ñuit kila lang daki phew ton haduh mynta kaba la shu kut tang haka jingïakren bad kam poi shano shano.
Na ka liang ka seng kan pynlong daka jingïalang paitbah ban wanrah ïa kawei ka sur jingdawa na ka sorkar ba ka dei ban pynkhuid mardor khlem da buh teng shuh.
Ka seng ka wer ïa baroh ki nongshong ïew bad ki paitbah ba kin wan lang sha kane ka jingïalang paidbah ha khmat DC office ban dawa ïa kawei ka sur na bynta ka khuid ka suba ban lait na ka jingtngit ka ïew bad lait ban mih ki jingpang kiba mih na ki ñuit ba ha rukom kiba ktah ïa ki paitbah nongleit nongwan bad ki nongshong shnong ba marjan bad kumjuh ïa ka shnong Jowai baroh kawei.
Shillong, Ïaiong 20: Satang 3 tylli ki District ka Jylla kiba dang don mynta ïa ki nongpang Covid-19 ne ki active case kiba don baroh 4 ngut.
Ka East Khasi Hills kaba shah ktah jur tam ha kane ka jingpang ha kine ki laisnem tam bala leit noh, ka don mynta sa iwei i Nongpang bud sa ka East Jaiñtia Hills 2 ngut bad Ri-Bhoi lai ngut.
Ka Jylla kala sakhi ba ha kine ki arphew saw kynta bala leit noh, tang iwei i briew ila ïabit thymmai ïa ka jingpang.
Ka jingdon jong kiba ïap kala kot 1593 ngut.
Haduh 93792 ngut ki briew kila ïabit ïa kane ka jingpang ha kine ki laisnem tam mynta hynrei haduh 92193 ngut.
Shillong, ïaïong, 20: Ki samla ki long ka jingkyrmen ïa ka lawei ïa kano kano ka jaidbynriew.
Ki samla ki ba hapdeng ka rta 15 haduh 30 snem, ki pynlong ïa kumba 31 na ka 100 jong ka jingdon briew ha ka jylla, ki long ka bynta kaba khraw na ka bynta ka roi ka par bad ka jingroi ha ka ïoh ka kot ha ka imlang sahlang.
Kat haduh u snem 2018, ka Meghalaya ka wan hadien ka ri ban plielad ïa ka jingnang jingstad ïa ki samla, kane ka paw ha ka Lower Gross Enrolment Ratio ha ki jingpule ba kham shalor, ha kaba ka Meghalaya ka ka don ha ka kyrdan ka ba 25 na ka 100 katba ha ka ri pat ka long palat ïa ka 30 na ka 100.
Kane ka dei namar ka jingduna ka lad pule puthi, ka jinghiar ka ratio hapdeng ki khynnah skul bad ki noghikai, bad kiwe kiwei de ki mat.
Ryngkat bad ka jingduna kiba pyntbit ha ki jingpule ba kham shalor, ki ba bun bah ki samla ha ka jylla ki long kiba khlemkam khlemjam.
Katkum ka jingbuh jingkheiñ ka world Bank, uwei na man la ki 5 ngut ki samla ki long kiba khlem ka khlem jam ha ka ri.
Kane ka pynpaw ba ki ba bun ki samla ha ka jylla bad ka ri kim shym la pule ne trei ne shah hikai, kumta kim lah ban pynïaid ïa ka bor ban lah ban trei kam bad leh eiei.
Lada ym pynïaid bha ïa ka bor jong ki samla sha ki kam ba bha bad ba seisoh, ka lah ban pynthut ïa ka shongsuk shong shngaiñ bad ka roi ka par jong ka ri.
Katba ka sorkar jylla ka dang pyrshang ban trei ïa kine ki kam kum ka jingpynkylla dur ïa ka pule puthi, ki PRIME Program na ka bynta ki nongseng kam la jong, ki rukom treikam ha ka tnat pule puthi, bad kiwei kiwei, kine baroh ki dei ki kam ba neh slem.
Nalor kane, ki samla ka Meghalaya ki donkam ka jingkylla ha ka pyrkhat pyrdaiñ, ban pynlah ïa ki ban phohsniew ïa kiei kiei ki bakhraw ban pynurlong ïa la ki jong ki sap ki phong.
Haba shim ïa kine baroh, ki saiñ pyrkhat ka sorkar MDA kila wanrah ïa rukom treikam ka baïar, ka ban pynmyntoi ïa ki samla ha kum kine ki por jong ka jinglong ki kam ki jam.
Ka rukom treikam ka don ïa ka jingthmu ban pynlong ïa ki samla ka Meghalaya ki ba la pynkhreh, ban ïoh ïa ka jingnang jingtip bad ka jingthrang ban tei, artad ruh ban pynïoh ha ki ïa ka lad ban pynpaw sha ka pyrthei ba don ka jingïakhun bad ïa ka jingdonkam ïa ka ïew ka hat ki nongbylla.
Ka Jylla ka thmu ban pynlah ïa ki ban noh synñiang da kaba pynbha ïa ka jingnang bad jingtip ba ki donkam ban heh ban san ha ka pyrthei salonsar.
Ym da bun ki sorkar jylla ki ban leit ban pynïasnoh ïa ki samla ha kane ka rukom.
Ngi ïohi ba lait na ki katto katne kum ka National Skill Development Corporation bad ka Special Skill Development Program ka Orissa, ym da bun ki jylla kiba la jied ban tei ïa ka jingthrang ki samla.
Shuh shuh, kiba bun na ki program ban pynbha ïa ka jingnang donkam ïa ka jingsngewthuh ka ba bniah halor ki jingthrang ban pynbha ïa ka policy jong ka thungkam thungjam.
Lada ngim shim khia ïa ka jingthrang ïa ka kam bad ki thong ka jingim jong ki samla, ki policy jong ka thungkam thungjam kin dang ïai bteng ban ym urlong na ka bynta ki samla.
Ngi sngewnguh ba ki smla ka Meghalaya ki long kiba la kyrkhu ban don ïa ka program na ka bynta jong ki.
Hapoh ka jingïalam ka sorkar jylla, ka ASPIRE kaba dei ka program kaba thmu ban ai ka jinghikai, ka ban lah ban pynbha ïa ki rukom pyrkhat, ki jingnang, ki rukom ïakren hapdeng ki samla.
Kane ka program ka dei ka rynsan ban tei ïa ki samla ka jylla ban pynpaw ïa ki jingthrang bad jingsngew jong ki ha ki phang bapher bapher lyngba ki jingjurip digital bad offline.
La plie paidbah ïa ka ‘ASPIRE 2.0’ ha u bnai lber 2022 ban pynkupbor bad pynsan ïa ki jingnang ba rieh jong ki samla lyngba ki dor bad jingnang ban pynkhreh ïa ka jingim.
Kumba 10,000 ngut ki samla kin sa ïoh jinghikai ban ïarap ïa ki ban ithuh ïa ka kam kaba dei na kabynta jong ki.
Yn jied ïa ki samla pule lyngba ka jingjurip ïa ki samla na ki 1lak ngut ki khynnah pule kiba hapdeng ka 14-22 snem ka rta.
Ha ka jingpyllait paidbah ïa ka ASPIRE 2.0 ha shillong, u Kevinstrong Lawriniang, u nong ïashim bynta haka Aspire Meghalaya 2019 u ba ïoh ruh ïaka kyrdan ba nyngkong ha ka examin MBOSE SSLC 2021, u la ong “Shi snem mynshwa ngam shym la poi pyrkhat ïalade ban ïeng hakhmat u Myntri Rangbah badon burom bad ki dkhot ka kynhun myntri, ki riew khmat, bad kumba 500 ngut ki briew bad ban lait kren shaid shaid, hynrei lyngba ka ASPIRE bad ki jinghikai jong ka, nga la lah.
Phi lah ruh ban sakhi ïa kane hakhmat jjong phi".
Ka ASPIRE 2.0 ka dei kaba bteng ïa ka ASPIRE 1.0, ka ba la long kaba jop.
Ha kine ki 3 snem ba la leit, ka ASPIRE 1.0 ka la lah ban ai jinghikai sha kumba 9,230 ngut ki samla bad palat 1,84,600 kynta ha ka jylla.
Shuh shuh, kane ka program kala lah ban ïarap ïa ki samla ba la dep training ban ïoh ïa ka lad ban kamai jakpoh.
Haba kren na ka bynta ka program, I kong Pretty LincyDiengdoh, I ba shong ba sah ha Ri Bhoi District ila ong, “Ka ASPIRE Meghalaya kala hikai ïa nga kumno ban pynbha ïa ka ukon ban ïakren bad kiwei bad kumno ban kren da ka ba kynnoh shai.
Hadien ba nga la leit ban ïashim bynta bad kane ka program, nga la ïoh ïa ka jingsngew shlur ban ïeng ban kren bad mynta nga sngewthuh ïa ka jingkordor ka jingburom markylliang".
Kumjuh ruh u Sundaymoon Ch.
Marak jong ka Loyola College, East Garo Hills District u la kynthoh" ka ASPIRE Meghalaya kala hikai ïa nga kumno ban ïakren bad ki briew kham bha bad ha kano ka rukom ban ïeng halor rynsan.
Nga la nang ruh ïa ka jingkongsan ban ñiewkor kum ïa ka jinghok, jingïaineh, jingsngew skhem bad jingtrei hok.
".
Shillong, aïong 20: Ka tnad Pulit, namar ka jingbun ki riew shukor kiba ak ïalde kum ki heh sorkar ban thok briew lyngba ki Social Media, ka la pynmih ïa ka jingbthah sh abaroh ba kidei ban pule husiar bha ban lait na kiba kum kine.
Ka kyrwoh jingbthah ki Pulit ka ong ba ki nongleh kam sniew ki pyrshang ban lum jingtip shaphang ki ophis sorkar lane ki jaka trei kam bad ki nongtrei ophis lyngba ka internet kum ki kyrteng,kyrdan,phone nombar,ki dur (jong ki heh ophisar lane ki ba bad kam ha ki ophis bapher bapher).
Hadien nangta ki sdang ban pynndonkam bakla ïa ka kyrteng bad ka dur jong ki heh ophisar jong ki ophis bapher bapher kiba lah ïoh lum lyngba ka internet bad pynphriang ha ki social media site, email, messenger app bad khamtam lyngba ka Whatsapp ban shukor ia ki ba iatrei lang.
Nangta ki sdang ban pyrthuh bud kum u heh ophisar bad phah email/message sha ki kato kane ki briew ba ïatrei lang da kaba ong ba ki don ha ka jingïalang kaba kongsan bad kim lah ban phone, kumta ki sdang ban kyrpad na ki ba shah thok ban thied ia ki Amazon E-gift card na ka bynta jong ki bad phah ïa ki sabut lyngba ka Whatsapp ne Email.
Wat ngop ha kum kita ki jingshah pynbiej lyngba ki emails lane messages.
La bthah ruh ban pyntikna shuwa na ki ophisar jong ki shuwa ba kin siew lane thied.
Lada ïoh ïa kum kita ki whatsapp message dei ban report bad block ïa u nombar lyngba ki whatsapp jong phi bad phah ia ki jingujor jong ki lyngba ka link cybercrime.
gov.
in bad ai ryngkat ka dur jong ka message ba phi ioh.
Shillong, Ïaiong 20: Ka Ïingkashari Meghalaya High Court kala bthah ïa ka Sorkar Jylla bad ka Jaiñtia Hills Autonomous District Council (JHADC) ban leh eiei noh mardor ha kaban weng ïa ki jingeh na ka jingkynton u ñiut ha sor Jowai ban pynthikna ba kan nym mih ka jingsaphriang ki khniang jingpang.
“Ki bor Sorkar bad ka District Council ki dei ban ïakynduh bad ai jingmut ïa ki lad ki lynti kumno ban wengnoh ïa ka jingeh khnang ban lah lum bad pynkhuid noh ïa u ñiut na Sor Jowai, ban pynthikna ba kan nym mih ka jingsa phriang ki khniang jingpang khamtam ki khniang ba saphriang na ka um (water borne dissease) namar ka jingslap khlem sangeh ha kine ki sngi bala leit noh" ong ka Ïingkashari.
Haba shong bishar ïa ka Public Interest Litigation (PIL) bala mudui da ka Synjuk ki Waheh Shnong, Jowai hynne ka sngi balang, ka Ïingkashari kala ong “Ngi kyrmen skehm ba kan don ka jingshimkhia mardor ïa kane ka kam da ki bor ba halor".
Ka Ïingkashari ka sngew ruh ba ka Sorkar Jylla, ha kiba bun ki khep, ka ju thet kti bad ong ba kam don bynta eiei ruh em ha ki kam pynkhuid ïa ki shnong ki thaw.
“Ka pynkhuslai shibun ba ki ñiut kila nang kynton ha kawei na ki jaka sor jong ka Jylla, kaba lah ruh ban lam sha ka jingmih ki khniang jingpang bad ka khlam" kala ong.
Ka Ïingkashari kala hukum ruh ba ka Khasi Students Union jong ka Shnong Moopyut lem bad u Rangbah Shnong ka Moopyut bad ki hynriew tylli kiwei ki shnong ki dei ban pynlong mamla lang ha kane ka mukotduma.
Kane kala mih hadien ba ka Jowai Municipal Board (JMB) ha ka aplikeshon bala ai sha Ïingkashari kala pynpaw ba ha u bnai Lber 2021, ka Sengbhalang ha ka kyrteng jong ka Khasi Students Union ka Moopyut lem bad 6 tylli ki Shnong ba kynthup ïa ka Pynthor Langtein, Umsalang, Shhen Pyrsit, Moopyut Madan Tyrpait, Moosakhia bad Sohmynting – kila pyrshang ban khnag jubor ïa ka jaka theh ñiut ha Mynkjai.
“Watla kala don ka jingiasoi soskular ban theh shipor ïa ki ñiut ha kane ka jaka (Mynkjai) ba long tang lai bnai, hynrei namar ka jingbym pat lah ithuh ïa kiwei pat ki jaka theh ñiut da ka Task orce bala thaw da ka Tnad Urban Afairs ka Sorkar Jylla lem bad ka JMB, ka jinglum ïa ki ñiut kala sangeh noh" ong ka JMB.Ha ka jingbishar, ka Jaintia Hills Autonomous District Council, kala kam ba ba khlem pat ïoh pdiang satia ïa ka copy jong ka jingujor.
Namar kane, ka Ïingkashari kala bthah ïa ka District Council ban shim ïa ka copy jong kane ka hukum bad ka copy jong ka jingujor kaba dei ban ai sha ki mamla ba dang pynrung thymmai haba pyntip ruh ba kane ka jingbishar kan long biang ha ka 22 tarik u Ïaiong.
Shillong, Ïaïong 20 : Ka People’s Democratic Front (PDF) kawei na ki party ba donlang ha ka sorkar synrop jong ka MDA ka la ong ba ki pyrshah jur ban pynbor hikai ïa ka Hindi ha ki skul kiba don ha ka jylla.
Haba kren bad ki lad pathai khubor, u President ka PDF, Bah Banteidor Lyngdoh u la ong hadien ba ki la ïohi ïa ka jingkren ba la ai da u Myntri ka tnad Kampohïing ka Ri ban pynlong compulsory noh ïa ka ktien Hindi ha ki skul, mardor ki la ïa kren ïa katei ka mat ha ka party ha kaba baroh ki la pynpaw ba kim sngew ïahap satia.
“Shen ngin sa leit ban kynduh ïa u Myntri Rangbah ka jylla ban ïa kren halor kane, bad tang shu wan ma u ngin sa ïoh ban ïa kren khnang ban shai namar ngi don lang ha ka sorkar ngi donkam ban ïa shai na ka bynta ka jingmyntoi jong ki nongshong shnong jong ka jylla jongngi," u la ong da kaba pynpaw ba ka nongrim ba ka party ka ieng ka long ba kin ieng pyrshah beit namar ki don ka jingsyier ba lada jah ka ktien ka la jah ka Jaidbynriew ruh.
Da kaba banjur ba la donkam shwa ban ai noh ka jingithuh noh shwa ïa ka ktien Khasi ha ka Khyrnit kaba Phra ban pynriewspah shuh shuh ïa ka ha ka jylla, u Bah Banteidor uba dei ruh u Myntri ka tnad Sports jong ka sorkar jylla u la ong ba ka don ruh ka jingmyntoi lada nang ban kren bun ki kyntien.
“Ym dei eh tang ban nang kren Hindi, hynrei lada nang bun ki jait ktien lei lei kadei ka jingkyrkhu bad jingmyntoi haba leit shano shano.
Haba phi leit sha Assam bad phi nang kren Assamese kan pynsuk ïa phi bad haba phi leit sha Manipur bad phi nang kren Manipuri kan ïarap ïa phi bad lada phi leit sha Delhi bad phi nang ban kren Hindi kan pynsuk ïaphi.
Kumta kano kano ka ktien lada phi nang kan pynmyntoi ïaphi.
Tangba ban pynbor pat ba phi hap kren ïa kane ka ktien te ka bym lah long," u la bynrap shuh shuh.
Shillong, Ïaiong 20: Haduh 4 ngut ki briew kila ïap bad palat 10,000 ngut ki Nongshongshnong ka Jylla kila shah ktah jur na ka jingwan lynshop jong ka eriong bad u phria ha Jylla ha kine ki artaiew bala leit noh.
Arngut na kine kiba ïap ki dei ha East Khasi Hills bad arngut ha South Garo Hills District.
U Myntri ka Tnad Revenue & Disaster Management ma Kyrmen Shylla u pyntip ba haduh 10,263 ngut ki nong shongshnong kila shah ktah jur ha ka jingwan lynshop ka eriong bad u phria bad haduh 2359 tylli ki Ïing kila julor ba kynthup ïa 2199 tylli kiba julor malu mala bad 160 tylli kiba la julor klai bha.
U Myntri u pyntip ba haduh 4 ngut ki briew kila ïap ha kane ka jinglynshop ki bor ka mariang bad 2 ngut pat kila mynsaw.
Haba ai jingkheiñ ïa ki jingjulor, u Myntri u pyntip ba ha East Khasi Hills, haduh 14 tylli ki Ïing kila julor na ka eriong kaba la khie ha ka 15 tarik Ïaiong 2022 ba kynthup ïa 12 tylli ha Mawlai bad 2 tylli ha ki thaiñ jong ka Shella Bholaganj Block/ Pynursla Block.
Ha West Khasi Hills, haduh 724 tylli ki Ïing kila shah pynjulor ha ka eriong kaba khia ha ka 17, 18 bad 19 tarik Ïaiong bad kine ki ïing ki kynthup ïa 27 tylli ha ki thain Nongstoiñ bad 697 tylli ha ki thain Nongstoiñ bad Mawshynrut Block.
Ha Eastern West Khasi Hills, haduh 695 tylli ki Ïing kila julor na ka jinghap khria ha ka thaiñ Mawthadaraishan kaba jia ha ka 17 bad 18 tarik Ïaiong.
Ha South West Khasi Hills, tang kawei ka Ïing phlang kala julor na ka jingrah ka lyer kaba jia ha ka 15 tarik.
Ha Ri-Bhoi District, haduh 47 tylli ki Shnong jong ka Umsning Block bad 29 tylli ki Shnong jong ka Bhoirymbong Block, kila shah pynjulor ha ka eriong kaba jia ha ka 14 tarik Ïaiong.
Ha East Jaiñtia bad West Jaiñtia Hills, tang saw tylli ki Ïing kila julor ha East Khasi Hills ba kynthup ïa ka Anganwadi Centre ha Wapung, kaba la shah rat ka tnum na ka eriong ba lynshop ha ka 6 tarik Ïaiong.
Ha West Jaiñtia, haduh 6 tylli ki masi kila ïap na ka jingpom pyrthat kaba jia ha ka 15 tarik.
Ha West Garo Hill, ka eriong kala lynshop ha ka 6 tarik haduh 17 tarik bad ha kine ki jingjia haduh 19 tylli ki ïing kila julor ha Dalu Block, 44 tylli ha Trikikilla Block bad kawei ha Tura.
Ha North Garo Hills, 65 tylli ki Ïing kila julor ha Kharkutta Block ha ka jingkhie ka eriong ba jia ha ka 14 tarik.
Kumjuh ruh ha ka 15 tarik, sa166 tylli ki Ïing kila julor ha Kharkutta bad ha Resubelpara Block bad ha ka 17 tarik pat sa 87 tylli ki Ïing kila julor ha Kharkutta, Resubelpara bad Bajengdoba Block.
Ha South Garo Hills, haduh 64 tylli ki Ïing kila julor na ka jinglynshop u phria kaba jia naduh 12 tarik Ïaiong haduh ka 18 tarik Ïaiong bad kine ki Ïing ki dei kiba na Chokpot bad Rongara Block.
Ha kane ka District, uwei u briew ula ïap na ka jingngam jyllop.
U Myntri ula kyntu ïa ki Nongshongshnong ka Jylla ba kin phikir bha ïalade mynta ka lyiur ba jur slap bad ong ba kum kine ki jingpynjulor ka mei mariang ki dei ki ju jia beit manla u snem haba kyrpad ïa ki paidbah ba kin long kiba husiar bha.
Shillong, Ïaiong 20: Ka Ïingkashari Meghalaya High Court hynne ka sngi balang, kala ailad lai taiew ïa ka Sorkar Jylla ba kan wanrah ïa ka roster system ban lah pyntreikam ïa ka bhah thungkam thungkam jong ka Jylla (Job Reservation Policy).
Haba shong bishar ïa ka Public Interest Litigation (PIL) halor kane ka kam, ka Kashari ba arngut ki Nongbishar bala khlieh da u Chie Justice Sanjib Banerjee kala ong “Ka Jylla kala pan katto katne por ban wanrah ïa ka roster system.
Namar kata, ai ba ka jingbishar ïakane ka kam kan long biang hadien lai taiew".
Ka Ïingkashari kala pynkynmaw ruh ïa ka Sorkar Jylla ba ka roster system ka iahap tang ha jingpynrung kam thym mai ïa ki briew (entry level post) satang lada ka bhah thungkam ka long ruh na ka bynta ka jingkiew kyrdan.
“Nalor kata, ban pynthikna ïa ki briew ba kumno ba dei ban thungkam, ka long kaba donkam ban buh ïa ka roster bad ban pyntreikam ruh ïa ka roster ha baroh ki entry-leven post naduh ka por ba pyntreikam nyngkong ïa ka bhah thungkam, kynthup ïa ki briew kiba la kha hadien ba treikam ka bhah thungkam" kala ong.
Haba kubur ba kan dei ka kam kaba khia bha ban leh ïa kane na ka bynta baroh ki entry-level post ha man ki Ophis Sorkar, kynthup ki shnat treikam ka Sorkar kiba pyntreikam ïa ka Reservation Policy, ka ïingkashari kala ong ba dei ban pyndep ïa kane ka kam hapoh ka artatiew naduh ba pynmih ïa kane ka hukum.
Ka Ïingkashari kala buh ban shong bishar biang ïa kane ka kam ha ka 11 tarik Jymmang.
Shillong, Ïaïong, 20: “Shano ka jah ka Cess Tax kaba 3% jong ka tnat Pule Puthi ba la lum ha ki hynriew snem," buh jingkylli u Nongaitktien jong ka Federation of All School Teachers of Meghalaya (FASToM) u Bah Mayborn Lyngdoh, ïa ka Sorkar Meghalaya Democratic Alliance (MDA) haba kynthoh ïa ka jingkam ba ka Sorkar ba kam lah ban pynurlong ïa ka jingdawa ki nonghikai skul Adhoc ban kyntiew kyrdan Deficit.
Naduh u snem 2016, ki nonghikai Adhoc ki ïoh jingsiew shibnai T.12 hajar ha ki Lower Primary, T.16 hajar ha Upper Primary, T.20 hajar ha Secondary bad T.254 hajar ha ka Higher Secondary.
“Lada phai sha ka Mang Tyngka, ka Sorkar Jylla ka ong ba kam don pisa.
Lada ka Sorkar kam don pisa hynrei haba ngi phai sha ki jinglum khajna ki la bun bha ha kine ki snem wat ka jylla ruh ka la pyntreikam ïa ka SGST.
