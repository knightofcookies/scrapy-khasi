Jowai: Uwei u briew uba la tip kyrteng kum u Sandeep Kr.
Verma u la ujor sha ki pulit ka East Jaintia ba uwei u Manager jong ka petrol kaba don ha Ratacherra u la shah lute haduh 4 lakh tyngka ha la u jong u driver jong u bad ar ngut kiwei pat kane ka la jia ha kane ka sngi Saitjain.
La iathuh ba u dang thmu ban leit sha Khliehriat hynrei ynda poi ha Lumshnong ki la lute ia katei pisa bad ki la thmu ban pyniap ia u da kaba ksih na Ryndang.
Shillong:  U Symbud Myntri Rangbah ka jylla u bah Prestone Tynsong u la ong ba ka sorkar kan sa shong pyrkhat la ka donkam ne em ban thung ksiang ia u General Secretary barim ka Hynniewtrep National Liberation Council (HNLC), u bah Cherishsterfield  (bah Che)  Thangkhiew, uba la wan aiti noh ha ka sorkar dang shen.
Haba kren mynta ka sngi sha ki nongthoh khubor, u bah Prestone u la ong ba haduh mynta ym pat lah ban ong eiei namar ba ka sorkar kam pat shong jingialang ban iakren ia kane ka kam khamtam hadien ba u bah Che ula tyrwa ba u long uba kloi ban long ksiang ban wer ia kiwei ki dkhot ki nongialam ka seng ban wan sha ka sorkar.
“Nga kloi ban leit sha Bangladesh, lada ka sorkar ka shah ianga bad ngan leit da passport lane lada shu leit kumto ruh, ban wan ialam ia ki dkhot kiba dang don sha katei ka Ri, ba kin wan phai noh, tangba ka sorkar, ka dei ban ai ianga da ka shithi, kaba ai bor ianga, ba ngan long kum u ksiang" ong U Bah Cherishterfield Thangkhiew, haba iakren bad ka kotkhubor Shillong Times, kaba la pynmih ia katei ka jingiakren mynta ka sngi.
U Bah Cherish, u kam ruh ba kiwei de ki  nongialam jong ka HNLC, ba kynthup ia U Bah Bobby Marwein bad kiwei, ba ki mynjur ban wan phai noh bad ula ong ruh ba u ai jingmut ia ki, ba dei ban pynduh noh ia katei ka seng.
Kumba ju long man la ka lah Sngi U Blei, kumta mynta ruh ka dheng kali, ka la trei biang sha Upper Shillong.
Kat haduh ba thoh ia kane ka khubor, la iohi ba ki kali ki ieng lain ter sha ki thain jong ka laimer, laimer shiteng bad la iohi, ba ka la nang kiew sha sawmer, sawmer shiteng bad kumba kan poi noh sha Sanmer.
Kitei ki dei ki kali kiba kiew ban leit sha Iewduh, katba ki kali kiba hiar, kim shym la don jingthut ne em, hynrei ki iaid kylluid mynsiem.
Hadien ar kynta ruh, la iohi, ba katei ka dheng kali, kam pat duna satia bad la iohi ba ki kali kiba kiew sha Iewduh, ki sahkut sbak shaduh shalad Lum Shyllong, katba ki kali kiba wan na Iew, ki kylluid war war ban wan sha Upper Shillong.
La imat, kumba kan shimpor haduh shiteng sngi eiei, lada ka dei ba kan nang stang ka jingdheng kali.
U Franco Mulakkar, uba dei U Bishop ka Jalandhar,  uba la shah kem,  halor ka jingshah kynnoh ba u bat bor haduh 13 sien kynthih ia ka Nun, u pynpaw ba ka jingioh jamin jongu, ha ka taiew ba ladep, ka don ka bor ba maian jong U Blei bad ula kam, ba ka jingshah kem jongu, ka dei namar ba ki la pynbor than ki kotkhubor bad nangta, ba ki la pynlong jing iakhih ki Sister bad ki nongkyrshan jongki.
Ha ka shithi, kaba ula thoh ha ka 19tarik mynta u bnai, ha ka letter head jongu, kum U Bishop ka Jalandhar, U Mullakal, ula thoh sha ka Catholic Church in India, ha kaba ula ong ruh ba ka jingsah phatok jongu 21 sngi, ka long pynban ka lad ba un ioh por ban duwai, ban pule ia ka ktien U Blei bad ba un peit biang ia la ka jong ka jinglong jingim bad ka dei ka por jong ka jingkyrkhu kaba khraw shibun eh, ula ong shuh shuh.
La kem ia U Bishop, ha ka 21tarik Nailur 2018, hadien ka jingmih pyrshah jong ki san ngut ki Nun, kiba iajan bad katei ka Nun, kaba la shah kynnoh shah bat bor bad katei ka la pynlong ruh ia ka Vatican, ba kan pyllait shipor ia U Mulakal, na ka kam jongu, kum U Bishop ka Jalandhar.
Katkum ki lad phatai khubor na ki senior most Member jong ka BJP Meghalaya bala phah sha ki lad patai khubor ka ia thuh ba 3 ngut ki M.P na Meghalaya ka dei ban leit sha ka BJP khnang ba ka sorkar ha Delhi khamtam eh ha Meghalaya (MDA) kin khlain.
Kumta ki kyrteng M.P Lok Sabha na Tura bad Shillong dei ban ai sha ka BJP kumjuh ruh iaka M.P Raja Sabha khnang ba kine kin long u shabi jong ka Meghalaya ha Delhi hynrei ia ki kyrteng te kam pher eiei ban sei da ka Agatha, K.Sangma,u Bah Paul Lyngdoh,u Dr.Jemino lane u Dr.D.D Lapang.
Ka khubor ka iathuh ha ki Nongialam ba rangbah jong ka BJP kila ai jingmut sha u President Rangbah ma Shibun Lyngdoh ba un pynsngewthuh sha baroh ki paralok kiba don lang hapoh ka sorkar MDA hynrei lada kim mynjur ia kane, te lada ka sorkar BJP kan wan biang ha ka bor ha Delhi ka synjuk sorkar MDA kan kit khlieh hi ia ka jingskhem ka sorkar hangne pynkut ka kyrwoh na u Bah Hopestandard Myrthong senior most Member BJP MeghalayaHopestandard MyrthongMobile-8974301037.
Shillong: Ka Malki ka la shah rem noh ha ka Rangdajied United  ha ka jingiakhun kaba iakhaid bha ha kane ka sngi Saitjain ha ka jingiaknieh rung ha ka Shillong Premier League kaba long ha JN Stadium ha Shillong.
Ka Rangdajied United ka la pynliem ia ka Malki da 2-1 kol.
Ha ka jingiakhun ka kyllastep, kim shym la lah ban iathep kol watla ka Malki ka la pyni bor bha ia ka Rangdajied ha kane ka jingiakhun kaba kham satar bha.
Dei ha ka kyllamiet ba ka Rangdajied ka la ioh ban pynkhih jar ha ka 65 minit da u  Chanmetre Thma ba la pynbuh da u Samson Nongrum.
Hynrei ka Malki kam shym la pyndem satia ha kaba u Joseph Seun u la ioh ban thep haka 78 minit ban pyniakhaid syndon 1-1 kol.
Hynrei u la hap ban mih noh shabar madan nabar ba u la ioh ar sien ka kot stem bad ka Malki ka la sah sa tang 10 ngut.
Dei ha ka jingiakhun lyngba ka jingpynjlan por ba ha ka 21 minit ka Rangdajied ka la ioh biang kawei lyngba u Chanmetre Thma  ban rah syndon ia ka jingjop.
Da kane ka jingjop, ka Rangdajied ka la rung syndon sha ka lumpung ban iaknieh ia ka phainal.
U Josper S Dura, NongshkenTo kynmaw ruh ia la u Nongthaw ha ki sngi ka jinglong samla jong me, katba ym pat wan kita ki sngi ba sniew, bad ba la jan kita ki snem, haba men ong, Ngam don jingsngewbha ha ki – Eklesiastis 12:1.
Ha ki lad pathai khubor nga sngewbha bad sngewhun eh ba nga la ioh ban pule bniah bin-pa-bin ia ka jingthoh (article) jong i bah Francis Syiemlieh halor ka phang – Hato ka Jingpang Niangkulia – Phiangphiang Bamsih “HIV/AIDS" ka dei ka Blei? Nga sngewthuh ba utei u nongthoh u la thoh ia kane ka article jong u ym shuh tang da ka jingwad bniah, bad jingshemphang jong, hynrei khamtam da ka bor mynsiem kaba trei hapoh jong u bad ruh da ka mynsiem sngewlem ia ki para-briew kiba la ngat ha katei ka jait jingpang bad kumjuh na ka bynta kiwei pat ki bym shym la ngat (ne bym pat ngat) ha ka jingtim bad jingshyrkhei jong katei ka jait jingpang.
Kan long kaba dei eh ia ki khun samla shynrang bad kynthei, bad ki longkmie longkpa hapoh ka Bri u Hynniewtrep ba kin pule bad pyrkhat sani ia katei ka article ba la thoh da utei u nongthoh.
Ha nga hi nga shem ba ka long ka jingthoh kaba kordor eh.
Ka jingpang Niangkulia – Phiang phiang Bamsih “HIV/AIDS"- ki riewstad, ki riewshemphang kum ki saiantis bad ki Doctor ki la shem ba kane ka jingpang ka long kaba shyrkhei tam ha ka pyrthei kaba ju ioh lad ban saphriang lyngba ka jingdih drok.
Kaba sngewsih eh bad kaba kham sngew shyrkhei shuh-shuh ka long ba ki Doctor ki ong ka long ka jingpang bym lah pynkoit shuh.
Shisien ba u briew ne ka briew ki la ngat ha kane ka jingpang, kin hap ban im ryngkat bad ka ha kane ka met haduh ka khyllipmat ba kin ring mynsiem khatduh ha kane ka pyrthei.
Wat la ki ri kiba la kiew rasong ha ka jingnang jingstad ha ka pyrthei ki la dang iai wad ia ki buit ki lad kumno ban jop ia kane ka jingpang, pynban haduh mynta mynne kim pat lah ban lap ia ki dawai dashin kiba lah ban pynkiot ia kane ka jingpang.
Ka pyrthei ka sah ha ka jinglyngngoh.
Bad kan iai sah kumta ha ka jinglyngngoh lehse namar ia kane ka jingpang ym shym la pynlong ne la thaw da u Khniang jingpang hynrei da ka pop kaba trei jubor ha u briew ne ka briew, ka jingialeh-awria, ka jingleh lyngkar ba thala, ka jingiathiah tnga sang, ka jinglehsang khnang bad ki spah ne ki hajar jait ki jingbymman.
Bad kaba kham shyrkhei shuh-shuh ka long ba kane ka dei ka jingpang-iabit kaba lah ban bam duh kum ka ding ia ka pyrthei hi baroh kawei.
Ngin phai mynta sha la ka jong ka jylla – Ha ka editorial jong ka kot khubor “U Nongsain Hima" 14 Nailur (September) 2018 la thoh ba ka Meghalaya kumba ka long mynta ka long kawei na ki jylla ha ka thain shatei Lam-Mihngi ha kaba la jingdih drok ha la kynrei haduh katta katta.
Ka jingdih drok khamtam hapdeng ki khun samla ka long ka jan ha man la kawei pa kawei ka dong jong ka sor Shillong bad wat ha ki jaka kiba hap khap sor.
Wat ha ki thain nongkyndong ka jingdih drok ka la sdang ban paw pyrthei.
Kham mynshuwa ka Jaintia Hills (West bad East) ka long kaba kham paw khmat ha kane ka liang haba ianujor bad kiwei pat ki District.
Hynrei kumba la paw mynta, ha East Khasi Hills ruh ka jingdih drok ka la kiew sted.
Hato kane kam long ka dak ka shin jong ka jingma kaba la ap lypa ia kane ka jylla jong ngi na ka bynta ki sngi ki ban dang wan.
Ka lawei lathai jong ka jaidbynriew jong ngi ne ka jylla hi kumjuh kan sa ngat ha ki kti bad ki tyrpeng jong ki khun samla jong ngi kiba dei ban kit ia ka lyngkor kaba khia.
Lada ngi ioh ia ki khun samla kiba donakor, donburom bad kiba sngewthuh ia ka dor jong ka jingim, khlem pep ki soh kiba thiang kin mih.
Lada ka jingim jong ki kan long da kumwei pat, ka jot ka pei kane ka la ap lypa ha ka jingkhang.
Nga ngeit kito kiba la ngat ha katei ka jait jingpang ba shyrhei kin sa sngewthuh, ynda la kham thanda ka jabieng, ba ki long kum ki koidi ba la shah set phatok shi rta jingim.
Kin sa bynniew ia la ka jong ka nusip jot.
Hynrei ka long lehnoh-ei suda.
Ka jingim jong ki ka long ka jingkyllon bad jingrem (their life is a failure).
Ngi ngeit ba kiba kham bun na kito kiba la ngat ha ka jingdih drok bad ki jingleh kam sih kam sang, ki dei ki khun jong ka lak ka klur, ki khun donburom na ka iing kaba donburom.
Ki ioh ia ka lad ban im katba mon bad leh katba mon.
ki don ka bor ban khring briew ban pynngat ia kiwei ha kajuh ka jingriam bad apot ba ki la ngat.
Hangta la sngew shngain bad la sngewhun lang.
Hynrei ha kawei ka sngi ne ka miet, ynda ka snam jong ki ka la kham pjah, kin sa shu shong thapiur ha ki jingkhuslai, jingjaw-ummat, bad jingbabe.
Em, ko para mynsiem, ngim don jingmut ei ei ban kren bein ne niewbein ia phi.
Phi ruh phi long ki jingthaw bakordor jong u Blei.
Hynrei ka pop ka la ioh ban leh phon bad khyrwait ia phi, bad phim don bor na lade hi ban ialeh pyrshah ia ka bor jong ka.
Kumta nga kyrpad ia phi ba phin pule bniah bad puson hapoh la ka dohnud ia kine ki jingthoh harum:-U Leonardo da Vinci u dei u nong Italy uba long ruh u nongdro dur uba khraw bad uba tbit bha.
Shisien la phah ia u ban dro ia ka dur na ka bynta ka Convent u la jied ban dro ia “Ka jingkhawai miet kaba khatduh"- ia ka dur jong u Khrist lem bad ki khatar ngut ki synran kiba shong sawdong ia ka miej bam.
Ha ki khana pateng la ju iathuh shaphang kane ka dur kaba itynnad, bad la ong ba kane harum ka dei ka jingiathuh khana kaba shisha.
Katkum ka khana ka jing jia ka la jia ha Milan ha ka snem 1494.
Haba ia kata ka dur kaba khraw la jan dep dro artad baroh sah sa tang ka dur u Khrist bad u Judas – u Leonardo u la peit u la shong suki noh khop ha shuki.
Ka la long ka jingeh ban lap ia ka dur kaba kum ka jong u Christ ne u Judas.
Ym lah ban shem hangno hangno ruh ka dur briew kaba janai, kaba bhabriew bad kaba i-donburom katta katta kaba u sngew ba ka lah ban ieng-pli ia u Khrist, lymne um lah shem ia ka dur khmat kaba i-ngiew kynsha, ryngkat bad ki dak jong ka pop ba la ruid ha ka, ka ban mih-pli ia u Judas Iscariot.
Hynrei u la kut jingmut triang ban wad bad lap ia ki.
Ka kam kam long kaba jem.
Na kawei ka sngi hadien kawei pat, na uwei u bnai hadien uwei pat, ka por ka la shu iaid lait.
Bad ha kawei ka step jong ka sngi Sunday u la rung hapoh kawei ka iingmane rit.
Da kaba shong shadien, u la sdang ban pynshat ia la ki khmat sha ki briew kiba wan jingiaseng.
Hynrei haba um iohi ei ei ia ka dur kaba kham phylla, u la shong shaniah biang shadien bad khapbrip malu mala ia la ki khmat bad sngap ia ka kwaiar (Choir) jong ki khynnah shynrang.
Kyndit kyndit u peit pynheh ia la ki khmat.
Ka jingpeit-seh jong u ka neh thik ha uwei u samla nongialam kwaiar uba bhabriew lymphuin.
U la tip mynta ba hangne te u la shem ia ka dur jong u Khrist.
Ha ka sngi kaba bud une u samla u la shong ha khmat u Leonardo.
Na kawei ka sngi hadien kawei pat u la pynphai ia la ka met shane shatai katba nang iaid ka jingdro.
Haba u Leonardo u la ibiang ia kata ka dur, ula airong ia ka bad ia ka dur-khmat jong u Khrist la dep dro bad pynbiang.
Katba uta u samla u nang ieng ha khmat jong kata ka dur, u la lyngngoh ban iohi ba ka long ka dur kaba palat ha ka jingitynnad, bad ha ka sur kaba jem u ong: “Ani! Haduh katne ka jingitynnad kane ka dur, ym dei? Hato nga lah ne em ban long kum ma u?U nongdro dur u la ong: “Phi lah ban long kum ma u, lada phin tang shu bud ia ka nuksa jong u".
Haba uta u khynnah kwaiar u la dep phong ia la [yn dang bteng]ka sopti jynsur bad la jam sha khmat ban mih noh na jingkhang, u Leonardo u la kren pasiaw ha u: “Hooid, bud ia ka nuksa jong u" iaid ha ka lynti jong u, bad phin sa long kum ma u".
U nongdro dur u la buh noh shuwa sha kyndong ia kata ka dur ba dang sah ban dro sa ia ka dur u Judas.
Kata ka dur ka shu ieng ha kyndong na kawei ka sngi sha kawei pat katba u nongdro u iaid kylleng ban mihkhmat ia u Judas.
Hynrei ka long kaba eh bad shitom ia u ba un shem ia u briew uba don ka dur khmat kaba i-runar bad i-kynsha kaba u donkam.
Bad ka snem kaba saw ka la shu iaid kumta hi.
U nongdro dur u la jan klet sa ia kata ka dur bym pat dep.
Nangta ha kawei ka janmiet kaba khriat bad dait thah-sam, ha ka snem 1498, katba uta u nongdro dur u iaid kyllain ha ka lynti sha la iing, u la iatyngkhuh bad uwei u nongkhrong.
U la peit ia uta u briew, uba kup da ka jain jot suda bad u shem ia lade ba u la shah peit da ki shijur ki khmat ba la thliew, ba i-shalak ba la kah-dum da ka jingsngew-pop, u bym salia ban tur muk-mak sha khmat jia katba jia.
Kane ka dei thik ka dur jong u Judas kaba u (nongdro dur) u la iai wad.
Ba la dap da ka jingshitrhem, u Leonardo u la ialam ia u sha la iing.
Ha ka step kaba bud u la khie dang step phyrngab.
U la wanrah ia kata ka dur ba u la jan klet bad u la sdang ban trei dep noh ia ka kam.
Uta u nongkhrong uba thiah ha khrum u la shong mar pyrshah ia u.
u briew, uba i-renjain jep, uba don ki khmat kiba i-ehrang, u shong mynta mar khmat bad u nongdro dur.
La dep dro ia ka dur.
Uta u nongkhrong ba rynjain u la ieng ha khmat ka dur, bad ka jingphuh samrkhie ba-i ngiew ka la pynkynriang ia ka dur khmat jong u.
“Ani! Ka nusip jot kaba kum kane, ym dei?" u la pasiaw ha ka sur kaba khur-khur.
Katba u nang ieng hangta, u nongdro dur u la tyrwa ia ka bainong na ka bynta ka kam jong u.
“Em, u la ong", u bieit ba nga long, ngan shuh pynlut ia ka ha kaba dih iad tat shuh shuh ….
oh, lada ngan jin da la shu bud ia ka jingai jingmut ba phi la ai ia nga la slem……"“Nga ai ia phi?" la kylli u nongdro dur.
“Hooid", phim-phim kynmaw ia nga?" u la kylli ha ka sur kaba kyiuh.
U Leonardo u la shu khmih, u la iohi da ka jinglyngngoh ia ki ummat ba ki tuid arsut na ki khmat jong une u briew, bad kyndit kyndit u la sngew phylla.
Hato ka lah ban long ba dei une u juh u briew uba la shong na ka bynta ka dur jong u Khrist? Uto uba ong, “Lada nga tang shu lah ban long kum ma u"; bad ia uba u la ong, “Phi lah ban long kum ma u lada phin tang shu bud ia ka nuksa jong u".
“Hooid, hooid, phi dang kynmaw shisha", la ong uta u nongkhrong iaid wir.
“Phi i-nga la shong na ka bynta u Christ jong phi"Kaei ka jinghikai ba kane ka khana ka don! Lada uta u samla u la bud ia ka nuksa u Khrist, un jin da la lah ban long kum ma u; hynrei u la jied ban leit ha la ka jong ka lynti bad u la kylla long pynban u Judas.
U riew-bymman u lah ban shong ha iing-syiem, ha ki paki dulan, ne ha ki mala-bniat-hati, bad u lah ban long ba kiwei kin bishni ia u namar ka spah ka phew bad ka jingiphuh iphieng jong u.
u lah ban leh mynleh shlur ba u don ka jingsuk, hynrei bunsien hangthie ha kaba jylliew ka dohnud jong u ka dait-kyr-iat bniat ka jingsngew-pop bad ym don jingsuk hangta.
(Ref – Drama of the Ages by William Henry Branson).
Haba ki briew ki dang sngewthuh ba ki la leh pop, bad sngewsih namar la ki pop, ki dang don ha ka lynti sha ka jingkylla kaba mut, ban tei pat ia la ka jong ka jingim.
Hynrei haba kim don shuh ka jingsngew-pop haba ki la leh ia ki pop, kata ka mynsiem mrad ka la ioh ban synshar ia ki.
Ka kotkudi ka la dkut ksai ka jingleh pop ka don la ka pud (limit).
Ynda haba u Mynsiem jong u Blei um ialeh shuh bad u briew, ka jingjot bad jingkordit kin sa lap ia u (briew) ha kano-re-kano ka khyllipmat bym poi pyrkhat.
Ngi kheinkor ia la ka jong ka met.
Ngi kwah ban iai long kiba koit ba khiah.
Hynrei ngin ym iai ioh lut ia baroh kaba ngi kwah.
Shisien ka sngi ngin hap ban khlad noh na kane ka pyrthei na ka daw ki jingpang ha ka met ne na kino-kino kiwei pat ki daw.
Ka met doh jong ngi ka leit phai biang sha ka dewmet ka khyndew na kaba u Blei u la thaw ia u briew.
Hynrei ka mynsiem jong ngi ka im sha bymjukut.
U Jisu u ong – Naba u briew un myntoi aiu, lada un ioh ia ka pyrthei baroh, bad un duh noh ia la ka mynsiem? Lane un iapli da ei la ka mynsiem (Soul)? (Math 16:26).
Namarkata, ha khmat u Blei dei ka mynsiem (soul) jong u briew kaba long kaba kordor tam.
Ha kane ka pyrthei katba ngi dang im, ngi hap ban shah shibun ki jingshitom, ki jingjynjar bad ngat ha ki jingpang kiba bun jait kum ka HIV/AIDS, ka jingpang klongsnam, ka cancer, ka TB bad kiwei kiwei pat ki jait jingpang nalor ki jingsngewsih bad ki jingkhuslai.
Ka pyrthei ka dei kata ka “Them Jong ki Ummat" HYNREI kaba kongsan eh kkaba ngi dei ban pyrkhat bad buh ha khmat eh ha ka jingim jong ngi ka dei ban long ia ka mynsiem jong ngi.
Bad haba ngi la pyrkhat bha shaphang la ka jong ka mynsiem, ngi dei ban shim ia ka jingjam kaba dei, kata ka long ba ngi dei ban iashem ia u Jisu lyngba ki jingduwai ba jylliew jong ngi.
U long uba la kloi ban iashem bad ngi kumba ngi long.
Bad uno uno (ma nga ne ma phi) uba la iashem bad iakynduh ia u Jisu, un wan phai pat sha la iing ym shuh ha ka rukom pyrkhat kaba myhshuwa ne kaba rim.
“Kumta lada uei uei ruh u don ha u Khrist, u long u jingthaw bathymmai: kiei kiei ruh kiba rim ki la duh noh, ha khmih kiei kiei baroh ki la jia long kiba thymmai" (2 Kor 5:17).
Haba nga shong pyrkhat ha lade marwei, nga shem ia kawei ka jingshisha ba pleng dei hi ma nga uba thaw ia la ka ki jong ki jingeh bad ki mawjynthut.
Nga sngew-lehrain, bad nga sngew-poh sat ia lade, leit iasyllok bad ki nongialam niam ne ki nongai-jingmut lem (counsellor) ba kin ai jingshai bad btin lynti ia nga ba ngan iakynduh bad iashem bad u Jisu.
Nga sngewlehrain ia la ki paramarjan marpa, bad ia ki lok ki jor jong nga, ioh ki tip ba uba kum ma nga une uba kit pop baroh shi rynieng, u leit wad ia u Jisu.
Nga tieng ioh nga shah kren-bein shah kynshi kyn-eh ha ki.
Ka wan ruh ha nga kata ka jingsngew ba nga dei u tam-kyntait u bym don dor ei ei shuh, la hapoh iing poh-sem ne ha ka imlang sahlang.
Bad kumta da ka jingsngewthuh ne jingbym-sngewthuh, nga la shna bad tei hi ia ka kynroh-pdeng kaba pyniakhlad ia nga na u Jisu.
Nga la klet noh ia kata ka jingkhot u Jisu, kaba nga la ju mlien ban pule bha ha ka por mynba nga dang samla rit uba ju smat bha ban leit jingiaseng, ba u ong – “To wan ha nga, phi baroh kiba thait bad ba khia ka jingkit, te ngan pynjem ia phi".
(Math 11:28).
La bun bun bnai ngam ju kham iohthiah hok ha ka por mynmiet.
Nga la shu iohsngew na la ka jingthiah ia ka jingwiar ki ksew mynmiet, bad ia ka jingiaid brum-brum ki briew ha ki lynti shnong.
Teng teng-khat eh, ka shu wan sawa ha ki shkor jong nga kato ka jingrwai u nongrwai shem mynsiem ba nga la ju rwai ha ki snem ba la leit noh:-Phi b’la shong bad nga ha shitom,Shong bad nga ha ki jingpang;Phi la long ki lok ba iaineh,Ha jingbein ka pyrthei lang;To wan mynta,Dih sngewbha ha iing i Pa-PHB 101(5)Shisien mynwei nga la ieit,Ki kam thala nga mlien;Haba lymbher nga paw bieit,Jisu u la wan btin-PHB 358(3)TO KYNMAW RUH IA LA U NONGTHAW HA KI SNGI KA JINGLONG SAMLA JONG ME …….
(Eklesiastis 12:1).
Shillong: U MLA ka Mawphlang u Bah SK Sunn u la ong ba u long uba kloi ban shimti ia ka shuki myntri sorkar lada ka wan ka kabu khnang ban lah ban shakri kham bha ia ka jylla bad ia ki paidbah.
Haba kren ha kane ka sngi Saitjain, u Bah Sunn u la ong, “Nga kloi ban shimti ia ka kam myntri lada ka wan ka lad namar ba ngan kham lah ban shakri ia ki paidbah bad ka jylla".
Haba twad jingmut la ka don ne em ka jingiakren ba ka jingleit iasoh jongu sha ka UDP, kan long ruh ba un ioh shuki myntri, na ka liang u Bah Sunn u la kyntait da kaba ong ba kam don kano kano ka jingiakren ne iapynbeit kaba kum kata hynrei u leit iasoh da ka mon lajong.
“Ngim don kano kano ka jingiakren ba nga leit rung sha ka UDP ban ioh myntri, kam don kum kata hynrei lada ka lad ka wan ngam kyntait ban shim ia ka shuki myntri namar ba nga kwah ban shakri kham bha ia ki paidbah bad ka jylla", la ong u Bah Sunn.
U Bah Sunn u la jop MLA shimet na Mawphlang hynrei u la pyniasoh noh bad ka UDP mynta ha kane ka sorkar Meghalaya Democratic Alliance (MDA) ba ialam da ka NPP, ha kaba don lang ka PDF, HSPDP, BJP bad kiwei.
Shillong: U Myntri Rangbah ka jylla u Conrad K.Sangma bad u myntri ka tnad rep u Bah Banteidor Lyngdoh lem bad ki heh sorkar, ki la iashim bynta ha ka iew pyni nam ha SIAL (Salon International de l’alimentation) kaba long ha nongbah Paris ka France.
Kane ka dei ka iew pyni nam kaba heh tam ha ka pyrthei, kaba la wan iashim bynta ki ri kylleng ka pyrthei.
Ka jingleit jngoh ia katei ka iew ka long hadien ba ka sorkar jylla ka la thaw ia ka tnad Directorate ka Food Processing ban kyntiew ia ka ioh ka kot khamtam kiba iadei bad ki mar rep.
“Ka long kaba donkam ban sngewthuh ia ka jinglong jingman jong ki karkhana.
Ngi don hangne bad ka kynhun ban iakren bad ki kompeni bapher bapher bad ban wad lad wad lynti ban pynpaw bad pyniaid iew ia ki mar jong ngi", la ong u Conrad K.Sangma.
Ha kane ka snem ka India ka la pynlong ia kane ka iew jong ka ‘Jingbam India da SIAL’ ha nongbah New Delhi ban pyni nam ia ki mar bad ki lad kamai ha kane ka liang ki mar bam ha India.
U Myntri ka tnad Food Processing u Harsimrat Kaur Badal u don bynta lang ha kane ka iew pyni nam kaba long ha Paris.
“Ka pyrthei ka la sngewthuh ia ka lad kaba don ha India ha kane ka karkhana shna bam.
Hynrei ka long kaba donkam ia ngi ban tip na ki rib a la stad bad ba la iaid shaphrang lyngba ka jingiatrei lang bad ki karkhana.
Ngi khmih lynti ban pynthikna ba lyngba kane ka lad kan pynbha bad kan pynkiew ia kane ka kam kiba iadei bad ka rep ka riang ha ka iew jong ka pyrthei" la ong u myntri rangbah.
U la iathuh ba ka Meghalaya ka khmih lynti ban pynkiew ia kane lyngba ka lad jingstad tehknoloji, ki mashin,bad kiwei ki jingdonkam.
U la pynpaw ia ka jingsngew skhem ba ka ‘Pradhan Mantri Kisan Sampada Yojana’ ba la wanrah bad pyntreikam da ka sorkar India, ka jylla Meghalaya kan sa lah ban kheit ia ka jingmyntoi na ka tnad Ministry ka Food Processing.
“Ka SIAL ka la plie ka lad ban iadei bad ki karkhana na kylleng ka pyrthei, ban tip ia ki lad, ki jingdonkam bad ka pyniar ia ka kam khaii pateng", la ong u Bah Banteidor Lyngdoh.
Shillong: Ka Um Dawai ka dei ka jaka jngohkai kaba la khring bha ia ki paidbah na kylleng ki jaka ha kine ki sngi.
Katei ka jaka jngohkai ka dei kaba don ha ka shnong Laitmawsiang -Sohra, ka don ha ka jaka jngohkai kaba la tip kum ka Bri Ki Synrang lane kaba la ju tip paidbah kum ka Maw Dohnud.
La plie ia katei ka jaka jngohkai thymmai ha ka 13 tarik mynta u bnai kata dang shi taiew tam hynrei ki nongpyniaid jong katei ka jaka jngohkai ki la iathuh ba naduh ba plie ka jingwan poi ki briew kam duna shuh ia ka 200 ngut ha ka shisngi.
La khot ia katei ka jaka ka Um Dawai dei lyngba ki khana pateng kiba la jia ha ki por mynshuwa ha kaba ki briew kiba pang ba shitom ki ioh jingkoit hadien ba la dih ia katei ka um kaba mih na tyngkhap maw.
La pynbit pynbiang bad pynitynnad ia katei ka jaka mynta u snem bad dang shen la ioh ban plie ia ka bad mynta ka la kylla long kawei na ki jaka kaba khring bha ia ki nongwan jngohkai na kylleng ki jaka.
Haba ia iakren bad u Rupang u bah Lhai Khongshei uwei na ki dkhot jong ka Mother Tehsong United ka seng kaba pyniaid ia katei ka jaka jngohkai u la ong ba kumba ka long mynta ki briew haba ki wan sha katei ka jaka ki ju wanrah da ki bitor la jong nalor ba ki nongpyniaid ki la pynkhreh da ki tyndong siej ia kito kiba kwah tong ia ka Um Dawai bad katei ka la ktah ia ka jingitynnad kumba ki nongpyniaid ki la mang.
U la ong ba la mang ha kata ka dur ba da ka jingbuh da ki tyndong siej kan pynduh ia ka jingpyndonkam bilor plastik bad kan wanrah ruh ia ka jingitynnad jong ka jinglong tynrai da kaba pyndonkam da ki tyndong siej kiba la die ha ka dor kaba jem.
U la pyntip paidbah ba nangne shakhmat yn ym shah shuh ia ki paidbah ba kin rah ia ki bitor lajong hynrei ki hap ban thied da ki tyndong siej ba ki nongpyniaid ki la pynkhreh shuwa ban kin rung hapoh katei ka jaka jngohkai.
Shillong: Hadien ba la dep ka jinglehniam Puja bad hadien ba la dep ban pynngam ia ki blei thaw ha Wah Umkhrah kaba don ha Polo, mynhynnin ka sngi ka Central Puja Committee ka la pynkhuid ia ki bynta jong katei ka Wah bad la pyn-donkam da ki puh shilum ban lum ban lang ia baroh ki jaboh kiba la mih na ka jingbret blei thaw.
La sdang ia katei ka jingpynkhuid Wah Umkhrah naduh ka por 10 baje mynstep haduh ka por 2 baje nohphai sngi.
Shillong:Ki hynnriew ngut ki Sordar jong ki Raid kiba hap ha ka Pynursla Civil Sub-Division, ki la pynpaw ba ki pdiang ia ka Sohra District ne ka South East District Sohra, kaba dang thnem bha ka jingdawa haduh mynta.
Ha ka jingpynlait kyrwoh myn hynnin ka sngi, ki sordar jong kine ki Raid ba kynthup ia u Sordar ka Raid Shabong, Sordar Raid Lyngkhat, Sordar Raid Rangnah, Sordar Mukertila, Sordar Raid Mawlam, Sordar Raid Mawshun ki la iakynduh ruh ia u Deputy Chief Minister u bah Prestone Tynsong ban pynpaw ia kane ka sur jongki.
Haba kren bad u Bah KK Tangsong u sordar ka Raid Lyngkhat, u la iathuh ba ki la iakynduh ia u Bah Prestone ha ka 16 tarik mynta u bnai ban pynsngew ha u ba lada ka sorkar ka buh ia ka nongbah ka Sohra District ha eleka Laitlyngkot, ki kloi ban iasoh bad ka South East District Sohra.
Ki la kam ba kane ka jingpynsngew jongki, ka long na ka bynta ban wanrah ia ka jingsuk bad ka jingbiang jong ki paidbah ka Pynursla Civil Sub-Division bad ka Sohra Civil Sub-Division.
Ha ka shithi sha u Bah Tynsong, kine ki rangbah ki la ong, “ki khlieh nongsynshar ki la rai da kawei ka sur ba ki paidbah ka thain Riwar Mihngi hapoh Pynursla Sub-Division kin pyrshah lada pynhap ia ka Pynursla Civil Sub-Division ha South East District Sohra lada buh ia ka ophis u Deputy Commissioner ha Sohra hynrei kin pdiang lada buh ha Elaka Laitlyngkot".
Ki la ong ruh ba ia kane ka rai jong ki sordar jong kine ki raid dei ban shim kum ka rai jong ki paidbah ka Riwar Mihngi baroh kawei.
Lah ban kdew ba ka Dorbar ka Elaka Umniuh-Tmar Sirdarship ka la pyrshah ban pynngat ia ka Elaka Umniuh-Tmar sha ka Sohra District kaba dang iaid ka jingdawa haduh mynta.
Shillong: Ka jingialang jong ka National People’s Party (NPP) jong ka Block Ranikor, ka la long ha ka sngi Saitjian ban ia kren ia u kyrtong jong ka party ban ia khun ia ka MDC ilekshon sha ka iing dorbar jong ka KHADC kaban long ha u snem 2019.
Ha kane ka jingialang palat hajar ngut ki nongkyrshan jong ka party, ki la ia poi sha Munaisohra bad da kawei ka sur ki la pynskhem ia ka kyrteng jong u Bah Kitborlang Nongrem ban long u kyrtong ka party ban ia khun ha kane ka MDC na ka party NPP.Ha kane ka jingialang la don lang ruh u MLA barim jong kane ka jaka u Martin M Danggo, u ba la kren ha kane ka sngi ha kaba u la kyntu ia ki nongkyrshan jong ka party ba kin ia trei shitom ban wanrah ia ka jingjopha kane ka MDC ilekshon na ka 26-Langrin MDC Konstitwensi.
Ha kane ka jingialang ka la don ka jingiakren ba ha ka por ba ki jied mynshuwa ia ka kyrteng jong u bah Nongrem ban long u kyrtong MDC, ka dei ka por ba ki dang don ha ka seng Congress bad ha dien ba la mih noh na ka seng Congress, ki la don kam ban ia kren biang ia kane ka kam MDC.Ha kane ka jignialang kaba la long ha iing jong u Martin M Danggo MLA barim, da kawei ka sur ki la shim ia ka rai ban phang ia ka kyrteng jongu bah Nongrem sha ki bor ba halor jong ka party NPP ba un long u kyrtong MDC jong ka NPP na Ranikor.
Ha kane ka jingialang baroh ki nongkit kam jong ka seng NPP na ki unit ki la ia poi ha kane ka jingialang bad ha dien ba la dep ban pdiang ia ka kyrteng jong U bah Nongrem, ki la shim ia ka rai ba kin ia trei shitom ban wanrah ia ka jingjop ia ka party.
Shi bynta ban pynkhreh shwa ka jingiaseng Khasi Jaintia Christian Endeavour Unions (KJCEU) Convention hapoh ka Balang Presbyterian Mawtnum ka ban sa long ha u snem ban wan, hynnin ka sngi Saitjain, ki nongialam shnong ka Mawtnum ha ryngkat u Bah Rocky Marwein ki la leit ban jurip ia ka madan ialehkai ka shnong Mawtnum, na ka bynta ban pynbit pynbiang bad khamtem eh ban pynlong kum ka jaka ban pynlong ia katei ka jingiaseng heh.
Ha katei ka jingjurip ia katei ka Madan, la sakhi da ka jingdon ki nongialam ka shnong Mawtnum, kaba kynthup ia u Bah Nishan Maring, Rangbah shnong, ki dkhot ka Excutive Committee lem bad kiwei kiwei.
Hadien katei ka jingjurip, na ka liang u Bah Rocky Marwein, u la kular ban shimkhia ha ka ban pynbha bad ban pynmadan khambha ia katei ka Madan kaba la don lypa bad khamtam ba kan long ksbs bit ba bisng ha ka ban pdiang ia katei ka jingiaseng heh.
Ha kaba pynkut noh ia ka Ri Bhoi Super Talent Show Season-1 2018, ka ‘The Leaonix’ ka kynhun tem na ka shnong Saisen, ka la long kum ka lahduh ha katei ka jingiakop ban pyni ia la ki sap ki phong, ka ‘The Green Image’ ka kynhun tem na Byrnihat ka la wan ha ka kyrdan Ba-ar, katba ia ka kyrdan Balai la rah da u samla Bloming S.Sylliang na ka shnong Iewmawlong.
Lah ruh ban pynpaw hangne, ba ia katei ka Ri-Bhoi Super Talent Show la pynlong da ka Ri-Bhoi Entertainment bad ka jingthmu jong katei ka rynsan ka long ban wad bad ban kyntiew ia ka sap ka phong jong ki khun samla ha ka Dong Ri Bhoi, kiba don ia ka sap bapher bapher bad kata ka long naduh ha ka put ka tem, ka rwai ka siaw lem bad kiwei kiwei.
La pynkut ia katei ka Ri Bhoi Super Talent Show ha Parish Hall ka St.Pauls ha Nongpoh, kiba la iadonlang ha katei ka sngi ki kynthup ia u Bah Mayralborn Syiem MLA ka Nongpoh, Bah Rocky Marwein, u kyrtong ka Congress na Umsning, u Bah Rijied Khymdeit bad u Bah Standwell Manih ki nongpyniaid jong katei ka rynsan pyni sap, ki riew rangbah lem bad bun ngut ki paidbah na ki thain bapher bapher ka Ri Bhoi.
Ha kaba pynkut ia katei ka rynsan pyni sap jong ki samla, ki la don haduh 22 ngut ki nongiashim bynta na kylleng ka dong Ri-Bhoi, kiba la iaknieh ban rah ia ka nam lahduh, hynrei na kitei ki 22 ngut la jied 8 ngut ba kin ioh ban iaknieh ia ka nam lahduh, haba ka jingiakop jong kitei ki 8 ngut, ka ‘The Leaonix’ ka kynhun tem bad rwai na ka shnong Saiden ka la wan ha ka kyrdan kaba nyngkong bad ban rah syndon ia ka nam lahduh ha Ri-Bhoi Super Talent Show Season-I 2018.
Ka ‘The Leaonix’ kaba la wan ha ka kyrdan ba nyngkong, ka la ioh ban khur ia ka song pisa kaba T.25,000/- ryngkat ka trophy, ka ‘The Green Image’ kaba la wan Ba-ar ka la ioh ban khur ia ka song pisa T.12,000/-, katba u samla Bloming S.Sylliang, uba la wan ha ka kyrdan Balai u la ioh ban khur ia ka song pisa kaba T.7000/- ryngkat ka trophy.
La sam ruh ia ki khusnam Consolation prize sha ki 5 ngut kiwei pat kiba la rung sha ka Top-8.
U Anu Malik, uba dei uwei na ki nongthaw jingrwai, uba la shah kynnoh, ba u leh jrong kti ia shibun ki kynthei, ula mih noh na ka jinglong nongbishar ha ka Indian Idol 10.
U Anu Malik, ula dei uwei na ki nongbishar jong katei ka jingiakob, naduh kaba sdang ha u snem 2004.
Ka jingpyntip na ka Sony TV, ka iathuh ba kan ia wer ia shibun kiwei pat ki nongrwai ba khraw, ba kin wan shim bynta ban iarap lem ha ka kam bishar, ha ryngkat U  Vishal Dadlani bad ka Neha Kakkar.
Ka Shweta Pandit, ka kynnoh ia utei u nongrwai uba 57 snem ka rta, ba ula leh shait ia ka bad nalor jongka, ki la don sa arngut kiwei pat kiba kynnoh pyrshah ia U Malik.
Shillong: U bah Sainkupar Nongtraw, uba ju dei baroh shi katta, U Publicity Secretary jong ka HNLC, ula shimti noh mynta kum U Acting General Secretary jong ka HNLC bad katei ka paw, lyngba ka kyrwoh, kaba la pynmih da U bah Nongtraw mynta ka sngi, tangba la iathuh ba U bah Nongtraw, un iai bteng ruh ban long U Publicity Secretary jong katei ka seng.
U bah Nongtraw, ula ong shuh shuh “Ka Seng kam don eiei ban kynthoh ia u Bah Che uba lah shongthait noh dang shen na ka jinglong nongialam hapoh ka Seng.
Ka HNLC ka sngewkmen ba u lah poisuk poisaiñ hala ka jong ka ri,khamtam ba un don noh bad laki jong ki bahaiing bahasem ha ryngkat ka met ka bakoit ba khiah.
U Bah Che ym tangba u long u Nongialam uba stad bad uba shlur hynrei u long ruh u Nongialam uba don ka jingsngewrit bad khamtam uba khuid shisha haka liang ki kam pisa pilaiñ.
Ki jingnoh synniang jong u iaka Seng bad ka Jaidbynriew baroh shikatta kin nym long lehnohei bad ka jingseng jong u ia ka HNLC ka la long lypa ka bynta jong ka Histori".
Ha kajuh ka por, ka HNLC, ka ong shuh shuh ba ka long kaba kloi ban pdiang, lada U bah Cherish, u ieng pdeng ban iakren iasuk hapdeng katei ka seng bad ka sorkar, tangba ha kajuh ka por, ka HNLC, ka kren shai ba ki nongialam, ki leit bad ki wan, hynrei kaei kaba katei ka seng ka ieng, ka long halor ka jinglaitluid jong ka Jaitbynriew Hynniewtrep, ha kaba ki ong Hynniewtrep Sovereign State.
Uwei u riew tymmen, uba 72snem ka rta, ula shu iap ei ha ka Sngi Palei ba ladep, haba ki shrieh, ki la ia lynthem maw ia u, haduh ba un da iap.
La iathuh ba U Dharampal, u dang tam ia ki tnat dieng ha trai jong uwei u diengbah, haba kitei ki shrieh, ki la lynthem maw ia u, ha ka shnong Tikri, Uttar Pradesh.
Utei u tymmen, ula khlad noh ha Hospital, namar ba la kawang haduh 20 tylli ki maw it bad ula mynsaw jur, na ki bynta jong ka khlieh bad ka shadem.
Kiba ha iing jong U Dharampal, ki la ujor sha ki pulit, halor katei ka jingshah lynthem maw jong ki shrieh, haduh ba un da iap utei uba ha iing jongki.
Na ka liang u heh pulit, uba don ha katei ka jaka, ula ong “Kumno ngin lah ban shim jing ujor pyrshah ia ki shrieh bad kane kan pynlong pynban iangi, kum ki bieit" ong U  Chitwan Singh.
La iathuh ba ka don ka jingtei iing hangtei hi hajan bad la shim ba ki shrieh, ki la lum ia kitei ki maw it na katei ka iing bad ki la ioh ban lynthem ia U Dharampal.
Mynta ka la dei sa ka pali jong ki Mizo, haba ki la kren shai ba kito ki kynthei Mizo, kiba ioh tnga dkhar, kin duh noh ia ka hok jongki, ba kin long kum ki Scheduled Tribe.
Ka Young Mizo Association (), ka dawa namarkata ban thaw da ka ain kaba tyngeh, ba kano kano ka kynthei Mizo, kaba ioh tnga dkhar, kan duh noh ia ka hok jongka, kum ka Scheduled Tribe bad ia katei ka rai la shim da katei ka seng, ha ka jing ia kynduh ha ka Sngi Thohdieng.
Shillong:Ka Hima Mylliem ka la pynlong ia ka jingpynkhuid iewduh mynta ka sngi bad la sdang naduh ka por mynstep 8 baje bad ka dang iaid shaid shaid haduh ba thoh ia kane ka khubor ka por 10:40 baje.
U Acting Syiem ka Hima Mylliem u Pa’iem Ainam Manik Syiem ryngkat ki Myntri ki la iaid jurip baroh kawei ka iewduh ban peit ia ki jaka ba donkam ban maramot bad kiba donkam ban shna thymmai na ka bynta ban lait na ki jingjaboh ka iewduh.
Ki bynta kiba kham donkam eh ba u Syiem u la leit ban jurip ka dei ka basa dohkha , basa syiar bad ki bynta jong ka Standjeep.
U Bah Lapang, u dei u pulit, uba la ioh burom na U  Dr APJ Abdul Kalam, ha kaba ula leit shaw ia u, na Guwahati, ha ka por ba u wan khadduh sha IIM Shillong, ha kaba ula ieng ban pahara naduh na Guwahati shaduh sha Shillong bad kaba la pynlong ia U Kalam, ba un mih bad ai khublei ia ka jingshakri kaba hok jongu, ia utei u nongialam barim jong ka Ri.
U Ranveer Singh bad ka Deepika Padukone, kin ia poi kha ha ka 14 bad 15tarik Naiwieng 2018.
U Ranveer, u thoh ha ka peit jongu ha ka twitter “Da ka jingmynjur jong kiba ha iing, ngi kwah ban pyntip ba ka jing ia poi kha jongngi, kan long ha ka 14 bad 15tarik Naiwieng 2018.
Ngi ai khublei iaphi, na bynta ka jingieid, kaba phi la theh ha ngi ha kine ki bun bun snem bad ngi kyrpang ba phin iai kitbok ha kane ka jing iaid lynti, na ka bynta ka jingieid, ka jingiadei ba hajan eh bad ka jing ia shong ia sah ryngkat".
Wat la u Ranveer, um shym la iathuh ia ka jaka, la sngewthuh ba kan dei ha Lake Como, Italy.
Ka Deepika ruh ka pynmih ia katei hi kajuh ka jingthoh ha ka peij jongka, ha ka twitter.
Guwahati: Sawphew saw tylli ki seng bapher jong ka Assam, kin khot ia ka pakhang shnong kaba 12 kynta ha ka 23tarik Risaw ha Assam ban pyrshah ia ka  Citizenship (Amendment) Bill 2016 bad kumjuh ia ka jingthmu ban pynlong jingialang bah ha ka 17tarik Naiwieng 2018, ha Guwahati, ha kaba yn pynlong da ki Bengali Hindu ban kyrshan ia katei ka ain jong ka sorkar.
Katei ka rai ban khot pakhang shnong, ka dei da ka jing mynjur lang jong ki 44 tylli ki seng bapher, kiba la ia kynduh ha ka Sngi Saitjain ba ladep, ha ka jing lamkhmat jong ka  Krishak Mukti Sangram Samity (KMSS) bad ka Asom Jatiyatabadi Yuba Chatra Parishad (AJYCP).
U nongialam jong ka KMSS, U Akhil Gogoi, u dawa ia ka sorkar Jylla, ba kan nym ai jingbit satia ia katei ka jingialang bah, ka ban pynlong ha ka 17tarik Naiwieng 2018, da ki seng Bengali Hindu bad ka KMSS, ka la ai por ia ka sorkar Jylla, ha shwa ka 1tarik Naiwieng 2018,  ba kan pynmih ia ka rai, halor katei ka jing pyrshah ia ka jingialang jong ki seng Bengali Hindu.
Lah ban pynkynmaw, ba ka ain The Citizenship (Amendment) Bill, 2016, ka kwah ban ailad ia ki poiwir kiba dei ki  Hindu, ki Sikhs, ki Buddhists, ki Jains, ki Parsis bad ki Christian kiba na Afghanistan, Bangladesh bad Pakistan, kiba ladon ha India ha shwa ka 31tarik Nohprah 2014, ba kin lah ban long ki nong India ba pura.
Ka sorkar Meghalaya, ha U Jymmang ba ladep, ka la rai ban pyrshah ia katei ka ain jong ka sorkar India, ha kaba la dep rai da ka jingmynjur jong ka kynhun myntri hi baroh kawei.170ngut ki nong Afghanistan, ki la iap ei  bad sa bun phew ngut ki la mynsaw, ha ki jing pynbthei bom bapher, hynnin ka sngi, kaba dei ka sngi jied nongmihkhmat ha katei ka Ri.
Ha kawei ka jingleit hiar thma ha ka jaka thep vote ha Kabul, ki la don 15ngut ki briew kiba iap bad sa 20ngut kiwei pat kiba mynsaw bad kumta kiba iap tang ha ka nongbah Kabul, ki long 19ngut bad kiba mynsaw pat ki la poi sha ka 100ngut tam.
Na ka liang jong ki ehrang Taliban, ki kam trai ba ki la hiar thma ha palat 300 jaka, halor ka jing pyrshah jongki, ia kane ka elekshon, kaba ki ong, ka elekshon ba shu leh thok.
Ka tnat kam poh iing jong ka sorkar Afghanistan, ka buh jingkhein, ba kiba iap,  kiba kynthup ia ki riew paidbah lem bad ki shipai, kan long baroh 160ngut bad kitei ki kynthup ia 27ngut ki riew paidbah bad sa 100ngut kiba mynsaw.
Shillong: Ka kynhun Congregation of Christian Brothers, kaba dei ka kynhun jong ka balang katholik, ka la rai ban pynlong ia ka jingtohkit, halor ka jingshah kynnoh ba ki Brother jong katei ka balang, ki leh jrong kti ia kawei ka kong Mary Theresa Kurkalang.
Uwei na ki Brother jong ka kynhun Christian Brothers, u iakren hynnin ka sngi, ha ki kotkhubor ha phyllaw jong ka St Edmund’s  Campus, ha  kaba ula ong “Ka la don ka jingjia bad ngi sngewthuh ia ka jingpang mynsiem ia katei kaba shah leh beijot bad ngi kwah ban iakren ia katei ka kam".
Ka kong Kurkalang, ka la kynnoh ia U Br Francis Gale bad U Br Muscat, ba ki dei kiba jrong kti ia ka bad ia kiwei de ki khynnah ha ka por ba ka dang don san snem ka rta.
Haba kren ha ki kotkhubor, U Brother, ula pynsngew ba ka kynhun jong ka Society Protection Officer, kaba dei ka kynhun jong ki  Christian Brothers, kin wa wan shen sha Shillong ban tip ia baroh ki jingshisha.
U Brother, u iathuh ruh ba katei ka jingjia, ka la poi sha ki shkor jong katei ka kynhun Christian Brothers, ha ki khyndiat snem ba ladep, ha kaba ka la don ka jingtohkit da katei ka kynhun bad katei ka wan hi, katba kum ka jing iathuh jong ka kong Mary Kurkalang, ha kaba ka la kam, ba ka la don ka jingtohkit, kumba 5-6 snem mynshwa, tangba ka jingtohkit kam shym la kut satia, namar ba na ka liang jongka, kam sngew nud ban iathuh lut ia baroh ki jingjia bad ka daw, ka long namar ba kam don satia ka kynhun jong ki kynthei ha katei ka jingtohkit bad nalor kata ba ki la tohkit ruh, khlem da pyntip lypa ia ka.
Shillong: Ka la don ka jingthoh ha ki kotkhubor mynta ka sngi, ba U bah Cheristerfield Thangkhiew, General Secretary barim jong ka HNLC, ba un lah ban shah tohkit ha ki pulit, halor ki katto katne ki jingjia, kiba kham triem, kiba ula leh, ha ka por, ba u long u nongialam jong ka HNLC.Na kaei kaba sngewthuh, ka long ba U bah Thangkhiew, un lah ban shah tohkit halor ka jinglait phatok jongu, ha u snem 1995, ha kaba ma u, lem bad ki arngut ki nongialam jong ka seng Achik Liberation Matgrik Army (ALMA) U Dilash Marak bad U Jerome Momin lem bad arngut ki dkhot jong ka seng NSCN (IM), ki la lait phet na patok Shillong bad ka daw, ka long ba ki pulit, ki kwah ban tip ia ka jingthmu, kaba don halor katei ka jinglait phatok bad la kitei kiba lait lem bad kiba wan pyllait, ki dei ne em, kiba dang don ha ki kam pyntriem lane kiba dang don bad kiwei pat ki seng kaikhlaw haduh ha kine ki sngi.
Ka sorkar Jylla, ka kren shai ba kan nym pyngngat sha U bah Cherish, ha kino kino ki mukotduma, kiba rim, hynrei la iathuh ba ki pulit, kin da peit bha, la ki kam pyntriem jongu, ki dei kiba lah ban shu pynkut noh kumto ne ioh, ki dei kiba hap ban tih bniah, namar ioh ki dei kiba long pyrshah ia ka suk ka sain jong ka Jylla.
Ha ki khyndiat sngi ba ladep, U bah Cherish, ula kam ba um shym la iehnoh ia ka HNLC, hynrei, u kam ba ula shongthait noh na ka jingtrei jongu ia katei ka seng, kaba ula don naduh u snem 1987.
Shibun ki jingkynnoh, ki la don pyrshah ia U Annu Malik, uwei na ki nongrwai ba khraw jong ka bollywood bad mynta ka sngi, ki la mih sa arngut ki kynthei, kiba kynnoh halor ki kam jrong kti jong U Malik.
Kawei na ki kynthei, ka bym shym la iathuh kyrteng, ka iathuh ha ka kotkhubor Mid Day, ba ka la iakynduh ia U Malik ha u snem 1990 ha Mehboob Studios, ha kaba ula ktah ia ka met jongka, hynrei hadien ba ula leh kumta, ula pan map.
Hynrei, haba ka ia kynduh ia u, ha iing jongu, ha ka sngi, ba u don marwei hi, kumta ula khyllied ia ka skirt jongka bad ula law ruh ia la ka jong ka patlun, hynrei donbok ba ka riew noh ka baje bad ha katei ka sngi, ka la shah byrngem ha U Malik, ba kam dei ban iathuh briew satia.
Ym tang katta, ha ka por 8.30 mynmiet, haba u leit on ia ka, ula nang khluit shuh shuh bad ha ka jingiaid lynti, ha ka jaka ba long dum, ula law patlun biang bad ula phah ia ka, ba kan doh ia u, da kaba ula tan ia u shniuh jong katei ka kynthei kaba khlem ai kyrteng; hynrei donbok ba u nongpahara hangtei hajan, u wan peit ia katei ka kali kaba u pynieng ba ka sa lait na katei ka jingjia ba sniew.
Kawei pat na kitei ka iathuh ba ka ia kynduh ia U Malik ha Studio, ha kaba ula ong ba ka i kynjah bha, namar ba kam don samla bad hangtei, ula sdang ban doh ia ka, hynrei, haba ka pyneh, ula kynran dien noh.
Ka jingialehkai jong ka English Premiere League, mynta ka nohsngi, hapdeng ka Chelsea pyrshah ia ka Manchester United, ka kut ha ka jing ia khaid, ha kaba baroh ar ki team, ki ioh ban thep mar ar kol.
Ka kol, kaba nyngkong, la ioh thep da U Antonio Rudiger, uba ioh ban thep da ka khlieh, ia ka bol kaba wan na ka jingshut corner ha ka minit kaba 21, katba ka Manchester United, ka la ioh ban thep ia ka kol ba nyngkong jongka, ha ka kylla miet, ha ka minit kaba 54, lyngba U Anthony Martial bad nangta ka United ka pynbud biang ia ka kol kaba ar ha ka minit kaba 72, ha kaba la ioh ban thep biang ia ka kol, da U Anthony Martial.
Katba ia ka kol ba ar jong ka Chelsea, kaba pyn ia khaid ia ka jingialeh la ioh thep da U Ross Barkley, ha ka minit kaba 96 bad katei ka la pynlong ba kin ia ioh thep mar ar kol, ha ka jingialehkai, kaba long ha madan jong ka Chelsea ha Stamford Bridge.
Da ka jing ia khaid mynta ka sngi, ka Chelsea, ka ioh 21 point bad ka long ha khlieh duh na ki nongialehkai ha ka English Premiere Leage, katba ka Manchester United, ka ioh 14 point bad ka wan ba phra ha ka jingialehkai.
Da U Bah Philip MarweinKa sur jong u paidbah ka Ri Khasi Jaintia ka la nang sawa jam ba ki ba bun ba lang ki kwah ban iohi da u Candidate (Kytong) M.P ba iahun bad iamon lang da ki Party UDP, HSPDP, PDF, KHNAM, NCP, NPP bad BJP.Ki kwah da u ba kum uta ba un ieng ban iakhun ha kane ka ilekshon M.P ka ban long ha u Iaiong-Jymmang, 2019.
Ki ba bun ki paidbah kiba dei na ki party bapher, haba iakren bad une u nongthoh, ki la kren shai kdar ba lada ki party kiba hapoh kane ka sorkar synrop MDA kaba mynta ki iahap jingmut lang, ka bha ban pynieng lane pyniakhun tang uwei u kyrtong M.P na ka 1-Shillong Parliamentary Constituency bad ban kyrshan tylli da ma ki baroh.
Bad lada ki leh kumta, ka jingjop kan wan beit, ki ong.
Ki da ong ruh ba na ka bynta ka 2-Tura Parliamentary Constituency kin leh kumjuh da kaba pyniakhun tang iwei hi, ym na kiwei ki party hynrei tang na ka NPP.Hangta ruh ka jingjop kan wan beit, ki ong.
Kaba kum kane ka jingtyrwa ban pynieng tang uwei u kyrtong ba iahun bad iamon lang ka la dep wan kham hashuwa na u khliehduh jong ka UDP, u Dr.Donkupar Roy Dkhar bad ba la kyrshan tyngeh bha da ka UDP baroh kawei.
Na ka 1-Shillong Parliamentary Constituency ka UDP ka la dep khlei paidbah ba ka kwah ban buh hakhmat ki paralok party kiba hapoh ka MDA ia ar ngut ki rangbah ban iakhun ia ka M.P, u Dr.Jemino Mawthoh bad u Bah Paul Lyngdoh, u ba la iakhun teng ia ka M.P hynrei um shym la jop.
Ka UDP ka la shai jingmut bha halor kane bad ka stet bha ban pynkhreh pynkhrum.
Ka buh khnang hakhmat ki paralok MDA ia ar tylli ki kyrteng kiba la kot bha ka longrynieng rynñiot ba kin long kiba bit bha ha kane ka rong iapan (ilekshon), khnang ba lada ki paralok hapoh ka MDA kim mon ia uwei na ki; kin dup ioh ka lad ban mon ia uwei pat, namarba ka UDP ka don tang kine ar kiba la kham bit ban ia-ai reng.
Ka shong mynta sa ha ka HSPDP, PDF, NPP, BJP, KHNAM, NCP bad ki Independent MLA kiba don hapoh ka MDA, ia uno na kine ki kham noh mynsiem.
Lada kim pat hun ia kine baroh ar ruh ka shong ha ka jingiakren hapdeng jong ki ha ka jingialang hapoh ka jingiasynrop jong ka MDA.Haleh lah ban don da kiwei pat kiba kham bit shuh shuh na ka jylli MDA hi ba mih bluit nangno re nangno.
Hynrei, ia mynta hi hapoh ka jylli MDA, ym i don ba kham lah shuh shuh ban ia kine ar kiba la buh hakhmat, lait sa tang lehse ha ka liang ka spah, namarba ka spah ka donkam na ka bynta ka ilekshon bad, na ka bynta ka M.P ilekshon lei lei, la donkam la kumno kumno da ki bun klur namar ka 1-Shillong P.C ka heh bha.
Haba twad jingmut na kiwei ki party, lait noh ka Congress, bun kim kwah ban pynieng la u jong u jong u kyrtong namar ki la kren shai ba ki party jong ki, ki dang rit palat namar kim pat da suhthied bha ha baroh kawei ka Meghalaya bad wat ha Ri Khasi-Jaiñtia ruh, namar ki dang don tang ar ngut lane lai ngut ki MLA bad MDC ruh.
Kumta, ki ong ba lada iahun lang hapoh ka MDA lei lei ki ong ba ki kloi eh ban iatreilang bad iakyrshan lang.
Ki da kren shai kdar ia kata.
Hynrei, na ka liang ka BJP ka dang kren kyllain bha.
Ki ong ba ka Party jong ka jylla ka ap ia ka hukum na ka bor ha ha khlieh jong ka BJP na Delhi lane na ka BJP High Command.
Kumba ka paw imat ka Meghalaya BJP ka kwah hir hir ban pynieng kyrtong la ka jong namar kam pat klet ia ki 90,000 vote kiba ka la ioh ha ka ilekshon M.P jong ka snem 2014.
Lehse ka nang tharai ba mynta lei lei kan kham ioh bun ban ia katai kaba la dep.
Shuh shuh ki nongialam jong kane ka party ha Meghalaya ki iohi ba lada pynieng kyrtong kin ioh pdiang bun klur ka tyngka na ka BJP Delhi ban pynlut ban iaioh lang, kham pher lada jop ne rem.
Kim sngewthuh ba lada ka BJP ka pynieng kyrtong M.P ha kane ka kynti kan kham ioh duna shibun shah ban ia ka snem 2014 ha Meghalaya.
Kan iarap pynban ban ai mynsiem ia ka Congress, kaba dei ka nongshun jong ka bad ia ka ba ka kwah ban rat dyngkong ha India baroh kawei (Congress Mukt bharat).
Don kiba ong ba ka bha ba ka BJP kan pynieng kyrtong bad ha 1-Shillong bad 2-Tura ban tan ia ki vote dkhar bad kiwei kiba lah ban leit sha ka Congress.
Bad sa kawei pat ki ong ba ka bha ba ka BJP kan pynieng la u jong ha baroh ar ban ym paw ba ka BJP ka kyrshan ia ka NPP lane ia ki party riewlum (party jylla).
Hynrei, kane kan ktah bad ka pynphuh samrkhie bad pynkmen ia ka Congress.
Kane ka jingthut kan ym iarap ia u kyrtong jong ki party synrop.
Kat haduh mynta, ka Congress ka dang khmih lynti ban pynieng da u Bah Vincent Pala na 1-Shillong bad kam pat shai ei ei iano yn buh na ka bynta ka 2-Tura.
Ha kaba iadei bad ka ilekshon MDC pat ka party kaba la iaid stet shakhmat ban pynkhreh, ka dei ka UDP.Ka la lah ban buh kyrtong ha ki 10 tylli ki MDC Constituency.
Kine ki dei na ka bynta ka Nongpoh, ka Umsning, ka Mawlai, Laban-Mawprem, Nongthymmai, Mylliem, Mawphlang, Mawsynram, Sohra bad Shella.
Ha Jaintia Hills ruh ka la nang ai bor ia ki MLA, Nongkitkam jong ka District bad jong ki Circle ban nang pynkhreh ia ki kyrtong.
Kumjuh ruh na ka bynta ka West Khasi Hills, South West Khasi Hills, Garo Hills ruh ka la leh kumjuh.
Kane ka party ka la dep thaw ia ka Election Committee bad Manifesto Committee ban nang pyntyllun ia ki kam ilekshon.
Kane ka party ka don ka jingiasngewthuh ha ki katto katne ki bynta bad ka HSPDP kumno ban iatreilang na ka bynta ka M.P bad MDC ilekshon.
Kiwei kiwei ki party ki dang ialeh hi ban pynkhreh hynrei kim pat lah ban buh kyrtong ha bun ki Constituency.
S.A.KurbahKa Jaidbynriew Hynniewtrep Hynniew skum hapoh ka jingkyllur u Iawpa bad ka Iawbei Hynniewtrep Hynniewskum ki la kyllur ban rep ban riang bad ban longtrai ia kine ki lum, ki wah, ki dieng ki siej, ki kshaid bad ki wahduid bakhuid khlir khlir naduh 200 snem Shuwa u Khrist.
(Pule ruh ka kot “Ka Riti ki Laiphew Syiem" – Ph.
G.Costa).
Ia ka Ri India hi baroh kawei la longtrai da ki Tribal 500 snem shuwa u Khrist ym dei re da ki dkhar jrong khmut kumba la batai da u Muktiar jong ka Supreme Court ka Ri India.
(Jingpynshai babniah phin ioh na ki kot jong ka Skhem Rympei Tynrai).
Ha Ri-Bhoi shuwa ban kha ia ka District Council “Ka Ring Kmie" da ki khun u Hynniewtrep la ju kyllur ban pynheh pynkhraw ia la ka Jaid ka Khong da kaba shongkurim ia ki kynthei bymdei na ka Jaidbynriew Hynniewtrep, kane ka jingleh jingkam la kyllur da ki hajar snem shuwa u snem 1952 ka snem ba la kha ia ka KHADC da u Rangbah Hynniewtrep Rev.J.J.M Nichol Roy uba la kyllur ban pynsngewthuh ia ngi ym tang kito kiba Ai-Jaid kynthei (kmie) ki dei ki Khasi, hynrei u khun jong u Rev.J.J.M Nichols Roy, u khlem ai-jait sha ka Mei-mem jong u, u im u sah ha War Shylla bad ki War Shylla kim ju thoh jaid sha kano kano ka kynthei/kmie wat lada ki la kha khun katno katno ruh.
Ki War Mustoh, Nongwar bad kiwei kiwei ki thain War kim ju don “Jaid" (According to this witness, the people of Shella, Mustoh, Nongwar and the War area have no Jaid – Pule ia ka Dulir Mukotduma hapdeng u Bah A.S.Khongphai pyrshah ia u Bah Stanley D.D.Nichols Roy, bad u Bah Stanley D.D.Nichols Roy u la jop ia ka Mukotduma bad u la jop Elekshon ruh na Cherrapunji (L.A.24) Constituency khlem da Ai-Jaid sha ka kmie ne ka kynthei.
U lah ioh khur 12,728 votes, katba uba Ai-jaid kmie u la ioh tang 3,491 votes, la tam da uba kyllur khlem Ai-jaid kmie/kynthei da 9,237 votes.
Ia ka jingpynksan ia ka jingehrngiew bad jop uba khlem Ai-jaid kmie la kyllur pynshai shynna naduh ka 26 tarik May, 1965 da ka Gauhati High Court bad ka ka Election Commission kaba la palat ia ka 55 snem mynta.
Katba u CEM badonburom jong ngi pat, u Bah H.S.Shylla u kwah ban pyndkhaw ia ka Custom bad ia ka Customisation kaba la kyllur da ki hajar snem shuwa ban kha ia ka KHADC.Hapdeng jong ngi ki khun u Hynniewtrep kiba shong ha East Khasi Hills khamtam eh ha Sor Shillong, ki la don 1,00,000 ngut tam kiba la kyllur bad Ai-jaid sha u Rangbah Longkpa Hynniewtrep badonburom bad badon iktiar.
Bad kin sa don sa kumba 5,00,000 ngut ki khun samla jong u Hynniewtrep kiban kyllur ban Ai-jaid noh sha u Kpa Khasei Khasai hapoh u snem 2050.
Te na ka liang jong ngi ka kynhun SRT BAD RKS ngi shu kyntu ia ka KHADC ba kin ym ialeh ia ka THMA BAREM BAD IAMREM ba ka pynpohjait ia phi hi ki bymhap symbai.
“U Symbai ka longbriew ka manbriew u wan na u Rangbah Longkpa" (Jst 7:2).
“U Sohpet u Ksai jong ka longbriew ka manbriew ka wan na u Longkpa" (Ka Niam Khasi 1937 – H.Lyngdoh).
“To da husiar na ki ksew bymngeit.
To sumar na ki nongleh bymman.
To da sumar na kito kiba shohdab ialade" ( Phil 3:2).
U Sir Bertrand Arthur William Russel (1970-72) English Mathematician and Philosopher, Nobel Prize Winner, u la thoh kumne ha kawei ka kot ba la ai kyrteng: “Selected few of Betrand Russel" : “Those people who practice the matrilineal system have no right to claim that they are the Children of God.
" (Pule ruh ka kot “Ka Jaidbynriew Shahrah Umsaw" – da u Apol Mawniuh sla-127.
“Mynhyndai ki Hynniewtrep Hynniewskum ki Ai-jait sha u Rangbah Longkpa" Dr.B.Pakem, Vice Chancellor NEHU bam kwah ha Iieng u Blei.
Ka kyntien “Khasi" ka dei ka kyntien Bangali ba la bsut ha ngi ki khun u Hynniewtrep naduh ki snem 1825 ter ter ba wan ialam u phareng ban trei clerk hapoh ka jingkyllur kam u phareng dohlieh ban jop ban synshar ia ka India baroh kawei.
Kumta, ka kyntien “Babu" ruh ka dei ka kyntien Bangali kaba mut u “Clerk" ba la shim ma ngi kum ka kyntien donburom tam da kaba pynkup ha ki Nonghikai Skul, College, University, Office Sorkar, Rangbah Badonburom, bad kumta ter ter, hynrei ka dei ka kyntien bamsap bampong ba ngin jemrngiew mangi.
Kumta, dei ban weng noh ia kino kino ki kyntien ba la wanrah da u dkhar Bangali uba la bsiah da ki rukom hiar thma babun buit jong u.
Ka jingmut jong ka kyntien “Khasi" ka mut u briew uba la “shah shohdab" u bymdon symbai shuh, u langpuid, uba lah kjiap kjiap, bad kum ka jaitbynriew ngi sngewkhyllew ban iai-long kumta, bad u dkhar Bangali u rkhie toh-hoh man la ka minit ia ngi ki langpuid.
Pule Dewteronomy (Dew 23:1).
Kumta, ka jabieng KHADC kam kot bor hakhmat ki dkhar Bangali “Khaitpohjar" bad ki don da ki hajar ngut kiba tynruh dieng tylla ia ki Nongmihkhmat bad ki Nongialam jong ngi ban iai-sah langpuid.
Namar lada u Hynniewtrep u lah EH-RNGIEW da ka DUSTUR AI-JAID KPA, ngin sa synshar ia ka NORTH-EAST BAROH KAWEI NADUH U SNEM 1947 hadien ba ngi la ioh ia ka Jinglaitluid.
Ka bor jong ka KTIEN ka khlain bor haduh katta katta, da kaba ngi iai-khot ia la ki khunpateng da ki Khun-ksew, khun-miaw, khun-khnai basngewpohjait tam ha ka pyrthei.
“Ka Ktien ka long ka Tlong jong ka Jingim bad kane ka jingim ka la wanlam ka jingshai ha ki briew" (Io 1:4).
“Ka Ktien ka long ka Jingshai bashisha" (Io 1:9).
“Da Ka u Blei U la thaw ia kiei kiei baroh, bad khlem ma Ka ym shym la thaw ei ei ruh em" (Io 1:3).
U Blei U thaw ia u briew da ka KTIEN bad ngi ki briew ruh ngi iakyllur kam kyllur jingtip, kyllur jingshai, kyllur jingshemphang, kyllur shongkha shongman, kyllur thma, kyllur hok, ne kyllur thok ruh, dei tang da ka KTIEN.Te kumta, u khaitpohjar Bangali u la dep tip ia ka bor jong ka Ktien bad na ka Baibyl ban pynshong nongrim ia la ki jingleh jingkam, u pynjemrngiew ia ngi ruh da ka Ktien da kaba khot ia ngi ki “Khasi" kaba mut u “Langpuid" “Langshohdab" “u bymdon symbai" bad kane ka kyntien “Khasi" ka la longdoh longsnam ha ngi bad khamtam eh ha ki rangbah nongsynshar bad nongsharai khlem jabieng.
(Pule ka kot “A Book To Learn Khasi, English, Bengali, Hindi bad Assamese" ba la thoh da u B.Franklin Kynwir (ba la iap), sla-58).
Pule ruh ka kot “U Khasei Khasai" 2018 bad ka Kot “Uei U Kpa?" 2015.
U Amitabh Bachchan, ula pyntip, ba un siew lem ia ka ram jong ki 850ngut ki nongrep ha Uttar Pradesh bad U Bachchan,  uba don mynta 76snem ka rta, u iathuh ba ula dep siew kham mynshwa, ia ka ram jong ki 350ngut ki nongrep ha  Maharashtra.
U Amitabh, ula ong “Ka dei ka jingsngew kmen kaba khraw ban iarap ia ki katto katne ngut ki para ri, kiba la len ialade ….44 tylli ki longiing kiba la pynmih ia 112 jait ki mar rep, ki la ioh jingiarap ha ka bor ba rit jongnga ha Maharashtra bad ki dei ki riew len lade, ki  SHAHEED.Donkam ban leh shuh shuh ha kiwei pat ki bynta jong ka Ri ruh bad yn sa bteng shakhmat".
U Amitabh, ula thoh ha ka blog jong “350ngut ki nongrep, kim lah ban siew ram bad ban iada na ka jing pyniap jongki ialade, la siew noh ha ki khyndiat sngi mynshwa.
Kham mynshwa, la siew ia kitei ki ram ha Andhra, Vidarbha bad mynta ki don 850ngut ki nongrep ha  Uttar Pradesh, kiba la dep ban jied kyrteng, ha kaba ka ram jongki, ka long T.5.5 klur bad ia kitei ruh yn siew noh bad ka dang donkam ka ka jingiarp lem jong ka Bank, na ka bynta jong kitei kiba dei ban siew dep ia ki ram jongki".
Ka Naga Students Federation (NSF), ka la iai bteng ka jingkhynra bar Jylla jongka hynnin ka sngi bad kaba dawa ruh ban kynthup ia ka Dimapur, ha ki kyndon jong ka(ILP).
Ki dkhot jong ka seng NSF, ki la leit tah kynroh ha kylleng ka nongbah Kohima bad ka Dimapur ruh kumjuh, ha ka sngi thohdieng ban dawa ban pynurlong ia katei ka jingthmu jongki.
Ka NSF, kham mynshwa, ka la dawa na U Neiphiu Rio, myntri rangbah ka Nagaland, ba dei ban kynthup noh ia ka Dimapur, ha ki kyndon jong ka ILP.Ki ehrang ISIS, ki la pyni paidbah ia ka dur ba ki la pyniap ia ki san ngut ki nong syntiat, ba la shim ba ki dei ki shipai jong ka America, kiba ia treilang bad ka Syrian Democratic Forces.
Katei ka jingjia, ka dei ha ka Jylla Dir ez Zor jong ka Syria.
Katei ka jaka ba la pyniap ia kitei ki shipai, ka dei ha kajuh ka jaka, ba ki la rah bor ia ki 700ngut ki poiwir, ha Al-Bahra, ha ki khyndiat sngi ba ladep.
Ka jing pyllait khubor jong ka  Syrian Observatory for Human Rights (SOHR), ka iathuh ba na kitei kiba shah rahbor, ki kynthup ia ki 90ngut ki kynthei kiba la dei ki tnga jong ki ehrang ISIS mynshwa.
Nongstoiñ: U wei u samla donsap ban put jingput u ba na ka thaiñ Nongstoiñ u la don ka jingangnud ban ioh rah syndon ia ka nam jop ha ka lympung iakop pyni sap kaba la tip ruh kum ka Meghalaya Got Talent Season 3 2018 hadien ba u la poi sha ka thup ban iakhun ia ka nam jop (Grand Finale) lyngba ka wild card entry.
U tei u samla u dei u bala tip kyrteng kum u Bestarly Blah 17 snem ka arta u ba shong ba sah ha ka kyntoit Lad Nongsuba jong ka shnong Mawkhlam Nongpyndeng Nongstoiñ West Khasi Hills District, u dei ruh u khun u ba 10 jong u bah Stemos Thongni bad jong I kong Aisibilian Blah bad u tei u samla u dei u ba dang pule ia ka klas X hapoh Sibsingh Govt.
Memorial Higher Secondary School Nongpyndeng bad u don ruh ia ka sap kaba kyrpang ha ka put ka tem.
Ki jingput jingtem kiba utei u samla u nang ki long naduh kaba put ia ki sla dieng, put ia ki bisli, tem ksing, tem drum, tem guitar, keyboard bad kiwei kiwei ki jiat jingtem jingput ki bapher bapher bad u tei u samla u la sdang nyngkong eh ia ki jingput jingtem naduh ka por kaba u dang don ha ka rta ka ba 8 snem, da kaba u la pyrshang da kaba put sla bala hikai ruh ia u da u kpa jong u bad suki suki u la sdang ban put bad tem sa ia kiwei pat ki jait jingtem.
Ka rukom im bad ia ka iaid ka ieng jong utei u samla ka long ba u ju khie thiah naduh ka por 4:30 ei ei mynstep phyrngap, hadien nangta u leit krat eit masi, bud sa ka khem dud bud sa ka leit on dud nangta u sa pyllait ia ki masi na ka sem bad hadien kata u sa aiti noh ia ki masi hala u kpa jong u, ha kaba ialade pat u khreh u khrum noh ban leit sha la ka jingpule ban leit skul.
Shuh shuh ha kipor lait shuti skul pat u tei u samla u ju leit ban ap hi ia ki masi kum shi bynta ban iarap ia la u kpa namar u kpa jong u tei u samla u pyndap pynbiang ia la ka iing ka sem tang lyngba ka jingri masi bad kiwei kiwei ki pat ki jingri bad ka sap jong u tei u samla Kam shymla kut tang ha ka put ka tem hynrei u don ruh ia ka sap ban shna hi ia ki tiar tem kiba bun jait naduh ki bisli ki duitara bad kiwei kiwei ki jaitjingtem bad u ju sngewtynnad bha ban put bad tem ia ki sur tynrai khamtam ia ki jingrwai ieid ri bad ia ka jingrwai niam.
Haba kylli la phin leh kumno lada phin jop ia katei ka thong u la jubab da kaba u la ong “Lada ngan jop ngan pyrshang ban pynbiang ia ki tiar tem kiba bun jait bad ngan seng kum kawei ka kam kaba rit kaba ngan lah ban ai ka jinghikai pat ia kiwei ki para samla khnang ba kin ym ngop ha kiwei pat ki jingmlien kiba sniew"“Kane ka sap ka phong kaba nga nga don ym ba nga don hynrei kadei ka talent kaba U Blei nongbuh nongthaw u la ai ha nga, namar kata ia kaei kaba nga don nga hap ban pyni sha ka pyrthei ym ba ngan set, namar ka ktien ka ong lada ngin tepnoh shapoh khyndew wat ia kata kaba ngi don ruh yn shim noh bad nga da ai khublei kyrpang ruh ia ka jingmih pyrthei jong kane ka rynsan kaba la pynlong ia nga ban ioh ia ka kabu ban iashim bynta shitrhem ha kum kane" u la ong biang.
Shillong:Ka jingrakhe ïa ka jingdap shiphew snem ka jingkhlad noh i Bah Skendrowell Syiemlieh kan long mynta ka Sngi Saitjaiñ (20/10/2018) naduh ka por 9:30 mynstep ha Madan Mot Tirot Mairang.
Ha kane ka jingrakhe ba la pynlong da ka Skendrowell Death Anninersary Celebration Committee bad ka FOCUS, kan don ka lympung ïamir jingmut halor ka phang, “U synñiang i Bah Skendrowell ha u Thiar ka rwai ka siaw Hynñiewtrep".
Kan don ruh ka jingpyllait ia ka Documentary Film halor ka jingim jong une u Kaitor ba khraw jong ka ri.
Nangta ka jingïakop rwai sur tynrai bad ka Premmiet ki Sur Jingrwai.
U Bah Vincent H.Pala, MP un long u Kongsan ha ka jingplie ïa kane ka jingrakhe bad u Bah Metbah Lyndoh, MLA bad Myntri ka sorkar jylla un long u Kongsan ha ka jingpynhap pyrda ïa kane ka jingrakhe.
Shillong: Ka nongialam ka Congress kaba dei ka MLA na East Shillong, ka Kong Ampareen Lyngdoh ka la ong ba ka seng ka pdiang sngewbha ia ka jingwan aiti u Bah Cherishterfield Thangkhiew uba dei u general secretary barim ka seng lehnoh ka Hynniewtrep National Liberation Council (HNLC).
“Ngi pdiang sngewbha ia ka jingwan aiti i Bah Cherishsterfield Thangkhiew namar ba ka thong baroh ka long na ka bynta ka jingsuk", la ong ka Kong Ampareen haba kren mynhynnin ka sngi bad u Rupang.
Ka kong Ampareen ka la kyntait ba ka la ong ba kam dei ban iakynnoh ia kano kano ka party ne ka sorkar, namar ba ki don la kajong kajong ka polisi treikam.
“Ngim lah ban kynnoh ia kano kano ka party ne ka sorkar namar ba ki don lajong lajong ka polisi", ka la ong.
Hynnin ka sngi, u General Secretary barim ka HNLC u la kynnoh ba dei ka Congress kaba la wanrah ka jingkulmar ha kane ka thain mihngi ka India bad kumjuh ha Kashmir bad u la kdew ruh ba ha ka por ba long myntri kam pohiing ka Kong Roshan Warjri ha ka sorkar barim, u la dep iakren bad ka, hynrei ka khlem poi shaei shaei ruh.
Ka Kong Ampareen ka la ong ba kum ka party, ka kwah ban tip na ka sorkar ha kano ka rukom ka sorkar kan leh namar ba ka dei ban don ka polisi kaba shai ha kaba iadei bad kane.
“Lada ka jingwan aiti ka dei kaba shimet, ngi kwah ban tip kaei ka buit ba ka sorkar ka pyndonkam namar ba ngi kwah ba dei ban khylliap lama noh ia ka seng bad lada ka long ha kane ka dur, ngi pdiang bad iaroh shi katdei eh ia kane ka sorkar", la ong ka Kong Ampareen.
Ka la ong ruh ba ki dkhot ka HNLC ki dei ban wan aiti noh sha ka sorkar baroh ban wan phai sha la ka ri na ka bynta ka jingsuk bad ban tei ia ka jaitbynriew.
Na ka liang kane ka nongialam ka Congress, ka la pynkhreh ruh ban pan jingshai ha ka rynsan ka iing dorbar halor kane khnang ban iashai ki paidbah.
Shillong: Ka MDC ka Mylliem na HSPDP ka Kong Teilinia Thangkhiew ka la ong ba ka dang pan jingmut na ki nongialam jong ka party na ka bynta ka elekshon MDC kaban wan.
Kane ka jingpan jingmut ka long ban twad jingmut ha kano ka rukom ban iakhun na kajuh ka party ne ban wad lad da kumwei pat.
“Nga dang pan jingmut na ki nongialam jong nga halor kane", ka la ong.
Ka la ong ba haduh mynta kam pat don kano kano ka jingthmu da kumwei pat hynrei kan sa pynshai ynda ka la dei ka por.
Ka Kong Teilinia na ka HSPDP ka long kum ka Deputy Chief Executive Member (Dy.CEM) ka Khasi Hills Autonomous District Council (KHADC), ba ialam da u Bah HS Shylla hapoh ka lama ka Khasi Hills Democratic Alliance (KHDA).
Ka la iakhun ha kane ka elekshon MLA ba la dep na ka HSPDP hynrei kam shym la lah ban poi sha ka thong bad la jop da u Bah Hamletson Dohling na ka People Democratic Front (PDF).
Haduh mynta kiba la paw kyrteng ban iakhun MDC, ki long u bah Ronnie V Lyngdoh uba long u MLA barim ka Mylliem.
Shillong:Myn hynnin ka sngi, ka la jubor biang ka jingdheng kali ha Dawki, kaba la pynthut ia ka leit ka wan, ka iaid ka ieng ki kali kiba leit sha Iew Dawki bad kumjuh kiba mih ruh na Dawki ban wan phai sha Pynursla.
La iathuh ba kawei ka dkhar, ka la jan hap shapoh wah Umngot, namar ba ka kiar kali hajan katei ka wah, tangba ka donbok, ba la ioh bat lem da ki paralok jongka.
Wat la katta, ka la shu mynsaw malu mala, na ki bynta ka kti, ong ka khubor.
Shillong: U Myntri Rangbah ba mynshuwa ka Meghalaya bad nong aibuit jong kane ka Sorkar kaba mynta, Dr.D.D.Lapang myn hynnin ka sngi u la plie ia “Food Fest" jong ka Balang Presbyterian Nongrah ba la pynlong da ka Jingiaseng Kynthei Balang Presbyterian, Nongrah ban pynmih pisa na ka bynta ban tei ia ka iingmane bathymmai.
Ia kane ka Balang la seng ha ka 15 tarik u Kyllalyngkot, 1965 da uwei na ki Rangbah Balang, u Bah Paila Pyngrope.
Kane ka Balang mynta ka la nang roi nang san bad ka donkam ia ka jingtei ia ka iingmane bathymmai khnang ba ki parabangiet ki ioh ia ka jingshakri kaba kham bha ia u Trai.
Haba kren plie ia kane ka “Food Fest", u Dr.Lapang u la ong ba kane ka Balang ka la nang roi na kawei ka por sha kawei pat bad kum u symbai barit ba la thoh ha ka Bible ka la nang roi kyrhai.
Dr.Lapang u la iaroh ia u nongseng jong ka Balang bad dei da ka jingtrei shitom jong u ryngkat bad kiwei, kane ka Balang khap sor, ka ioh ban ai ia ki jingshakri jong ka sha ka imlang sahlang.
U Dr.Lapang u la ong ba rukom pyrkhat jong ka Balang ha kine ki sngi kam long shuh kum ha ki por kiba mynshuwa.
U la ong ha kito ki por, ka jingsngewthuh jong ka Balang ka long ban shakri ia u Blei tang ha ki saw kynroh jong ka.
Hynrei, ka jingsngewthuh jong ka, ka long ban shakri ia u Blei ha ki por baroh, la ka long ha iing ha sem, ha ki jaka trei jaka ktah ne ha ki ophis Sorkar.
Une rangbah u la pynsngew ruh, ia ka bor jong ki kynthei ha ki jingtrei Balang bad ha kaba pynsaphriang ia ka Khubor Babha.
U Dr.Lapang u la ai nuksa da ka pyni ba kumno ka Mary, kaba la riew kynthei bad ka kmie jong u Jisu, ka la don ha syndah jong u Jisu naduh ba dang kha haduh ba un da kiew halor ka diengphna, ban pynthikna ba kata ka khubor jong ka jingpynim kan long kaba jop.
Ha ka juh ka rukom, u la ong ba ki kynthei ha ka Balang ruh ki don ka bynta kaba khraw ha kaba ia dei bad ki kam Balang bad ha kaba pynsaphriang ia ka Khubor Babha.
U Dr.Lapang u la iathuh ruh ba uwei u nongthoh ia ka jingialehkai halor rynsan, uba la thoh ia ka drama, “Samson", u la pyndonkam ia kine ki kyntien, “Nga ainguh ia me ko Blei ba me la pynmatlah ia nga, khnang ba ngan lah ban iohi khambha ia me".
U Dr.Lapang u la kyntu ia ki para bangeit kiba la ia don lang ha katei ka sngi, ba kin tap matlah ia ki khmat jong ki jingsngewbha pyrthei, khnang ba kin lah ban kham jan sha u Blei.
Shillong:Kawei ka thuk thuk, kaba don ia u number ML-05 P 0238, ka la kem ding myn hynnin ka miet, ha Barik Point, ha ka por 8.30baje eiei.
La iathuh ba katei ka thuk thuk, ka dei ka jong U bah Austington Marbaniang.
La iathuh ba katei ka thuk thuk, ka kem ding, hadien ba ka la don jingthut ha katei ka surok bah bad katba U Bah Marbaniang, u dang pynsangeh, haba ula sngew kumba ka don ka jingwit kaba don ha katei ka thuk thuk.
Shillong: U MP ka Shillong u bah Vincent H Pala u sngew iahap ia ka jingthung ka sorkar ia ka kynhun tohkit ban tohkit ia ka jingshah shoh jong ka kong Agnes Kharshiing bad ka Amita Sangma kaba la jia ha ka 8 tarik u naiwieng ha Soh Shrieh bad u la ong ba ka sorkar ka la leh ia kaba dei eh bad lada katei ka jingtohkit kam pynhun ka lah pat ban ai tohkit ha kiwei pat ki kynhun laitluid.
Lah ban kdew ba ka seng Congress ka la dawa ban tohkit CBI halor katei ka jingjia hynrei u MP jong ka u la ong ba ka bor tohkit ba ka sorkar ka la thung ka la biang ban tohkit ia kane ka kam.
U bah Vincent u la ong ba ka long kaba suk ban shu kynnoh ia ki bor bahalor bad ym lah satia ban kren pynkut ia katei ka kam katba ka jingtohkit ka dang iaid.
Halor ka kam dewiong u bah Vincent u la ong ba u la don bynta ialade ha ka kam khaii dewiong la kumba 30 ne 40 snem bad u la ong ruh ba haba kit dewiong kam dei satia kaba be-aiñ  bad u la ong ba ki nongkhaii dewiong ki lah ban shu ieh lyngkrang ia u dewiong ba la dep tih harud surok bad u la ong ruh ba dang shen u la leit jngoh ia ka thaiñ ba don par dewiong bad kam shym la don kano kano ka dak ban paw ba ka don ka jingtih dewiong be-aiñ hadien ba la khang ka NGT.Jowai: Mynta ka sngi u myntri ka tnad pule dangle u ma Lahkmen Rymbui, uba dei ruh u local MLA ka thain Amlarem, u la sam ia ki syrnod bad ki Tyndur Syang Dohkha sha ki 26 ngut ki nongsyang dohkha ka thain Amlarem kiba kynthup ia kiba na ka Shnong Umladkhur, Thangbuli bad ruh kiba na Shangpung, Mukhla bad Khliehtyrshi.
Ia ka jingialang ba kyrpang la pynlong ha BNRGSK Hall jong ka Amlarem C&RD Block bad ia katei ka jingialang la pyniaid da u Deputy Commissioner, ka West Jaintia Hills u ma Garod LSN Dykes.
Ha katei ka jingialang la donlang ruh u Principal Saiantis bad u Khlieh jong ka MFB Division, Kochi u Dr.MM Prasad nalor u BDO, u Project Director ka DRDA, u bah DM Wallang.
Ia kane ka program la pynlong da ka jingiatreilang hapdeng ka Indian Council of Agriculture Research Central Institute of Fisheries Technology, CIFT, Kochi, ka District Rural Development Agency (DRDA), bad ka bor District West Jaiintia Hills lyngba ka skim kaba la tip kum ka Project of Coal India Ltd CSR Scheme.
Haba kren ha katei ka jingialang, u ma Lahkmen Rymbui u la ong ba ka jingsyang Dohkha ha kane ka thain ka la sdang naduh kipor uba rim ba jah bad ka la hiar pateng haduh kine ki sngi.
U la ong ruh ba kane ka kam ka la ai jingmyntoi ia shibun ki longing khamtam kito kiba naka shnong Umladkhur bad Thangbuli.
U la ai ka jingiaroh ia ka bor District lynba ka DRDA ka la lah ban iarap bad ban pynshlur ia kine ki nongrep ban syang dohkha katkum kane ka juk thymmai.
U la iaroh ruh ia ka Indian Council of Agriculture Research Central Institute of Fisheries Technology, CIFT, Kochi lyngba u Dr.MM Prasad u la iarap ia kitei ki nongrep ha kaba mynta ki la lah ban pynmih bun jait ym tang ia ka dohkha syang hynrei ia kiwei kiwei kiba lah ban shna na ka dohkha, kum ki Achar Dohkha, Ki Sauce Dohkha bad kiwei kiwei.
U Myntri u la kyntu jur ia ki nongrep ba kin shimkhia ia kane ka kam namar ka long kawei na ki lad ban kyntiew ia ka ioh ka kot jong ka longing longsem.
Shillong: Ka Meghalaya ka la pynliem ia ka Delhi da 2-1 kol ha ka jingiakhun jong ka jingialehkai phutbol kaba long mynta ka sngi ha ka B.C.Roy trophy.
Jr.
National kaba long ha Odisha.
Ia ka kol ba nyngkong ka Meghalaya la thep ha ka 17 minit da u  Sangti Janai Sianglong.
Ka kol kaba ar ia ka Meghalaya ka la wan urlong biang ha ka 38 minit haba u Dajiedlang Wanshnong u la ioh ban khyrwit ryngkat ka jingiatreilang bad u Henry Nongneng.
Kane ka la pynlong ia ka Meghalaya ban bat nam tam 2 kol ha ka kyllastep jong kane ka jingialehkai.
Hynrei ha ka kylla miet, ka Delhi ka la ioh ban pynphai kylla kawei, hynrei kane ka la kut  noh syndon ban pynthikna ba ka Meghalaya ka la jop ia ka jingialehkai.
Ka Meghalaya mynta kan pynkhreh ban iakhun sa ia ka Jharkand,  kaba iakhaid bad ka West Bengal  ha ka jingialehkai ba la dep bad lada ka Meghalaya kan jop, kan ioh ban rung sha ka semi  phainal.
Shillong:Kiba ha iing jong ka kong Agnes Kharshiing lem bad ka Amita Sangma, ki la ia kynduh mynta ka sngi, ia u Conrad Sangma, myntri rangbah ka Jylla, ha kaba ki la dawa ba un pynlong da ka jingtohkit lyngba ka Central Bureau of Investigation (CBI), halor ka jingshah shoh jong ka kong Agnes Kharshiing bad ka Amita Sangma.
Katei ka jing ia kynduh, ka kynnoh ruh ba ki bor pyniaid District, kim shym la lah ban teh lakam satia halor katei ka kam tih dewiong bad ka dei na katei ka daw, ba ka sa jia ka jingktah kti ia kitei ki riew kynthei.
Kitei kiba ha iing, ki pyn kynmaw ruh halor ka jingshah pyniap jong U bah Poipynhun Majaw, ha ka 19tarik Lber 2018, kaba dang sahkut haduh ha kine ki sngi, nangta ka jingshah pyniap U Bah Pearlystone Joshua Marbaniang, Sub-Inspector uba peit ia ka Partharkhmah Police Outpost, ha kaba ula shah pyniap ha ka 24tarik Kyllalyngkot 2015, hadien ba ula bat ia 32 tylli ki trok kit dewiong beain bad nangta la pynkynmaw shuh ba ha U Naitung 2015, la pyniap ia u khun jong U Dolloi ka Elaka Nongkhlieh bad ka jingtohkit, ka dang sahteng haduh ha kine ki sngi.
Kiba soi kyrteng ha katei ka dorkhas ki long ka Mrs Amita Sangma, Mr Lascan Lyngdoh, Mrs Josephine Majaw, Mr Lightman Kharshiing, Mr Toris Mark Sam Kharbudon, Dr.Marist Mark Sam Kharbudon, Mr Benjamin Blah 8.
Dr.(Mrs) Sara Kharbudon 9.
Mrs Mary Lyngdoh Pyngrope 10.
Mrs Bibian Lyngdoh Pyngrope, Mrs.Phenis Kharshiing, Mr.John F Kharshiing, Mr.Thengsang R Sangma, s/o Amita, Mr Belborn Rymbai, Mr Kenneth K Majaw, Mr Keith D Kharshiing, Mr Francis Kharshiing bad U P Kharhunai.
Ha ka jingiakren, la iathuh ba u myntri rangbah, ula pynthikna, ba un nym map satia iano iano ruh halor katei ka jingshah shoh jong kitei ki arngut ki longkmie, ha ka 8tarik Naiwieng 2018.
Bah Francis SyiemliehKi ktiensih Khasi “ME" bad “PHA" ki la îohrung tipbriew-tipblei khongpong lut  ha ka rukom kren jong ki Khasi bad ha baroh ki jait kot Khasi, kaba kynthup naduh îa ka Bible jong ki Kristan bad îa kajong ki Protestant kiba laiphewjait, îa kiba lathoh ha ka ktien Khasi bad îa kiba la saiñdur katkum ka grammar Khasi.
Kine artylli ki ‘tiensih Khasi “me" bad “pha" bad kiwei kiwei ki kyntien “sih" (kata, ki kyntien baisih ne bajakhlia) kum ka “mem" bad ka “pham", ka “men" bad ka “phan" bad kum ka “îame" bad ka “îapha" kidei ki ktiensih kiba pawnam tam ha ka grammar Khasi bad ha ka surkren jong ki Khasi.
Toi îa kine ki ktiensih ngi ladei ban sngewlehraiñ bad ban sngewrem ban ong ba kidei ki 2nd Person Personal Pronouns jong ki Khasi ne jong ka Grammar Khasi.
Îa kitei ki kyntien baroh ngi hi dalade ngi sngewthuh ba kidei ki ktiensih, hynrei sngewlyngngoh pat ban ong ba ki Khasi ki pyndonkam îaki kum ki ktien babha da kaba ong hana ba kidei ki ktien pynkhraw îano îano, neba kidei ki kyntien sngewieit bad ruh, la pyndonkam lehkhnang îaki kum ki kyntien kiba kham-donkam (stress words), kim pyrkhat pat ba kine kidei ki kyntien thew akor îa ka jinglong bakhlemakor jong kita ki nongkren hi.
Khlem pep kane baroh kadei namarba ki Khasi ki sngewthuh bakla îa ka Grammar, lane kadei namarba ka Grammar Khasi hi kalong kabym biang (inadequate) ne kaba klumar lymmuh-lymmaiñ (clumsy), bad ymlah len îa kane ka jingshisha wat lada phin len katno katno ruh.
Kaba pynsngewthamula shuhshuh mynta pat kalong ba, hapdeng jong ki jinglynruh-lynram bym lah jerkyrteng shuh kiba don ha ka Grammar Khasi, ki briew pat kila kyrkieh synrad hana ba ka Ktien Khasi kadei ban rung noh ha ka 8th Schedule kum ka ktien balaîthuh (official language) jong ki Khasi.
Mano ba ju leit îathoh khlem pat da pynkhreh-pynkhrum bha bad khlem pat da riam da beit bha îalade jwaiñ, khnang ban nym shah peitpoh ne ban nym shah rkhiebeiñ ha kiwei?? Katba kitei ki ktiensih pat kidei kiba lapyndonkam khahkhah bha da ki Khasi naduh ki Kmie ki kpa, ki nongthohkot (book authors, story writers) bad ki nonghikai skul; ki Phadar, ki pastor bad ki Smat Bible; ki MLA/MDC bad ki doktor nongsumar briew; ki pulit bad kiwei kiwei ki officer bad ki nongtrei sorkar; ki syiem, ki dolloi bad ki rangbahshnong; ki khynnahtuh bad ki khynnah-thadlad balaiphewjait bad kumta terter bad haduh ki khynnahrit ruh kiba dang dei bha ka rta ban îoh îa ki jinghikai badei shaphang ka akor ka burom babha ha ka kren ka khana, shuwa ba kin heh kin san noh sha ka kyrdan rta jong ka jinglong riewlaitluid (free grown up person) kibym lah leh eiei shuh.
Ban bteng shuhshuh, kumba nga la batai ha ka article jongnga kaba nga ong “Balei ki briew ki krensih" ha kine ki khyndiat taiaw kiba dang shu leit, kine ki ktiensih kidei kiba pynsngew hangamei (arrogant, arrogating) bad kiba pynsngew kham-halor (superior, greater, bigger) îa kito ki briew kiba pyndonkam îaki bad katno kito ki briew kiba pyndonkam îa kitei ki ktiensih ki da sngewsarong îalade kum kiba kham shlur, kum kiba kham halor bad kum kiba kham nud ban leh ne ban kren îa kaei kaei ha kiwei pat ki para briew jongki bad kumta terter.
Watla katta ruh lashim îa kine ki ktiensih da ka Jaitbynriew Khasi hi baroh kawei kum ki kyntien jong ka jingsngewieit, jong ka jingpynkhraw burom bad ruh, kum ki kyntien kiba biang bad kibym don jingthut-akor eiei.
Hynrei ym artatien eiei pat ba kine kijuh ki kyntien kidei ki kyntiensih kiba pynsngewlehraiñ bad kiba pynsngew riewpoh-jinglong kumno re.
Kumta, hato seh ka Jaitbynriew Khasi kadei kaba kaba tipakor-tipburom bad kaba kham kyrpang, ne kadei pynban da ka jingpang pop-raibi jong ka jingarsap halor ka jingarsap kaba don ha ki briew bad kaba lawan na ki longshuwa manshuwa? Halade hi nga lam imat ba ka Jaitbynriew Khasi kadei kaba long kham-kyrpang jinglong dei nabynta îa kaban buhrieh ne ban tap eitmiaw îala kajong ka jinglong bakhlemakor-jingarsap lajong bad nabynta îa kaban pynjur shuhshuh îala kajong ka jinglong bapoh bad batlot akor lajong!Hynrei hato pat ki Khasi ki sngewsarong îa kane ka jinglong bakhlemakor bad bapoh-akor lajong? Nangta sa ka NEHU, hato ka laleh aîu îa kane kaei kaei baroh, baroh shi katta snem ba ka ladon hangtai ha khlaw baitynnat jong ka Mawlai? Hato ka NEHU kadon hangtai tang ban kamai spah îalade bad ban shu ieh la ka ieh îa ka Jaitbynriew Khasi kumto ha ka jingtyrphut jongka? Hato ruh i Kong Streamlet i îohi ne em îa kane ‘ka sih ka sang’ baroh kum ka Professor jong ka Ktien Khasi bad kum ka Head of Khasi department? Hato u Vice Chancellor jong ka NEHU ruh u um shu dih chancellor baheh bad um shu kli kti baheh beit hangtai, jait namarba kadei ka kam ‘anna-duna’ bapynlehraiñ jong kawei pat ka jaitbynriew kabym dei ka jaitbynriew jong-u? Nangta shuhshuh, ka jingkylli ka mih hato ka NEHU bad ka Sorkar Meghalaya kidon ne em îa ka jingîatreilang ban weng îa kine ki jingdkoh kiba don ha ka Grammar Khasi bad ha ka Kyntien jingkren jong ki Khasi rynjaiñ bad tyrphut rynjut (clumsily cumbersome language and grammar)……………??Shuhshuh, kumba nga la-ong ba lada yn pynduh noh ne lada yn pyndam noh (delete, erase) îa ki ktiensih Khasi baroh kan ktah ne shongdor da ki spah klur, imat ki Khasi ki sheptieng thotthot ban thad paidbah lane ban sawa paidbah îa kane ka jingshisha jong kane ka jingkhlemakor bad jong kane ka jingtyrphut rynjut.
Ne, îoh lehse kadei namarba ki briew kim sngewthuh îa ka jingsma pyut bad îa ka jingsniew jong kitei ki ktiensih? Ne haleh îoh kadei namarba ki briew ki sngew îalade kum kita ki ‘riew ieit-ri bad ki ‘riew ieit-jaitbynriew batlem, te kumta hana ba ymdei ban pynjahburom îa ka jaitbynriew lajong hakhmat jong kiwei.
Hynrei kane baroh pat kalong kum ka jingpyntap-buhrieh khnang îa ki pylleng pyut jong ka pap ka sang jong ka jaitbynriew hi, te ka tikna bha ba ka jaitbynriew kan pyut Sopsop hapdeng jong ka jingsahdum batipbriew-tipblei sangem!Shuhshuh, nga pat nga îohi kumne, ba lada yn khure îa ki ktiensih ktiensang na baroh ki thiar kot-thiar sla khnang ba yn dup lah ban pynkhuid noh ne ban pynduh pyndam noh îaki, kan wanrah îa ka jingbunkam kaba shyrkhei bha haduh katta katta ha baroh ki liang; nalorkata kan ktah jur ruh îa ka pla pisa jong ki briew haduh ba kin da sngewbabe kylla kat haduh ba kin da thnum ‘balei ngi kum leit ngeit îa u biej ban pynlut kai îa ka por bad ban pynlutphut kai îa ka pisa paidbah.
’ Ne, tip îoh kadei pynban ba ki Khasi ki îohthiah halor jong kiei kiei kiba long kum ka semsniang bajakhlia bad basmaiwtung kum ka tungrymbai bad ba ka labang ruh îaki ban shu sma shohsamthiah beit kumta îa ka iwtung? Ne îoh kadei ruh namarba ki Khasi kilong kiba ‘lamlien, lamlen’ ban îadon lang bad ki ktiensih ktiensang, kumta ba kim kwah shuh ban îakhlad lok bad ki ktiensih namar shibynta ki lalong kum ki ktien-niam bad shi bynta pat ki lalong kum ki ktien-dustur?Ha kajuh ka por phi lah ban pyrkhat kumno kalah ban long ba lada yn khure îa ki ktiensih ktiensang, khnang ba yn dup lah ban pynduh pyndam noh îaki kan ktah ne shongdor da ki spah klur îa ka pisa ki paidbah, khamtam eh îa ka pla pisa jong ka Sorkar Jylla, namar kadei ka sorkar kaban hap ban buria ne ban ai jingiarap pisa sha kita baroh ki briew kiba don îa ka bynta (role) ha kaban pynduh noh îa ki ktiensih, kum ka nuksa, ki seng bapher bapher bad ki balang bapher bapher bad kiwei kiwei? Kane kadei ka jingshisha, ba lada yn pynduh pyndam noh (delete, erase) îa ki ktiensih na ki kot bapher bapher îa kiba lathoh, îa kiba lashon bad îa kiba ladie ha îew bad ha ki dukan kot bapher bapher, kan ktah ne kan shongdor lehse ymdei tang da ki spah klur hynrei kalah ban kot shaduh da ki hajar klur, tang ka thit jong ki sohpyut te kan khuid; hynrei kane kan long kum kawei na ki kam kiew lum-thiep (uphill task) kaba jur haduh katta katta, wat lada kam dei kaba eh ruh ban leh îa kata.
Hynrei kalong kaba donkam ban pynduh noh îa ki ktiensih khnang ba yn dup lah ban pyllait noh îa kane ka Jaitbynriew kaba shohdab-jingbha dalade-îalade, na ka jingjahburom jongka ne na jingsniew akor sniew burom jongka, lymkumta kan pynduhnong lut îa ki briew namarba haba ki briew ki sniew akor, ki mad îa ka jingduhnong îalade hi bad baroh ngi sngewthuh bha îa kane, lait sang lada ngi tap matlah khnang îalade!Te, kumno ngi dei ban leh? Kane kadei ka jubab (solution): Ha baroh ki kot thymmai naduh ki kot skul haduh ki Bible bad kiwei kiwei ki kot kiba laiphewjait kiba dang dei ban thoh, kiba dang dei ban shon bad kiba dang dei ban ban die sha îew ne sha ki dukan bapher bapher, dei ban thoh-bujli noh da ki Personal Pronouns kiba donakor kiba long marpyrshah îa kitei ki ktiensih kiba nga la jerkyrteng shakhmat bad kumjuh ruh îa kiwei kiwei ki ktiensih kat kiba donkam ban bujli (change, replace).
Malumala kan long ha katei ka rukom kumba nga la-ong.
Ngim dei ban klet pat ba kiban bunkam tam ha kane kin dei kine harum:1.
Ka Balang Niam Kristan ne Katholik bad ki Balang niam Protestant balaiphewjait baroh kin hap ban die kilo noh îa kito ki bible bad îa kito ki kotniam baroh kiba lathoh lang bad kitei ki ktiensih, kiban kot da ki phew-phew lak tylli ne kham palat ruh.2.
Baroh Ki library kiba don ha ka Jylla kiba buh îa ki kot kiba lathoh ha ka ktien Khasi kin hap ban die kilo noh îa ki kot rim baroh bad ha ka jaka jongki dei ban wanrah noh da ki kot kiba lathoh ne shon thymmai kibym don shuh îa ki ktiensih.3.
Ki jait kot-Khasi balaiphewjait baroh kiba lashlei lypa îa ki îew die kot dei ban pynmih noh da ka hukum ba ymdei shuh ban die îa kito ki kot Khasi kiba lathoh ne lashon lang bad ki ktiensih.4.
Ha kajuh ka rukom kumba kalong îa kitei artylli haneng, kata îa ki balang bad îa ki library, ki iieng ki sem, ki skul bad ki kolej, ka NEHU, ki District Councils, ki îiengbishar baroh kat kiba don ha ka Jylla, ka Education Department jong ka Sorkar Jylla, ki office jong ki syiem bad ki dolloi, bad baroh kito kiwei kiwei ki office bad ki seng kiba laiphewjait kin hap ban die kilo lut noh îa ki kot Khasi barim baroh kiba lashon ne lathoh lang bad kitei ki ktiensih bad ha ka jaka jongki dei ban thied bujli noh da ki kot thymmai kibym thoh ne kibym shon shuh îa ki ktiensih bad kumta terter.
Nga ngeit ba ki nongpule ki sngewthuh îa kane, kaba mut ba ka kynthup lut îabaroh ki bor pynîaid bad ki bor treikam kat kiba don ha ka Jylla (namar ki ktiensih kila shlei ha ka Jylla kham palat ban îa kaba dap pyut ne shong pyut ka pung Damsite)!Hynrei, ah dur lanot! Nga la îohi lypa ba ki Khasi kin nym pynduh îa ki ktiensih da leilei ruh namar ba kin sa kylla duk bad kin sa kylla dapram ruh ha kajuh ka por, hynrei kin mane blei pynban îa ki ktiensih bad kin pynkmen pynban îa u ksuid haduh ban da wai noh ka pyrthei, kata, haduh ba ka jaitbynriew kan da duhjait noh na ka pyrthei namar na u sohpyut hi ki ju mih ki ksaiñ kiban bam kylla îa kata hi kajuh ka pyut kaba ki lathaw ne pynlong…………TE PYRKHAT BHA AH KO JAITBYNRIEW KABA SHAHSNOH RDIN DA KA JINGKHLEMAKOR BAARSAP BAD KABA SHAH PYNBANG DA KI KTIENSIH KTIENSANG KIBA KYNTIEW BUROM ÎA KA JINGLONG BASHOHDAB-JINGBHA DALADE-ÎALADE…………………!.
Jowai: Mynta ka sngi ka la don ka jingpluh jong kawei ka ing ha Mookyrdup ka dong kaba don ha nongbah Jowai.
Ha ka por jong ka jingjia la don ka kmie bad arngut ki khun.
Ki kali pynlip ding ki la poi mar mar sha katei ka jaka.
Ym shym la don kano kano ka jingduh jingjulor  jong ki mynsiem briew na katei ka jingpluh ding.
Ka jingjia jong ka jingpluh ding, ka dei ha ka por 3duna eiei bad kiba shong ha katei ka iing, kiba dei ki nongshong wai, ki bym dei Khasi kim shym tip satia ia ka daw jong katei ka jingpluh jong katei ka iing, ong ka khubor.
Shillong: Ka Supreme Court, ka la shah ban die noh ia u dewiong, uba la dep tih haduh ka 31tarik Kyllalyngkot 2019.
Yn shah tang ia u dewiong, uba la dep ioh jingkhein ruh da ka sorkar Jylla.
Na ka bynta ban weng syndon ia ka jing khang tih dewiong, yn shong bishar biang ha ka 15tarik Kyllalyngkot 2019, ong ka khubor.
Ka jingialehkai bha jong U Luka Modric, ha ka World Cup 2018 ha Russia, ka la ailad ba un kiew sha ka kyrdan kum u nongialehkai ba tbit tam ha ka pyrthei, ha kaba un ioh ia khusnam Ballon d’Or.
U Luka Modric, ka lok bad ki khun kiba ia shah shondur lang ha Paris.
Katei ka dei ka khusnam, kaba la ju ioh da U  Cristiano Ronaldo bad U Lionel Messi, ha ki shiphew snem ba ladep, hynrei ha kane ka kynti, la ioh rah noh da U Modric, ha kaba la pynlong ia katei ka jingrakhe ha  Paris.
U Modric, u dei u nongjop uba thymmai, hadien jong U Kaka, uba la jop ha u snem 2007 bad U Modric, uba dei u nongialehkai jong ka Croatia, u dei ruh u nongialehkai uba snah bha jong ka Real Madrid, ka Club ialehkai jong ka Spain.
U Modric, ula ioh ia katei ka nam, da ka jingthep vote jong ki 180ngut ki nongthoh khubor, ha kaba ula ioh 753 point, katba U  Ronaldo, u ioh 453 bad U Antoine Griezmann u ioh 414.
Shillong: Myn hynnin ka sngi ka Assembly Committee on Women Empowerment (CWE), ka komiti jong ka Ing Dorbar thaw-aiñ kaba peit ia ka jingpynkupbor ia ki kynthei ka la khot hajir ia ki ophisar jong ka tnad ka koit ka khiah ha kane ka jylla na ka daw ka jingkiew palat ki khyllung kiba iap ha ka por ba dang kha bad ka jingbun jong ki briew kiba kha khyllung hi ha ing ym ha ki jaka sumar sorkar.
Haba kren sha ki nongthohkhubor, ka Chairperson jong katei ka komiti ka kong Ampareen Lyngdoh MLA ka Congress na East Shillong konstitwensi ka la ong ba ki dang don haduh 48.6% ki longkmie kiba dang kha khyllung ha ing haba shim jingkheiñ ha baroh kawei ka jylla, ka la ong ba ha kane ka juk shai mynta 48.6 % ka dei ka bym lah shuh ban pdiang.
Ka kong Ampareen ka la ong ruh ba ka tnad ka koit ka khiah ka dei ban ai ia ka ripod ia ka jingdon ki jaka kha khyllung ha ki Civil Hospital kiba don ha kane ka jylla kumjuh ki Community Health Centre (CHC) bad PHC.Katba u MLA ka Congress na Mawsynram u bah Himalaya Muktan Shangpliang uba dei u dkhot jong katei ka komiti u la ong ba ka jingkha khyllung jong ki longkmie ha ing ka dei ka dawbahka jingiap jong I khyllung ha ka por ba dang kha bad ka jingiap ki khyllung ha ka por ba dang kha ka la nangkiew bha mynta, u la ong.
U bah Himalaya u la ong ba tang ha CHC Pynursla ruh ha kine ki 8 bnai mynta ki don haduh 16 ngut ki khyllung kiba la iap ha ka por ba dang kha.
Ka kong Ampareen ka la ong ba shen katei ka komiti kan leit jurip ia ka Ganesh Das Hospital ka Hospital kha khyllung bad sumar khyllung ban tohkit balei ba ym pat lah ban pyndep haduh mynta ruh ia ka Hospital kaba dang tei thymmai kaba la mang naduh u snem 2012.
Ka kong Ampareen ka la ong ruh ba la bthah ia ka tnad ka koit ka khiah ban leit tohkit (Audit) ia ki CHC bad PHC namar ba la ioh jingujor ba ki Doktor ki Nos kumjuh ki nongtrei kim ju poi trei tikna.
Shen ka la ong ruh ba ka komiti kan leit jngoh shuwa ka Kristmas kata ha ka 13 bad 14 tarik mynta u bnai ia ka Ganesh Das Hospital, ka Jowai Civil Hospital, Resubelpara CHC bad Songsak PHC ban ai jingai sngewbha sha ki longkmie ba kha khyllung.
Shillong: Ka la don ka jingkynnoh pyndonkam bakla ia ka skhim 100 sngi ne ka Mahatma Gandhi National Rural Employment Guarantee Scheme (MGNREGS) ha ki ar tylli ki shnong ha Ri-Bhoi bad ia kane, la lap lyngba ka RTI ba la leh da ka Hynniewtrep Youth Council (HYC) ka Raid Nongtung circle, Umsaw Mawlasnai unit bad ka Mawlasnai Unit.
Ki nongialam ka HYC ki la kam ba ia kane ka jingpyndonkam bakla la lap da ka seng da ka RTI na Block Development Office (BDO) Umsning naduh u snem 2016.
U General secretary ka HYC Umsaw-Mawlasnai unit, u Bah Shemphang Masharing u la ong ba ki Village Employment Council (VEC) kim shym la jubab ia ka shithi ba ki dep thoh lah ar snem shiteng bad kim banse ban wad noh da ka RTI.Katkum ka jingtip RTI, ka VEC ka Umsaw Mawlasnai kam shym la pyntreikam ia ka skhim bad ki don ba khlem pat pyndep naduh ba ka la ioh pdiang ia ka pisa kaba T.60 lak hapdeng u snem 2010-2016.
Kane ka skhim ka long ban shna ia ki bri ha u snem 2016-17 kaba la mang T.8, 45,000, kaba la pyndep tang shi powa.
Katba ka VEC Mawlasnai, u president ka HYC Mawlasnai unit, u Bah Pynshailang Rymbai u la ong ba ym duna ia ka T.1 klur kaba la mang na ka MGNREGS ia ka VEC Mawlasnai naduh u snem 2010-2016 hynrei ki kam khlem pyndep haduh mynta.
U la ong ba la mang ban pynmadan ia ka jaka kaba la mang T.9.5 lak, ka lynti sha lum jingtep ka Balang Katholik la shu trei malu mala.
U president ka HYC Raid Nongtung, u Bah Hercules Suting u la pynrem jur ia kane ka kam jong kine ki VEC kiba khlem pyndep ia ka kam.
“Ngin ai por shi bnai ia kine ki VEC ban pyndep ia ki kam bad lada kim pyndep ngin ujor ejeha", u la ong.
Shillong: Ka Central Executive Council (CEC) ka Khasi Students’ Union (KSU) ka la pynpaw ia ka jingsngew pyrshah ia ka khubor kaba mih ha ki lad pathai khubor dang shen ha kaba iadei bad ka jingjia ha Shohshrieh.
Ka kyrwoh ka KSU ka la ong ba khubor kaba mih ha ka 1 tarik Nohprah 2018 ka dei kaba shiliang bad kaba ialam bakla ia ki paidbah namar ba ka jingthoh ka long kaba bakla bad kaba wanrah ka jingkulmar ia ka jingkren jong u President ka KSU halor ka jingkylli jong ki katto katne ki nongthoh khubor.
Ka la ong ba u President ka KSU, u Bah Lambok S.Marngar u la kdew ba ka seng kam lah ban ong eiei halor ka jingjia ha Shohshrieh namar ba ym pat iohi ia ka dur ka dar kaba shai kaba ialam sha ka jingjia ban shah shoh ka kong Agnes Kharshiing bad ka Amita Sangma.
Ka KSU ka la ong ba u president ka seng ula ong ba katba ka jingtohkit jong ki pulit ka dang iaid, kam long kaba dei ban shu ong eiei.
Ka jingkylli ka long kaei ka daw kaba la pynlong ia ki paidbah ban tied ban shoh ia kitei ki ar ngut.
Watla ka KSU kam kyrshan ia ki kam runar hynrei ha kajuh ka por ka ai jingmut ba dei ban wad ki lad ki lynti ban wad ia ka jingpynbeit ia kane ka kam.
Ka KSU ka kyrpad ia ki lad pathai khubor ban pynmih ia kaei kaba u president u kren khnang ba ki paidbah kin nym shah ialam bakla.
Ha kaba pynkut, ka KSU ka kyrmen ba ka jingtohkit jong ki pulit halor kane ka kam kan iaid beit khnang ba ki riew lui lui kim nym shah pyndik halor ka jingjia ha Sohshrieh, East Jaintia Hills District.
Shillong: Myn hynnin ka step ha ka por 4 baje, ki pulit ki la ioh bat ia kawei ka trok rit kaba kit dewiong kaba don ia u nombar ML-06-4220, ba ka la pynkhein ia ka hukum ka NGT, la ioh bat ha Umiam (RB).
Ha ka 2 tarik pat ha ka por 9:15 baje mynstep la bat ia ka trok kaba don ia u nombar AS-01AC-8349 ha Byrnihat (RB).
Ha ka 2 tarik ha ka por 9 baje mynstep la ioh bat ia kaba don ia u nombar ML-04B-1673 ha Umiam (RB) bad ha ka 1 tarik ha ka por 12:10 baje la ioh bat ia kaba don ia u nombar ML-10-7190, la bat ha ka jaka ba hap hapoh ka Umiam PS.Shillong: Ka UDP Mowkaiaw Circle ka kyntu jur ia ka Sorkar MDA ba ialam khmat da ka Seng NPP ban nym buh ia ka tarik sngi jied nongmihkhmat da ha ka Sngi Saitjain, khnang ki longing Kristan ba dei Niam Sevenday bad kiwei kiwei ki niam kin ioh laitluid ban ia shim bynta ban jied ia u nongmihkhmat shapoh District Council ha baroh lai tylli ka JHADC, KHADC bad GHADC.Ka jingai khubor jong katei ka seng, ka long ba ka ioh jingtip, ba ka sorkar jylla, ka la phah jingtip sha baroh ki Deputy Commission, na ka bynta ban pynlong elekshon ha ka 23tarik Rymphang 2019.
“Lada ka dei kumta ngi kyntu ia ka Sorkar ban buh noh da ki sngi bym ktah ia ka jinglong Kristan" ong U Bah Eleazer C Dkhar, President UDP jong ka 4-Mowkaiaw Constituency.
Ha kawei pat ka khubor, la iathuh ba la pdiang burom ia ki 12ngut ki Rangbah ba trei borbah ha ka Party Congress, NPP, BJP bad u wei uba trei kum u State Youth Wing jong ka Party AAP ha ka 4-Mowkaiaw Constituency.
Ia kine ki ba la rung ha ophis trei kam jong ka Sèng UDP 4-Mowkaiaw Constituency.
Shillong: Ka tnad ka koit ka khiah ka jylla, ka la iasoi myn hynnin ka sngi bad ka kompeni Reliance General Insurance Company Ltd mynta ka sngi na ka bynta ba kan pyntreikam ia ka Megha Health Insurance Scheme IV (MHIS-IV) ha kane ka jylla.
Ka MHIS-IV la pyniasoh lang bad ka Ayushman Bharat-Pradhan Mantri Jan Arogya Yojana.
Ki don 3.47 lak ki longïing ha ka jylla kiban ioh jingmyntoi na kane ka ka skhim sumar ei ka sorkar.
Katkum ka jingiateh, ka Reliance General Insurance Company Ltd kan oh dor T.1,630 shi snem na kawei ka card ban siew ka sorkar ia ka bai shah sumar.
Ka Megha Health Insurance Scheme (MHIS) kaba iasoh lang bad ka Ayushman Bharat – Pradhan Mantri Jan Arogya Yojana (AB-PMJAY) kan buria ia ka bai shah sumar jong uwei u briew haduh T.5 lak kawei ka iing.
Ia ka jinglut yn buria 90 per cent da ka sorkar pdeng bad 10 percent na ka sorkar jylla, ha kaba kan ai jingmyntoi ia ki 8 lak ki longïing bad 3.4 lak ki longïing baduk ha ka jylla, lait noh ki nongtrei sorkar.
Na ka liang u bah AL Hek u la ong ba ka sorkar kan pyntreikam ia kane ka skhim thymmai naduh ka 20 tarik mynta u bnai.
Shillong:Ha ka 30tarik Naiwieng 2018, ka la don ka jing ia kynduh hapdeng U bah John F Kharshing, Chairman Grand Council of Chiefs of Meghalaya bad U Joint Secretary jong ka tnat kam poh iing jong ka sorkar India bad hangta, ula ong ba ia ki kyrteng jong ki District Council, yn pynkylla noh sha ki “Territorial Council" ha ka jaka jong ki “District Council".
Haba ka long kumta, U bah John, u buh jingkylli, la ka jing pynkylla kyrteng jong ka dorbar District Council, kaba dang long dang shen, kan lah ban urlong ne em.
Na ka liang jong ki Dorbar Shnong, ki kwah ruh ia ka tnat poh iing, ba kan pyn kylla ia ka artikel 280, ha kaba yn ai bor ia ki khlieh nong synshar ba kin ioh ia ki lad jingiarap kumba long lem ia ki Panchayat bad ki Municipal bad la sngewthuh ba ia katei, ka tnat poh iing, ka la mynjur ban sa peit bniah.
Shillong: Ki la don bun ki rynsan ia kob pyni sap ha kane ka jylla ha kine ki khyndiat snem kaba la pynlong da ki katto katne ki kynhun, don ki kynhun kiba la jah noh ki bym shym la pynlong shuh bad don pat ki kynhun kiba dang bteng ban pynlong ia katei ka rynsan ia pyni sap.
Ha kiba bun kitei ki rynsan ia pyni sap kiba la dep ban pynlong, ki nongiashim bynta kim ju sngewhun satia ia ka rukom pyniaid, ki la don katto katne ngut ki samla kiba u Rupang u la ioh ban ia kren kiba la ia shim bynta ha kiba kum kitei ki rynsan.
Ha ka jingiakren bad ki katto katne ki samla kiba la ia shim bynta ki la pynpaw ka jingbym sngewhun naba ka jop ka rem kam shong shuh ha ka jinglah ban pyni ia ka sap hynrei ka shong ha ka jingdon pisa.
Ka jingdon pisa ka mut ba kito kiba lah ban ioh vote kham bun kin dei ki nongjop, ka vote ka mut ba ki hap ban die ia i tiket lane i Coupon sha ki paidbah ba kin thied ia ki katkum ka dor jong ka coupon.
U ba lah ban die bun ia katei ka Coupon ka mut u ioh bun ka vote, naba la shim jingkheiñ ia ka Vote katkum ki Coupon ba ki lah ban pyniaid iew sha ki nongkyrshan jong ki.
Ka la long kaba sngewthamula ban sngap haba ki samla kiba ia shim bynta ha kitei ki rynsan ki iathuh ia ka jinglap jong ki, don kiba la iathuh ba ki hap ban leit sha ki MLA ne MDC jong ki ban kyrpad ba kin thied lem ia ka Coupon kata ruh ym tang shisla ar sla ban kyrshan hynrei da ki 4 lane 5 book kiba shongdor da ki hajar tyngka, kito kiba wan na ki longing kiba duk ki hap ban leit kyrpad kylleng kylleng ia ki paralok, para shnong, ki nongmihkhmat ba kin thied lem ia ka Coupon jong ki katba kiba kham don kham em pat ki thied hi da ki kmie ki kpa, da ki bahaing hasem bad ia ka pisa kaba mih nangta ki leit ban ai sha ki nongpyniaid.
Kaba kham sngew sammut katkum ka jingiathuh jong ki nongiashim bynta ka long ba lada ka khusnam na ka bynta ki nongjop kalong T.50 hajar tyngka-u nongjop la kumno kumno un hap ban pynlut ka bai vote palat ruh ia ka T.50 hajar tang ban jop bad ban ioh ka nam.
Don napdeng jong ki kiba la iathuh ba ki sngew kum ban kynran dien noh haba ki la poi sha ki bynta ba shakhmat kum sha ka Semi Phainal hynrei ki sngew sepei pat ia ka vote kaba ki la pynlut shakhmat.
Katkum ka jingiathuh jong ki ka long ba kim donkam satia ban ap ia ka phainal ban tip mano ba jop naba ki la tip lypa para ma ki, uno uba kham pynlut bun ban thied vote bad un dei uta hi u nongjop.
Lada sngap na ka jingbatai ki nongiashim bynta ka mih ka jingkylli mynta ban long u nongjop jong ka ia kob donsap ha Meghalaya hap ban shu thied da ka pisa?.
Hato, katei ka jingbatai jong ki nongiashim bynta ka dei kaba shisha ne kaba ki shu thaw? Na kata ka daw ha kine ki khyndiat sngi u Rupang u la ioh ban ia kren markhmat bad uwei na ki nongpyniaid ia kiba kum kitei ki rynsan uba dei ruh u nongbishar, u bah Sanat Basaiawmoit.
U bah Sanat Basaiawmoit u dei ruh u Adviser jong ka seng Meghalaya Talent Search Organisation.
La ia kren ia kitei ki mat markhmat bad u bah Basaiawmoit bad u la iathuh ba ki nongpyniaid kim don lynti da kumwei pat lym kumta kin ym lah ban pyniaid ia kaba kum katei ka rynsan naba ka jinglut jingsep ka long kaba bun.
U bah Basaiawmoit u la ong ba haba pynlong ia kiba kum kitei ki rynsan, ki nongpyniaid ki hap ban tip hi nadong shadong naduh ka bai rynsan (stage), ka bai khusnam ia ki nongjop bad kiwei pat ki jingdonkam kiba bun.
U la ong ba kim ju ioh jingiarap nangno nangno ruh ym kumba long sha kiwei pat ki jylla ba ki kompeni ruh ki bei pisa.
“Lada don jingiarap na ka sorkar, ngi lah ban pynlong khlem da shim da shim pisa shi naia ruh na ki nongiashim bynta, ngi leit jingiarap na ki kompeni ruh kiba don hangne ha Shillong hynrei kim ai" u la ong.
Ha kaba ia dei bad ka Vote kaba ki leh da ki coupon, u la ong ba la leh ia kane ruh khnang ba kan iarap ban pynmih pisa na ka bynta ki nongpyniaid ban pyntyllun ia ka kam, “Lada ngim leh kumne , naei ngin sei ia ka bai khusnam bad kiwei ki jinglut, ngi pynlut bad bor bad sor, ngim ioh nong eiei ialade hynrei ngi don ka jingsngewtynnad ia ka kam, naei ngin ioh pisa ban sei" ong u bah Basaiawmoit.
Shuh shuh u la iathuh ba la pyrshang ban leh da ki SMS na ka bynta ban thep vote kumba leh ki rynsan kiba heh ha ri India hynrei kane kam poi shaei shaei ruh naba ki kompeni mobile (Telecom) kiba ki ia teh kim siew pat ia ka pisa sha ki nongpyniaid.
Utei u nongbishar ha ka Meghalaya Got Talent u la pynpaw ba ka jingpyniaid jong ki ia katei ka rynsan kam dei satia ba ki iohnong hynrei naba u don ka jingthrang ban sei ia ki riew donsap na ki kyndong kynshrot jong ka jylla ba kin lah ban sei shabar ia ka sap jong ki.
“Nga sngewkmen ba lada ka long kumno kumno ruh, ngi la lah ban iarap ban sei ia ki briew ki donsap na kyndong kynshrot jong ka jylla, nga sngew bynnud bha ialade ba ha ka por ba nga dangrit ym shym don satia kum kine ki rynsan bad dei na kata ka daw ba watla nga donsap ruh, nga sngew ba ka shu sahkut hajuh, kumta nga kwah ban ialam lynti ia kiwei pat ba kim dei ban long kumba nga long ma nga" ong u bah Sanat Basaiawmoit uba dei ruh u nongrwai.
Shillong:Ka FKJGP Central Body ha ka jingialam u Publicity Secretary Eldie Newton Lyngdoh myn hynnin ka sngi ka la leit ia kynduh ia U bah PS Dkhar, Deputy Commissioner (DC) jong ka East Khasi Hills District ban ujor, halor ka jingbun ki khar die madan ka Khyndailad bad ha kajuh ka paor ka jing kharoi ki nongkhrong ha ka nongbah, khamtam ha Khyndailad.
Ka seng ha ka jing ia kynduh markhmat bad u DC ka lah dawa na u ban un shim khia halor ka jingbun kynsan ki khar die madan ha Khyndailad.
“Ngim tip mano kine ki briew (antecedents) bad naei ki wan mih (origin)" ong ka kyrwoh jong ka seng.
Kum ka nuksa ha ka por tlang kin die sohphlang bad u sohniamtra bad kumta ter ter.
Bad ha ka por lyiur ki die da kiwei pat ki jingdie.
Ka seng ka dawa ba ruh ka bor district ka dei ban ailad ban die madan tang ia kito ki briew kiba lah rejistar bad ka Shillong Municipal Board.
Ka seng ka la ioh bun ki jingujor ba kine ki khar poi ei ki ju mlien ban leh heh ia ki trai shnong kiba iaid lynti bad ruh ha kajuh ka por ia kito ki trai ri trai muluk kiba die madan ha Khyndailad.
Ka seng ruh ka dawa na u DC ban u tuklar halor ka jingkharoi ki nongkhrong.
Ka sor Shillong la tip iaka kum Ka “Scotland of the East", bad ki nongjngohkai pyrthei ki wan sha Khyndailad bad ka jingbun kine ki briew ka la pynisih shisha ia ka sor.
Nongstoiñ: U wei u runar uba la tip kyrteng kum u Ripolas War 32 snem, na ka shnong Nongkhlaw u la leh beijot ia kawei ka heprit kaba dang 6 snem.
Ka tyllong khubor ba la ioh na ki pulit la ong ba katei ka jingjia, ka la jia naduh ka 3 tarik jong u bnai ba la lah ha katei ka shnong bad la iathuh ruh ba hadien katei ka jingjia, ki ba haiing ha sem jong katei ka heprit ki la ujor da ka ejehar ha thnad Mairang.
Na ka liang jong pulit, hadien ba ki la ioh pdiang ia ka jingujor, ki la pynlong ka jingthwet ia u tei u runar bad ki la ioh ruh ban kem noh ia u bad ha ka jingtohkit u tei u runar u la phla ba u la leh ia katei ka kam.
Ki pulit ki la register ruh ia case bad ka jingtohkit jong ki pulit ka dang iaid sha khmat.
Nongstoiñ: Ka kynhun ialehkai jong ka MLP FT kala ioh ban khur ia ka jingjop ha ka lympung kynjatbol kaba la tip kum ka 2nd Invitation Knock out Football Tournament bala pyniaid da ka New Nongstoiñ Sport Social & Cultural Club (NNSSCC).
U-Chesterfield-Nongdhar-jong-ka-MLP-u-bala-ioh-ban-khur-ia-ka-khusnam-Man-of-the-Match.
Ka jinglah jong ka MLP ban khur ia katei ka jingjop kadei hadien ba kala lah ban pynliem noh ia ka kynhun ialehkai jong ka Nongdaju SC da 5 kol la 3 kol ha ka jingiakhun pyrshah kaba la long hynnin ka sngi ha ka madan ialehkai jong ka New Nongstoiñ.
Haba phai sha katei ka jingiakhun kaba la long ha pdeng kitei ki ar tylli ki kynhun kala long shisha ka jingialehkai kaba itynnad bha namar ka jingialah ban ia lam mar kylliang ia ka bol bad ruh ka jingialah ban ia pynphai kawei hadien kawei.
Ha ka jingiakhun jong ka kylla step na ka liang jong ka MLP FT kala ioh ban lam khmat da 2 tylli ki kol ha kaba ia ka kol kaba nyngkong la ioh ban thep da u Niwan O Gatphoh ha ka minit kaba 12 bad kumjuh ha ka minit kaba 17 la ioh ban thep biang sa da u Chesterfield Nongdhar bad khlem da rit mynsiem na ka liang jong ka Nongdaju ruh kala ialeh tyngeh ban ioh pynphai pat ia kitei ki kol ha kaba kala ioh ruh ia ka kabu bad khlem da pynsep ei u Bansynshar Iawphniaw u la ioh ban pynphai ia ka shi ki kol ha katei hi ka minit kaba 17.
Shuh shuh tang hadien ka jingshah thep shi kol ka MLP kala lah ban pynphai biang sa ia ka kol kaba lai ha ka minit kaba 18 ia kaba la ioh ban thep biang da u Chesterfield Nongdhar bad ka jingiakhun kala nanag kham itynnad shuh shuh namar ka jinglah jong kitei ki ar kynhun ban ia thep kol kawei hadien kawei bad da ka jingiakhun tyngeh ka Nongdaju kala ioh biang ban thep sa ia ka kol kaba ar ha ka minit kaba 21 lyngba u juh u rang ialehkai u Bansynshar Iawphniaw bad ha shwa ba ka jingiakhun jong katei ka kylla kan kut noh ka MLP kala ioh ban khyrwait sa ia ka kol kaba saw ia kaba la ioh ban thep da u Teiborlang Siangshai ha ka minit kaba 39.
Hadien bala kut noh ka jingialehkai jong katei ka kylla step na ka liang jong ka MLP kala ioh ban thep haduh 4 tylli ki kol katba ka Nongdaju kala ioh ban pynphai 2 kol bad haba wan phai biang sha ka jingiakhun jong ka kylla miet ka MLP kala ioh ban thep biang sa ia ka kol kaba san ia kaba la ioh ban thep da u Chesterfield Nongdhar ha ka minit kaba 65 bad na ka liang jong ka Nongdaju ruh kala ioh biang ban pynphai sa ia ka kol kaba lai ia kaba la ioh ban thep da u Johnpaul Kharmaw ha ka minit kaba 64.
Na ka liang jong ka Nongdaju kala iakhun tyngeh ban dang ioh pynphai biang sa ia kitei ki ar tylli ki kol bala tam da ka MLP hynrei kam shymla ioh lad shuh bad tad haduh ban da kut noh ka jingialehkai ka Nongdaju kala hap ban mad noh ia ka nam rem da 5 kol la 3 kol bad hatei ka sngi ia ka nam Man of the Match la ioh ban khur da u Chesterfield Nongdhar jong ka MLP u bala ioh ban khyrwit hat trick ha katei ka sngi.
Na ka liang jong ka NNSSCC kala pyntip ba ka jingialehkai ka ban bud kan long biang sa ha ka 6 tarik mynta u bnai ka ban dei ka sngi Iew heh Nongstoiñ ha kaba ki ar tylli ki kynhun ki ban iakhun ha katei ka sngi kin long hapdeng ka Smit SC pyrshah ia ka Seinduli SC.Nongstoiñ: Ka kynhun ialehkai jong ka Nongpyndeng SSCC ka la ioh ban khur ia ka jingjop ha ka jingiakhun ia ka Qualifier –II kaba la long pyrshah ia ka Pyndengrei SCSC bad lyngba katei ka jingjop na ka liang jong ka Nongpyndeng kala ioh syndon ban rung shaduh ka final Super Division jong ka lympung kynjatbol bala pyniaid da ka Nongstoiñ District Sport Association (NDSA).
Haba phai sha katei ka jingiakhun ban iaknieh rung final kaba la long hynnin ka sngi ha ka madan NDSA Nongpyndeng kala long shisha ka jingialehkai kaba itynnad bha namar ka jinglah jong ka Nongpyndeng ban ialehkai bha ban ia kiwei ki jingialehkai jong katei ka lympung kiba la leit noh.
Ha kaba sdang jong ka jingiakhun ha ka kylla step na ka liang jong ka Nongpyndeng kala ioh ban lam khmat lyngba ki ar tylli ki kol bala ioh ban thep da u Hopefull Wanniang ha ka minit kaba 17 bad 18 bad hadien ka jingshap the par kol na ka liang jong ka Pyndengrei kala iakhun tyngeh ban ioh pynphai ia kitei ki kol hynrei tad haduh ban da kut ka kylla step kam shymla ioh lad satia watla kala ioh ia ki katto katne tylli ki kabu thep kol.
Shuh shuh haba bteng biang ia ka jingiakhun ha ka kylla miet na ka liang jong ka nongpyndeng kala lah ban ialehkai kham bha shuh shuh ha kaba kala ioh biang ban kyrwit sa ia ka kol kaba lai ia kaba la ioh ban thep da u Johncy Nongkhar ha ka minit kaba 49.
Watla ka Pyndengrei kala shah thep haduh 3 tylli ki kol hynrei kala iakhun dohiap ban ioh pynphai bad dad ka mynsiem ialehkai kala iai pyrshang ia shibun tylli ki kabu thepkol ba kala ioh hynrei kitei ki kabu kila shu sepei noh namar ka jingskhem ki rangap dien bad u rangap kol ka Nongpyndeng hynrei ha ka minit kaba 82 kala ioh ia ka kabu kaba biang ban ioh thep kol lyngba ka penalty bad khem da pynsep ei u Rangkybha Wahlang u la pynurlong ia katei ka 1 kol na ka bynta ka Pyndengrei.
Ym tang kata hadien bala ioh pynphai ia ka shi kol ka Pyngdengrei kala nangioh mynsiem bad kala ioh biang ia ki katto katne tylli ki kabu kiba lah ban pyniakhaid syndon ia ka jingiakhun hynrei kitei ki kabu kim kila shu sepei biang namar ka jingskhem ki rangapdien ka Nongpyndeng bad ha kaba kut noh ka jingialehkai ka Pyndengrei kala hap ban mad noh ia ka nam rem.
U Ma Lasting Lamin Gadew uba ju long u Secretary Shnong jong ka Shnongpdeng un ïakhun ïaka MDC elekshon jong ka Jaiñtia Hills Autonomous District Council (JHADC).
Une u Samla Rangbah uba la trei kam shnong kam thaw bad ban kyntiew ïa ka shnong ha ka kam jngohkai,  u la  pyniasoh ialade sha ka National People’s Party NPP ha ka 30 tarik u bnai Naiwieng ryngkat ki nongkyrshan jong u.
Ka constituency ban ïakhun une u samla ka dei na ka 3-War West, ha kaba u MDC ba mynta u dei u Het Pohthmi uba la jop kum u kyrtong shimet ha u snem 2014.
Shillong: Ka Shillong Lajong Football Club ka la shah pynliem biang ha ka jingiakhun jongka, kaba long hynnin ka sngi ha madan JN Stadium, Shillong ha ka NEROCA FC da 2-1.
Kane ka jingshah rem, ka la pynlong ia ka Lajong ban don ha ka kyrdan baar na trai kata ha ka kyrdan ba 10 na ki 11 tylli ki kynhun jong kane ka i-league.
Ka jingshah rem, ka mut ba ka Shillong Lajong ka dang kamai 4 point na ki 7 tylli ki jingialehkai bad katba ka Neroca ka la kiew kyrdan ba 5 na ki 8 point ba ka la khur na ki 6 tylli ki jingialehkai.
Ha ka jingiakhun, ka Neroca ka la ioh ban thep da u Felix Chidi ha ka minit ba 33 bad u Subash Singh bad katba ia ka Lajong la ioh ban thep da u Phrangki Buam ha ka minit ba 48.
Hadien kane ka jingshah rem, ki rangialehkai ka Shillong Lajong mynta kin mih pat ban her sha Srinagar ban iakhun pyrshah ia ka Real Kashmir FC ka ban long ha ka 11 tarik mynta u bnai ha ka por 2 baje mynsngi.
Shillong:Ka Dorbar pyllun jong ka shnong Sohphoh,West Jaintia Hills District Meghalaya,  ka la rai ban buh ia ki kyndon bapher bapher na ka bynta  ki breiw lane ki  candidate ban wan  ialap election ha poh shnong Sohphoh kum shibynta ka jingpynkhreh  na ka bynta ki election 2019.
Ka shong Sohphoh ka pdiang sngewbha ia baroh ki candidate bad ki seng bapher bapher  ki ba kwah ban wan pynsngew ia ka jingkwah bad ka jingthmu jong ki, na ka bynta ka election  hapoh shnong bad ka la buh ruh ia ki kyndon  ban ailad  tang 3 (lai) tylli ki kali rit na ka bynta ki candidate bad ki nongbud jong ki ban wan,  ha ka por ba ki pynlong jingialang lane ka jing ialap election hapoh shnong.
Ka shnong ka la mana tyngeh ruh ba, ym dei ban rah lane dih kyiad  bad kiwei de ki jingdih ba sniew hapoh shnong bad yn ym shah ruh ban shad lane ban pynheh sur jingrwai ha kapor ba iaid lynti.
Lada lap ia kino kino ki ba ia leh pyrshah ym pynshitom kat kum ka ain, ong ka  kyrwoh na U Bah Mutshwa Thabah, General secretary ka shnong Sohphoh.
Ka 19th Riwar Cup Invitation Football Tournament kan sdang ha ka 6 tarik Nohprah ha madan Bakur Dawki, ba la pyniaid daka Bakur Social Wwelfare Sports Club.
Ka Pashum kan iakhun ia ka Amjajer Roko haka por 2 pm bad u kongsan un long u MDC bah Het Pohthmi, la ong u bah Daniel Khongsit u president BSWSC.Ka Hiscare FC ka la ioh rah ia ka nam lahduh ryngkat ka song pisa kaba shi lak tyngka hadien ba ka la pynliem ia ka Tyrsad Combine FC kaba la pynlong da ka St Stephen Parish Sawsymper lyngba ka Sports Committee ban rakhe ia ka jingdap 10 snem kaba la pynkut ha madan phutbol jong ka Parish kaba don ha Langsymphut.
Kane ka phutbol ka long ban rakhe ia ka jingdap shiphew snem naduh ba la plie ia ka Parish Sawsymper ka ban sa pynkut ha ka 16 tarik mynta u bnai.
Ki don khadhynriew tylli ki kynhun kiba wan iashim bynta.
Ha kane ka sngi pynhap pyrda ha jaka u Bah SK Sun, MLA ka Mawphlang uba la shim kum u kongsan la wan mih bujli da ka Kong Bajop Rapthap katba u Bah HM Shangpliang, MLA ka Mawsynram constituency u la long kum u Symbud kongsan.
Ka Tyrsad Combine FC kaba la shah rem ka la ioh ban rah ia ka song pisa kaba Sanphew hajar tyngka bad ka khusnam.
Shillong: U General Secretary ba rim jong ka Khasi Student Union (KSU) , u bah Auguster Jyrwa un ia khun ia ka elekshon MDC 2019   na Jaiaw konstitwensi na ka seng Congress.
Ia kane la pynbna paidbah da u President jong ka 18th West Shillong Block Congress Committee u bah Rishan Rapsang.
La mynjur ban phah ia ka kyrteng jong u bah Auguster Jyrwa da ki ar tylli ki Block jong ka Congress kata na 18th West Shillong bad na 17th North Shillong konstitwensi ha ka jingialang jong ka seng Congress kaba la long ha ka 30 tarik u naiwieng ha Jaiaw Langsning.
Lah ban kdew ba u bah Auguster Jyrwa u la shongthait na ka KSU dang ha kane ka samoi treikam kaba dang shu dep shuwa ba u samla Donald V Lyngdoh un shah jied ia ka kam General Secretary, u bah Auguster u la bat ia ka kam General Secretary ha ka por ka jinglong President jong u bah Daniel Khyriem.
Uwei u pulit bad sa uwei u samla uba 21 snem ka rta, ula shah pyniap ha Bulandshahr District jong ka Uttar Pradesh, na ka daw, ba ka don ka jing pyniap masi beain ha katei ka thain, ong ka khubor.
La iathuh ba kitei ki nong iakhih pyrshah, ki dei kiba na ka shnong Mahaw lem bad kiwei ki shnong ba marjan, kiba la lynthem maw ia ki pulit bad ki la thang ia ki kali bad ki iing bad kumjuh ia ka kut pulit jong ka  Chingarwathi.
U Subodh Kumar Singh, Inspector, uba don ha Syana Police Station, ula iap noh ha katei ka jing shah lynthem maw bad utei ula iap na ka jingshah kawang, da ki kynja tiar kiba eh, ong ka khubor.
La iathuh ba sa uwei u samla, uba kyrteng U Sumit, ula khlad ha ka jing ia siat jong ki pulit bad ki riew paidbah.
Shillong: Na ka daw jong ka jingkhang jong ki skul ha kine ki sngi, kumta ka surok kaba ju plie tang shi lynti na Dhankheti sha Fire Brigade, lyngba ka Don Bosco bad ka Laitumkhrah Police Point, kan plie noh baroh arliang lynti, ha kaba yn pyllait ia ki kali ba kin iaid baroh arliang naduh ka 5tarik Nohprah 2018.
Katei ka hukum, kan trei kam haduh ban da pynbna da kumwei pat, ong ka khubor pulit.
Abuja: U President ka Nigeria, U Buhai, ula kren paidbah ha ka Sngi U Blei, ha kaba ula pynshai ba um shym la iap satia bad katei ka jing pynshai jongu, ka long hadien ba ki la mih shibun ki khubor, kiba iathuh ba utei U President, ula iap bad ba la mih bujli da uwei pat, ha kaba la tip kyrteng ia u, kum U Jubril.
U Buhari, ula don san bnai kynthih ha Britain, ha kaba ula shah sumar na ka jingpang, kaba ym don ba tip daw satia.
“Ka dei kaba thikna bad nga pynthikna shaphi, ba ngan rakhe ia ka sngi kha ba 76 jongnga bad nga dang khlain bha mynta" ong U Buhari, ha ka jingialang kaba la long ha ki khyndiat sngi ba ladep.
“Don bun kiba ngeit ba nga la iap, namar ba nga pang, hynrei kito kiba pynphriang ia kitei ki khubor lamler, dei kiba bieit bad ki bym long riew niam ialade" ula ong shuh shuh.
Shillong: U Deputy Commissioner, ka West Karbi Anglong, ula rai ba un siew bai lutksan halor ka jing shah pyniap jong U bah Tyngshain Mukhim, u khun jong U bah Bries Lamare.
Na ka liang jong U DC, ula bthah ban lum ia ka account number jong kiba ha iing jong U bah Mukhim, na ka bynta ban siew ia katei ka bai lutksan.
U bah Tyngshain Mukhim uba shong basah ha Khlieh Umwang, ula shah shoh ha ka 9/09/2018 ha Madan Umwang bad u la khlad noh ha 12/09/2018.
Lah ban pynkynmaw ba kiba ha iing, ki la leit buh ia ka jing ujor ha  Mawlasnai Police Outpost, hynrei ki pulit Assam ki la thmu ban knieh ia ka met une u Rangbah ban leh post mortem sha Assam.
Hadien ba la ioh ban leh ia ka post mortem ha Nongpoh Civil Hospital la ioh jingtip shuh shuh ba ia u briew uba leh ia katei ka kam bymman uba dei na ka Jaidbynriew Nepali la kem da ki pulit Assam.
Shillong: Ki nongialam ka CCIB, ki la ia kynduh mynta ka sngi, ia U Bah HS Shylla, Chief Executive Member jong ka Khasi District Council, ha kaba ki la iakren ia U Bah Shylla, ba un shim khia ia kane ka kam, ba un nym shah ban ker sainar shiah sha ki thain khappud jong ka jong ka India bad Bangladesh, katba ym pat lah ban pynbeit ia u pud u sam hapdeng kine ki ar ri.
Ka CCIB, ka dawa ruh, ba lada dei ban ker sainar, ka dei ban long beit na u mawpud jong ki arliang mamla.
Halor kane ka phang, la iathuh ba U CEM, un leit jurip hi dalade ia katei ka thain khappud, ha kaba un leit sha Umsyiem bad Nongjri, ha ka 17tarik Nohprah 2018.
Ki nongialam jong ka CCIB, kiba ia don lang, ki long U Bah Kmen Myrchiang, Bah Joe Marwein, Bah Rapbor Nongrum, uba mihkhmat na ka KSU, Bah KS Rani, uba mihkhmat na ka HNYF.Shillong: Mynta ka sngi, ka la trei biang ka jingdheng kali kaba jur sha ka thain Upper Shillong.
Ki kali kiba kiew sha Shillong, ki sahkut trait naduh ka por 9baje mynstep bad haduh mynta ka dang iai bteng hi, wat la ka lain ka la kham ailad suki suki.
Ka jing khapngiah biang ki kali, ka lah ban long lehse, ba ka ka dang shu sdang tarik ha kine ki sngi bad sa kawei ka long ba ka la sdang ka jingleit ia beh iew beh hat jong ki briew na bynta ka rakhe Khristmas.
Da U Bah Philip MarweinSa shisien la wiar politiks rangbah biang u Bah D.D.Lapang hadien ba u la sha sngap jar noh mynta la ar bnai tam.
Shisha, u la wiar na ka jylli kaba dei bad kata ka dei na Nongpoh, kaba dei ka ïingseng jong u ha ka politiks.
Kane ka jingwiar jong u ka pynpaw ba, da lei lei ruh, um pat shongthait na ka Politiks hynrei, katba nang slem ha ka, katta ka nang bang, nang skuiñ bad nang shitrhem shuh shuh.
Lada ngi dang kynmaw shynna ia kane ka jingshitrhem jong u ha ka politiks, ka la paw ha ka shithi iehnoh kam jong u na ka seng Congress bad kumjuh ruh ha ka jingkren jong u hadien ba u la iehnoh na kane ka seng.
U la kren shai ba ha ka kam shakri paidbah (public service and Public life) kam don ka jingshongthait.
U la kren shai ruh ba ka jingim jong u ka dang rben skhem ha ka kam shakri paidbah bad ka mynsiem ruh ka dang khluit rhem ban shakri paidbah.
Kumba u ju pynpaw paidbah borabor ha ki jingkren paidbah ha ki rynsan politiks lane wat ha ki jingiaseng ruh, u thylliej jong u bad ki rymmiang shyntur kim ju klet ban kynnoh ka “ jingshakri ia ki briew ka dei ka jingshakri ia u Blei".
Nangta u la ju kynnoh khah khah ha ka por ba u ju kren paidbah ha ki bun tylli ki khep, “ka jingshakri paidbah ka dei ka kam kyntang".
U la ju kren ruh ba ka jingshakri ka long na ka bynta ki paidbah ym ialade.
U la ju ong borabor ruh ngi hab ban peit bha ia ki briew lajong (to look after my people or service for my people).
Haduh mynta ruh kine ki kyntien u iai-kren.
Ia kine ki kyntien u la kren ruh ha Nongpoh ha ka jingialang ba bun paid bha ha ïingsad politiks jong u ha Nongpoh (Pahamsohthri).
Kawei kaba u la kren shai ka long ba ka Congress ka la bret ia u ha ka tin bret nuit katba ka NPP ka la leit khar ia u na kane ka tin nuit bad ka la pynphong pansngiat ia u da ka kam Nongaibuit ba hakhmat duh jong ka sorkar Meghalaya Democratic Alliance (MDA).
U la ong ba u sngewnguh shikaddei na ka bynta kane.
Bad u la ong ba katba ka Congress kam salia shuh ia u hynrei ka NPP pat ka dang niewkor ia u naka bynta kaei kaba u la synniang ha ka jylla bad na ka bynta ka jingtbit jong u (past experience) ha ka politiks bad ha ka synshar khadar kaba baroh shi katta.
U la ong ba katba dang kot la ka bor un iai-noh synniang na ka bynta ka imlang sahlang bad na ka bynta kam shakri paidbah jong u kum u nongialam bad kum u Chief Adviser jong ka sorkar.
To, kumba ka long mynta, don kiba beiñ bad don ruh kiba iaroh ia u, namar u paidbah babun ha ka jylla u don la ka jong ka jong ka jingiohi, ka jingshem ne iakynduh kam bad u.
Don ruh kiba iatyngkhuh kam ne iatreilang bad u la ka party, ha ka politiks, ha ki kam imlang sahlang, ha ki kam niam bad ha kiwei kwei ki kam jong ka jingim briew.
Ngim lah ban klet ba u la don ha ka politiks naduh ka snem 1971-72 bad kum u MLA u la jop naduh ka snem 1972 haduh ka snem 2017, lait noh san snem 1993-1998.
U la long Chief Minister ruh san sien bad u la don hapoh ka seng Congress la kumba 50 snem.
Kum u khynnah baduk khunswet Nongap masi bad nongthoh dieng iap u la kiew joit sha ka kyrdan Chief Minister (from log cabin to the white house) lah ban ong.
Ngi lah ban ong da kaba suk ba u la thom ia ki jingeh kiba har-rukom bad u la poi top sha ka jingjop.
Kine kiei kiei ki kren briew shibun.
Ban bat san sien kum u Chief Minister bad ban jop lynter ha ki ilekshon, lait noh san snem, kam dei kaba kai.
Ka Congress pat kam ñiew shuh ia u namarba u la noh ka met ka la ong, ba u la tymmen, la lop ki bniat lehse, ka la ong ruh ba ka jabieng ruh ka la luiñ bad dei na kata ka daw ba ka la ong ban ailad noh da kiba dang kham samla bad dang eh dang khlain (phah shongthait noh).
Hynrei ha u Bah Lapang pat kam long kumta, u dang sngew eh sngew khlaiñ, sngew samla ha ka kam shakri paidbah bad shakri party, u dang sngew bit sngew biang, dang khluit bad shitrhem ka mon bad ka mynsiem trei party, u dang sngew lah ban kitkam.
Hynrei ka party Congress, khamtam u Rahul bad ki heh na Delhi, ki ong ba la biang ym long shuh.
Kiwei ki ong ba ym long shuh la biang, ma u pat u ong bad u sngew ba dang long bad dang lah.
Ma ngi ki paidbah pat ngi ong kumno? Ha la ka jingsngew jingsngew bad ha la ka jingiohi jingiohi.
Hynrei tang kawei lah ban ong, ba haba u Bah Lapang u dang sngew lah balei ym ailad ia u? Ai lad ia u haduh ba um sngew lah shuh bad da lade hi un sa iehnoh noh.
Balei shu pynbor ia u ban shongthait noh haba u dang kwah u dang lah? Ngi la iohi ba haduh mynta, une u nongialam u dang don byllien ki paidbah nongbud jong u.
Ia kane la iohi ha ka jingialang ba la pynlong hakhmat ka ophis jong u ha Nongpoh Pahamsohthri.
Da ki bun spah ngut ki paidbah kylleng ka Nongpoh Constituency bad ka Ri Bhoi baroh ki la tuid bad ki la shahskhor ia u.
U don bun bah ki nongbud bad nongkyrshan jong u bad ia kane ym lah ban kheiñ kai ne kheiñ niut.
Ha ka politiks hi ym dei ban khein dew thala ia u Bah Lapang.
U Tip bha iaka politiks bad kumno ka iaid.
Lada don ka ilekshon mynta ha Nongpoh bad lada u dang kwah ban ialeh, un dang jop suk.
Hynrei, imat mynta um kwah shuh ban ialeh ilekshon, namar, ha kane ka ilekshon ba la dep ruh u la ai lad noh ia u wei pat, bad da ka jingkyrkhu bad jingkyrshan jong u, u la jop suk.
Kumne artat ki ilekshon MDC bad MP kin wan bad u Bah Lapang un wiar kumno, un kren kumno bad shano un kyrshan bad trei shitom ban pynjop.
Khlem pep ka sur jong u kan sawa jam bad ym lah ban khein kai ia ka sur jong u, namar u dang don ka sur ban kren briew bad khring briew ban jop ha ki ilekshon.
Wat la hapdeng kiba bun ki paidbah kiba iaroh ia u don ruh bun kiba beiñ ia u.
Ki jingkynnoh ruh ki long kiba bun hynrei, nalor kiwei kiwei ki kynnoh ba kham bun ki long ba ha ka por long MLA , Minister bad Chief Minister, ka Nongpoh Constituency bad ka Ri Bhoi baroh kawei ruh kam shym la roi hanngno hangno ruh, lait noh tang ki khyndiat bynta jong ka G.S Road.
Ki la kynnoh ba um shym la lah ban pynroi ia ka Nongpoh bad ia ka Ri Bhoi.
Ki la kynnoh ruh ba kum u Chief Minister la san sien kynthih ym don jingpynroi ne jingsynniang ei ei ia ka jylla, bad ym shym la wanrah satia ia kino kino kita ki policy bad ki ain ban tei ia ka jylla.
Ki la don ruh ki jingkynnoh jong ka jingleh shiliang khmat bad ka jingiashah liang ha ki bun rukom.
Hynrei kine ki jingkynnoh baroh ki long ha ka dur jong ka jingkynnoh kyllum.
Ym don kita ki jingkynnoh kiba da thikna bad ha kano kano ka rukom.
Kine ki jingkynnoh baroh ki iasyriem dur bad kiwei kiwei ki jingkynnoh pyrshah ia kiwei kiwei ki sorkar.
Shillong: Namar ka jingiai mih ki khubor ba ka Um kaba sam na Mawphlang sha sor Shillong ka dei kaba lati bad ka bym khuid ban dih, u MLA ka Mawphlang konstitwensi u bah S.K Sun u la ong ba u sngew lehraiñ bha bad u sngew rem ruh ialade kum u MLA jong ka Mawphlang bad kumjuh ruh kum u Chief Engineer ba la shongthait jong ka PHE.Namar katei ka jingsngewrem halor ka jingiai mih khubor kaba la hap ban tuklar ruh da ka ing bishar, u bah S.K Sun u la ong ba u la pynbeit bad ki bor jong ka PHE ban ia leit jurip ryngkat bad ban peit kaei ka jingbakla bad dei ha ka sngi saitjaiñ jong ka taiew ka 1 tarik u Nohprah ba u bah S.K Sun u la hiar sha Dam Mawphlang bad kumjuh ruh sha jaka pynlang um ha Maw phlang (Treatment Plant) ban peit ia ka jinglong jingman ka Um bad kumjuh ia ka rukom pyntreikam ia ka GSWS Water Work Phase I bad Phase II kumjuh ka Phase III kaba dang iaid.
U bah S.K Sun uba dang sei ia ki jingdro lajong ban pyni sha ki Engineer bad ka kompeni ia ka rukom pyntrei ia ka GSWS Water Phase I bad Phase II bad ka Phase III kaba dang iaid ha Mawphlang(haneng) ka jaka thew Um.
Haba u la jurip ia ka rukom treikam ha Mawphlang u bah S.K Sun u la thalaiñ ia ki Engineer ka PHE kiba donlang ha katei ka sngi hapoh ka jingialam jong u Chief Engineer u bah S.K Blah bad u la thalaiñ ruh ia ka M/S Tantia Construction Limited kaba dei ka kompeni kaba pyntrei ia ka Projek GSWS.Ka jingthalaiñ u bah S.K Sun ka dei namar ba u lap ba ki rukom treikam hangtei kim shym la iaid beit katkum ki jingpruid dak jong u ha ka por ba u dang long u Chief Engineer hynrei la pynkylla da kumwei pat.
Ha katei ka sngi u sei ia ki Drawing kiba u la pynkhreh dalade hi bad u la ai sha ka kompeni ryngkat ka jingmaham ba ki dei ban khynra lut ia ki kam ba ki la trei hynrei ki dei ban bud ia katei ka jingdro jong u bad u la maham ruh ba lada u lap ba kim shym bud ia kaei kaba u la batai un ym map satia ia ki.
“Da ki phew snem, nga la don hangne ha Mawphlang, naduh ka por ba nga long Asstn.
Engineer, Executive Engineer, Addl.Chief Engineer bad Chief Engineer, nga tip lut nadong shadong shaphang ka Projek ha Mawphlang, nga tip ruh kaei kaba dei ban leh hangne.
Hadien ba nga la shongthait ym don ba wan pan jingmut na nga, nga tip ba ki don ki briew kiba khang ia ki ophisar jong ka PHE ban pan jingmut na nga, hynrei mynta hadien ba nga la jop ia ka elekshon, nga don ka hok ban tuklar kum u MLA jong ka Mawphlang bad nga dei ruh u bynta jong ka sorkar" ong u bah S.K Sun uba la batai bniah ia ki jnit ki jnat kiba ia dei bad katei ka Projek ha Mawphlang.
U la pynkynmaw ba ia ka Projek ha Mawphlang la ioh ia ka mang tyngka lyngba ka JNNURM T.193.79 klur tyngka na ka bynta ban bujli ia ki paip um baroh hynrei haduh mynta ym pat lah ban pyndep ia kane ka kam.
Ka kompeni Tantia Construction Limited ka la kam ba ka don ka jingwit ha kaba ia dei bad ki jaka ha Lad Mawreng bad ha Cantonment Area.
Hynrei u bah Sun u la thalaiñ kylla ia katei ka daw jong ki bad u la ong ba haba ia kynduh jingeh ha ka jaka ki dei ban pyntip sha u ba un leh ia kaba donkam.
“Ka Mawreng, ka Lad Mawreng ka dei ka konstitwensi jong nga balei phim pyntip ba ngan leh ia kaba donkam, balei phim pyntip ba ka don jingeh ha Cantonment Area, ngan leh ia kaba donkam" ong u bah Sun.
U bah Sun u la ong ba ka jingleit jurip jong u ka dei ban pynbeit ia ki kam kiba lait bad ban ia kren kumno ban pynbha ia ka rukom treikam ka jaka sam Um na Mawphlang.
“Nga tip lut baroh shaphang ka Um ha Mawphlang, nga wan ban ia syllok bad phi kumno ban pynioh ia ki paidbah ka um kaba khuid bad kaba bit ban dih, nga la sngewlehraiñ ba ka Mawphlang ka shah kynnoh" u la ong.
Ha kate ika jingleit jurip u la wanrah ia ki tiar ki tar bad ki jingdro ban pyni ba ka kompeni ka dei ban leh kumba u la batai.
Nalor katei u bah Sun u la ong ba ki don ruh ki jingduna kiba bun ha katei ka Water Treatment Plan kaba don ha Mawphlang kaba ym dei ban kynnoh tang ia ki nongtrei, “Hynrei kaei kaba nga sngew dom ka long ba kim iathuh hok ia kaei kaba jia hangne, nga tip ha Kashari kumno ki jubab, balei phin lehraiñ iathuh hok ia kaba dei, wat lehraiñ" ong u bah Sun ia ki Engineer ka PHE.La lap ba ha Mawphlang ba bun tylli ki kor ki ban thew ia ka jingkhuid jong ka Um ba ki la duh lut bad la hap ban shu antad shuwa ban pyllait um sha ki paidbah.
Shillong: Ha ka jingleit jurip jong u bah S.K Sun ia ka jaka sam Um na Maw phlang ha ka sngi saitjaiñ jong ka taiew u la ong ba ka daw ka jingjakhlia ka Um ha Mawphlang ka dei namar ka jingkhlong maw khlong shyiap na Wah Um ïew bad ka pynmih ia ka jingjaboh ha ka Um na katei ka daw ia ka um kaba poi ha Mawphlang hap ban khleh dawai bad ka jing khleh dawai ka pynmih ia ka jinglati lane ka jing pnah jong ka Um.
U la ong ba kine ki dei ki daw bad ym lah ba kiar bad ban ia khun ia kine ka PHE ka don tang ar tylli ki lynti, pdiang ia ka um kaba mih jaboh na Wah Um iew lane pdiang ia ka um kaba khleh dawai.
“Ha ki por ba myn shuwa ha ki snem 70 eiei, ngi lap ba ka Um na Wah Um iew ka dei kaba khuid hynrei dei hadien ba la sdang ia ka jingkhlong maw khlong shyiap ba ka sa jaboh, haba dei lei lei ka por slap ka jingjaboh ka khlaiñ bha bad dei na kane ka daw ba hap ban khleh dawai (Chemical) da ki Aluminium Sulphate, ym don lynti da kumwei pat, dei na kane ka daw ba ki paidbah ki ioh ia ka um kaba lati" ong u bah S.K SunKi nongthohkhubor ki la kylli na ki Engineer ka PHE hato ka la katei ka um kaba la khleh dawai (Chemicals) ka ktah ne-em ia ka koit ka khiah ki paidbah.
U Chief Engineer u bah S.K Blah u la ong ba lada ka um kaba khleh dawai ka long hapoh jong ka 0.2 Mg shi litar kan ym don jingktah satia hynrei lada palat ia kata kan ktah.
Haba kylli ki Engineer ka PHE ki la iathuh ba ha ki por lyiur ka por ba jur slap ba ka khlain palat ka jaboh na Wah Um iew ia ki dawai ruh la kham pynkhlaiñ bad ka la don ka por ba ka um kaba sam sha Jaiaw ka por haduh 0.7 Mg shi litar bad sha Lachumiere pat ka poi 0.3 Mg shi litar.
U bah S.K Sun u la ong ba kumba ka long haduh mynta ka don tang kawei ka jaka pynkhuid ia ka Um ha Mawphlang lane ka Clarifier bad katei ka don ka jingheh kaba ngiam 34.05 million litar ha ka shi sngi.
U la ong ba khnang ba yn ioh ia ka um kaba khuid donkam ban pynsting ia ka jingkhia jong katei ka Clarifier bad hap ban thaw noh ar tylli bad dei ban sam ia ka Um mar shiteng kaba mut 17 la 17, bad katei kawei ka jaka pynlang ka lah ban kit haduh 21 ruh na ka bynta ka um kaba bha kaba mut ar tylli ki Clarifier kiba mar 21 million litar shisngi kan long 42 million litar ha ka shi sngi.
U bah S.K Sun u la ong ruh ba kawei pat ka jingjakhlia ka Um ba sam sha Mawphlang ka dei namar ka jingpyniaid ia ki Paip Um na ki jaka ba jaboh kum na ïew Mawlong ha kaba la pyniaid napoh ki Nala, bad kaba pynjaboh ia ka um dei haba don ki jaka ba jaw.
“Ha kitei ki jaka ba jaw, lada ka um ka khlaiñ kam lei lei, hynrei lada ka jingtuid jong ka um ka tlot, ki jaboh na ki nala kin rung lut shapoh bad ka pynlati ia ka um ba poi sha ing briew, dei na kane ka daw ba donkam ban pynsted noh ka jingbujli ia ki paip um ban pyndait noh da kiba khlaiñ ki ban lait na ka jingbamsarang" ong u bah S.K Sun.
Shillong: Ha ka 29tarik mynta u bnai, ka East Jaintia National Council (EJNC), kan rakhe ia ka lyngkhuh sngi iap ba 156 jong U Woh Kiang Nangbah.
Ha ka jingshisha, ka jing rakhe ka dei ban long ha ka 30tarik, hynrei la pyn kynriah noh, namar ba ka dei ka Sngi U Blei, ong ka khubor na katei ka seng.
Ha kane ka Sngi, ka seng ka la rai ban pynlong ia ka Marathon ha ka por mynstep bad kan don ka iakob thoh ese bad hadien kata sa ka iakob drama lyngkot shaphang u Woh Kiangbah.
La pyntip ba kiba kwah ban ia shim bynta ne bantip kham bniah phi lah ban phone ha une u number 7005208260.
Kiwei pat ki rai jong ka seng, ki long ban wanrah sa kawei C&RD Block sha ki Thain Narpuh, bad ban pynkiew kyrdan ia ka Khliehriat CHC sha ka Civil Hospital bad ka seng, ka la rai ban leit buh da ka jingthoh sha u myntri ka koit ka khiah bad sha myntri pynroi ha u 2019 bad lada ka kam ka dawa, yn pynlong da ka jingialang Paitbah.
Ha kaba iadei bad ka jingkwah jong ka seng ban khanglad ia ka jing khaïi jong ki bar jylla shapoh Rilum Jaintia ka seng, ka la rai ban leit buh da ka jingthoh sha u CEM ka JHADC ban dawa ban pynsangeh shwa ia ka jing ai Trading License, TCC bad kiwei kiwei ki jingdonkam jong ki bar jylla kiba kwah ban wan trei shapoh Rilum Jaintia, ban dawa ruh ban buh noh da ka jingtohkit hapdeng ka seng bad ki Enforcement jong ka JHADC ban khynra ia ki kot ki sla jong ki dukan bar jylla bad ka labour license ia ki nongtrei jong ki.
Ha kawei pat ka liang ka EJNC ka khot kawer ia ki paitbah nongshong shnong jong ka East Jaintia sha ka jing rah lama iong jong ka Confederation of Hynniewtrep Social Organisations (CoHSO) ha ka 7tarik mynta u bnai ka ban sdang naduh Dhankheti shaduh sha Addl Secretariat ban pyrshah ia ka jingthmu jong ka Sorkar Pdeng ban pyntreikam ia ka Citizen (Amendment) 2016 ha ka dong shatei mihngi.
Shillong: U myntri rangbah ka jylla u Conrad K Sangma ha ka sngi saitjaiñ jong ka taiew u la leit jngoh ia ka Tamasa jngohkai ka Rongma Gitil Eco Tourism kaba pyn long 2 sngi ha Kharkutta, North Garo Hills.
U Conrad u la pynbna ruh ha katei ka sngi ba un ai T.50 lak tyngka ban kyntiew ia katei ka jaka jngohkai.
U la ong ba u la ihun ia ka jingitynnad jong ka jaka bad ki krem maw kiba don ha Rongma Gitil.
U la iathuh ba ka sorkar India ka la mang T.
