“Ka Juk Thung Phan Mih Shriew ka la Kut.
" Ka Ksanrngiew ka Ehrngiew ka la kyrsei kyrsai hapoh ka Jaidbynriew jong ngi kumba ju kyllur ki Longshuwa ki Manshuwa jong ngi.
Ngi Ai-nguh ia Uta Ubalah Ubaiai, u Kynrem u Lyndan, u Syntai u Bulot, u Simpah u Simsong bad u Syiem Longdoh Longpun Uba la pasiaw ha ki MDC badonburom jong ngi kumba la pyntip sha ki paidbah lyngba ka Kyrwohsohmyndur bad ki Lad Pathaikhubor jong ki kot ki sla kaba 26 tarik Naitung, 2018.
Ka KHADC ka la leh ia kaba dei eh ha kane ka Juk kaba jur ka Jing iashong khakhleh.
Lada ka KHADC kam leh kloi shisha shisha ia kane ka kam kaba kyntang bad kaba kyrpang, ka la pynehrngiew pynban ia  ka kynthei Khasi kaba iohtnga dkhar (khyllahjait), ha kaba ki khun jong uta u dkhar bad u mynder u kylla Khasi bad iohlut ki bhah ki bynta (jaka puta) na ka dustur Ai-jait kynthei (ai-jait kmie).
Kata, ka mut ka number plate (surname) Khasi, ka Engiene pat na Bangladesh, Bihar, Punjab, Pakistan, Nepal bad kumta ter ter.
Ka Jaidbynriew kam kwah bad kam pdiang shuh ba ka dud kaba la khleh bad ki symbai dkhar kin kylla Khasei Khasai.
Pynban ka dud Khasei Khasai ka don la ka dor bad ka Jingkhuid (purity) hapoh la ka jaitbynriew la jong.
Ka dud Khasi kaba la khlehlang bad ka dud na u dkhar, u lyngkien, bad kita ki kynthei Khasi kin kyrshan bad ki dei ki khun Khasi ka long kaba bakla shibun eh.
Kumno kein yn thung da u muli dkhar bad yn mih da u khaw khasi? Kine ki “Khasaitpohji" iohtnga dkhar bad mynder-ri, kin sa ialeh pyrshah ia ka KHADC.Kata ka mut ki khun Khasi-II kin ialeh pyrshah ia ki khun Khasi-I, hynrei ki Khasi-II kin ym jop lano lano ruh namar kim don nongrim.
Ka Ktien u Blei ruh kam pdiang ia ki Khasi-II (surname) Lyngdoh, Nongrum, Kurbah, Syiemlieh, ter ter, katba u Symbai bad ka Engiene pat na Bangladesh (kdk), Punjab, Kharmetor, China, Nepal, Bihar, Assam, Khaitpohjar bad kumta ter ter.
Sngewbha pule ka kot “Beh i’u kada khlaw" “Tngoh-kada"  “U Khiahshipun u Khohkadun" “Jaidbynriew Shahrah Umsaw" “Ki Mraw ha la Ri" phin ioh na Khasi Book Stall Synod Market Room No.38.
Ka Baibyl Bakhuid ka pynshai ia ngi: “Namarkata wat ai ia la ki khun kynthei ha ki khun shynrang jong ki mynder, bad phim dei ruh ban shim ia ki khun kynthei jong ki mynder na ka bynta ki khun shynrang jong phi" (Esra 9:12).
“Nga la pynsmai ia ki (da ka KHADC) ha ka kyrteng u Blei, da kaba ong: ‘Phim dei ban ai shuh ia la ki khun kynthei ha ki khun shynrang jong ki mynder (bymdei trai-ri) ne ban shim ia ki khun kynthei jong ki na ka bynta ki khun shynrang jong phi ne na ka bynta ialade" (Nehemia 13: 25).
“Nala ka Ri to jied ka lyngkha kaba seisoh, bad da ka jingshaniah to bet hangta ia la u symbai (longbriew) ba un roi un san bha" (Sir 26:20).
Kumta, ka SKHEM RYMPEI TYNRAI  bad ka RYMPEI KHRISTAN SALONSAR ka kyrshan jur ia ki MDC badonburom jong ngi bad ia u Bah H.S.Shylla, uba la shemphang ia ka Hok katkum ka Hukum.
Imslem KHADC bad JHADC ruh, Imslem Jaitbynriew Khasei Khasai baroh shityllup u Hynniewtrep Hynniewskum, ngi la longtrai longkynrad ia kine ki lum bad ki wah naduh 200 snem SK, mynta ka la paw shynna kata ka jingleh jingkam.
Bad U Trai U Ai-Nongkynti ia la ka khyndew ka shyiap ha kito kiba Kohnguh bad Ai-burom ia U.“Ki ‘riewhok kin sa ioh kynti ia ka Ri, bad kin shongsah ha ka junom" (Ps 37:29).
“Phin iohkynti ia ka Ri.
Phin iohpeit ia ka jingjot ki ‘riewsniew" (Ps 37:34).
Ngi dang don shisha ki ‘riew tipblei tipbriew bad kiba ieid ia la ka Ri bad ka Jaitbynriew, to u Blei Trai Kynrad Un nangiaikyrkhu ia ngi baroh ha la ka jong ka singmana.
“Husiar ka tyngka Khasi-II bad ka spah mynder-ri, kdk" kin thong ban ai 100 klur uwei uwei u MDC ban ym pynkylla ia ka “Khasi Social Custom of Lineage Act 2005.
" Namar ia kane ka ri jong ngi, u dkhar Bangali u la kam trai naduh u snem 1936, pule ka kot “Ka Synjuklang ki Hima Khasi" da u E.M.R.Syiem; ba u dkhar Bangali ruh u la pyrta paidbah  ha u snem 1936 bad ki la pyrta jam: “Ka Shillong ka dei ka jong ngi.
" Shisha shisha, ka Khyndailad la longtrai da kita ki mynder myrsiang bad ki khiahshipun.
Marshiteng ka Sor Shillong ka don ha ka kti jong ki, namarba ki ioh tnga Khasi bad ka dud kaba la khleh ka kham heh spah, kham shalak, kham sian buit-tuh ban ia ka dud ka bympat khleh.
Hynrei ka dud khleh ka sah hi ka dud khleh kam don ia ka jingpura ka longbriew manbriew (there is no purity on it), kine ki briew kin kyllur ha ka rympei ksohbriew lyntertait, ym ha ka Rympei Ksohblei, ki dei hi ki shiteng bad u Blei Um pdiang ia ki ban pynbyrsieh ia ngi  kumba la kdew ha ka Baibyl Bakhuid.
“Ka pyrthei kan duhnoh, ka bneng ruh kan duhnoh, hynrei ka Ktien u Trai kan ym duh lano lano ruh" (Lk 21:33).
Shillong: U CEM ka KHADC u bah H.S Shylla u la ong ba ki briew kiba pyrshah ia ka aiñ ba la wanrah da ka District Council ban ym ithuh Khasi ia ki lok ki khun ki kti jong kito kiba ioh tnga da u bar jylla ki dei tang kito ki briew kiba ioh lok da ki dkhar  lane ki bym dei Khasi.
“Kiba kham mih shakhmat dei tang kito ki briew kiba ioh lok dkhar kum ka Angela Ryngad bad ka kong Patricia Mukhim" ong u bah Shylla uba la pynmih ruh ia ka kyrteng jong ka kong Agnes Kharshing bad bah John Kharshiing.
U bah Shylla u la ong biang, “Kito ki briew kim don jingsngew eiei ia ka jaitbynriew ki ngeit ia ka jinglong International, kim salia ia ka jaitbynriew.
Ngi iohi ba ka don ka jingma ba ka jaitbynriew jong ngi kan sa duh noh kan sa shah nguid, kito ki briew kiba pyrshah ia kane ka aiñ dei kito ki briew ki bym dei shuh na ka jaitbynriew Khasi bad ka snam Khasi kam don shuh ha ki" ong u bah Shylla.
U CEM ka KHADC u la ong biang “Ngim sngap ia kito ki briew ki kiba sngew ba kim dei shuh ki Khasi,hynrei ngin sngap tang ia kito kiba dei na ka snam Khasi" u la ong.
Ki MDC ka KHADC mynta sngi ki la ia kynduh ia u Lat ka jylla u Ganga Prasad ban kyntu ba u dei ban mynjur noh ia katei ka Bill bad u bah Shylla u la ong ba u Lat u la jubab ba un peit bniah shuwa ia katei ka kam.
U bah Shylla u la ong ruh ba kin pynlong da ka dorbar kyrpang halor katei ka Bill kaba la sdang na Khasi Hills bad ka ban pur ruh sha Jaintia Hills bad Garo Hills ki jaka ba la kham jur ka shongkha khleh.
Katba ka kong Teilinia Thangkhiew pat ka la ong ba ba katei ka aiñ ka dei na ka bynta ka jingbha jong ka jaitbynriew bad kam shym la khanglad satia ia ki Khasi ba ioh lok da ki bar jylla, hynrei  kaba donkam ban sngewthuh ia ki pat ka dei namar ba kin duh noh ia ki hok ba ki dei ban ioh baroh kum ki Khasi lane ki Schedule Tribe.
“Ngim khang ba kin ioh lok da kiwei pat ki bym dei Khasi hynrei kin shu duh noh pat ia ka hok ka bynta bad ki jingmyntoi ba ki Khasi ki ioh kum ki Schedule Tribe" ong ka kong Teilinia.
Shillong: Ka KSU South West Khasi Hills District ka pynrem jur halor ka jingleit khynra  ki  pulit ka South West Khasi Hills District ia ka ingsah  jong u samla  Shemphang Nonglang uba dei u Vice President jongka KSU South West Khasi Hills District ha shnong Rangblang.
Kane ka jingkhynra ia ka ingsah jong une u Nongialam ka KSU  ka la jia 2 sien ha ka por 7 mynmiet  jong ka sngi palei bad ha ka por 1 baje mynste) jong ka sngi thohdieng.
Kane ka jingleh ki pulit  ka la pyntieng  pynsmiej ia kiba ha ing ha sem khamtam eh ka la pynher syrngiew  ia ki khunlung khynnah, ong ka kyrwoh na u President KSU SWKH u samla Forwarmen Nongrem.
“Ngi pynrem bad ngi maham jur ruh ia ki bor District ba kim dei ban pynkhluit ia kane ka kam lyngba ki jingleh riew khlaw jong ki da kaba leit prong shimiet shimiet kum ki nongtuh.
Lada ki bor District ki dang iai bteng ban khynra ia ki ing ki sem ne kin rah ia ki dkhot ka seng,  kam mut pat ba kin pyntieng ia ngi hynrei ka nongrim jong ngi ka skhem ban pyrshah uranium bad ngi la long ba la kloi wat lada kan poi sha kano kano ka bynta" ong katei ka kyrwoh khubor.
Ka KSU ka la dawa na ka  Deputy Commissioner jong ka South West Khasi Hills bad ruh ia ki bor pulit ba ki dei ban pynshai paidbah ba naei ka Atomic Minerals Directorate ka ioh bor ban trei bad khlong uranium sha Mawthabah mynta.
“Ki bor District ha shwa ban thwet ia ki dkhot ka seng,  ki la dei ban kem shwa ia ki ophisar bad ia ki nongtrei jong ka Atomic Minerals Directorate namar ki la wan trei be-ain hapoh ka thain bad katkum ka rai jongka sorkar ha ka por ba ia kynduh ia ka seng ka la kular ban nym iaid shakhmat halor ka bynta ba dei bad u Uranium.
Ym tang katta,  ka District Council ka la dep shim ia ka rai naduh u bnai rymphang jong u snem 2017 ba kan nym iaid shakhmat balei pat ki bor District jong ka South West Khasi Hills District pat kim lah ban leh eiei halor kane?" ong biang ka kyrwoh khubor.
Ka KSU ka dawa ba ki  bor District ba ki dei ban  beh noh mardor ia ki nongtrei ka AMD ym ban leit ai jingiada iaki ba kin khlong  uranium ha Domiasiat bad Mawthabah lada ki bor District ba mynta kim dei ki ejen jong ka UCIL, ong ka KSU kaba la pynpaw ba ka  pyrshah jur ruh ia ka jingwan rah ia ki mashin ha Mawkyrwat bad ia kaba la bsuh khlieh ruh lyngba ka tnad PHE jongka District.
Ngi la ioh jingtip halor kane ka bynta bad ngi la kren shai ruh ia ka DC South West Khasi Hills District bad ia ka tnad PHE ba ka pyrshah ia ka jingwanrah ia ki kor ksam khyndew ha Mawkyrwat ha kaba naduh kham mynshwa dei ka District Administration bad ka PHE hi ba la khang ban drill um ha baroh kawei ka District.
Ka   National Commission for Women’s (NCW), ka la ai jingmut sha ka sorkar, ba dei ban pynduh noh shi syndon ia ka jingphla pop ha ki iing mane katholik bad ka daw, ka long, namar ba ki don kiba pyndonkam bakla; hynrei katei ka jing tyrwa jong ka komishon, ka la pynmih ia ka jing pyrshah jur jng ka   Kerala Catholic Bishops Conference, ha kaba ka la thoh sha U Narendra Modi, myntri rangbahduh ka Ri, mynta ka sngi, ban pyrshah ia katei ka jingai jingmut jong ka komishon.
Ha ka shithi sha u myntri rangbahduh ki nongialam ka Balang Katholik, ki dawa ba ka sorkar India, ka dei ban kyntait ia katei ka jing tyrwa jong ka Rekha Sharma, kaba dei ka nongialam jong ka NCW bad ki dawa ruh ba ka dei ban weng noh ia katei ka jingkren jongka, ba dei ban pynduh ia ka jingphla pop ha ki iingmane.
U Alex Vadakumphala, U  Bishop ka Kannur, u kam ba katei ka jingkren jong ka nongialam ka NCW, ka long ka bym kit khlieh bad u ong “Ka jingphla pop, ka dei kaba la ju leh la slem slem bha bad kaba ki briew, ki ju phla ia la ki jong ki pop jongki, da ka jingkhuid mynsiem bad kine ki dei kiba la buhrieh bad wat la ki dei ban pha ia ka jingim jong ki lyngdoh niam".
U Bishop, ula ong shuh shuh ba kitei ki kynthei, ki la dei ban ia syllok bad ka balang, ha shwa ba kin ai jingmut sha ka sorkar.
“Wat la ki don ki mukotduma, hynrei ngin ap, ba ka ain kan iaid ha ka lynti iaid jongka  bad ka jingleh jong ka NCW, ka long ka jingleh bym kit khlieh bad ka dei ban weng noh ia katei ka jingkren jongka" ong shuh U Bishop.
Ka komishon ki kynthei, hynnin ka sngi, ka la phah ia ka kaiphod sha ka sorkar, halor ka jingiadei bad ki kam leh shait ha Kerala, ha ki ar tylli ki jingjia bad la ai jingmut ia ka sorkar ba kan tuklar noh mardor ia katei ka kam, namar ba ka dei halor ka phang kaba dei bad ka bha ka miat bad ka jingshngain ki kynthei.
Ka Rekha Sharma, ka lamphang jong ka NCW, ka kwah ban don ka jingtohkit da ka tnat jong ka sorkar India, halor ki jingjia kiba la jia ha u bnai ba ladep bad kawei na kitei, ka long kaba la don kti da ki saw ngut ki lyngdoh niam jong ka  Malankara Orthodox Syrian Church bad sa kawei pat ka dei kaba la kynnoh ia U  Bishop ka Jalandhar, U Franco Mulakkal, ba u bat bor kynthei.
AIS SujaKa jinglong mraw ki Israel ha Ri Egypt, ka la long 430 snem.
“Te ka jingshongsah ki khun Israel katba ki la shongsah ha Ri Egypt ka la long 430 snem.
Te ynda la kut ki 430 snem ha kata ka sngi hi kein (ka sngi ba ki mih na Egypt) ka la jia ba ki paidbah ki la ia mih noh na Ri Egypt".
Hapoh ki 430 snem, u Blei u khlem klet ia ki khun Israel hapdeng ka jinglong mraw jong ki.
U Blei uba khraw uba Phylla, u Blei ki kambah, u la pyndonkam ia u Moses ban leit pyllait da ka Borbah ia ki Israel na Ri Egypt.
Kumta ia ki kam phylla u Blei lah ban iohi lyngba ka ktien u Blei na Kitab Exodus.
“Exodus" ka mut “Ka jingpyllait ne ka jingmih noh lane ka jingsdang ban iaid lynti".
Ka dei ka jingpyllait u Blei lyngba u Moses ia ki khun Israel kiba la shah ringmraw sha Egypt.
U Blei haba u la iohsngew ia ka jinglynniar jingiam ki khun Israel ha Ri Egypt, u Blei u la kynmaw ia ka Jutang jong u bad u Abraham, u Isaak, bad u Jakob de.
U Blei u isynei ia ki khun Israel" Exodus 2:23-25.
Kumta u Blei u la khot ia u Moses na kata ka law lynnong mehding u ong – “Ko Moses Ko Moses, Nga dei ma Nga.
wat wan shajan shane hynrei to da loit noh ia ki juti jong me na ki slajat naba kata ka khyndew ba me ieng ka long ba kyntang.
U Blei u ong shuh shuh – “Nga long ma Nga u Blei u Kpa jong me, u Blei u Abraham, u Blei u Isaak, u Blei u Jakob de".
U Blei u ong ha u Moses – “Nga iohi ka jingshitom, ki briew jong nga ha Ri Egypt.
Nga iohsngew ka jinglynniar jong ki, Nga tip ia ka jingsngewsih jong ki, Nga la wan hiar ma Nga ban pyllait ia ki na kti ki Egypt ban sei ia ki na kata ka Ri ban ialam ia ki sha ka Ri babha ka Ri ka dud bad ka ngap (Ri Israel).
Kumta u Blei u ong – “Ale Moses ngan phah ia me sha u Pharoah ba men ioh ialam noh ia ki briew jong nga ki khun Israel kein, na Ri Egypt".
Exodus 3:1-22.
U Moses um dei u nong Egypt, u dei u jaid Hebru ia uba u Blei u la ri kyrpang naduh dang khunlung ha Ri Egypt" Exodus 2:2-10.
Hynrei ynda u la samla u tip ba um dei u nong Egypt, u dei u Hebru (Israel) hynrei u la phet iap sha Ri Median na khmat u Pharoah, bad ha Ri Median u la shongkha bad ka Sipporah.
Hangta, u la sharai ia ki langbrot u kthaw kurim jong u.
Dei ha Ri Median ba u Blei u la khot ia u Moses na u Lum Horeb na kata ka Law lynnong Mehding.
Ha lyndet Lum Horeb u Blei u la paw ha u ha ki thylliej ding ka law lynnong.
U Moses u iohi ba ka don ka ding, tangba ka law lynnong ka khlem ing, u Moses u ieng u peit phylla u iohi ka don ka ding tangba ka law lynnong ka khlem iing.
U Moses u sngewphylla bad lada ka long ha kine ki sngi te la ong beit ka dei ka ding ksuid, hynrei u Moses u khlem ong kumta um mutdur kumta, hynrei u ong pynban – “Ngan phai kyrpang ban khmih ia ka jingipaw bakhraw ba na ka balei ka daw ka khlem ing duh noh?" Exodus 3:3.
Hynrei hapdeng ka jingsngew lyngngoh jong u Moses ia kata ka ding ha law lynnong, pynban u Blei u don ka plan bakhraw ia u Moses bad ia ki khun Israel ha Ri Egypt.
Wat la u Moses u la phet iap sha Ri Median, pynban u Blei u leit iakynduh ia u hangta ban pyndonkam ia u.
Dei hangne ka paw ia ka ktien ba u Blei u ong – “Haba Ngam pat pyllong ia me ha ka kpoh, Nga la ithuh ia me; Nga la thung ia me ban long u Nongiathuhlypa ia ka jaid bynriew" Jeremaiah 1:5.
U Blei u la ithuhlypa ia u Moses u Blei u la dep jied ia u naduh kpoh ka kmie ba un long u nongpyllait ia ki Israel na Ri Egypt, wow kaba sngewphylla ki kambah u Blei.
Mynta ruh u Blei u don la ki jingthmu na ka bynta uwei pa uwei u briew, mano ban tip ia kata?.
Ha ka por ba u Blei u ong – Ale Moses mynta ngan phah ia me sha u Syiem Pharoah, Exodus 3:4-10, u Moses u jubab ia u Blei – “Nga long uei te ba ngan leit sha u Syiem Pharoah ban sei ia ki Israel na Egypt? U Blei u ong – “Ngan long lem bad me" u Moses u ong ia u Blei – kumno nga jubab lada kin kylli ia nga ‘kaei ka kyrteng jong U? Ngan ong kumno ia ki? U Blei u ong, ong ha ki – “NGA LONG BA NGA LONG, ong ba phah U “NGA LONG" sha phi ia nga.
ong ba u dei u Trai u Blei ki Kpa jong phi, “U Blei u Abraham; u Blei u Isaak u Blei u Jakob de, u phah ia nga sha phi; bad kane ka long ka kyrteng jong nga ha la ka rta bad ka long ka jingkynmaw ia nga sha ki pateng bynriew baroh" Exodus 3:10-15.
Shwa ba u Blei un phah ia u Moses, u la ong “Nga tip skhem ba u Syiem Egypt un ym shah ia ki ban leit lymda da ka kti badonbor! Nagn kner ia ka kti, ngan shoh ia ka Ri Egypt da ki kam phylla jong nga kiba ngan sa leh, ynda phin mih na Egypt phin sa ioh ruh ia ki jingdeng ksiar jingdeng rupa bad jainkup jainsem" Exodus 3:19-22.
Shisha u Blei u laleh ia ki kam phylla jong u lyngba da u diengduh u Moses.
Ha ka kti u Moses don u diengduh.
U Blei u kylli ia u Moses – “kaei kato ka kti jong me?" “U diengduh" jubab u Moses.
Ong u Blei – “Bret ia u ha khyndew la bret, u kylla bsein.
U Blei u ong pat – “To sei ia ka kti jong me bat ia une u diengduh bsein na tdong, u Moses ula leh kumta, uta u bsein u kylla diengduh biang ha kti jong u Moses.
U Blei u ong pat – “Buh ia ka kti ha shadem jong me, u Moses u la buh, bad mynba u la sei ia ka kti, ha khmih ka la thohlieh kat ka ior.
U Blei u ong pat – buh ia ka kti sa shisien ha shadem, u Moses u buh, ynda u la sei, kata ka kti ka la bha pat.
Kine ki long ki dak jong ki kambah bad jingphylla (Sign of miracles and wonders).
U Blei u la leh shibun ki kambah ban pyllait ia ki Israel na u Pharoah.
U Blei u ong ha u Moses ba lada kim ngeit ia ki ktien jong me, “Shim na ka um jong kata ka wah, theh ia ka ha khyndew, kan sa kylla snam" Exodus 4:1-9.
Ka la don ka jingiakren ba kham jrong hadeng u Blei bad u Moses.
Teng teng u Moses u saitlah ia u Blei, te ka jingbitar u Blei ka la meh pyrshah ia u Moses".
Exodus 4:14.
La katta ruh u Blei u ong ia u Moses, shim ia une u diengduh ha ka kti jong me da une u men leh dak phylla.
Kumta u Moses bad u Aaron ki la sdang ban leit sha u Pharoah ban dawa pyllait ia ki Israel na Egypt.
U Blei u ong – “Ong ba ong u Trai ki Israel, to pyllait ia u paidbah jong nga".
U Moses te u la ong ha u Pharoah.
U Pharoah ula jubab pynban da kaba ong – “Uei uta ba ngan kohnguh ia ka ktien jong u ba ngan pyllait ia ki Israel? Ia u Trai ngam ithuh, ia ki Israel ngan ym pyllait" Exodus 5:2.
Kumne shi kumne u Pharoah u ai daw.
U Blei u ong – “Ngan pyneh ia ka dohnud u Pharoah, ngan pynbun da ki dak khyllah bad jingphylla ha Egypt.
Kumta u Moses bad u Aaron ki la leit beit sha u Pharoah, la bret ia u diengduh ha khmat u Pharoah, u diengduh u la kylla bsein u Pharoah ruh u khot ia ki nongleh jadu myntor ka Ri Egypt ban leh kumba leh u Aaron hynrei u diengduh u Aaron u la nguid ia ki dingduh jong ki nong Egypt.
U Moses bad u Aaron ki la shoh da u diengduh ha kita ki um bad ki wah, kita ki um ki la kylla snam bad ki nong Egypt (Egyptian) ki la tih um shawei pat.
Exodus 7:10-24.
Katta ruh u pharaoh u khlem pyllait ia ki Israel.7 sngi la shoh ia ka wah da ka snam, u Trai u la ong ha u Moses ‘leit biang sha u Pharoah, lada um pyllait, yn shoh ia ka Ri Egypt da ki jakoid kumta ki jakoid ki la dap kylleng ka Ri Egypt.
Katta ruh u Pharoah um pyllait.
Hadien ki jakoid la shoh da ki jynrein, da ki skain, da ka jingiap khlam, la shoh ia ki mrad bad jingri, la shoh da ki tohjaw, hadien ki tohjaw la shoh da u phria, da ki puit bad da ka jingdum tliw 3 sngi ha Egypt baroh kawei nangta sa ka jingpyniap ia ki khun nyngkong jong ka Ri Egypt.
Da ka jingshoh iap ia ki khun nyngkong ka Ri Egypt la don ka jingiam lynniar bakhraw ha Egypt baroh kawei hynrei la pyllait ia ki jong ki khun Israel.
Kumta u Pharoah um banse ban khot ia u Moses bad ia u Aaron mynmiet.
U Pharoah u ong – “To ieng to mih noh maphi bad ki khun Israel, khie leit noh da shakri ia u Trai kumba phi la ong".
Ong u Pharoah – To shim ia ki langbrot ki masi kumba phi la ong to khie leit noh to kyrkhu (duwai) ia nga ruh" Ki nong Egypt ki la ia sheptieng ki ong –"Ngi la ia phet baroh".
Ki Israel pat ki la leh katkum ka ktien u Moses namar u Blei u la kren.
Ki Israel ki la pan na ki Egypt ia ki jingdeng rupa jingdeng ksiar, jainkup jainsem, ki nong Egypt ki la ai kylluid kat kaba ki pan.
Exodus 12:29-36.
Ka la jia kumba u Blei ula ong ha u Moses “Kan jia ruh haba phin leit noh phin ym leit noh suda" Exodus 4:21.
Ha ka sngi ba ki Israel ki mih na Egypt ka la dap thik 430 snem.
U Blei bakhraw u Blei ki kambah bad jingphylla, u Blei u Abraham u Blei u Isaak U Jakob de u Blei ki rta bymjukut, u la pynjem khnap ia ka dohnud maw u Pharoah kat haduh ba u Pharoah u ong “Duwai ai nga ruh".
“To ieng to mih napdeng ki briew ka Egypt maphi bad ki khun Israel ruh" Exodus 12:30.
Hangne ngi iohi u Blei u wad ia u Moses, u pyndonkam ia u ban long u nongpyllait ki Israel na Egypt.
Ka jinglong mraw bad jingpyllait ia ki Israel, ka pynpaw ba u Blei u pyllait ruh ia u briew napoh ka pop bad u soitan ka long ka jingpyllait ba shisha, ka long ka jingpyllait mraw ba kynja mynsiem, ka jingpyllait kaba da u Jisu Khrist da kaba u shah halor diengphna.
Ki la kwah ban lait kin shu ngeit hynrei ki bymngeit kin sah ha ka jingdum u soitan.
“Ia uba ngeit yn pynim, u bym ngeit u la rem lypa" Ioannis 3:17-18.
Ki Israel ki la long mraw 430 snem ha ka Ri Egypt, hynrei u bymngeit pat un long mraw junom ha ka pop bad ha u Soitan.
Hynrei ia kiba ngeit yn pynim.
Ioannis 3:18.
Amen.
New Delhi:Ka Election Commission of India ka la pynbna ia ka elekshon shiteng na ka bynta ka Ranikor (ST) Assembly Constituency ha jylla Meghalaya.
Ka jingiathep vote ha kane ka Constituency la pynbeit ban long ha ka 23 tarik Nailar, 2018 bad ka sngi niew vote kan long ha ka 27 tarik Nailar, 2018.
Ka Commission hadien ba la pyrkhat ia kiba bun ki bynta kum ki jinglehniam ha ka thain, ki electoral roll bad ka jinglong jingman ka suin bneng, ka la pynbna ia ka elekshon shiteng samoi kumne harum:Ka tarik ban pynmih ia ka jingpynbnaKa tarik ba khatduh ban thep kyrteng06.08.2018 (MON)Ka tarik ban bishar ia ki kot ki sla07.08.2018 (TUE)Ka tarik ba khatduh ban weng ia ka jinglong kyrtong09.08.2018 (THU)Ka sngi thep vote23.08.2018 (THU)Ka sngi niew vote27.08.2018 (MON)Ka tarik shuwa ban pyndep ia ka elekshon29.08.2018 (WED).
Mawkyrwat: Hadien ka jingshah wiang ding ki kali bad ka jingshah pynmynsaw jong ki ophisar ka AMD ha Wahkaji, ka la mih biang sa kawei ka khubor ba ka la don biang ka jingshah wiang ding ki kali jong katei ka tnad bad ki mashin drill sa ha ka thaiñ Mawthabah.
Ha ka jingwad jingtip jong u nongthoh khubor, la ong ba ka la don shisha ka jingshah wiang ding jong kawei ka trok lem bad ki mashin drill ha ka thaiñ Mawthabah, hynrei la ong pat ba katei ka jingjia ka la jia ha katei kajuh hi ka sngi ba shah hiar thma ka ophis AMD ha Wahkaji.
Shuh shuh ka khubor ka ong ruh ba ia katei ka trok bad ki mashin drill la wiang ding hi da kitei ki juh ki briew, tang hadien kato katne por, ba ki la dep shoh bad pynmynsaw ia ki ophisar ka AMD ha kaba ki la mih noh na Wahkaji bad hiar pat sa sha ki thaiñ Mawthabah ban leh ia katei ka kam.
Kum ban shu pynkynmaw ba katei ka jingleit hiar thma jong ka  kumba 40 ngut eiei ki briew, ia ki ophisar jong ka AMD bad ka jingwiang diang ia ki kali ka la jia ha ka sngi Balang jong ka taiew bad hadien ba katei ka jingjia ki bor pyniaid District jong ka South West Khasi Hills, ki la pynlong ia ka jingpahara bha ha katei ka thaiñ.
Shuh shuh ka tyllong khubor ba la ioh lum ka ong ruh ba ki bor pyniaid District ka South West Khasi Hills,ki la suba ruh ba ia katei ka kam lah ban leh da ka kynhun jong ki nong pyrshah tih Uranium, hynrei ym shym pat la lah satia ban pyntikna la kadei kaei katei ka kynhun.
Ha kaba iadei bad katei ka bynta na ka liang jong u nongthoh khubor u la pyrshang ruh ban iakren bad u bah H.G Lyngdoh Superintendent of Police ka SWKHD bad na ka liang jong u SP u la iathuh ba ki pulit haduh mynta kim shym pat la ioh kem satia iano iano ruh, hynrei na ka liang jong ki pulit ki dang iai pynlong ka jingthwet kaba jur ban lap ksai ia kitei ki runar kiba don kti ha katei ka kam.
Nongstoiñ: Ka Seng Khasi Students’ Union (KSU) Nongstoiñ Circle, myn hynnin ka janmiet ha ka por kumba 3:00 baje nohsngi, ka la ioh ban bat haduh kumba 18 ngut eiei ki bar jylla khlem kot khlem sla, kiba la wan poi ha sor Nongstoiñ ryngkat ki khun ki kti ki jong ki.
Katkum ka tyllong khubor na u Samla W.L.Nonglait Vice President jong ka Seng, u la ong ba ia kitei ki bar jylla la lap na kawei na ki jaka ha ka shnong Mawiaban, katba ki dang wan da ki 3 tylli ki mini bus kiba don ia u number AS 01 AV 4207, ML09 A 7967, AS01AC 4906.
Shuh shuh u tei u samla nongialam u la iathuh ruh ba katkum ka jingtohkit jong ki dkhot jong ka Seng, kitei ki bar jylla ki la kam ba ki thmu ban leit sha Lad Rymbai, hynrei kila poi sha Nongstoiñ lyngba ka jingwan ialam u  Uma Singh 48 snem, u Rajiv Rajput 35 snem bad u Sanjay Singh 40 snem.
“Kine ki nongialam jong kitei ki bar jylla, ki la iathuh ba ki wan na Uttarakhand bad ki poi ha Assam Golpara District lyngba ka jingwan khaïi umphniang khem bad ki la kam ruh ba ki shu wan ban iaid lynti na Nongstoiñ ban leit die dawai khem sha Lad Rymbai" ong u tei u nongialam da kaba u la bynrap biang ba hadien ba ki dkhot ka Seng ki la peit ia ki kot ki sla la lap ba kim don ia ki kot ki sla ki ba biang kum ka Epic bad ka Trading Licence.
Ka Seng ka suba jur ba kitei ki bar jylla ki lah ban dei ki phet wir na Assam kiba sheptieng ia ka National Register of Citizen 2018 kaba dang shu pyntrei kam ha Assam dang shen bad na ka liang jong ka Seng ka kyntu jur ia ki sordar shnong bad ki paidbah ka thaiñ ba ki dei ban husiar bad khmih bniah ia ka jingwan jong ki mynder ha ki shnong.
Ka Seng ka maham ruh ia kiwei kiwei ki bar jylla kiba thmu ban wan buhai shnong bad ban wan khaii bad ban knieh ia ka kamai ka kajih jong u paid ka bri u Hynniewtrep  ka Seng kan nym ailad ia kum kine ban wan suh thied ha kane ka bri  jong u Hynniewtrep.
Hadien katei ki dkhot jong ka Seng ki la pyntip ruh ia katei ka jingjia sha ki bor jong ka ain bad khamtam halor ka jinglait phet noh kawei na ki kali ba la iawan lang kaba don ia u number TN 01 U 4287, ka la ioh lad ban phet krad noh na katei ka jaka bad hadien pat la ioh ban bat noh da ki bor jong ka ain napoh Iew Nongstoiñ bad ki la ialam lang ia kitei ki bar jylla shi jaka bad ki la phah leit phai noh ruh ia ki na ka jaka ba ki wan.
Shillong: Ka la pynkyndit ia ki nongialam ka HYC ban lap hapoh Khasi Hills District Council (KHADC) ki don da ki nongbylla bar jylla ki bym don satia ia ka Laisen bylla ne ka Labour License.
Katei ka seng ka la lap ba kitei ki nongbylla bar jylla ki dei ki nongtrei jong uwei u kontraktor uba pyntrei ia ka kam jong ka KHADC uba la tip kyrteng kum u bah Kitbok Warbah.
Katei ka seng ka la pynsangeh noh shisyndon ia kitei ki nongbylla bar jylla kiba don haduh 15 ngut.
Haba katei ka seng ka la kylli kot kylli sla ki la ai daw ba u kontraktor jong ki u dang pynleh ia ki jingdonkam, ki nongtrei Khasi ki la phone sha utei u kontraktor um shym la wan satia bad kumta ki nongialam ka HYC ki la phone hi sha utei u kontraktor ban pyntip ba ki la pynsangeh ia ki nongbylla bar jylla jong u katba kim pat lah ban pynbiang ia ki kot ki sla.
Na ka jingiathuh jong kitei ki bar jylla ka HYC ka lap ba ki dei na ka jylla Assam, katei ka seng ka la leit khynra ia ki nongtrei bar jylla kiba bylla ha KHADC hapoh ka jingialam jong u  Franky Kharumnuid, President HYC Shillong City, u bah Enlang Sawian, General Secretary bad u bah John Lyngdoh, Vice President.
Haba pynrem jur ia katei ka jingioh wan trei ki bar jylla hapoh KHADC khlem ki kot ki sla kiba biang, u bah John Lyngdoh u la ong “Ngi ju don bynta ban khynra ia ka labour license khamtam ki nongtrei bar jylla bad bunsien ki bar jylla kiba wan trei kim don satia ia ki labour license katkum ki ain ka KHADC.Hynrei ngi kyndit ban lap ba ha kane ka jaka ha ka Ophis ka KHADC la lap ia ki nongtrei bar jylla ki bym biang kot bym biang sla bad kim don labour license, ka long kaba lyngngoh ba ka KHADC kam lah ban peit ia kane kaba la jia wat haduh ha ing shetja jong ka ruh, ngi pynrem jur namar ka long kumba ai lad ba wat ha kane ka jaka ruh ka KHADC kam lah ban teh lakam" u la ong.
Nongpoh: Uwei u bar jylla uba la tip kyrteng kum u Bimal Kalita na Assam, hynnin ka sngi u la lait na tyrsim ka jingiap hadien ba u la lait da ka said na ka kti ki riew runar kiba la thmu ban shoh bad pyniap syndon ia u ha kawei ka Maruti Alto ka bym pat don number, ha lynti ka por ba u dang thmu ban kiew sha Shillong.
Ka khubor kaba la ioh ban lum da u Nongthohkhubor, la ong ba utei u Bimal Kalita, u la kiew ha katei ka kali na Khanapara, Ri Bhoi, da ka jingthmu ban wan sha Shillong, hynrei ynda la poi ha shiteng lynti la mih ka huri hura bad ka jingbym iasngewthuh jingmut bad kaba la poi syndon sha utei u pud ban ia ktah kti bad thmu ban shim ia ka jingim.
La ioh jingtip ruh, ba katei ka huri hura bad ka jingiashoh jongki hapoh jong katei ka kali, ka la neh haduh ban da poi ha shnong Shangbangla, ha kaba ki paidbah ki la iohsngew ia ka jingpyrta khot iarap da utei u bar jylla bad kaba dei ruh ka jaka kaba utei u bar jylla u la ioh ban mih na katei ka Maruti Alto.
Shuh shuh, la ioh jingtip ruh ba ki don ki katto katne ngut ki briew kiba la buddien ia katei ka kali, kumta ha ka jingbuddien kitei ki samla ki la pyntip ruh sha ki pulit ka Umsning Outpost ban apkdong ia katei ka kali.
Haba iadei bad katei ka jingjia, ki Pulit ki la ioh ban kem ia ki 3 ngut ki bar jylla, kiba la tip kyrteng kum u Rahul Aman 24 snem, u Bupen Das 24 snem bad u Binay Kumar Deka 24 snem kiba dei na ka jylla Assam.
Kumta hadien ka jingiohkem ia kitei ki 3 ngut ki Pulit ka Ri Bhoi kin dang pynlong ia ka jingtohkit.
Shillong: Ka KSU ka la pynkynmaw biang ba haduh mynta ka ieng skhem triang ban pyrshah ia ka jingtih Uranium ha ki bynta ka bri u Hynniewtrep.
Ka la pynkynmaw ruh ba ka la ioh ia ka jubab kaba shai na ka sorkar bad ka KHADC ba kin ym ai jingbit satia ia ka UCIL ban tih Uranium khlem da ioh ka jingmynjur na ki paidbah.
Hynrei katei ka seng ka la sngewkyndit ban ioh jingtip ba ki kali ksam Uranium ki la don sha Mawthabah nongbah Jynrin bad ki nongtrei jong ka AMD ki la don ha Wahkaji.
Ka KSU lyngba ka kyrwoh khubor na u President rangbah jong ka u samla Lambokstar Marngar ka la buh jingkylli “Mano ba ai bor ia ka AMD bad UCIL ban ksam Uranium haba ka sorkar bad ka KHADC ki la kren shai ban ym shah?".
Ka KSU ka la pan jingshai na ka sorkar kumjuh ka district Council ba ka dei ban pynshai halor kane ka bynta naba lada kitei ki bor kim shym la ai bor naei pat ka UCIL ka ioh jingbit.
Ka la dawa ba ka AMD bad ka UCIL ki dei ruh ban pynshai naei ki ioh jingbit.
Ka la dawa ruh ba ka sorkar ka dei ba nhukum ia ka AMD ban mih noh na Mawthabah Nongbah Jynrin lym kumta katei ka seng ka la byrngem ba kan leit ban beh krad ia ki nongtrei jong ka UCIL bad AMD na katei ka jaka.
Shuh shuh ka KSU ka la ong ba ka la ioh jingtip ba ki don ki kali ksam Uranium ha Mawkyrwat kiba wan ban pynthame ia ki paidbah da kaba leh myn leh ksam um ban da rapjot ia ki jingthmu ba sniew jong ki bad ka la dawa ba ka sorkar ka dei ban phah mih noh ia ki ruh.
Shillong: Ka Sub Centre kaba don ha ka shnong Mawmuthoh kaba hap hapoh Nongkrem konstitwensi ka la kylla pynban kum ka kudam buh phan bad ka jaka set blang bad katei ka jaka sumar kam ahym la treikam satia la 9 snem mynta.
Katei ka Sub Centre ka dei kaba hap hapoh ka jingpeit ka Smit PHC bad la tei ia ka da ka jingai sngewbha jong ka kong Si-ioda Kharmudai ia ka jaka jong ka na ka bynta ka jingmyntoi u paidbah.
Mynhynnin ka sngi ka KSU hapoh ka jingialam jong u President ka Nongkrem Unit u  samla Kheiñkor Khar-rngi, u samla Vincent Makri Incharge ka Eastern Central Unit bad u Reallystar Nongspung u Environment and Cultural Secretary ha ryngkat ka jingdonlang jong u Rangbah Shnong u bah Riborlang Kharumnuid ki la leit ban jurip ia katei ka jaka sumar bad ki la lap pynban ba katei ka jaka sumar ka la kylla long kum ka kudam buh phan bad ka jaka set blang.
La lap ia ki phan kiba la buh pynlang hapoh ki kamra jong katei ka jaka sumar bad la lap ia ki eit blang kiba lang ha kiwei pat ki kamra.
Ka KSU ka la ong ba kan leit ban ia kynduh ia ki bor ba dei peit ia ka koit ka khiah ban dawa ban pyntreikam noh ia katei ka jaka sumar bad ban dawa ba ka sorkar ka dei ban thungkam ia ka kong Si-ioda ka trai jaka kaba la kylluid mynsiem ban ai jaka sha ka sorkar na ka bynta ban tei ia katei ka Sub Centre.
Ka la jia ka jingjia kaba khyllah, ha kaba uwei u briew, uba leit ban phah peit ia ka um pynjhieh jongu, ha kawei ka dukan ha Golaghat, hynrei, ka jing test ka lap pynban, ba utei u briew, ula armet.
Ka kotkhubor jong ka Hindu, ka thoh ba ki doktor, ki la bthah ia U  Jogeswar Bora, uwei na ki nong bylla, uba don 42snem ka rta, ba un phah test ia ka um pynjhieh jongu bad ula leit ha ka jaka test jong ka  Chief Minister’s Free Diagnostic Services, kaba la plie naduh U Jymmang 2017.
Katei ka dei ka skhim, kaba la thew khnang ban iarap ia kiba duk, ki bym lah ban leit test ha ki hospital kiba remdor.
Hynrei la sngewthuh ba ka don ka jing bakla jong katei ka test, kaba la leh ha katei ka jaka test jong ka sorkar.
Shillong:Ka jing ia kynduh jong ki nongialam ka  MUPSTA bad u Director School Education & Literacy Government of Meghalaya, ha ka 23tarik Naitung 2018,  ha ka jing iadei bad ka jingpan En Masse Leave ha ka ki tarik  26 & 27tarik Naitung  2018 na ka bynta jong baroh ki Nonghikai jong ka MUPSTA ki ba don ha ka jylla baroh ka wei ba kin ioh lad ban leit ia shim bynta ha ka jingialang ha Asanang,Tura ha ka 27tarik Naitung 2018.
Halor katei ka phang, U Director u la kular bad mynjur ban ai shuti khnang namar ka dei ka jingia kynduh lang jong ki nonghikai ka ba shisien shi snem.
Ka iing dorbar jong ka West Bengal, mynta ka sngi, ka la rai ban pynkylla ia ka kyrteng jong ka West Bengal sha ka Bangla bad katei ka jingthmu, ka long hadien ka jing pyrshang kaba la ar snem kynthih, ban wan rah shakhmat ia ka kyrteng jong ka West Bengal, katba kum ka jingiahap bad ki dak pule.
Ka sorkar Jylla, kan phah ia katei ka jingmynjur sha ka sorkar India, ba kan pynbna ia katei ka kyrteng thymmai.
Ka Mamata Banerjee, myntri rangbah ka Jylla, ka iathuh ba ka sorkar India, ka pdiang tang kawei ka kyrteng bad katei ka long hadien ba ka sorkar Jylla, ka la ai jingmut ia lai tylli ki kyrteng ha U Nailar 2016 bad kitei ki long Bangla (ha ka  Bengali), Bengal (English) bad Bangal (Hindi).
La iathuh ba ki heh sorkar bad ki ophisar, ki ju ioh ia ka bynta ba shadien duh ban kren ha kano kano ka jingialang ha Delhi bad ka daw, ka long namar ba la jied ia ki Jylla, kat kum ka jingiahap ki dak thoh bad kumta, haba ka West Bengal, ka ioh ia ka kyrteng kaba da u dak uba wan shakhmat, kan ioh lad ban shim bynta shakhmat ha ka jingkren ha ki jingialang kiba donkam ha khmat ka sorkar India ha Delhi.
Lyngba katei ka kyrteng, kumta ka Bangla, kan ioh lad ban wan sha ka lain kaba saw, hadien ka  Arunachal Pradesh, Andhra Pradesh bad ka Assam.
Khliehriat: Ka seng MPUF-EJHD (Meghalaya people’s United Front East Jaintia Hills District) ka la lap ba u wei u bar jylla u la pyniaid beain ia ka dukan jong u kaba don ha thain Ladrymbai mar jan ka stand Shillong bad Stand Jowai, da kaba u tei u bar jylla u la pyndap lyer shet, ha ka dukan jong u hi.
Katei ka jingleh u tei u bar jylla ka buh ia ki para marjan dukan bad u, khamtam iaki paidbah ha ka jingma bakhraw, namar lada don ka jingbakla ha ka por ba leh pyndap ia ki tyndong lyer, ki lah ban bthei.
Ym tang katta u tei u bar jylla u la leh ruh ia ki kam beain namar wat ia ka licence ruh umdon ban leh ia ki kam pyndap lyer shet, namar ban leh iaka tei ka kam u hap ban ioh ia ka licence khnang ba un lah ban leh ia katei ka kam  bad tharai wat ka trading licence ruh u tei u bar jylla um don, ong shuh katei ka kyrwoh.
Mawkyrwat: Myn hynnin ka janmiet ha ka por kumba 4baje janmiet, ki ba don haduh kumba 40 ngut ei ei, ki la hiar sha ka thaiñ Wahkaji South West Khasi Hills District, bad thang dusmon ruh ia ki ar tylli ki kali kiba dei jong ka Atomic Energy.
Shuh shuh ka tyllong khubor ba la ioh lum da u Rupang, la ong ruh ba katei ka kynhun, ka la tied jem ruh ia ki ophisar jong katei ka kompani kaba don ha shnong Wahkaji ha kaba ki la shoh bad tied jem ruh ia ki ar ngut ki saiantiphik ophisar (Scientific Officers) jong katei ka kompani kynthup ia u wei u nongiarap haduh 				ba u la mynsaw jur.
Kitei ki lai ngut ki bar jylla kiba la shah tied ha kitei ka kynhun, ki dei kiba la tip kyrteng kum u  Satyander Saurav 29 snem, u Srinjoy Mukherjee 31 snem bad u Sauman Das 31 snem, u ba dei u nongiarap u bala mynsaw jur na katei ka jingshah shoh.
Ym tang kata ka tyllong khubor ka iathuh ruh ba ha katei ka jaka ba shah shoh ki don ruh sa kumba 12 ngut ki nongtrei kiba dei na katei hi ka thaiñ, kiba khlem shah ktah kti ei ei ruh em bad la ong ruh ba  la pynjot pynpra ruh ia ki tiar ki tar kiba don ha katei ka ophis kiba kynthup ia ka laptop bad ia ka mobile phone jong u tei u bala mynsaw jur.
Na ka liang jong u Rupang u la pyrshang ruh ban wad jingtip halor ka daw jong ka jingmih jong kitei ki kynrum kynram bad katkum ka jingioh jingtip jong u Rupang la ong ruh ba katei ka jingjia kala jia ruh tang hadien ba ka la don khubor halor ka jingwan hiar jong ka kompani UCIL ha ryngkat ki tiar ki tar ban tih Uranium shakatei ka thaiñ.
Nalor kitei kiei kiei la ong ruh ba ka la don ruh ka jingpynkhuid bad ka jingshna bha ia ki surok hapoh ka shnong Domiasiat kaba la pynsuba jur ia ki ba bun balang ba ia katei ka surok kaba la shna bha bad kaba la siang maw bha lah ban dei bala shna kyrpang da ka UCIL khang ban pynsukia ka leit ka wan ka jongki.
Hadien ba ki pulit ka Mawkyrwat Police station, ki la ioh jingtip halor katei ka jingjia,  ki la her sha katei ka jaka bad ka jingtohkit ha kaba iadei bad katei ka jingjia ka dang iaid shakhmat.
Shillong: 5 ngut ki nongtrei bylla surok ki la iap hashen hadien ba ki la shah bat ding ilektrik ha ka jaka ba ki trei ia ka surok ha ka shnong Miapara kaba don hajan Mendipathar North Garo hills.
Kane ka jingjia ka la jia mynta ka janmiet ha ka por 5:30 baje.
Katei ka jingjia ka dei hadien ba ka khlain kynsan ka mashin khleh dewbilat kaba ki pyndonkam.
Kitei ki 5 ngut kiba la iap ki  dei kiba la tip kyrteng kum u Ashram Ali-30 snem,  Depend Rabha-33 snem, u Ashram Ali -33 snem, u Total Ali-34 snem bad u Jornal Uddin Ahmed -36 snem, kitei ki dei na Assam lait noh u Depend Rabha uba dei na katei hi ka shnong.
Nongpoh: Da kaba sngewkhia halor ka jingtuid ki bar jylla ban wan trei bteng ki bar jylla, ki bym don ia ki kot ki sla kiba biang bad kiba la leit ban trei beain ha ki thain MIDC Industrial Estate, Umiam, Ri Bhoi District, mynta ka sngi ki nongialam ka Ri Bhoi Youth Federation (RBYF), Umiam Unit, ki la pynlong ia ka jingleit jurip kaba kyndit kyndit na ka bynta ban lap ia ka jingshisha halor ka jingjyllei ki bar jylla kiba la wan bylla beain ha katei ka jaka.
Ha kane ka jingleit jurip, la ialam da u President ka Umiam Unit, u Bah Teibor Syiemiong, ha ryngkat ka jingsynranlang ki dkhot jong katei ka Unit, ha kaba ki la lap ba bun na ki nongtrei bar jylla kiba la trei ha ki karkhana kiba don ha katei ka jaka, ki dei ki bym don satia ia kata ka labour licence, kaba kum ki bar jylla ki dei ban don.
Ha ka jingjurip tang ha ki artylli ki karkhana, kata ha ka karkhana otding bad kawei kaba la tip kum ka Shillong Veneer Mill, ki nongialam ka RBYF, ki la lap da ki bar jylla kiba la jan kot sha ki spah ngut kim don satia ia ki kot ki sla kiba biang.
Hadien kane ka jingleit jurip, u Bah Markos Son Nongkhlaw, General Secretary ka RBYF Umiam Unit, u la ong ba ka daw kaba la pynlong ia ka seng ban leit jurip ha katei ka jaka, ka dei hadien ba ki la iohi ia ka jingiai tuid kab khlem sangeh jong ki bar jylla ban leit trei ha ki karkhana kiba don ha katei ka jaka.
U la ong ruh, ba ka seng ka dap da ka jingsngewkhia kaba jur ban iohi ba bun na ki karkhana kiba don ha katei ka jaka, ki la buh nongtrei tang da ki bar jylla suda, pynban ym tang katta hynrei ki ai bylla ruh ha ki bar jylla kiba ym biang wat tang ia ki kot ki sla, ha kaba kane ka pynpaw ba ki wanrah khang da kitei ki nongtrei tang na ka bynta ka jingmyntoi shimet.
Namarkata, haba iadei bad kane ka kam  la shim ruh ia ka rai ban iaid shakhmat na ka bynta ban pynsngew sha ka sorkar jylla bad KHADC, na ka bynta ba pynbiang ia ki trading license bad labour license bad ha kajuh ruh ka por na ka bynta kito ki karkhana ki bym lah ban pynbiang ia ki kot ki sla kiba bianng na ka bynta ban buh ia ki karkhana, u la bynrap.
Donald V.Thabah,General Secretary,Khasi Students’ Union.
Ka Khasi Students’ Union (KSU) lyngba kane ka kyrwoh sa shisien ka kwah ban pynsngew biang sha ki trai ri trai muluk jong ka Bri U Hynniewtrep halor ka jingma ka ban wan hap lyngba ka National Register of Citizens (NRC) jong ka Assam.
Katkum ki jingtip kiba la ioh ban lum ba ia ka Final Draft jong ka NRC ha Assam yn pynlait paidbah ha ka 30 tarik u Naitung 2018.
Ka jingpyntreikam ia ka NRC ha Assam ka long kum shi bynta ban weng ia ki mynder ri kiba la wan ban buhai shnong ha Assam hadien u snem 1971 na ka electoral roll jong ka jylla Assam.
Ka daw tynrai hi ka long ba hadien u 1971 ka la don ka jingkiew ha ka jingbun paid ki mynder ri ha Assam ha kaba ki trai ri trai muluk kum ki Assamese, ki Bodo, ki Rabha, ki Mising bad kumta ter ter ki la kylla rit paid ha la ki jong ki thain.
Ka khanansamari ba la leh ha u 2011 ha jylla Assam ka pyni ba don haduh 3.29 klur ki nongshong shnong ha katei ka jylla.
Napdeng kine, ka first list jong ka NRC ka la pynmih kyrteng tang 1.9 klur kiba dei hok ki trai ri trai muluk ha Assam.
Kaba mut sa kumba 1.39 klur ki nongshong ha Assam ki dang sah ban leh ia ki jinpynshisha la ki dei ne em ki trai shnong ha katei ka jylla.
Ym tang kata hynrei dang shen na ka liang ka NRC ka la shim ia ka rai ba napdeng ki 1.9 klur kiba la mih kyrteng ha ka list ba nyngkong, haduh 1.15 lak ngut kin shah weng noh na ka list jong ka NRC.Kaba mut napdeng ki 1.9 klur, 1.15 lak ngut la thikna ba kin duh ka jinglong trai shnong ha Assam.
Ka jingduh ia ka jinglong trai shnong ha Assam ka mut ba kito ki bym paw kyrteng ha ka NRC kin duh lut ia ki hok jong ka jylla Assam kum ka jingthep vote, ki skim sorkar bad kumta ter ter.
Kane kan buh ia ki hapdeng ka khim ka khait bad ka lah ban pynlong ia ki ba kin phet shnong noh sha kiwei ki jylla ka ri India khamtam ha ki jylla ka thain shatei lam mihngi.
Kat haduh mynta ym pat thikna katno ngut kin duh ia ka jinglong trai shnong ha Assam, hynrei lyngba ka NRC la sngewthuh shai beit ba da ki phew lak lane wat klur ruh ki briew kin duh ia ka jinglong trai shnong ha Assam.
Kane kan wanrah jingma shibun ia ki jylla ka thain shatei lam mihngi namar ba baroh kitei ki jylla ki don markhap bad ka jylla Assam lada kitei ki briew kin wan buhai shnong.
Napdeng ki jylla ka thain shatei lam mihngi la sngewthuh shai ba kan eh ia ki mynder na Assam ban wan rung ha ki jyll kiba la don ki ain ban teh lakam ia ka jingwan rung kyrthep ki briew ba nabar kum ka ILP bad kine ki jylla ki long ka Arunachal Pradesh, Mizoram bad Nagaland.
Ki jylla kiba duna ki ain pyrkhing mynder ki kynthup ia ka Meghalaya, Manipur bad Tripura.
Ka jylla Tripura ka la dei lypa ka jylla ba la synshar da ki mynder ri bad ka Manipur ka dei ka jylla ha kaba ka jingiakynad ka ju jia man ka por bad ki bun bha ruh ki kynhun kieng atiar kiba lah ban wanrah ia ka jingpyntieng na jingsmiej ia ki poiei shi sngi.
Kumta napdeng kitei ki lai tylli ki jylla, ka jylla kaba suk tam ban wan buhai shnong da kitei ki phetwir na Assam ka long ka jylla Meghalaya namar ka jylla jong ngi ka don haduh 900 kilometer u pud u sam bad ka jylla Assam bad kam don satia ki ain kiba khlain kiba lah ban teh lakam ne pynsangeh lada kitei ki poiwir na Assam ki wan ban rung sha kane ka jylla.
La sakhi ba ka Jylla Meghalaya ka la kiew sted bha ha ka jingbun paid ki nongshong shnong ha kine ki khyndiat snem.
Lyngba ka khanasamari kaba la leh ha u 2011 la shem ba ka jingkiew ki nongshong shnong ha Meghalaya naduh u 2001 haduh u 2011 ka kot haduh 2.95 percent katba tam haduh 10.31 percent ia ka ri India baroh kawei (17.64%).
Na ka jingbun paid kaba 23.94 lak ha ka 2001, ka jylla Meghalaya ka kiew haduh 29.67 lak ha ka 2011.
Ka long ka bym lah ban ngeit ba ba ka jingroi ki nongshong shnong haduh kattei kattei kan dei beit thik tang na ki trai jylla hynrei la sngewthuh shai ba kane ka jingkiew ka dei beit lyngba ki briew kiba nabar kiba wan ban buhai shnong ha kane ka jylla ka bym biang ki ain ban teh lakam ia ka jingwan rung kyrthep ki mynder bad ki bar jylla.
Ka KSU hadien ka jingbishar ia kitei baroh kiba la pyni haneng, ka la sngewthuh ban ka jingma kaba khraw bha ka ap shrip ia ki Jaidbynriew trai ka jylla Meghalaya ynda la dep ia ka NRC hapoh jylla Assam.
La sakhi ruh na ka por sha ka por ia ki jingiohkem ia ki poiei sha ki jylla bad ki jingeh ba kum ka Jaidbynriew ka la mad bad tyrha lyngba ka jingshah leh donbor ha kine ki nongwan buhai shnong kiba ju jia na ka por sha ka por ha kylleng ka Bri U Hynniewtrep.
Kumta ka seng lyngba kane ka kyrwoh ka kyntu ia baroh ki paradoh parasnam ban long kiba peit pyrman bad phikir bha ia ka rung ka mih bad ka leit ka wan ki briew nabar.
Shuh shuh ka seng ka kyntu ia ka sorkar jylla ba ka dei ban ialeh ban pyndep noh mardor ia ki khyrdoh entry bad exit points bad ban shna shuh shuh ki ain ki ban teh lakam ia ka jingwan rung kyrthep ki briew kiba nabar.
Ka seng ka kyntu rung ia ki dorbar shnong ha kylleng ka Bri U Hynniewtrep ba kin pynkhreh lypa ia lade ban khangland ia kitei ki mynder ki balah ban wan rung tuh sha ki shnong ki thaw ki jong ki.
Kyntang iawai, ka seng sa shisien ka pynsngew ia ki paradoh parasnam ba hakum kane ka por ka umsaw ki mynder ka lah ban wan tyllep ia ka Jaidbynriew rit paid ka jong ngi lada ngim long kiba kloi ban khanglad ia ki naduh na u pud u sam, ki shnong ki thaw bad kumta ter ter.
Ngim kwah ba ka Ri ka jong ngi kan long kum ha Assam na ha Tripura.
Katto ka Jaidbynriew ka la hap ban ialeh na ka por sha ka por ia ki nongwan buhai shnong kiba la leh trai khlieh ha ka khyndew ka shyiap ka jong ngi, ngim donkam shuh ban pdiang sa da ki phew lak ngut ki mynder ban ki wan ban tyllep ia ka Jaidbynriew ka jong kaba tang 13 lak.
Khublei bad Maitshaphrang.
Jowai: Myn hynnin ka sngi ki nongialam shnong ka Mowluber lem bad ki nongialam ka KSU West Jaintia ki la iakynduh ia u Myntri Rangbah u Conrad K Sangma hadien ba ki pulit ka Assam na Mookoilum Out Post ki la pynsangeh ïaka jingthmu tei skul Lower Primary ka shnong Mowluber.
Hynnin ka sngi, ki pulit Assam ki la  rah ruh ïa u Waheh Chnong ka Mowluber u bah Gilbert Lapasam sha thanad, hynrei la pyllait noh hadien da ka jingshimkhia u Deputy Commissioner bad Superintendent Of Police, ka West Jaiñtia Hills ban ïakren bad ki bor synshar District ka West Karbi Anglong.
U nongkitkam shnong u Bah Fivestarborn Suiam u la ong ba u Myntri Rangbah u la kular ba ka sorkar kan shim khia ia kane ka kam ban iakren bad ka Assam ba ka dei ban sangeh ban wan tuklar ia ka jingwan pynthut kaba man ka por.
“Ka Assam ka dei ban sangeh ban pyndik ia ki briew ba sah ha katei ka thain kaba ju jia man ka por", la ong u Bah Fivestarbon.
U la ong ba la dawa ba ka sorkar Meghalaya ka dei ban buh noh da ka Police Outpost ha katei ka thain khnang ban ai jingiada ia ki paidbah kiba sah ha khappud.
Kine ki nongialam ka seng bad ka shnong ki la kyntu ia u Myntri Rangbah ba un tuklar ia kane ka kam mardor.
Shillong:U bah Joannes JTL Lamare na Kynton U Mon, Laitkor u la ujor sha ka  myntri ka tnad iada ri ka ri India pyrshah ia ki shipai Assam Rifle kiba don ha Laitkor.
Ha katei ka shithi u bah Lamare u la ong ba ha ka miet 24 tarik mynta u bnai ha ka por 8:43 baje mynmiet, katba ma u bad ki paralok ki dang iaid lynti da ka thuk thuk lyngba ka surok PWD kaba pyniasoh ia ka Umiew, Pomlakrai bad Kynton U Mon, Nongkrem ha ka por ba ki wan phai na ing ki paralok, ki don 3 ngut ki shipai kiba la bat ia ki bad kren da ka ktien hindi bad u la ong ba imat ki dei kiba la bu-aid bad kitei ki la thlia ia ki bad ka la jan poi ruh sha ka jingiakynroi ia shoh.
U la ong ba katei ka dei ka surok PWD, hynrei ki shipai ki ju pynthud ia ki paidbah kiba iaid lynti nangtei bad kane ka jia na ka por sha ka por.
U la ong   ruh ba  ki shipai Assam Rifle ki ju mlien bha ban kynthih na kyrpong ing ki briew bad na jaka jong u ruh bad ki la pynjulor ia ki jingthung jong u kiba don ha kper bad haba ia kren ki kren khor pynban da ka ktien Hindi jong ki.
U la dawa ba ka tnad iada ri ka dei ban leh eiei ia kitei ki shipai bad ban leh ruh ia kaba donkam khnang ba ki shipai  Assam Rifle kiba don ha Laitkor kin ym nud shuh ban leh khlem akor ia ki paidbah ba iaid lynti bad ba kin sangeh ka rung tuh sha kper ki briew.
Shillong:Ka tnat kam poh iing jong ka sorkar India, ka la pyntip sha ki Jylla bapher kiba don syndah jong ka Assam, ba ki dei ban phikir bha ha shwa ban pynmih ia ka Draft National Register of Citizens (NRC).
La bthah ia ka sorkar Assam, ba kan thaw ia ka komiti, ha ka jingpeit jong U Chief Secretary, na ka bynta ba kin ia treilang bad ki kynhun tohkit bapher bapher bad ba kin don ki kamra kiba pdiang ia ki jingtip bad kiba pynshai halor kino kino ki jing ujor, ong ka khubor.
La bthah ruh ia U Registrar General of India (RGI), ba un pynbiang ia ki jingtip kiba shai ha ki website, ha ki mesej bad kiwei de ki jingtip kiba dei bad ka  Draft NRC.U Rajnath Singh, myntri ka tnat poh iing jong ka sorkar India, ula pynthikna ba uwei pa uwei u shimet un ioh ia ka jing bishar kaba hok bad ba yn burom kum u para briew.
Ka sorkar India, ka kwah ban pynmih ia katei ka jingkhein briew kaba biang, ha ka 30tarik Naitung 2018.
Shillong: Ha ka dorbar jong ka KHADC kaba la long mynta ka sngi u Chief Executive Member (CEM) bah H.S Shylla u la wanrah ia ka Bill ban pynbeit thymmai ia ka Khasi Hills Autonomous District (Khasi Social custom of Lineage) Act 1997 bad ia katei ka bill ka ban pynbeit thymmai la tip kum ka Khasi Hills Autonomous District ( Khasi Social Custom of Line age) (Second Amendment) Bill, 2018.
Ha katei ka Bill kaba thymmai nalor ka Section 3 (c) la bynrap shuh sa ka Sub Section 3 (d) kaba thymmai bad katei ka kyndon ka kdew ba lada kano kano ka kynthei Khasi ka ioh lok da u bym dei Khasi ia ka bad ia ki khun ki kti jong ka ruh yn ym ithuh shuh ia ki kum ki Khasi bad kin duh lut ia baroh ki jingmyntoi kiba ki Khasi ki ioh kum ki Schedule Tribe bad kin ym lah ban leit kam ia ka hok jinglong Khasi na kano kano pat ka aiñ.
Ki dkhot ka ing dorbar ka KHADC ki la mynjur ia katei ka Bill bad ki kyrshan ruh  da kaba ai jingiaroh ia u bah Shylla ba u la lah ban wanrah ia ka mat kaba kongsan eh na ka bynta ban iada ia ka jaitbynriew.
Ia katei ka bill kaba la wanrah mynta ka sngi la mynjur syndon noh mynta hi ka sngi hadien ba ki MDC ki sngewdei ki sngewdei ban mynjur noh ia ka.
U Chairman bah Teinwell Dkhar u la ong ba katkum ka kyndon 88(1) hap ban wanrah shuwa ban iatai bad yn sa pass pat hadien ia kano kano ka Bill hadien ka jingiatai kaba duna eh 3 sngi.
Hynrei u la pan ia ka jingmynjur jong ka ing dorbar ban pass noh mynta ka sngi kumba ki MDC ki kwah da kaba phah rah kti bad baroh ki MDC ki la ia rah kti kum ka dak ka jingmynjur.
U bah H.S Shylla u la ong ba ka District Council kan ym pynslem shuh  ia katei ka bynta, hynrei kan leit ban ia kynduh ia u myntri rangbah ka jylla ban ioh jingmynjur noh na ka sorkar bad kan leit kynduh ruh ia u Lat ka jylla ba un mynjur noh khnang ba katei ka bill kan long aiñ noh.
U la ai jingiaroh ia ki MDC ka KHADC kiba la long kawei halor katei ka bynta watla shipor ka la don ka kynrum kynram.
Shillong:Ka BJP ruh, ka la rai ban iakhun ia ka elekshon shiteng samoi na Ranikor bad katei ka dei ka rai jong katei ka seng, ha ka jing ia kynduh jongka, kaba mynta ka sngi, ba la don lang U  Ajay Jamwalji, U General Secretary organization North East Zone Bharatiya Janata Party.
U Ajay Jamwalji, ha ryngkat bad ki nongialam jong ka seng BJP, ki la ia kynduh ia u myntri rangbah ka Jylla, U Conrad Sangma mynta ka sngi.
Ha ka jing iakynduh jong katei ka seng, U Ajay, ula pynshlur ia ki nongialam jong ka seng, ba kin trei shitrhem ba kin poi shaduh sha ki tynrai bah jong ki paidbah bad la rai ruh ba ki MLA jong ka seng, kin don ha ophis jong ka seng, shisien shi taiew.
Ban kyrshan ia ka NPP, ha South Tura Constituency, ka BJP, ka la rai ban phah ia ka jingmynjur jong ki nongialam kiba don ha Delhi.
Shillong: U MM Danggo, MLA barim jong ka seng Congress, ula pyniasoh pura ialade sha ka seng  National People’s Party (NPP), ha ka ophis jong katei ka seng, ha Lachumiere, Shillong.
U MM Danggo, uba dang ia khublei bad U Dr WR Kharlukhi, President jong ka seng NPP:Wlytan.
B.R.DiengdohKum u wei na ki Nong Sohra bad u dkhot jong ka Balang Nongsawlia nga don ka jingsngewsahnud lada ngam pynbud ban ai jingshai ia kito baroh kiba la shah ialam bakla ha ka khubor ba la mih ha ka Kot Khubor, hana ba la kren da I Prof.S.S.Majaw ha kawei na ki jingialang kynmaw burom ia U Thomas Jones, kaba ong “Ba Ka Ingmane Ka Balang Nongsawlia kam dei kaba nyngkong ha Ri Khasi bad Jaintia".
Shuh shuh ruh kum ka jingbteng bad bynrap  iaka jingthoh ba la pynmih da I Bah L.G.Laloo ha ki katto katne ki kot khubor Khasi.
Kane ka jingthoh kam mut ba nga don ban kren pyrshah (counter) iano iano hynrei tang kum ka jingpynshai ia kiba bun balang khnang ba kin ym shah ialam bakla ha kiba kum kine ki jingthoh.
Ka Ingmane Nongsawlia hadien u JumaibahKa Ingmane Nongsawlia shuwa u Jumaibah.
Shillong: U MDC ka UDP na Shella konstitwensi u bah Teinwell Dkhar u kyrtong jong ka KHDA  u la jop mynta ka sngi ia ka elekshon jied Chairman ka KHADC.U bah Teinwell u la ioh 17 Vote katba u MDC ka PDF na Mawkyrwat u kyrtong ka PDA u bah Hadrian Lyngdoh u la ioh tang 10 vote.
Hadien katei ka jingjop jong u ki MDC ka KHADC ki la ia shim bynta ban kren ai khublei bad kitbok kitrwiang ia u bah Teinwell.
Kiba bun ki MDC ki la pynpaw ba u bah Teinwell u dei u MDC uba la kham rangbah uba la long MDC naduh u snem 2004 bad ki la ong ba kim donkam shuh ban ia kren jrong ia kaei ka bynta ba u dei ban leh, hynrei u la sngewthuh hi naba u la dei u MDC uba la tip lut ia ki Rules bad ki Aiñ ha District Council.
Haba kren kum u Chairman ba la shah jied thymmai u bah Teinwell u la ong ba u sngewkmen ba ka jingshah jied jong u ka dei da ka jingiakhun, ym da ka jingjop kaba suk.
U la ong ba ka jingwan ban ia shim bynta lang ba ka Liang Pyrshah ka la pynitynnad ia ka Ing Dorbar ym kumhba ka la long mynshuwa, ha ka jingjied CEM bad Deputy Chairman ha kaba ka Ing dorbar ka la I lymbuit naba ym don ki Liang Pyrshah.
Marsien ieng ban ai jingkren na ka shuki ba shong u chairman u bah Teinwell, u la iam ha la mynsiem ban kynmaw ia ki kmie ki kpa jong u kiba la leit noh na kane ka sla pyrthei bad u la ong ba ka dei ka jingkmen ia ki ruh haba u shimti ia katei ka shuki, wat la kim don shuh ha kane ka sla pyrthei.
U la ong ba ka kyrteng jong u la suit la shor da ki kmie ki kpa jong u hynrei lada pynkylla ia ka kyrteng jong u sha ka ktien Pnar ne ka ktien synteng Tein ka mut uba tiengeit u khawpud, " Lada pynkylla ia ka kyrteng jong nga ha ka ktien synteng ka mut uba tieng eit u khawpud hynrei ngan pyngiaid ia ka dorbar khlem jingtieng bad ngan pyngiaid katkum ki kyndon ki aiñ" ong u bah Teiñ.
U la ong ba ka ju don ka jingud na ki dkhot ka Ing Dorbar ba kim ju ioh ia ka Proceeding jong ka dorbar khamtam ki jingkylli kiba ka EC kam ju ioh ban jubab, hynrei u la ong ba hapoh ka jinglong chairman jong u, un pyntikan ba ki jingkylli bym ioh jubab, yn pynpoi ia ki jubab hapoh ka 2 taiew ym shuh ban ap ia ka 3 bnai.
U bah Tein u la ong ruh ba ki dkhot jong ka Ing Dorbar ki dei ban pynlut por ialade ban pule ia ki Rules bad ki aiñ bad kim dei ban shu ap na ka miej jong u Chairman ban da batai.
“Ki kam ba nga dei ban leh kum u Chairman ngan leh beit khlem jingtieng katkum ki Rules bad ki aiñ" ong u bah Teiñ.
Shillong: Myn hynnin ka sngi u Rupang u la leit ban iaid sha ki basa die dohkha kiba don ha Iewduh bad la iohi ba baroh ki dukan die dohkha ki la khanglut mynta ka sngi.
U Rupang u la ioh ban ia kren bad kiba bun ki nongdie dohkha ha Iewduh ban sngap ia ka jingsngew jong ki, namar ka jingshah khang dohkha kaba 15 sngi ha ka sorkar.
Ki la iathuh ba mynta ka sngi ki la khang ia ki kali wan buh dohkha ba kim dei shuh ban wan rah dohkha sha Shillong, hynrei ki la ong ba ki don ki dohkha kiba la wanrah mynhynnin ka sngi ruh kiba dang sah kiba kim pat lah die.
Ki la iathuh ba kaba duna eh ka dohkha kaba sah ka long shi synduk bad ha katei ka shi synduk ki don 40 kilo ki dohkha, hynrei don ruh kiba sah ha ki top bad shi top ka don kumhba 80 haduh 90 kilo ka dohkha.
Ha Iewduh ki iathuh ba ki don 102 tylli ki dukan bad haba ia khein, lada ka wei ka dukan kan sah tang shi synduk ruh ka la poi sha ki 5000 kilo tam ki dohkha hynrei nalor nangtei ruh ki don kiba sah 3 ne 4 synduk bad ia kitei ki hap ban bret noh.
Ki la iathuh ba ka jingkhang dohkha ka sorkar ka la ktah bha ia ka kamai kajih jong ki bad ka la ktah ruh ia ka kam ka jam jong kiwei pat ki Khasi naba ka jingaikam jong ki jhangtei ka dei beit tang ia ki Khasi ym kiwei pat ki jaitbynriew.
Ki la iathuh ba kawei ka dukan lada duna eh ka don 3 ngut ki nongtrei bad lada khein ia ki 102 tylli ki dukan ka jingdon ki nongtrei bylla ka poi sha ka 300 ngut tam.
Nalor nangta ki la iathuh ba ki don ki nongkit Daju kiba ju im da ka kit dohkha bad ki don haduh 80 ngut ki nongkit Khasi kiba ju kit dohkha ha Iewduh.
Nalor katei ki don ruh sa ki nongdie sha die ja kiba ap ia ka kamai jong ki na basa dohkha, ki don ruh ki nongpynkhuid kiba ka basa dohkha ki siew la ka jong ka bai bylla ia ki ha ka dor T.40 tyngka shi taiew kawei ka dukan.
Kitei ki nongdie dohkha ki la iathuh ba kin ym lah satia ban ap ia ka hukum jong ka sorkar kaba khang haduh 15 sngi, hynrei kin leh eiei halor kane da kaba kin wad ia ki lad ki lynti naba 15 sngi ka la ktah lut ia ka kamai kajih jong ki baroh, “Ka basa dohkha ka dei ka lad kaba ai kam ai jam ia kiba khlem kam kaba ka sorkar uh kam lah ban ai kam ia ki hynrei ka jingleh jong ka sorkar ka la ktah shibun ia ki, ngim tip naei ka sorkar ka lap ia ka jingbym long ka dohkha naba haba ki leh ia ka Test ha khmat jong ngi ka biang lut" ki la ong.
Nongpoh: La ioh jingtip ba myn hynnin ka sngi, dang step phyrngap ha ka por 2 lane 3 baje ei ei mynstep, ki runar ki bym shem la lah ban ithuh la ki dei kiba na Meghalaya ne Assam, ki la wan ban pynpra dusmon ia kawei ka sem ap kali kaba dang shna lyngba ka skim MDC ha ka shnong Sabuda, Ri Bhoi District.
Khyndiat kum ban shu pynkynmaw hangne, dang ha ka 20 Tarik mynta u bnai, na ka liang ki bor Distrik ka Ri Bhoi lem bad ki bor Distrik na Karbi Anglong, ki la pynlong ia ka jingialang kaba kyrpang, na ka bynta ban wanrah ia ka jingiasngewthuh jingmut bad ban weng ruh ia ki kynrum kynram kiba shait mih na ka por sha ka por ha katei ka thain, hynrei saw sngi hadien jong katei ka jingialang, la wan jia katei ka jingshah pynpra ia ka sem ap kali ha shnong Sabuda.
Haba phai halor ka jingjia kaba la jia mynta ka step, la ioh jingtip ba katei ka sem ap kali, kaba la shah pynpra noh ha katei ka shnong ka dei kaba la shna lyngba ka skim MDC ha ka jingman tyngka kaba T.1Lak bad ha kajuh ruh ka por la ong ba ia katei ka sem ap kali ym pat lah ban shna lut, hynrei dang dep tang ban pynieng paia bad ka slep naneng.
Katkum ka jingtip, kaba u nongthohkhubor u la ioh ban lum na ki katto katne ngut ki paidbah, la ong ba ki la don ki katto katne ngut ki paidbah jong katei ka shnong kiba la iohsngew ia katei ka jingjia, hynrei kim shem la nud ban mih lane ban leit pynsangeh ia kitei ki runar.
Ki paidbah ki la suba ruh ba kitei ki runar kiba la leit pynpra ia katei ka sem ap kali, ki la pyndonkam da ki kynja tyrmen, ha kaba ki la bom naphang ia ki paia jong katei ka sem, kat haduh ba kan da kyllon hi kram bad kaba la pynduhnong shikatdei eh ia ki paidbah jong katei ka shnong.
Haba iadei bad katei ka jingshah pynpra ia katei ka sem ap kali, na ka liang ka Kong RM Kurbah, DC ka Ri Bhoi, ka la ong ba kin dang pynlong ia ka jingtohkit ban lap ia ki runar kiba la donkti ha kaba leh ia katei ka kam.
Shillong:Ha ka jingkren ai khublei jong u ia u chairman ba dang shah jied thymmai ka KHADC bah Teinwell Dkhar, u MDC ka PDF na Mawkyrwat u bah Hadrian Lyngdoh u la phla hapoh ing dorbar ba u la shah kren khlem akor da ka mesej Mobile ha uwei u nombar u bym shym la ithuh satia la u dei u nombar jongno.
U bah Hadrian u la ong ba utei u nombar 7005635969 u la ioh ar tylli ki Miss Call na utei u nombar ha ka 13 tarik ha ka por 1:22 bad 1:23 Am bad ha katei ka por u la thiah, hynrei kham sa shiphang u la ong ba u la iohi ba ka wan da ka mesej, kaba tim ia u da ka sih ka sang.
U bah Hadrian u la jubab da kaba ong Thank You Sir.
Haba kylli balei ba u jubab Thank You sir u la ong ba u nangmut ba ka dei ka mesej ai khublei ia u, namar ba u peit bad ka shoh samthiah hynrei dei mynstep ba u iohi ba ka dei pynban da ka jingtimsih.
Ia katei ka mesej, u bah Hadrian u la pyni ruh sha u Rupang bad la iohi ba ka don ka kyntien timsih kaba shi kyntien kaba la thoh ‘Hadrian Drain …….
( kaba dei ka timsih)’.
U bah Hadrian u la kyrpad ia ka ing dorbar ba kan leh eiei halor katei ka jingshah timsih jong u kum u dkhot jong ka ing dorbar, hynrei u Chairman u bah Teinwell u la ong ba katei ka kam ka dei shabar jong ka ing dorbar bad u la ai jingmut ia u bah Hadrian ba un shu ujor da ka FIR, hynrei haba ia kren pat bad u bah Hadrian hadien ba la wai dorbar u la ong ba un rah ia kane ka kam sha ka Party ban ia kren.
Shillong:Kawei ka maruti van, kaba don ia u number ML 05 Q 0246, ka la leit tynrah na tdong ka trok, ha ka por 1.04 minit hynnin ka miet bad katei ka jingjia, ka dei hajan ka Khliehriat Petrol Pump.
Ki don arngut kiba la mynsaw bad kitei ki long U Biren Singh (50) bad ka Sona Dobri (46), ha kaba ka don ka jing mih snam na khmut bad ka jingmong malu mala.
La leit ialam ia kiba mynsaw sha Khliehriat CHC.Kawei pat ka jingjia, ka la jia hynnin ka sngi, ha ka por 7.43 mynstep, ha kaba kawei ka kali Tourist, ka la tynrah ia ka Maruti 800 ha 4mer, Upper Shillong, katba ka dang kiar ia kawei ka bike, kaba btuid hapdeng surok.
Ki don arngut kiba mynsaw bad kitei ki long ka Patrisha Mylliem Umlong (46) bad U YP Singh (56), ha kaba la leit rah sha Civil Hospital bad sha Lawmali Hospital.
Shillong: Ki nongshong shnong ka ri Wales ki la shoh mynsiem hadien ba ki la ioh sngew ia ka jingrwai ‘Ri Khasi Ri Khasi’ na ka kynhun rwai ka Aroha, kaba la jop ia ka khusnam ba nyngkong na ka jingiakhun rwai ka Acapella kaba long ha Llangollen International Music Eisteddfod, ka ri Wales ha u bnai ba la dep.
Ia kane la iathuh da ka nongpyniaid ka Aroha ka Kong Pauline Warjri, haba kren sha ki nongthoh mynta ka sngi ha Shillong hadien ba ki la wan phai na katei ka lympung bah.
“Ki don ki tymmen ruh kiba jaw ummat haba ki ioh sngew ia ka jingrwai Ri Khasi Ri Khasi, kaba iadei bad ka jingrwai ka ri Wales (National anthem)", la ong ka Kong Pauline.
Ha kajuh ka por, ka Kong Pauline ka la ong ba ka jingjop ka kynhun rwai  Aroha Junior Choir na kane ka rynsan ka la ai mynsiem ia ki shibun bad ka ai khublei ia kiba la don bynta ban pynlong ia ki ban poi sha katei ka rynsan bad wan phai biang sha la iing.
“Nga sngewnguh ia baroh kiba don bynta ban iarap ban kyrshan ia ngi naduh ki riew shimet, ki kynhun bapher bapher namar ba ka jinglut ka long kaba jur", la ong ka Kong Pauline.
Ka Kong Pauline ka la iathuh ba ha kane ka jingiakob la wan iashim bynta da ki ri bapher bapher na kylleng ka pyrthei kaba la kot sha kumba 40 tylli khamtam kito kiba la shah synshar teng ha ka sorkar phareng ha ki snem ba la dep ne ki commonwealth.
Ia kane ka rynsan iakop la sdang ban pynlong naduh u snem 1947 da ka sorkar phareng, hadien ka thma bah kaba ar da ka jingthmu ban wanrah ia ka jingsuk lyngba ka rwai ka siaw, ka tem ka put jong ki jaitbynriew bapher bapher.
Ka Kong Pauline ka la iathuh ba ia ka jinglut ka jingsep ban poi sha Wales la ioh lyngba ka jingnoh synniang ki riew shimet, ki kynhun kum ka Balang Nongthymmai, ki skul, ki kmie ki kpa jong kine ki khynnah.
Lah ban kdew ba ka kynhun kaba wan ba ar ha kane ka lympung dei ka Ysgoi Gerdd Ceredigion (Cymru) bad balai la ioh da ka Golden Gate Men’s Chorus na USA.Kane ka kynhun rwai ka kynthup ia ka kynhun jong ki khynnah na ka nongbah Shillong, kaba mihkhmat ia ka ri India.
U Indresh Kumar, u nongialam jong ka RSS, u la pynsngew ba ynda la sangeh shi syndon ia ka jingbam doh masi, kumta ka jing pyniap ia ki soitan, kan sangeh shi syndon bad U Kumar, u pynsngew ia kane, halor ka jingshah pyniap jong kiba bun ki briew ha kine ki sngi, ha ki riew paidbah.
U Kumar, u kren ia katei ka jingialang jong ka Hindu Jagaran Manch ha Ranchi.
“Lada ka jingbam doh masi, ka sangeh noh, kumta kito ki jing pyniap soitan kin sangeh shi syndon" ula ong shuh shuh.
U nongialam RSS, u kren shai, ba ka jing pyniap ia ka masi, ka dei kaba la mana, da baroh ki niam.
U Kumar, u kren pyrshah halor ka jingktah kti ia U  Swami Agnivesh, ha kaba la shoh da kito ki riew kyrshan BJP, ha Pakur, kaba don ha Jylla Jharkhand, ha ka 17tarik Naitung 2018, ha kaba la kynnoh ba u kren pyrshah ia ki Hindu.
Shillong: U bah Teinwell Dkhar, kandidet jong ka Khasi Hills District Alliance (KHDA0, ula jop da kaba suk ia ka shuki kum u lamphang dorbar jong ka Khasi District Council.
Ha ka jing ia thep vote mynta ha ka por 11baje mynstep, U Bah Tein, ula ioh da 17 vote, katba U bah Hadrian Lyngdoh, u kandidet jong ka seng Peoples Democratic Front (PDF) u ioh 10 vote bad arngut kiba pep.
Ka kong Grace Mary Kharpuri, ka mih noh shwa ha ka jing ia thep vote, katba U bah PN Syiem um shym la wan shim bynta ha ka dorbar.
Shillong: U bah Teinwell Dkhar, kandidet jong ka kynhun Khasi Hills District Alliance (KHDA), ula jop suk mynta ka sngi,ha ka jing ia jied ia u lamphang dorbar ba thymmai jong ka Khasi District Council.
U Bah Tein, ula ioh 17 vote, katba U bah Hadrian Lyngdoh, kandidet jong ka seng Peoples Democratic Alliance (PDA),u ioh 10 vote, katba ka kong Grace Mary Kharpuri na ka seng PDF, ka la mih noh na ka iing dorbar bad kam shym la shim bynta satia ha ka jing ia thep vote bad U bah PN Syiem, uwei pat u dkhot ka PDF, um shym la wan satia sha ka iing dorbar.
Guwahati: Ki bor pyniaid jong ka Kamrup (metro) District, ki la hukum ban khang noh ia ka jaka shangkai pyngngad ka  Accoland Amusement Park, kaba don ha Rani-Patgaon bad katei kan bteng, kat haduh ban da lap da ka jingtohkit ba katei ka long ka jaka kaba khuid kaba suba ia ki nongleit shangkai.
U Virendra Mittal, Deputy Commissioner jong ka Kamrup Metro, ula phah tohkit ha ki khyndiat sngi ba ladep, halor ka jing pyndonkam ia ka um ha ki pung kiba don ha katei ka jaka shangkai bad la lap ba ka um, ka long kaba jaboh bad kaba ktah ia ka koit ka khiah ki khynnah kiba leit sum sha katei ka jaka shangkai pyngngad.
Ka kaiphod, ka dei kaba la lap da ki briew jong katei ka tnat sorkar, kiba la phah da U DC, halor ka jinglong jingman katei ka jaka shangkai pyngngad.
Shillong: U Conrad K Sangma u la ong ba ka elekshon shiteng samoi na South Tura kam dei ka elekshon kumba long kiwei, hynrei ka dei ka elekshon Myntri Rangbah.
Haba kren mynta ka janmiet sha ki katto katne ki nongthoh khubor, u Conrad u la ong, “Ka elekshon na South Tura kam dei ka elekshon u Conrad K Sangma hynrei ka elekshon jong u Myntri Rangbah".
Ka elekshon shiteng samoi ka South Tura kan long ha ka 23 tarik Nailar ban wan bad yn niew ha ka 27 tarik.
U Conrad u ban iakhun na South Tura khnang ba un lah ban bteng ia ka kam Myntri Rangbah, u la kyrpad ia ka UDP bad kiwei ki seng sain pyrthei ban ai ka jingkyrshan radbah ia u khnang ba un jop ha kane ka elekshon ha ka rukom kaba don burom.
“Ki nongialam ka UDP na Garo Hills ki la pynpaw la kajong ka jingsngew jongki hynrei na ka liang ki nongialam ka UDP sengkmie ki la pynpaw ba kin kyrshan ia nga.
Kane ka dei ka kam iing jong ki, ngam kwah ban tuklar hynrei nga buh ka jingkyrpad ba kin ai ka jingkyrshan ia nga bad kiwei ruh ki seng sain pyrthei", u la ong.
Ha kajuh ka por u la pynpaw ka jingkmen ia ka jingpynpaw u kyrtong barim ka BJP na South Tura u Bilykid K Sangma ba un kyrshan ia u ha kane ka elekshon.
“Nga sngew ba ka jingpynpaw u Bilykid ban kyrshan ia nga, ka dei ka khubor kaba ai jingkyrmen bad nga sngew ban ai khublei ia kane", u la ong.
Ha kajuh ka por, u la ong ba ka jingialang ka NPP kaba long ha nongbah Delhi, ka la rai ban iakhun ha ki elekshon ban long ha ki jylla bapher bad ruh ha ka Lok Sabha elekshon kaban sa long shen.
“Kum ka party ngi kwah ban ioh bun ki MP bad ki MLA bad ngin trei shitom ban pynjop ia ki ha ki elekshon MLA bad Lok Sabha ruh", la ong u Conrad.
U la ong ba ka NPP kan iakren bad kiwei ki party ba don kajuh ka jingmut ban iatreilang ha ka elekshon lada long kaba  lah hynrei kane kan shong ha ka rai jong ka party.
Shillong: Ka Synjuk Nongsynshar Shnong Ka Bri U Hynniewtrep kam pdiang satia ia ki kyrteng kiba mih ha ki kotkhubor kaba khot ia ka Them Metor kum ka Harijan Colony ne ka Punjabi Lane.
Ka kyrwoh na u General Secretary bah R.L Blah ka la ong ba hadien ki jingjie kiba mih ha ka 31 tarik u Jymmang la iohi ba ki la mih ki kyrteng Harijan Colony ne Punjabi Lane hynrei katei ka Synjuk ka pdiang satia ia kitei ki kyrteng kiba lah pynban ba pynmih a ka jingsngewthuh bakla.
Katei ka Synjuk ka la thoh sha u myntri rangbah ka jylla u Conrad K Sangma ba u dei ban shimkhia bha ia kane namar ba katei ka jaka kam dei satia ka jaka sah briew hynrei ka dei ka jaka sah jong ki nongtrei ka tnad Municipal.
Ka Synjuk ka la kyntu ia ka sorkar kumjuh ka High Level Committee ban shimkhia ia kane ka jingai jingmut jong ka Synjuk.
Shillong: U Acting Syiem ka Hima Mylliem u Pa’iem Ricky Nelson Syiem u la ong ba ki don bun bha ki Khasi ha Iewduh kiba kwah ban pynkylla ia ka kyrteng dukan jong ki sha u Dkhar.
Kane ka jingkren jong u Acting Syiem ka dei hadien ba u Rupang u la pynmih ia ka khubor ba u Acting Syiem ka Hima Mylliem u la aibor ia u bar jylla u Md.
Riaz ban dakhol ia ka dukan jong u Khasi uba la tip kyrteng kum u bah Donbok Mylliem Umlong.
Haba ia kren bad u Acting Syiem ka Hima Mylliem u la ong, “Ka dei ka jingshisha ba utei u dkhar u ioh dukan ha Iewduh hynrei kam dei pat ka jingdakhol kumba la thoh ha ka khubor, utei u trai dukan u la wan kyrpad ba utei u dkhar u la sahram ha u bad um lah shuh ban siew bad namar katei ka jingkyrpad rit jong u la leh kumba u kwah ban pynkylla ia ka kyrteng dukan jong u sha u dkhar" ong u Pa’iem Ricky.
U Pa’iem u la ong ba um tip satia kaei ka jingiakut hapdeng utei u bah bad utei u dkhar hynrei la shu ai namar ka jingkyrpad rit jong u, u la ong ruh ba ym tang utei u bah uba la wan ban rah ia kane ka jingkyrpad hynrei ki la don bun ngut ki briew hynrei namarba utei u bah Donbok u dei uba ju trei ryngkat bad ka Hima Mylliem khamtam ba u peit ia ki iew kiba don ha Ri-Bhoi ka Hima Mylliem ka la pyrkhat kyrpang ia u.
“Kane ka dei ka sien ba nyngkong ba ngi leh na ka bynta jong u hi shimet kum u briew jong ka Hima namarba ula wan kyrpad eh, ki don bun kiba kwah hynrei ngim ailad, ngi sngew synei ba u la wan kyrpad palat ba um don pisa shuh ban siew ia ka ram jong utei u dkhar ,hynrei nangne shakhmat ngin ym lah shuh bah leh kumne, ki la don shibun bah kiba wan kyrpad ban ong ba u dkhar u sahram ha ki hynrei ngim ailad" ong u Acting Syiem.
Haba kylli u Acting Syiem u la iathuh ba shisien ba la pynkylla kyrteng ka  dukan kan iai sah hi ha ka kyrteng jong utei u dkhar shirta tad haduh ba ba utei u trai un pynkylla da kiwei pat ki kyndon lane lada utei u dkhar um pynkheiñ satia ia ki kyndon ba la buh ha katei ka pata dukan.
Hadien ba ka la mih ka jingkynthoh na ka kotkhubor Rupang u Pa’iem Ricky Nelson Syiem u la ong ba ka Hima ka la hukum ia u bah Donbok Mylliem Umlong ban thoh da ka aplikeshon ban knieh biang ia katei ka jaka na u dkhar.
Shillong: Hadien ba la mih ka khubor ha ka kot khubor jong u Rupang ba u Khasi u la shah dakhol ha u khar Muslim uba la tip kyrteng kum u Md.
Riaz ia ka dukan jong u kaba don ha Iewduh, u Rupang u la buddien bha ia katei ka khubor bad u la ioh ruh ba ia kren markhmat bad u trai jong katei ka dukan u bah Donbok Mylliem Umlong, hynrei ha ka jingiakren bad u Donbok u la ong ba kam dei satia ka jingdakhol, hynrei ka dei kaba la leh katkum ka mon jong u hi namar ba um lah shuh ban siew ia ka ram jong utei u dkhar.
U bah Donbok u la ong ba u la ia ithuh ithaw bad utei u dkhar naduh ki snem 1994  kaba long kumba 25 snem tam mynta bad u sngew ba u la long kum shi-ing shisem, “Ngi la long kum shi-ing shisem bad u" ong u bah Donbok.
U la ong ruh ba dei utei u dkhar Muslim uba la pynkiew ia ka kamai kajih jong  u ha kaba na ka jinglong nongniah kali kamai Taxi (Ambasaddor) mynta u la kylla long long Malik da ka jingpynthied sngewbha jong u Md.
Riaz da ka Jeep kaba T.1.20 lak kaba u la sei nalade tang T.20 hajar katba T.1 lak pat la ai sngewbha da u Md.
Riaz.
“Nga shim ia katei ka dukan ruh da ka pisa jong u Md.
Riaz, nga shna ruh da ka pisa jong u, nga treikam ruh nga shim pisa na u, ngam lah shuh ban siew ia ka  ram jong u, u la dait shi dait ram na nga bad u la ong ba u kwah ia ka dukan jong nga, nga ai ia u da katei ka duka da kaba wan kyrpad ia ka Hima ban iathuh ia ki jingeh ba nga ia kynduh" ong u bah Donbok.
Haba kylli shuwa ban ai ia katei ka dukan u ju die aiu, u bah Donbok u la ong ba shuwa ban ai ruh ia katei ka dukan u la ai wai ha utei hi u Md.
Riaz bad haba kylli ia ka bai wai u la ong, “Naduh ba shna ia ka dukan u shongwai hi ma u, ka bai wai ngim ju ia kheiñ u shu ai sngewbha kat kaba u lah ban ai, ngi long kum shi-ing shisem te" u la ong biang.
U la iathuh ba u la kynduh nyngkong ha ka por ia khaii sniehmasi snieh muid bad ter ter ka la iaid ka jingiadei jong ki haduh mynta ha ka ka mkhaii synsar bad kiwei pat , dei ha ka jingkhaii synsar ka jingpynduh pisa ba u la ong ba ka kamai jong u ka la hiar haduh ba un hap ban ai noh ka duka sha utei u bar jylla.
U la iathuh ba u shong u sah ha Umsning hynrei ka shnong trai jong u ka dei na Mawlai Umthlong.
Shillong: Ki pulit ki la phah shithi sha palat 50 ngut ki briew ba kin wan hajir halor ka jingjia ha Motphran kaba mih ha ka 31 tarik u bnai Jymmang ba la dep mynta  u snem.
U Superintendent of Police ka East Khasi Hills, u Davis N R Marak u la ong ba ka jingkhot hajir ia ki briew ka long katkum ki sakhi ba la iohi lyngba ki dur bad ki video.
“La khot tang ia ki briew kiba don ha ka jaka ba kulmar bad ia ki briew ba thep ne post ia ki kyntien pynshit ha ki social media", la ong u SP.U la ong ba ki pulit ki la phah palat 50 tylli ki shithi sha ki briew ban leit hajir ha thanad.
Ha kajuh ka por, u Davis N R Marak u la ong ba ka jinglong ka suk ka sain ha Nongbah Shillong ka la kham bha, hynrei ki bor district kim pat weng pat ia ka curfew miet namar ka jingsuba ba dang don ki briew ki bym kwah ba ka ishu them metor kan kut noh.
U SP u la iathuh ba ka tnad ka la ioh jingtip ba ki dang don ki kynhun ki bym kwah satia ba kane ka kam kan kut bad kane ka la paw ruh ha ki jingthoh lyngba ki social media.
Ka tnat pulit ka peit pyrman bha khamtam mynta ba la kut ka World cup ban nym mih kano kano ka jingthut ha ka suk ka sain, bad ka jingbteng ia ka korphiw miet ka long katkum ki sakhi ha ki por ba la leit ba ka jingjia kawang petrol bom ka jia ha ka por mynmiet.
Lah ban kdew kumba palat 60 ngut tam ki paidbah ki la shah rah sha thanat ha ka jingiakynad kaba la mih na ka them Iewmawlong kaba la neh kumba shi taiew tam.
Ex- Rev.K.LangrinUwei u paralok Nepali jong nga u la iathuhkhana ia nga ha kawei ka sngi ba ki kynthei Nepali ki long kiba stet bha ban pynher ia kano kano ka khubor lamler.
Lada kim ioh ban iathuhkhana ha ki briew kin leit ban iathuh wat ha ki dieng ki siej ha khlaw lane bad ki diengthung ha iing la jong.
Ka jingiathuh jong ki kam dei tang shisien, hynrei kin iathuh bun sien haduh ban da hun ka mynsiem jong ki.
Te nga la ong ia u ba ym dei tang ki Kynthei Nepali kiba leh kumta, hynrei ki kynthei Khasi jong ngi ruh ki long hi kumta.
Hooid ki don ki katto katne ki kynthei Khasi jong ngi kiba lah ban synshar ialade ban ym iathuhkhana kulmar ia kaei kaba ki iohsngew, hynrei 95% te ki long kum ki kynthei Nepali kumba iathuh uta u paralok jong nga.
Ki kynthei ki pher na ki rangbah ha ka jingmut jingpyrkhat.
Balei nga ong kumta? Namar ki rangbah te haba ki iohsngew ia kano kano ka khubor ki hap ban da pyrkhat shuwa bad ban wad jingtip la ka long ne em kaba shisha.
Sa kawei ruh ki rangbah kim da sngewkhia than ban leit pynbna ia ka khubor jong kiwei.
Katba ki kynthei pat kim lah ban ap ne ban da wad ia ka tynrai la ka long kaba shisha ne kaba shu thaw da mano re.
Bad shisien ba ki la iohsngew ka mynsiem jong ki ka kwah dik dik ban leit iathuhkhana ha ki para kynthei.
Lada kawei ka kynthei ka la ioh ban iathuhkhana ha ki 15 ngut ki para kynthei, sa kita pat kin iathuh pateng sa ha ki 20 ngut.
Nangta ki 20 ngut kin leit ban iathuh ha ki 100 ngut.
Kumta ter ter haduh ban da poi ha ki rangbah.
Ki rangbah ruh ynda haba la iohsngew ia ka jingiathuh jong ki 100 ngut ki kynthei, ma ki ruh mar shiteng kin sa iathuhkhana para rangbah.
La don kawei ka longkmie kaba ia dom bad la u Kpa ki khun.
Kata ka longkmie tang hadien shi kynta ka la leit ban iathuhkhana ha ki para kynthei na kawei ka dukansha sha kawei pat.
Kita ki para kynthei kiba la iohsngew ia ka jingiathuhkhana jong ka ruh ki la pynphriang stet ia kata ka khubor.
Ki kur rangbah jong kata ka kynthei haba ki la iohsngew ia ka jingialap humhum hamham ha ki dukansha bad ka surok ki la hap ban leit kylli na kata ka longkmie.
Ynda ki la lap ia ka jingshisha ka mih tang na i daw iba rit eh.
Kumta kita ki kur rangbah ki la sneng ia ka ba ym ju dei ban leit iathuhkhana shuwa ha surok ia la ki kam iing kam sem lajong, hynrei dei ban iathuh shuwa ha ki kur rangbah.
Ha kine ki sngi ruh haba la mih ki khubor lamler, ynda ngi la wad jingtip bha ki dei ki kynthei kiba pynphriang.
Ka khubor shaphang ka jingwai noh ka pyrthei, lane ka khubor jingwan arsien u Jisu ruh ka mih na ki kynthei.
Ka khubor kaba ong ba u Aadhaar nombar u dei u nombar jong u mrad khlaw uba don u 666 ruh ka mih na ki kynthei.
Ka khubor jong ka jingkhih u jumai bah ha ka snem 2010 ruh ka mih na ka kynthei.
Ka khubor ban ym phah skul ia ki khun ruh ka mih na ki kynthei.
Haba nga ong kumta, ym dei ba ngin niewbein ne khein poh noh ia ki kynthei hynrei ba ngi ki longkpa ngin hikai ia la ki menkmie ba kin lah ban synshar ia la u thylliej.
Da U Bah Forwardman NongremNga la poi sah ha kawei ka shnong kaba don hangne ha Ri Khasi jongngi ha kawei ka por 5 snem mynshwa bad ha kata ka jingleit nga la poi leit sah ruh ha kawei ka ing jong uwei u riew tynmen.
Ha lynti shwa ban poi sha kata ka shnong ba nga mut leit sah nga la dei ban iaid lyngba kawei ka shnong kaba la kham heh ban ia kata ka shnong ba nga mut ban leit kaba don ruh kham pajih shi pda maw eiei na kata ka shnong ba nga dei ban leit sah.
Nga la lap ha kata ka jingiaid lynti ba ym ikop ban don ruh wat uwei u Khasi (bad lada don ruh lehse la jynjar ban ithuh uno u langbrot bad uno u blang).
Ha kata ka miet hi ngam banse ban kylli na uta u riew tynmen trai ing da kaba kylli kumne “ Balei mo shato kawei ka shnong kham pajih nangne ki bun katto katto ki bym dei Khasi ne ki bym ikop trai shnong" bad ha kata ka por u la iathuh ianga ba mynshwa haka por ba nga dang samla la wan kyrpad iaka shnong daki ar tylli ki longing naka jylla aiu re ban shah iaki ba kin buhai shnong ban ri masi ha shnong jongka bad ki da ong ruh ba lada phim shah ngin sa iap namar ba ym don jaka shuh iangi ha shnong lajong.
Haba kum kata ka por, ka shnong ka la lum iaka jingialang ( ngam kwah pyndonkam iaka ktien ba kyntang jongka Dorbar) bad ha kata ka jingialang ki la don kiba ong “ To ngin shah ia ki bapli ioh kin shu iap tyrut ei khamakha sha lum sha wah" hynrei ki don pat kiba ong “ Em daleilei ym dei ban shah namar ynda ki lah syaid kin sa puh kylla iangi “.
Ha kaba kum kata ka por jongka saw ka sian, ki la shim iaka rai kaba ki ong ka “ rai pdeng “ da kaba ki la rai ban nym shah ia kita ki nongwei ba kin sah lang ki shnong kumba ki la wan ban kyrpad hynrei kin shu ai jaka iaki ba kin sah ha rud shnong kham pajih.
Kaei kaba jia pat la iathuh hanga da uta u riew tynmen ( u ba la khlad noh mynta) ba hadien katto katne snem ki khun jongki ki la wan ialam ruh iaki Lok ba dei na ka juh ka doh ka snam jongki sha kata ka shnong bad ym tang iaki Lok hynrei suki suki iaki bahaing bahasem bad ia kiwei pat ki ba ym lah ban tip.
Hadien tang daki phew snem, kata ka rud nong kala kylla long ka shnong kaba khamheh ban ia kata ka shnong ba la don lypa bad bunsien bunsien la iathuh hanga da uta u riew tynmen ba ki ju byrngem byrsit bad shoh ne dat ruh iaki trai shnong ne iaki trai ri trai muluk bad u da ong imat la pyndep iaka jingsneng ba don ha kawei ka khana ba “ ynda la syaid u haram ban puh kylla ia uba pyllait im ia u".
Ka khyndew ka shyiap ka dei kawei naka bynta ba kongsan ban ithuh ia kano Kano ka Ri ne ka Jaitbynriew bad khlem da don maka yn nym lah ban ithuh ia kano kano ka RI laitluid kum ka Ri kaba donbor bad lah ban synshar ialade ( Sovereign State).
Ki Jew hashwa ka snem 1948, la shu iathuh shaphang jongki tang lyngba ki khana pateng ( History) hynrei ka pyrthei kam pat shym ithuh iaki hashwa katei ka snem.
Naduh ka spah snem ba nyngkong ( first century) jong kata ka Common/ Current Era (CE) la iathuh ba kiba bun ki Jew ki sah kylleng pyrthei watla ki dang don ruh napdeng jongki kiba sah ha kata ka Ri Palestine kaba la ju tip mynshwa.
Ngam kwah ban iakren ia kata hynrei nga kwah ban ong ba kano kano ka Jaitbynriew ka ba la duh noh iaka khyndew ka shyiap kan sa sah tang haki khana pateng bad haki jingthoh lada don ba dang kynmaw bad kiba dang thoh shaphang jongki.
Ka Jaitbynriew jongngi kam pat poi haduh ka khep kumba jia iaka United Kingdom of Israel and Judah haka snem 720 BCE ba kin shah jop thma noh ha Kata ka Hima ba la ju tip haka History kum ka “ Neo-Assyrian Empire".
Ka jingshah hiar thma jongka Jaitbynriew jongngi halor ka khyndew ka shyiap ka iapher naka Ri Israel bad Judah hyndai kaba la ialeh haba shai ba paw namar hangi ka dei ka thma ba jar jar napoh napoh lyngba ka jinglong shida haka mynnor bad ka jingieit sbai ieit tyngka bad ka rhah spah shimet haka mynta.
Ka jinglong shida palat jongka Jaitbynriew jongngi haki por mynshwa ka la buh jingeh iangi hi namar ngi la shida palat kat haduh ba ngim lah ban ithuh shuh iaki suri ba wan haka dur snieh langbrot.
Naka juk ka shida shi jingmut ka wan kata kaba ki ong naka syrngiew ka myntoi shimet, ngi pynnoh iap iaki longdien jongngi.
Naduh na Shillong bad haduh ki jaka khappud jongka Ri Khasi Jaintia ngin lap iaki jingshisha jongka jingshah hiar thma ba jarjar bad ngin iohi ruh ba kumno ki briew bym dei Khasi kiba dei tang ki raiot jongki Hima katba kum ki riti dustur ki la ioh la ki bhah ki bynta naki Hima bad ki Syiem haka dur ka jing ai pata ne ai wai khyndew wai shyiap.
Na kaba ki long tang kum ki nongshim wai khyndew ki iohlad sa ban shna shnong shna thaw bad nga sngewdei ban ong ba kam dei ka jingbymtip riti dustur ba ki Syiem Ki Hima ki iaid lait iaki jingpyniaid u barim haki kam Hima sima hynrei dei ka jinglalot, kangar bad pyniaid kum ka nong kynti shimet ia ka khyndew ka shyiap kaba dei jong u khun u hajar uba dei u trai shnong ne u trai Ri trai muluk.
Katba kum ka riti dustur u Khasi, iaka khyndew raid ne khyndew Hima yn nym lah ban die duh hano hano hynrei ki dei ki bynta ba u khun u hajar un pyndonkam ia kiba ki raid ne ki Hima kin shim noh shalade lada uta u nong pyndonkam u iehnoh bad um pyndonkam shuh iaka jaka.
Kaba pynlyngngoh ianga bad kaba ngam salia ban kynthoh ruh ka long kumno ki Syiem jongngi ki ai sanad rangbah shnong sha ki bym dei ki khun ki hajar bad kumno ruh ki raiot jongki it ki Hima kin ioh ka lad ban register ia khyndew ka shyiap haki ophis sorkar bad ban buh bynda haba shim ram naki bank ha kaba wat ki Khun Ki Hajar ruh kin nym lah ban leh kumta katba kum ki riti dustur ???Haba phai sha ka Riew sait thma pyrthei (politicians) bad shaki bor sorkar ruh ngin nym lah ban len ba uba bun ba lang u la duh jingshaniah kumba ka long mynta.
Ki la shu kut ha ka ban iaknieh doh kyndang bad song tyngka lem bad ki jingpynbiej bad ialam bakla ia u paitbah.
Ki nongmihkhmat ki kylla long tang ki nong sam scheme hynrei ym shuh kiba lah ban shna iaki ain na bynta ban pynskhem iaka khyndew ka shyiap bad ki riti dustur.
Nga dang kren haba iadei bad ka Meghalaya Land Transfer Act, 1971 bad kumno kane ka ain ka la paw naduh ka ba sdang jongka ba kam ia don bynta eiei bad ka jingshngain ki Jaitbynriew riew lum trai shnong halor ka khyndew ka shyiap lada ka sorkar kam lah ban leheiei hynrei ngin peit kumno kan Jubab halor kane ka bynta!!!Ka khyndew bad ka jingbymdon thikna jong u pud u sam ka dei ka mat kaba la pyniam briew bad pyniap briew haka Jaitbynriew jongngi.
Ka sorkar da ki phew snem ka la shu kut tang haki jingialang bad ki jingkular khlein la thang bad jwat la bam ia u paitbah.
Ki jingkren ban thaw ia kata ka Boundary Commission ruh khlem poi shano shano ban weng ia kane ka jingeh.
Iaka District Council lei ym donkam shuh ban iakren namar ki shong haki shuki ba mih bad san ki shiah bad kiba donkam ban ia bujli man ka por.
Kane ka shna ka donkam ban skhem shwa lada kiba don hangto ki kwah ban trei naka bynta ka Jaitbynriew.
Ha kaba kum kane ka por jongka saw ka sian bad ka por jongka jingshah hiar thma ba jarjar halor ka khyndew ka shyiap, ka donkam iaki Syiem bad ki Hima ba kin sngewthuh.
La pynkupbor iaki katba kum ki riti ki dustur namar kata, ka donkam ruh iaki ba kin pyniaid iaki it ki Hima katba kum ki Riti ki dustur namar lada ngi la duh iaka khyndew ka shyiap ngi la duh iaka Jaitbynriew bad iaka jinglong ba kyrpang jongngi.
Ki Syiem kum ki nong pynskhem iaki Riti Dustur kim dei ban klet ban phai sha ka mynnor bad nga sngew ban ong ba ki Hima hapoh ka Jaitbynriew ba ka la dei ka por ban khyllie biang iaka “ Ain Bri Khyndew" ( Land Laws) kumba la pynskhem ha u bnai November jongka snem 1929 daka Khasi National Dorbar haba iadei bad ki rukom bat khyndew katba kum ki riti dustur ryngkat ka jingpynthikna ba kumba Ki khyndew Hima ne ki khyndew raid ki dei Ki khyndew na bynta u paitbah ( Community Land) bad ki iapher na ki “ Ri Syiem “ bad ki khyndew “Bam Syiem" daleilei kim dei ban pyndonkam thala khlem ka jingtip jongka Dorbar Hima baroh kawei.
La donkam ruh iaki paitbah bad ki riew shimet ba ki dei ban iaid ryngkat ka jingstad ioh ki longdien bad ki khun ki kti jongphi kin duh iaki “ Ri khain ne Ri duwar – kiba dei ki khyndew Kur “.
Ioh ngin duh Iaki “ Ri Seng bad Ri Nongtynmen kiba dei ki khyndew ba ngi ioh pateng “ bad ia kiwei kiwei ki rukom bat khyndew tynrai jongngi.
“Ngim dei ban leh nongwei iala ka khyndew ioh ka khyndew kan sa leh nongwei iangi “.
Shillong: Ha Khasi Hills Autonomous District Council (KHADC), bun ki MDC kiba la kylla party bunsien ha kine ki sngi hynrei dei tang u Bah Teinwel Dkhar u bym pat ju kylla naduh ba u la jop ha u snem 2004 na ka United Democratic Party (UDP) haduh mynta.
U Bah Teinwel un iakhun ia ka kam Chairman ka KHADC lashai ka sngi na ka kynhun Khasi Hills Democratic Alliance (KHDA) ba ialam da u Chief Executive Member (CEM) u Bah Hispreaching Son Shylla, katba na ka liangpyrshah la thep da kyrteng da u MDC na Mawkyrwat u Bah Hadrian Lyngdoh na ka People Democratic Front (PDF).
Lada kam don jingkylla da kumwei pat, la sngewthuh ba u Bah Teinwel un rah suk ia ka kam Chairman ka Council.
U Bah Hadrian u jop MDC na ka UDP ha u snem 2013 hynrei u la phet noh sha ka Congress bad kham hadien u la phet sa sha ka PDF.Shillong: Ka Langsning ka la rah ia ka nam lahduh ka lympung U-18 Shillong Premier League ba la pyniaid da ka Shillong Sports Association da kaba pynliem haduh 3-0 ia ka Sawmer Ka Langsning ka lahduh ka U-18.
ha ka jingiaknieh ia ka nam lahduh kaba long ha kane ka Saitjain ha madan JN Stadium, Polo.
Ia kine ki ka Langsning la thep da u Arkidalang Myrthong ha ka minit kaba 11, u Figo Syndai ula thep  ha ka minit kaba 18 katba ia ka kol balai la thep da u Wanskhem Marbaniang ha ka 85 minit.
Na ka liang ka Sawmer pat kam lah ban pynkhih jar eiei haduh ban wai syndon ka jingialehkai, khamtam ka  jingpynsep ei ia kiba bun ki kabu.
Ka Langsning ka ioh rah ia ka khusnam bad ka song pisa ba T.40,000 katba ka Sawmer ka la ioh T.25,000.
La sam ia ki khusnam da u Deputy Director  ka tnad ialehkai ka jylla  u JR Marak bad la donlang ruh u Myntri tnad ialehkai bah Banteidor Lyngdoh bad u Myntri kam pynroi sor bah Hamletson Dohling kiba shim bynta ban sam ia ki khusnam bad medal ia ki rangialehkai.
Shillong: Ki pulit ki la  kem ia 4 ngut ki briew kiba suba jur ban don kti ban kawang petrol bom ha kamra treikam ka secretary ka Meghalaya Public Service Commission (MPSC) kaba la jia ha ka 10 tarik Naitung.
U Superintendent of Police (SP) ka East Khasi Hills u Davies R Marak u la ong mynta ka sngi, ba ia kine ki briew la kem na thain Nongmensong bad ki dei kiba shu ai bylla khnang da kiwei pat ban wan kawang petrol bom ha katei ka ophis ka tnad thungkam kaba heh tam ha ka jylla.
“Ngi la rah 7 ngut bad kem 4 ngut ia ki briew kiba suba ban donkti ha ka kam kawang petrol bom ha ophis ka MPSC", la ong u SP.Ia kine ki briew la kem ha ka sngi Saitjain bad hynnin ka sngi, la kem biang sa uwei u nongsiew pisa ia ki.
Katkum ka jingong u SP, la siew pisa sha kine ki nongkawang petrol bom T.50 hajar ha ba kin wan leh ia kane ka kam runar.
“La siew ia ka T.50 hajar da mano re sha uwei pat uba ngi la kem hynnin ka sngi, u ba la  ai mar T.18 hajar sha ki ar ngut kiba wan kawang petrol bom ha ophis ka MPSC bad T.10 hajar u la buh noh ialade bad kaba tam la pyndonkam ha ka ban thied ia ka petrol bad kiwei", la ong u SP.Ka Election Commission of India, ka la pynbna ba ka Election Shiteng Samoi na ka bynta ka South Tura Constituency kan long ha ka 24tarik Nailar 2018 bad ka jingniew vote kan long ha ka 27tarik Nailar 2018.
Ka sngi khatduh ban thep kyrteng kan long ha ka 6tarik Nailar 2018,ong ka khubor ba la phah da ka Press Information Bureau(PIB).
Shillong: Ka sorkar Meghalaya, ka la khang ban wan rah dohkha sha ka Jylla bad katei ka long hadien ba la lap ba ki dohkha ki don ia ka dawai formalin bad kiba long ka jingma kaba khraw ia ka koit ka khiah.
Na ki 19 tylli ki jing eksamin ia ki dohkha, ha ka 20tarik Naitung 2018, la lap ba ki don 2 tylli kiba don ia kitei ki dawai ba long bih.
Ka sorkar Jylla, ka khang mynta ia ka jingthied dohkha, na ka bynta 15sngi kynthih, na shabar jong ka Jylla.
La maham ruh ba kito kiba leh pyrshah, kin ngat ha ka kyndon ban shong phatok hynniew snem le bad ka kuna kaba T.10lak, ha ka kyndon jong ka  section 59(iv) jong ka Food Safety and Standards Act, 2006.
La iathuh ba ka jinglap ia kitei ki dohkha ba don formalin, ka dei ha Nongpoh, Ri Bhoi District, ong U PW Ingty Additional Chief Secretary ka sorkar Jylla.
Shillong: Ka sorkar jylla ka shem jingeh ban pyniaid beit ia ka surok Umshyrpi haduh Dawki kaba la mang ban shna ha ka jinglut kaba T.1377.5 klur tyngka.
Katei ka surok kaba la mang ban shna 95 Kilomitar kaba la ia soi da ka ram bad ka kompeni na Japan ka JICA ha u lber mynta u snem.
Ka jingeh ba ka sorkar ka ia kynduh ka dei halor ka jingshim jaka naba ka ia tyngkhuh bad ka tnad shipai kumjuh ruh bad ki Border out Posr kiba don ha Dawki.
Kumta la phiah noh ha ki san bynta ban trei ia ka surok katba ka jingiapynbeit bad ki shipai ka dang iaid.
Ka sorkar ka la bthah ruh ia ki Deputy Commissioners ka East Khasi Hills bad ka West Jaintia Hills ba kin pynsted ia ka kam kaba ia dei bad ka jingshim jaka khnang ban ioh sdang noh ia katei ka surok.
Katkum ka DPR katei ka surok kan dei ka Four Lane na umshyrpi sha Dawki bad kan dei pat ka 2 Lane na Dawki sha Tamabil.
Ha katei ka mang tyngka ban pyntrei ia katei ka projek la kynthup ruh naduh ka bai shna bad ka bai siew sha ki trai jaka.
Katkum ka DPR yn shna ia ka jingkieng Wah Umngot kaba jrong 368 mitar bad ka jingheh ka pyngkiang pat kan long 12.5 mitar.
Ia katei ka projek yn pyntrei da ka M/S Transys Consulting Pvt Ltd.
La mang ba ia katei ka projek yn pyndep hapoh 2 snem shiteng.
Nongstoiñ: Ka Khasi Students’ Union (KSU) Nongstoiñ Circle ha ka sngi Saitjain jong ka taiew, ka la ioh bat ia kawei ka trok kaba don ia u No.AS 18 C 6656 kaba dei jong ki bar jylla, kiba wan ban shalan mar hapoh sor Nongstoiñ.
Ki ar ngut ki bar jylla ba la lap bad ioh bat noh da ka KSU Nongstoiñ Circle:Rupang.
Dimapur:Ka  Lotha Students’ Union, ka dawa ia ka sorkar Nagaland, ba kan pyntreikam pura bha ia ki kyndon jong ka  inner-line permit (ILP) ha katei ka Jylla, na ka bynta ban khanglad ia ki jingwan tuid jong ki briew kiba nabar sha katei ka Jylla.
Katei ka Union, ka dawa ba dei ban pyntrei kam hok ia ka ain ILP, ban nym ailad ba kin rung katba mon, kine ki poiei sha katei ka Jylla bad ha kajuh ka por ban pynthymmai man ka por ia ka ILP jong kito kiba wan shangkai, kiba trei kam bad kiwei kiwei.
Ha ka jingthoh ba la phah sa U Neiphiu Rio, ka Union, ka kynnoh ba ka don ka jingleh thurmur, ha kaba pyntreikam ia ka ain ILP bad ka dei na katei ka daw, ba ki shim kabu ki briew kiba wan na shabar Jylla.
Shillong: Ka sorkar jylla lyngba ka tnad pynroi sor ka la pynkhreh ban khot tender ban die noh ia kumba 50 tylli ki bos saw (SPTS) kiba la jot.
U myntri ka tnad pynroi sor u bah Hamletson Dohling, u la ong ba ia ka tender yn sa khot shen ban die lilam ia kine ki bos sha ki riew shimet, kiba kwah ban thied ia ki.
Dang shen, u myntri u la pyllong ia ka jingleit jurip sha kylleng ki jaka ba la buh ia kine ki bos saw kiba don sharud ka sor Shillong ba la shu buh ha madan sha khlaw.
Ha kajuh ka por, u la iathuh ba u la khot ia ka jingialang bad ki nongpyniaid ia kine ki bos, ha kaba la bthah ia ki, ba ki dei ban hikai ban sneng ia ki nongniah bad ki nongkhrong pisa  jong ki bos saw ba kin long kiba donakor bad ban leh khuid ia ki kali.
“Lada lap ba ki nongniah ki nongkhrong ki leh khlem akor, ki paidbah ki dei ban wan ujor bad ka sorkar kan sa leh ia kaba donkam ia ki" la ong u Bah Hamletson.
Lah ban kdew ba ka sorkar pdeng ka la ai bos saw haduh 120 tylli ia ka jylla Meghalaya lyngba ka skhim Jawaharlal Nehru National Urban Renewal Mission (JNNURM) kaba la pynkylla mynta sha ka Atal Mission for Rejuvenation and Urban Transformation scheme.
Shillong: Ka Khasi Students’Union ka pynpaw ia ka jing lyngngoh bad bym lah ban sngewthuh ia kaei kaba ka Sorkar ka mut da kaba iai bteng ban khot hajir ia ki riew paidbah, ki dkhot bad ia ki nongialam sengbhalang halor ka jing jia ba dang khyndiat por ha kaba iadei bad ka ishu them metor.
Ka seng ka sngew kyndit ba ka sorkar ka khot hajir lyngba ka tnad pulit ban kynnoh ia ki nong shah khot hajir, ba ki dei ki nong pynshit bad aiding halor ki jing jia kiba lah dep bad ka  seng  ka pynkynmaw ia ka sorkar ba kane ka mat, ka dei kaba lah sahkut mynta da ki phew snem, ha kaba na kawei ka sorkar sha kawei pat ym shym la lah satia ban pynbeit ban pynhun ia ka jing dawa jong uba bun ba lang.
Ka jing bteng ban khot hajir, kam dei ka lynti ban tem ia ka jingkhluit, hynrei ka dei ka kynti ban nang aiding shuh shuh bad kan nang pynbitar arshah, namar dei kito kiba sah ha them metor kiba ju pyni bor ju sdang bad ktah kti pynma, pyntieng ia ki ba hap iaid lynti na kato ka jaka jan man la ka por.
Shillong: Ha ka sngi saitjaiñ jong ka taiew ka  National People’s Party (NPP)  ka la long jingialang ha New Delhi na ka bynta ban pynkhreh ia ka elekshon Lok Sabha ha ka jylla Mizoram, Rajasthan , Madhya Pradesh.
Ha katei ka jingialang kaba la pyniaid da u President rangbah jong ka NPP u Conrad K Sangma uba dei ruh u myntri rangbah ka jylla Meghalaya, la don lang ruh ki nongialam katei ka seng na ka thaiñ shatei Lam mihngi, na Rajasthan, bihar, Tamilnadu bad Maharashtra.
Ha katei ka jingialang ki nongialam na kylleng ka jylla ki la ai ia ka ripod treikam jong katei ka Party bad ka jingpynkhreh na bynta ka elekshon.
Katei ka jingialang ka la rai ban ia khun ha Mizoram hynrei kam pat lah pat ban pyntikna katno tylli ki jaka kan ia khun , ka la rai ruh ban pynieng kyrtong ha kiba bun ki konstitwensi bad la pynkup bor ha ka elekshon komiti ban peit.
La pdiang burom ruh ia ki MLA na Arunachal Pradesh kiba ia soh sha katei ka seng dang shen.
U MLA ba la risaiñ ka Ranikor u M.M Dango ruh u don lang ha katei ka jingialang.
Ka Kerala, ka dei ka Jylla kaba bha tam ha ka rukom treikam ha ka Ri baroh kawei, katba ka Karnataka, ka wan ha ka kyrdan ba saw, ong ka  Public Affairs Index 2018, ba la pyniaid da ka  Public Affairs Centre (PAC) kaba don ha Bengaluru.
Na ki jylla kiba rit kiba ka jingdon briew, ka long tang hapoh 2 klur, ka Himachal Pradesh, ka dei ka jylla kaba wan ha khmat duh bad nangta sa ka  Goa, Mizoram, Sikkim bad Tripura, katba ka  Nagaland, Manipur bad ka Meghalaya, ki dei ki Jylla kiba don shakjat duh ha ka rukom treikam jong kitei ki Jylla rit jong ka India.
Hadien ka Kerala, kiwei pat ki jylla, kiba bud nadien ha ka jingbit jingbiang ka rukom treikam ki long ka Tamil Nadu, Telangana, Karnataka bad ka Gujarat bad kitei ki long ki san tylli ki Jylla kiba bha tam, katba ka Madhya Pradesh, Jharkhand bad ka Bihar ki dei kiba wan shakjat duh bad ka daw, ka long namar ba ka iaid shiliang ka imlang sahlang bad ka ioh ka kot ha kitei ki Jylla, ong u lamphang ka PAC, U K.Kasturirangan.
Sohra: Ha ka sngi saitjaiñ jong ka taiew ki nongialam ka KSU ki la hiar sha ki thaiñ Sohra ban jurip ia ka surok German Teknoloji  (German Technology) kaba pyntrei da ka M/S CCL International Limited , Hawakhana-Tura.
Katei ka dei ka surok Sohra-Mawsmai-Shella Road kaba jngai tang 8 kilomitar bad kaba la mang T.15,19,98,000 klur tyngka (Khadsan Klur khad khyndai Lak khyndai phew phra hajar tyngka) kaba la mang na ka Special Plan Fund.
Ka tnad PWD (Roads) ka aiti ia ka Work Order ha ka 17 tarik u kyllalyngkot, 2017 sha ka M/S CCL International Ltd ban pyntrei noh ia ka kam bad la hukum ba katei ka kompeni ka dei ban pyndep ia ka kam hapoh 24 bnai.
Ki dkhot ka KSU kiba dang jurip ia ka surok German Teknoloji ha ka jaka shuwa ban poi sha ka shnong Laitryngud: Rupang.
Ex-Rev.K.LangrinKi Lyngngam mynta ki la nangstad ha ka jingtip lyngba ki jingpule jong ki namar ki la don bun kiba la pass B.A, B.Com, BSc, M.Com, M.Sc, Engineer, Doctor bad kiwei kiwei.
Tangba ka jingtip jong kiba bun ki tip tang ia ka jong kiwei.
Lada kylli ia ki shaphang ka ri India, ka China, ka England, ka Australia, bad America bad kiwei kiwei ki ri sepngi ki la ia tip lut.
Hynrei lada kylli ia ki shaphang ka Ri Lyngngam pat kim tip.
Kaba sngewsih ka long hana ki lehrain ban iathuh hok ba ki dei ki Lyngngam.
Ha kiba la leit skul, ka ktien ‘Lyngngam’ ka long kaba poh katta katta.
Dei na kata ka daw ba ki la don kiba la pynkylla wat ia la ka jait ka kynja ba la suit la shor da u longshuwa manshuwa.
Ki la don bun ki Lyngngam kiba la shu shim kylliang ia ki jait jong kiwei, kumba ngi iohi ha ki kot khubor.
Ngam kwah ban jer kyrteng ia kita ioh ba kan pynsngewsih ia ki, tangba ha ka jingshisha ym ju don jait Marwein, jait Wahlang, jait Sohshang, jait Lyngdoh, jait Nongrum ha Ri Lyngngam.
Hooid ki don shisha kitei ki jait tangba ki dei kiba shu wan shong shnong na ki thain Nongphlang kiba la kylla trai shnong noh.
Kaba nga mut ban ong hangne ka long haduh katno mo ka jingsngewthuh jong ki trai shnong Lyngngam ba ki la iehnoh bak ia la ka jait kum ka jait Diengngan, Nongtnger, Ryntong, Nianglang, Miangiong, Sohphoh, Nongstin, Shyrkhon bad kiwei kiwei de ban pynkylla noh sha ka jait jong kiwei.
Kumba nga la ong sha khmat ba kiba la leit pule kham shajrong ki la tip bha ia ka jong kiwei.
Ki tip ia ka ri England, ia ka ri America, ia ka ri Palestine, ia ka ri Israel, ia ki Ijipt bad kiwei kiwei.
Ki tip bha ia u Alexander the great, ia u Hitler, ia u Napoleon, ia u Bin laden, ia u Donald Trump, ia u kim Jongun, ia u Narendra Modi bad kiwei kiwei ki riewkhraw jong ka pyrthei.
Hynrei kim tip pat ia ki riew khraw ka Ri Lyngngam kum u Ramut, u Chikrot, ka Tongsoh, u Khonrympha ….
Lada phah batai ia ki shaphang ki lum, ki wah bad ki maw ba don nam jong ki ri Phareng ki tip lut.
Hynrei lada kylli ia ki shaphang ki lum ki wah ki maw ba pawnam ka Ri Lyngngam pat kim tip.
Kim tip ia ka jing pawnam u Mawleng uba long u maw ba heh tam bad ba kynjang tam ha Ri Lyngngam, kim tip ia ka jingpawnam jong u lum Chiga, kim tip ia ka jingpawnam jong ka Mleng-Kha-Rynsai….
kim tip ruh ia ka jingmut jong ki shnong kum ka Shallang, ka Kulang, ka Riangdo, ka Mawthengkut, ka Mawieit, ka Seinduli, ka Pyndengmawlieh, ka Porksai, ka Mawlai, ka Jaiaw.
Kim tip balei ba la khot ‘Lyngngam’ bad kim tip ei ei ruh nangno ki Lyngngam ki wan bad kumno ki la im mynhyndai.
Kane ka jingleh klet ia la ka jong ka long  ka jinglehrain ha khmat ka pyrthei ba u babu SoSo Tham u ong “Jingstad ngi wad kylleng pyrthei, ia la ka ri ngim tip ei ei"Te nga ai jingmut hangne ia ki khun samla ka Ri Lyngngam ba kim dei ban leh klet ne ban leh bym suidniew ia la ka jong.
Hooid, ka bha ia ngi ban tip ia ka jong kiwei tangba ngim dei ban klet ia ka lajong.
Wat pynsngewsih ia ki longshuwa jong ngi.
Shillong: U MDC bad u MLA ha kajuh ka por na Mawkynrew, u Bah Banteidor Lyngdoh u la ong ba kum u MDC u dang don ha ka liangpyrshah ha Khasi Hills Autonomous District Council (KHADC), hynrei kum u MLA ha ka sorkar jylla, un don ha ka liangsynshar bad ka Meghalaya Democratic Alliance (MDA).
Haba kren myn hynnin ka sngi, u Bah Banteidor uba long ruh u myntri sorkar, u la ong ba ka jingleit kyrshan jong ki katto katne ki MDC ka People Democratic Front (PDF) sha ka kynhun Khasi Hills Democratic Alliance (KHDA) ha KHADC, lehse ka don ki daw jongki hi bad khamtam ha KHADC kam don satia ka ain ban tehlakam ia ka jingryngkoh diengkper nawei shawei.
“Nga dang don beit ha PDF, ka long kumba ha Jaintia Hills Autonomous District Council (JHADC) (ha kaba ki MDC ka Congress ki iathaw ia ka Executive Committee bad ka NPP, wat la ki don ha ka liangpyrshah ka sorkar jylla", la ong u Bah Banteidor.
Hynrei ha kajuh ka por, u la ong ba ym lah ban tip ha district council namar ba mynta ki lah ban don ha ka liangpyrshah, hynrei lashai ki lah ban iadon lang ha ka liangsynshar ruh.
U la ong ba ha ka sorkar jylla, ka PDF kan don beit ha ka sorkar haduh ban kut kane ka samoi ka sorkar kaban long baroh san snem.
U la pynpaw ia ka jingsngew khia ia ka jingiakynthih kper ki MDC namar ba kane ka la pynngiah ia ki paidbah kiba la jied ia ki ban shakri ia ka ri bad ka jaitbynriew.
Ha kaba iadei bad ka elekshon na Ranikor, u Bah Banteidor u la iathuh ba kum u dkhot ka party un leit ban kyrshan ia u Bah Pynshngain N Syiem uba la iakhun na ka party.
“Kum u dkhot ngan leit ban kyrshan ia u Bah Pynshngain na ka bynta ka Ranikor.
U Bah Pynshngain u la pyntip sha ka party halor ka rai ban iakhun ia ka elekshon", la ong u Bah Banteidor.
Ha kajuh ka por, u la ong ba um don kano kano ka jingtip ha kaba iadei bad ka jingleit tyrwa u bah Pynshngain bad ka UDP ban don u kyrtong iamon lang ha Ranikor.
“Ia kata ngam tip, ka bha ban ioh jingtip na u Bah Pynshngain", u la ong.
Nongstoiñ: Ka Laitkseh ME School ka long kawei na ki skul Government Upper Primary School, ha ka shnong Laitkseh kaba la rim tam ha ka jingai ia ka jingshakri ia ki paidbah ka thaiñ  bad katei ka skul, ka la pynmih ruh ia shibun ki samla pule kiba la nang la stad bad kiba la don mynta ha ki kyrdan bapher bapher.
Ka jingiaid lynti jong katei ka skul haduh mynta u snem ka la kynjoh sha ka 62 snem ei ei naduh bala sdang ban seng ia ka ha u snem 1956, hynrei kaba sngewsih ka long ba haduh mynta ki khynnah kiba pule ha katei ka skul ki dang hap ban pyndonkam ia ka juh ka iing skul bad ki kamra klas kaba naduh kipor kiba mynshwa kaba dei tang da ka iing tin bala sop da ki dieng kaba la sdang ban jot noh.
Ha ka jingwad jingtip jong u nongthoh khubor la lap ba ka daw ba ki bor pyniaid jong katei ka skul ki dang hap ban iai bteng ban pyndonkam ia katei ka iing skul kaba rim ban pynlong skul ka dei halor ka jingbym pat lah satia ban pyndep noh ia ka jingtei jong ka iing skul kaba thymmai haduh kine ki sngi.
Shuh shuh u nongthoh khubor u la ioh jingtip ruh ba katei ka skul ka la ioh ia ka skhim lyngba ka tnad PWD (B) ban tei noh ia ka iing skul kaba thymmai (Building) lyngba ka State Scheme jong u snem 2004-2005, ha ka mang tyngka kaba la kot shaduh ka T.2, 34, 07,400 bad la pyntrei ia katei ka iing skul kaba thymmai da u bah H.Channelly Lyngdoh u ba dei u kontraktor.
Hadien ba la dep ban pynbit pynbiang ia baroh ki jingdonkam ia katei ka iing skul kaba thymmai, la sdang ban pyntrei noh naduh u snem 2013 bad ka jingtei ia katei ka skul ka la sdang ban iaid naduh u tei hi u snem, hynrei kaba la pynlyngngoh  ia ki paidbah katei ka thaiñ,  ka long ba haduh mynta haba ka la kynjoh kumba 5 snem ei ei, hynrei katei ka iing skul, kaba la tei thymmai, ym shym pat la lah satia ban pyndonkam namar kam pat dep pura.
Katkum ka jingioh jingtip jong u nongthoh khubor, la ong ruh ba na ka liang jong ki bor kiba dei peit bad kumjuh u contractor u ba pyntrei ia katei ka skul, ki la ai daw ba ka jingsuki ban pyndep ia katei ka skul, ka dei namar ka jingduna pisa jong ka sorkar.
Kumta hadien ka jingud jingnam jong ki paidbah nongshong shnong ha kaba iadei bad katei ka bynta, na ka liang jong ka seng HNYF Mawthadraishan Circle dang ha kine ki khyndiat sngi ba la lah ka la leit ban pynlong ia ka jingjurip ia katei ka skul ha kaba kala lap shisha ba ka jingtei ia katei ka skul ka dang sahteng.
Haba iakren bad u nongthoh khubor u bah S.P.Marngar Publicity Secretary jong ka seng, u la ong ba kum ka seng kam lah ban shu shong kli kti ha kaba iadei bad katei ka kam, namar ba ka jingbym pat lah ban pyndep ban tei noh ia katei ka iing skul kaba thymmai, ka la wanrah ia ka jingduh nong kaba khraw ia ki paidbah nongshong shnong jong ka thaiñ, khamtam ia ki khynnah kiba pule ha katei ka skul.
“Kumba ka long mynta ki khynnah jong katei ka skul ki dang hap ban shong skul ha katei ka iing skul kaba rim kaba wanrah jingeh haduh katta katta ym tang ia ki khynnah hynrei wat ia ki nonghikai khamtam ha ki por slap ki karma klas ki jaw um lut namar ka jingjot bad jingpei noh ki tin sop" ong u bah Marngar da kaba u la bynrap shuh shuh ba na ka liang jong ka seng, kan nym shong thait hynrei kan iai buddien ia katei ka kam.
Na ka liang jong ka seng ka dawa jur na ki bor ba dei peit khamtam ia ka sorkar ba ka dei ban pyndep noh ia katei ka iing skul kaba thymmai la kumno kumno hapoh jong u ne hi u snem 2018 lem kumta na ka liang jong ka seng kan sa shim da kiwei pat ki lad ki lynti ban pynbor ia ka sorkar bad ia ki bor ba dei peit.
Shillong:Ki sengbhalang bapher ba kynthup ia ka GSU, FKJGP, ADE bad AYWO, ki pyrshah jur ban ai District Council kaba kyrpang, na ka bynta jong ki jaitbynriew Hajong, Rabhas, Koches, Boro-Kacharies bad ki Mann.
Kitei ki kynhun bapher, ki la ia kynduh dang shen ia U Jitendra Singh, myntri ka DoNER, ha kaba ki dawa ia ka District Council, kaba kyrpang na ka bynta jongki.
La kynnoh ba katei ka jingdawa jongki, ka long ka bym don nongrim haei haei ruh bad ha kajuh ka por, ba kim don hi ruh ka jingdon briew kaba biang, ba kin ioh ia ka District Council kaba kyrpang.
Ha kaba iadei bad ka bhah kam kaba kyrpang na ka bynta jongki, kitei ki sengbhalang, ki ong ba ka dei ka kamram  jongki, ba kin dawa na ka sorkar Jylla lane na ka sorkar India.
Kitei ki seng, ki sngew pyrshah ruh halor ka jingkwah jong kitei ki jaitbynriew ban ai bor ia ki  Gaonbura lane ki Rangbah Shnong, kaba dei ka jingthmu ban pynduh bor noh ia ki Nokma, kiba la ju treikam baroh shi katta.
Kitei ki seng, ki kren shai ba kin nym shah ia kaba kum katei ka jingdawa ba kan urlong da lei lei ruh bad ki ong ruh ba ki ju burom ia kiwei pat ki Scheduled Tribe kiba don ha Garo Hills, hynrei kin nym pdiang pat ia kiba kum kitei ki jingdawa.
Kitei ki sengbhalang, ki kynnoh ba kitei ki dei ki nong pynshit ia ka jinglong jai jai jong ki Garo bad kitei ki seng ki maham, ba kin nym shu peit kai satia, tang da ki khmat jongki, lada kitei ki rit paid, ki iai bteng ban leh da kitei ki buit poh jongki.
Ki sengbhalang, ki ong shuh shuh “Kum kine ki seng, dei ban rat dyngkhong na Garo Hills", ong ka kyrwoh na U  Tengsak G.Momin, President, GSU, CEC, U Dalseng Bira Ch.
Momin, President, ADE, Apex Committee, U Sengbath Ch.
Marak, General Secretary, AYWO (CGB), U  Pritam Marak, President, FKJGP, Garo Hills Zone.
Shillong: U Lat ka jylla u la pynmih ia ka jingpynbna myn hynnin ka sngi ba la jied ia u bah H.S Shylla kum u CEM ha ka elekshon CEM jong ka KHADC.La iathuh ba u Lat ka jylla, u la pyntip ba ka elekshon na ka bynta ka elekshon jied Chairman kan long ha ka 24 tarik mynta u bnai.
Lah ban kdew ba ka KHDA ka la pynkhreh  ban pynieng da u bah Teinwell Dkhar kum u kyrtong Chairman jong ka.
Nongstoiñ: Myn hynnin ka janmiet, uwei u samla u la duh noh ia la ka jong ka jingim, hadien ba u la ngam jyllop noh ha kawei ka wah kaba la tip kum ka Thwei Sih um kaba ka wah Namlang kaba don ha ka shnong Mawkaton West Khasi Hills District.
Utei u samla uba la ngam jyllop ha katei ka wah, u dei uba la tip kyrteng kum u Tailar Kharkylliang bad hadien katei ka jingjia ki paidbah kiba lap, ki la pyntip noh mar mar sha ki pulit ka Nongstoiñ Police Station ha kaba na ka liang jong ki pulit mar ia ioh ia ka jingpyntip, ki la leit ban pynlong ia jingtohkit.
Kat kum ka tyllong khubor ba la ioh lum na ki pulit la ong ba katei ka jingjia ka la jia ha ka por kumba 1:51 PM katba u tei u samla u dang jngi ha katei ka wah ha ryngkat ki ar ngut kiwei pat ki paralok ban pynpyngngad, namar ka jingshit palat ka sngi, hynrei kynsan kynsan u tei u samla u la ngam jyllop noh ha katei ka wah kat haduh ba un da duh syndon ia ka jingim.
Shuh shuh la ong ruh ba hadien ba ki pulit, ki la ioh khwai noh ia ka met iap, ki la pyndep ruh ia baroh ki jingdonkam bad ki la aiti noh ia ka met sha kiba ha iing, hadien ba kiba ha Iing ki la ioh ia ka jingbit na u EAC ka West Khasi Hills, ban pyllait ia ka post mortem.
Shillong:Ka thain Upper Shillong, ka la don ha ka jingdheng kali kaba jur ha kane ka taiew baroh shi taiew bad katei ka jingdeng kaba la neh da ki bun kynta, ka jubor bha ha ka por mynstep haduh shiteng sngi bad hadien kata, ka sdang naduh ka por 2, 3 baje nohsngi bad ka bteng haduh ynda kem iongrein ka bneng.
U nongthoh khubor, ula wad jingtip, na ki nongniah Taksi bad ki iathuh ba ka jing jubor ka jingdheng kali, ka dei namar ka jingwan rung palat ki kali Assam sha kane ka thain, kiba leit kai sha Lum Shyllong, sha kshaid hati, sha Sohra, sha Dawki bad kumta ter ter.
U Bah Garry Warjri, uba dei uwei na ki nongniah Taksi sha thain Hynniewmer, uba don ha ka seng ki nongniah Taksi 7mer, u iathuh ruh ba ka jingwan poi ki kali sha ka nongbah, lyngba ka thain Upper Shillong, ka long kaba la jubor bha bad katei ka dei sa kawei pat ka daw, kaba ktah ia ka jingdheng kali.
“Kane ka jingdheng kali, ka la ktah shibun ia ka leit ka wan bad ka kamai kajih ki taksi sha Upper Shillong" ula ong shuh shuh.
La ai jingmut ruh ia ka sorkar Jylla, ba kan buh noh ia ki Taksi kiba wan na Assam ha Mawiong, ba kan nym pynthut ia ka leit ka wan bad ka iaid ka ieng jong ki kali trai shnong, kiba iaid man ka sngi, lyngba katei ka surok bah.
Ki nongniah kali ki dei ban leh don akor, ong u SPU Superintendent of Police (traffic) ka East Khasi Hills, u Bah BJ Laloo u la ong ba ki nongniah kali ki dei ban long kiba don akor haba ki niah ia ki kali bad kumjuh haba ki ieng bad pynkiew ne pynhiar briew, khnang ban lait na ka jingsahkut kali.
Ka jingsahkut kali ka mih bunsien na ka jingieng bad tur khlem akor ki kali nalor ba ki surok ha Sor ki la rit katba ki kali ki la nang bun.
“Ki nongniah kali ki dei ban don ka jingiatip lem haba ki niah, ki pynieng kali, ban lait na ka jingsahkut kali", la ong u SP.U la iathuh ba ka jingsahkut kali ha ka thain Upper Shillong ka dei namar ba ka don ka jingshna pynbha ka surok sha jaka sah u Myntri Rangbah u Conrad K Sangma kaba lah ban shim por sa katto katne por watla na ka liang kiba trei ki la pynthikna ban pyndep kloi.
Katkum ka jingong u SP, ka jingsahkut kali ka la nangjur ynda kham miet hadien ba la kut ka kam ki pulit pyniaid kali namar ba ki nongniah kali, ki leh mon ban ieng kali khlem da pyrkhat lem ia kiwei kiba donkam.
“Don ki jaka ba ki ia ieng baroh ar liang ka surok bad kane ka la wanrah ka jingsahkut kali haba ki kali kiba wan na kawei ka liang bad na kawei pat", u la ong.
La khmih lynti ba ka jingiaid kali kan long kumba ju long hadien ba la pyndep ia kane ka surok kaba iaid sha ing sah u Myntri Rangbah ha Laimer shiteng.
Ha kine ki sngi, ka thain Upper Shillong khamtam da la kham miet, ka la iakynduh jingeh na ka jingsahkut kali kaba la wanrah ka jingpisa ia ki nongleit nongwan.
Shillong: U CEM ka KHADC u bah H.S Shylla u la sei ia ki kot ki sla ban pyntikna ba la pynkut noh ia ka jingthmu ban tih Uranium ha kane ka jylla.
U la ong ba u la thoh sha u myntri ka tnad DoNER u Dr.Jitendra Singh ban pynpaw ba u pyrshah bha ia ka jingthmu tih Uranium ka UCIL ha kane ka jylla bad u la ioh ia ka jubab na ka sorkar India ba ka sorkar kan ym lah ban tih Uranium jubor lada khlem ka mon jong u paidbah.
U bah shylla u la ong ruh ba ka District Council ka la dep shim ia ka rai ha ing dorbar ban pyrshah ia ka jingtih Uranium bad u kwah ba ka ing dorbar thaw-aiñ jong ka jylla ruh kan shim ia ka rai rangbah ban wanrah da ka rai kaba skhem ban pyrshah beit ia ka jingtih Uranium ha kane ka jylla.
U bah Shylla u la ong ba kaba pynlong ia u ban kren ia kitei ki mat ka dei namarba bun kiba pynsngewthuh bakla ia u paidbah da kaba pyntieng ia u na ka daw ka ishu Uranium kaba la jia ruh ha ka elekshon 2018 kaba u la shah kynnoh ha ki kyrtong liangpyrshah halor katei ka mat Uranium.
Nongpoh: La ioh jingtip ba myn ha ka sngi Thohdieng, ka la don ka jingiakynduh hapdeng ki Bor District ka Ri Bhoi lem bad Bor District jong ka Hamren District Karbi Anglong, ha kaba ka jingthmu jong katei ka jingiakynduh ka long ban iakren halor ki kynrum kynram kiba la jia na ka por sha ka por ha ki thain Sabuda, Ri Bhoi District.
Ka jingtip kaba la ioh ban lum da u Nongthohkhubor, la ong ba na ka liang ki Bor District ka Ri Bhoi, la ialam da ka Kong R.M Kurbah, Deputy Commissioner ka Ri Bhoi, u Bah DP Kharsati Addl DC ka Ri Bhoi, ki heh Puli ka Ri Bhoi lem bad ki Ophisar  na ki tnat sorkar bapher bapher.
Katba na ka liang ki Bor District ka Hamren West Karbi Anglong, la ioh jingtip ba ki la wan kiew da ki heh ki hain bad ka long naduh u Devajyoti Hazarika, DC ka West Karbi Anglong, u Mansing Rongpi, MLA ka Singhason Constituency, ki EM na ka KAAC, ki heh pulit na ka Karbi Anglong lem bad ki heh ophisar sorkar na ki tnat sorkar bapher jong ka Karbi Anglong.
Ha kane ka jingiakynduh, la ioh ruh ia ka jingtip ba ki la don shibun ki jingiakren haba iadei bad ki kynrum kynram kiba shait mih na ka por sha ka por ha katei ka thain bad kaba la ktah shikatdei eh ia ka roi ka par jong ki shnong kiba don ha katei ka thian.
La ioh ruh ia ka jingtip ba dei ha kane ka jingialang, ka la don ka jingiakut ba dei ban shah lada wan ki kam pynroi ha ki shnong kiba don ha katei ka thain, kata la ka long lada ki wan na Meghalaya bad Assam, hynrei ka la don pat ka jingiakren ba lada wan ki kam pynroi na Assam, u DC ka West Karbi Anglong u dei ban pyntip sha ka ophis DC Ri Bhoi bad lada wan na Meghalaya, u lane ka DC jong ka Ri Bhoi ki dei ban pyntip sha u lane ka DC ka West Karbi Anglong, hynrei ym da kaba leh lyndet khlem ka jingiatiplang.
Ha kane ka sngi, ki la don ki Rangbah shnong bad ki riew paidbah jong katei ka thain, kiba la mut ban leit iashimbynta ha katei ka jingialang, hynrei la ioh jingtip ba ia ki nongialam shnong bad ia ki riew paidbah ym shem la shah ban iadonlang ha katei ka jingialang kaba la long hapdeng ki bor dirtrict ka Ri Bhoi lem bad ka West Karbi Anglong Assam.
Shillong: Ka Congress kam pat lah ban shim ia kano kano ka rai la kan shu kyrshan ne em ia u kyrtong ka UDP, na ka bynta ka elekhon MLA shiteng samoi na Ranikor, katba ka la pynkhreh ban iakhun beit na South Tura pyrshah ia u kyrtong ka NPP uba long ruh u myntri rangbah u Conrad K Sangma.
Haba iakren bad u MLA ka Congress u Bah David Nongrum, uwei na ki nongialam ka party, la iathuh ba haduh mynta ka Congress ka la pynkhreh shaid shaid bad ka la bthah ruh ia ki nongialam ka Ranikor Block ba kin trei shitom na ka bynta ban pynjop ia u kyrtong ha kane ka elekshon ban wan.
“Ngin sa ioh u kyrtong uba lah ban pynkyndit ia ki paidbah namar ba u don ka thong sha ka jingjop na Ranikor", la ong u MLA ka Congress u Bah David Nongrum.
“Dang pynap ban sei ha ka por kaba biang bad yn nym kyrshan ia ka UDP ha kane ka elekshon na Ranikor", u la ong biang.
Katkum ka jingong u Bah David, ka Congress kam da don mon ban kyrshan ia ka UDP na Ranikor, hynrei ka jingkyrshan ka long tang lada kam don lad da kumwei pat.
Ha kawei ka liang, ka Congress ka la pynkhreh ban iakhun pyrshah ia u Myntri Rangbah na South Tura bad ia u kyrtong kan sa pynbna ha kine ki sngi ban wan.
Wat la u Bah David ula ong ba ka seng, kam pat iakren iano iano hynrei la ioh jingtip ba ka seng ka lah ban sei da u Bilykid Sangma uba dei u kyrtong ka BJP ha kane ka elekshon ba la dep lada jia ba ka BJP kan nym iakhun ha kane ka elekshon.
U General Secretary, ka VHP, U Surendra Jain, ula dawa ba dei ban tohkit bniah ia ka jingtreikam jong ki Balang Khristan bad ki Madrasa kiba don ha India.
U Jain, u kynthoh ba ka jingshah kem jong kawei ka Nun ha Ranchi jong ka Jylla Jharkhand, ka pyni shai ba ka don ka jing khaii ia ki khyllung ba dang shu kha, da kine ki jaka sumar ia ki khyllung, ba la pyniaid da ki Balang Khristan.
“Ha Ranchi, la die ia 280ngut ki khyllung ha ki laisnem ba ladep" ong U Jain bad ha ka dong shatei mihngi, kine ki balang Khristan, ki pynmih ia ka jing ia pait kaba jur ha ka jinglong jingman jong ki briew bad ki jaka kiba ki Balang Khristan, ki khlain bha, ki don ha ka jingsahdien kaba jur, ong U Jain hynnin ka sngi ha Guwahati bad ula ong ba ka jingsahdien ka jia ha Odisha lane ha ka dong shatei mihngi.
Wat ki Madrassa, ki don bynta ha ka jingkhaii briew, ula ong shuh shuh.
U Jain, u wan sha Guwahati, na ka bynta ban shim bynta ha ka jingialang jong ka Durga Vahini bad ka Matri Shakti jong ka seng VHP, u la kynnoh ba kine ki balang Khristan, kiba don sha ka thain shatei mihngi, ki wan rah ia ki jingiapher jingmut kiba har rukom ha kane ka thain, ha ka kyrteng jong ka leh jongki, da ki kam ba bha.
Shillong: U CEM ka KHADC u bah H.S Shylla ha ka jingkren ai khublei jong u ia u Dy.chairman ba dang shu shah jied ka KHADC u bah Equator Nongrang, u la ong ba lada dei ba hap ban dro ia ka dur jong u Tirot Sing la hap ban shim na ka dur jong u MDC ka Mairang u bah Equator Nongrang.
U bah Shylla u la ong ba ka durkhmat jong u bah Nongrang ka dei kaba don ia ka main rangbah bad ki tmaiñ kiba ikhaiñ.
Shuh shuh u la ong ba mynshuwa u bah Equator u dei u nongialam jingrwai kwaiar uba ju Conduct kwaiar bad u dei ruh ban ialam ia ka ing dorbar kum ka sur jingrwai kaba bang, “U dei u nong Conduct jingrwa iuba tbit, u dei ruh ban conduct ia ka ing dorbar da ki sur kiba bang, um dei ban shah liang hynrei dei ban pyniaid katkum ki rules bad ki aiñ" ong u bah Shylla.
Ka BJP, kan leit rah da ka jing ia tai  lane ka privilege motion pyrshah ia U Rahul Gandhi, ong U Ananth Kumar, myntri jong ka sorkar India mynta ka sngi bad katei ka long halor ka jingkren jong U Rahul Gandhi, kaba u kren pyrshah ia ka sorkar kaba la ialam da U Narendra Modi, myntri rangbah duh ha Lok Sabbha mynta ka sngi.
“Ki MP ka BJP, kin leit rah da ka privilege motion pyrshah ia U Rahul Gandhi, namar ba u kren thok bad u ialam bakla ia ka Parliament" ong U Ananth Kumar, uba dei u myntri ba peit ia ka kam iing dorbar.
“Ki jingleh jongu, ki long kum u khynnah rit.
Ula heh ka rta jongu, hynrei kaba sngewsih ka long ba um pat leh rangbah.
Kaba sngewsih ka long ba U President jong ka Congress, um pat biang ka rynieng ryniot jongu bad ba um pat ioh ruh ia ka jingtip kaba shisha" bad ula ong ruh ba ka jingleit kdup jong U Rahul, ia u myntri rangbahduh, ka long ka bym dei rukom satia.
Haba kren ha Lok Sabbha myntaka sngi, U Rahul, ula sei madan ia ka jingiateh kaba dei bad ka jingshalan ia ki jet Rafale, ha kaba u kynnoh, ia ka myntri iada ri, ka Nirmala Sitharaman, ba ka la kren mynshwa, ba kan sei madan ia ki jingiasoi soskular bad ka jingthied ia ki liengsuin iapom, hynrei hadien, ka ong ba ka dei ka jingiateh kaba buhrieh hapdeng ka India bad ka France.
“Nga kylli ia U President jong ka France, ba ka don ka jingiateh kaba buhrieh, hynrei u kyntait ba kan don kaba kum katei bad u iathuh ianga, ba um don jingeh satia ban pyntip paidbah ia ka jingiateh" ong U Rahul.
“Ka myntri iada ri, ka la shu thok, da ka jing pynbor jong u myntri rangbahduh.
Baroh ki tip ia ka jingiadei jong u myntri rangbahduh lem bad ki katto katne ki heh spah bad baroh ki tip ia ka pisa kaba iaid ha ka jing ia khaii pateng jongu bad kawei na kitei ka dei ka soskular Rafale.
U myntri rangbahduh, um shym la iathuh hok" ong U Gandhi.
Ka Nirmala Sitharaman, kaba la sngew bitar, ka la ieng ha katei ka por bad ka kynnoh ba U President jong ka Congress, ula ialam bakla ia ka iing bad ka kam ba ka jing mynjur ban buhrieh ia ka jingiateh, ka dei ha u snem 2008, ha ka por jong ka sorkar Congress-UPA, ha kaba ka jingiateh ia ka Rafale ruh, ka hap lang hangta.
Ka sorkar NDA, ka la ia soi bad ka Dassault Aviation jong ka France, ban  thied ia ki liengsuin iapom 36 tylli, kaba dei ka jingthied kaba heh pisa kaba kaba shongdor  US $15 billion.
Ka Sumitra Mahajan, lamphang dorbar ka Lok Sabbha, ka la mai ruh ia U Rahul Gandhi, ba u leit kdup ia U Narendra Modi, ha kaba kut jong ka jingkren jongu.
“Ngam sngew tynnad satia, namar ba ka don ka jinglong kyrpang jong ka kyrdan u myntri rangbahduh.
Haba u shong ha katei ka shuki, um dei U Narendra Modi, hynrei u dei u myntri rangbahduh ka India" ong ka Mahajan.
“Uwei pa uwei u dkhot, u dei ban pynneh ia ka jinglong kyrpang jong ka iing bad nga kwah ban don ka jing iaid beit iaid ryntih bad ngam don kano kano ka jingsngew mong ia u Rahulji.
U long kum u khun jongnga" ong ka Mahajan.
Na ka liang jong u myntri rangbah duh, uba la kyndit ia ka jingleit kdup U Rahul Gandhi, ula ia khublei kti bad U Gandhi bad ula kren ruh shi kyntien ar kyntien, da ka jing ia phuh samrkhie kylliang.
Shillong: U Bah Equator Nongrang, uba dei u kandidet jong ka kynhun Khasi Hills District Alliance (KHDA), ula jop da kaba suk ia ka elekshon Deputy Chairman ka Khasi District Council mynta ka sngi, namar ba U bah Morning Mawsor, uba dei u kandidet jong ka seng Peoples Democratic Front (PDF), ula weng noh na ka jingialeh.
Ka elekshon, ka dei ban long da kaba shu ia thep vote, hynrei hadien ba U Bah Mawsor, ula weng noh ialade na katei jingialeh, kumta U bah Nongrang, ula jop, khlem donkam ban ia thep vote bad ka kong Teilinia Thangkhiew, kaba dei ka lamphang dorbar ba shipor, ka pynbna ba U bah Nongrang, ula jop, khlem da donkam ban ia thep vote.
Mynta ka sngi, ki dkhot jong ka liang pyrshah Congress bad PDF, kim shym la wan shim bynta ha katei ka jingjied ia u lamphang dorbar khynnah.
Shillong: Ka sorkar jylla myn hynnin ka sngi ka la mynjur ia ki kyrteng jong ki Executive Member ka KHADC  bad ia katei ka kyrteng la phah sha u Lat mynta ka janmiet.
La sngewthuh ba lashai ka sngi ki EM thymmai, kin sdang ban shimti ia ka shuki jong ki.
La sngewthuh ruh ba kan don ka jingbate kam noh ia kitei ki EM lashai ka sngi ha kaba u CEM bah H.S Shylla u la ong ba un sdang ban bate kam noh lashai ka sngi ia ki EM.Ha kawei pat ka khubor, lashai ka sngi ka 20 tarik u naitung ka KHADC yn pynlong ia ka elekshon jied Deputy chairman ha ka por 11 baje mynstep.
Ki kyrtong kiba ia khun ia katei ka kam ki la thep kyrteng mynta ka sngi, ka KHDA ka la pynieng ia u MDC ka UDP na Mairang u bah Equator Nongrang katba ka PDA pat ka pynieng ia u MDC ka PDF na Mawshynrut u bah Morning Mawsor.
U Bah H.S Shylla, CEM, u la ong ba ka KHDA kan jop beit ha katei ka elekshon naba mynta ka don 17 ngut ki MDC bad u la ong ba ka dei ruh ka sien ba nyngkong ban pyndonkam ia ka rules 33(1) ha KHADC kata ban jied shuwa ia u Deputy Chairman ha ka sngi sdang treikam jong ka District Council.
Lah ban kdew ba ka KHDA ka la pyntikna ruh ba kan pyniakhun da u bah Teinwell Dkhar MDC ka UDP na Shella ia ka kam Chairman.
New Delhi:Ka sorkar BJP, ba la khlieh da U Narendra Modi, ka la jop ha ka jing ia tynjuh bor mynta ka sngi, ha ka iing dorbar Lok Sabbha, ha kaba kito kiba kyrshan ia ka sorkar ki don 325ngut, katba kiba pyrshah, k don 126ngut.
Shillong:U Conrad K Sangma, myntri rangbah ka Jylla, u ong ba ki Jylla shatei lam mihngi, ki lah ban lam khmat, ha kaba kyntiew ia ka khaii pateng sha ki ri ASEAN bad U Sangma, u kren ha ka jingialang ba la don lang U VK Singh, myntri khynnah ki kam iada ri.
U Sangma, ula pynsngew ba ka Meghalaya, ka la pyntrei shakhmat ia ki surok kiba lah ban shah ia ki saw aiom ka mariang bad kitei kin ia soh sha ki jaka iew jaka hat bad sha ki jaka shangkai pyrthei, na ka bynta ban iarap ia ki nongrep, ha kaba die bad kit ia ki mar rep jongki bad ula pynsngew halor ka jingdonkam ban pyndep kyrkieh ia ka kad liengsuinha Umroi bad ha Baljek, ba kan plie lad ha ka leit ka wan bad ka khaii pateng bad ki Ri ba marjan.
U Conrad, ula pynsngew halor ka jingdonkam ban pyniaid iew ia u shynrai Lakadong, ia u sying bad ia ki soh bad ki jhur kiba buh kiba lah ban ioh pahuh na kane ka Jylla.
Nongstoiñ: Wat la ki pulit ka Nongstoiñ, ki la ioh ban kem noh ia shi bun ngut ki snar nongkhaii drok hapoh ka sor Nongstoiñ, hynrei ka jingiaid buddien jong ki pulit ban thwet shuh shuh sa ia kiwei pat kiba kham snar bad kiba kham shyrkhei shuh shuh ban khaii ia u tei u jingdih pynbuaid kala iai bteng beit khlem shong thait.
Li-drok-bala-ioh-kurup-da-ki-pulit-na-u-snar-nongkhaii-drok:Rupang.
Shillong: Ka seng BJP ha kane ka jylla ka la kren shai ba kan ym pynieng kyrtong satia ha Ranikor konstitwensi bad ba ka kwah ban kyrshan ia u kyrtong ka NPP u Martin M Dango, hynrei ka BJP na Ranikor pat hapoh ka jingialam ka kong Pelcy Snaitang kum ka President ka la leit ban kyrshan ia u kyrtong ka UDP u bah Pius Marweiñ.
Ka kong Pelcy ka la ong ba ka shu leit ban kyrshan ia ka UDP ha kane ka elekshon shiteng samoi hynrei kam dei satia ba ka rung seng.
“Nga shu kyrshan ym dei ba nga leit rung seng" ong ka kong Pelcy.
Haduh mynta ym pat shym la ioh jingtip aiu ki bor bahalor ka BJP kin leh halor katei ka jingleh pyrshah seng jong ka kong Pelcy kaba dei ruh ka State President jong ka Mahila  Morcha ka BJP ha kane ka jylla.
Jowai: Ka Sein Raij Tuber mynta ka sngi, ka la pynkut noh ia ka lehniam Behdeinkhlam ba shisien shisnem ha Tuber Kmai Shnong ha kaba la wan ban sakhi da ki phew hajar ki paid ka Niamtre bad ki sahep sorkar nalor ki myntri sorkar bad kiwei kiwei kiba na bar jylla ruh kumjuh.
Ka Behdeinkhlam kadei ka lehniam ba shisien shisnem kaba ka jingmut ka long ban beh ia ka Khlam da u Dieng (Behdiengkhlam).
Ka Khlam ka dei ka long ha ka dur ki jingeh ba bun jait naduh ki jingpang jingshitom, ka jingduk jingkyrduh, ki kam be-ain, kam awria bad baroh kiba ktah ia ka im lang ka sahlang bad ia ka long ryngieng ryniot u briew.
Ka Sein Raij Tuber bad ka lehniam Behdeinkhlam jong ka, kadei kaba heh tam hapoh Jaintia Hills haba ia nujor bad kiwei kiwei de ki lehniam Behdeinkhlam kiba la pynlong da kiwei pat ki Sein Raij.
Ka Jowai Behdeinkhlam kaba la paw bha, ka don tang hynniew tylli ki dong lane kyntoit na ka sor Jowai khlem da khein satia ia kito kiba na Shillong bad Ummulong bad la ju pynpoi tang 12 tylli ki Rots katba ka Tuber Behdeinkhlam ha man la u snem la ia shim bynta da ki 29 tylli ki shnong nalor ki kyntoit kyntoit bad ka jingwan poi ki Rot kim duna ia ka 60 haduh 70 tylli.
Mynta u Snem, ki Rot lane ki Rong katkum ka thain Tuber, ki la wan poi haduh 72 tylli.
U Myntri ka Arts and Culture u bah AL Hek u la wan ban sakhi ia katei ka lehniam kum u kongsan ha ryngkat u ma Kyrmen Shylla kum u Symbud kongsan.
Nalor kiwei ki kongsan, la wan sakhi ruh da ki MLA kiba kynthup ia u bah SK Sun bad u ma Wailadmiki Shylla, nalor u CEM ka JHADC u ma MB Rymbai.
Ki Heh District naduh u DC, ki Magistrate, SP bad kiwei kiwei ki sahep na ki tnad bapher bapher ki la wan ban sakhi ia katei ka lehniam ba khadduh mynta ka sngi.
Ki lehniam ba kham kyrpang ha kane ka Behdeinkhlam ki kynthup ia ka Knia Ryngkaw, ka Behkhlam, ka Iatan Bhang bad ka Iaslait.
Bun ki jingkhnia jingkhriam la pyndep da u khlieh ka Niam- U Longdoh u Riblai da ka jingiarap kiwei pat ki riew niam ka Sein Raij.
Ai Dorkhad ka SRT: Ka Sein Raij Tuber ha kane ka sngi ka la airuh ia ka dorkhas sha u Myntri ka tnad Arts and Culture ban tei ia ka jaka peitkai (Gallery) bad ban pynitynnad shuh shuh ia ka Biar kaba dei ka pung kyntang ban pyndep ia ka lehniam.
Halor kane, u bah AL Hek u la kular ban iakren sani bha halor kane hadien bad u la kular ruh ba ka sorkar kan iarap ban itynnad ia katei ka jaka namar ban ka neh ka sah bad kan im ka Dustur ka Riti jong ka bri u Hynniewtrep hynniewskum.
U la kyntu ia ki nongkitkam nongialam ka Sein Raij Tuber ban bud dien ia kane ka  bad ban ai ia ka jingiatreilang bad ka sorkar khnnag ba kan ioh ban theh ia ki jingiarap na ka bynta katei ka jingthmu.
Ha kane ka sng, u Local MLA uba dei ruh u Myntri ka tnad Revnue u la long u Kongsan.
Shillong:Ki pulit ki la ioh lum kuna ia T.16,66,750.00 kaba long ka kuna na ki nongniah kali, kiba pynkhein ain bad katei ka kuna, ka nang kiew na ka T.15,96,750 kaba ki la ioh lum ha U Jymmang 2018.
Na kitei, la dain kuna ia 580ngut na kiba ieng ha ki jaka ba la mana, 208ngut kiba rung ha ki jaka ba la mana, 342ngut kiba niah kali khlem deng jingdeng shadem, 11ngut kiba niah kali bad ka buaid, 288ngut kiba niah kali khlem laisen, 13ngut kiba pynkhein ia ki kyndon permit, 47ngut kiba niah khlem helmet.
Ha kawei pat ka khubor, ki pulit ki pyntip ba kito kiba don  Local Taxi/Auto Rickshaw ha East Khasi Hills District, kin leit shim ia ki jingtah jongki, naduh ka  23tarik Naitung, 2018 haduh ka 28tarik Nailur, 2018.
Kito kiba leit hadien ka por ba la buh, kin hap ban siew ka kuna kaba T.500.
Kito kiba leit  shim ia kitei ki jingtah, ki donkam ban don ia ki  Registration Certificate, Permit, Insurance Certificate, Fitness Certificate, Trading License ia ki bar Jylla, Professional Tax, Passenger Tax, M.L.M.T.U Certificate,  Pollution Certificate.
Shillong:Ka KSU  Bangalore unit  ka sngew nguh halor ka jingsngap ka sorkar ia ka jingud jong ka seng  ha kaba ki la phah ia ka dorkhas,  sha u myntri rangbah ka Jylla, ha ka 6tarik Jymmang  2018 hapoh Bangalore  lyngba U bah Sanbor shulai ha ka jingiadon lang u President  bad vice President  BJP Meghalaya.
Ka KSU, ka kyrpad ia ki paidbah ia ka sorkar ba kan pynkloi ia kane ka kam, namar ba u paidlang ka Bri Hynniewtrep, ki jynjar haba ki leit ki wan sha Bangalore bad la iathuh ba kiba bun ki kmie ki kpa, kiba leit buh ia la ki khun, ki hap sah ialade ha ki hotel, namar ba ym don jaka ha Meghalaya House, ong ka kyrwoh na U bah Emosjohn Syiemlieh, General Secretary, ka KSU Bangalore.
Shillong:Ka Election Committee jong ka Khasi Students’Union, lyngba kane ka kyrwoh ka pynbna ba yn pynlong ia ka election ban jied ia ki nongkitkam ka KSU Shillong Mihngi Circle na ka bynta ka samoi treikam 2018-2021.
Ia ki kot thep kyrteng, na ka bynta kane ka election lah ban ioh na ophis treikam jong ka seng ha Jaiaw naduh ka 20 tarik u Naitung 2018 hapdeng ka por 10.00 baje mynstep bad 5.00 baje janmiet.
Ia kine ki phom, ba la dep pyndap pura dei ban pynpoi biang sha ophis ka seng ha lane shwa ka 25 tarik u Naitung 2018 shwa ka 2.00 baje nohphai sngi.
Ia ka scrutiny yn pynlong ha ka sngi kaba bud kata ka 26 tarik u Naitung 2018 ha ka ophis treikam ka seng ha ka por 12.00 baje mynsngi bad ia kito ki ba kwah ban weng noh ia la ki nomination forms ki lah ban leh ha kane kajuh ka sngi ha shwa ka 12.00 baje mynsngi.
Ia kane ka election yn pynlong ha ka 28 tarik u Naitung 2018 ha ka ïing Durbar jong ka shnong Pynthorumkhrah naduh ka por 10 baje mynstep haduh ka 12 baje mynsngi.
Shillong: Ka Achik Indigenous Initiative Forum kawei na ki seng trei mon sngewbha ha ri Lum Garo ka la pynpaw ka jingbitar namarba ka surok kaba dang shu dep shna da kata ka German teknoloji ka la jot rathai, katei ka seng ka la ong ba katei ka surok na Mendipathar sha Resubelpara ka dei kaba la dep shna dang hynriew bnai mynta hynrei ka la jot rathai.
Katei ka seng ka la byrngem ba kan tih bniah da ka RTI ban tip hato la shna ne-em katkum ka  Detailed Project Report bad kuno katei ka surok kaba la shna da ka buit Germany kan jot tang 6 bnai.
Nongstoiñ: Ki pulit ka Mairang Police Station, hadien ba ki la ioh jingtip, halor ka jingdon jong ki katto katne ngut ki briew, kiba na ka thaiñ Mawlangtriang kiba ju pyndonkam ia shibun tylli ki tiar siat bad tiar pynmynsaw na ka liang jong ki pulit, ki la pynlong ia ka jingpeitngor bha ha katei ka thaiñ.
Katkum ka tyllong khubor bala ioh lum na ki pulit la ong ba myn hynnin ka sngi ki pulit ki la ioh ia ka khubor kaba tikna ha kaba iadei bad kitei ki briew bad mar ia ioh jingtip wut wut, ki la hiar sha katei ka shnong, ha kaba ki la pynlong ruh ia ka jingkhynra kaba jur bha ha katei ka thaiñ.
Shuh shuh la ong ruh ba katei ka jing khynra jong ki pulit ha katei ka shnong, ka la long kaba seisoh, hadien ba ki la ioh ruh ban kurup ia shibun tylli ki tiar siat bad tiar pynmynsaw ba nep na ki ar tylli ki Iing kaba dei jong u Linter Ryntathiang 33 snem bad jong u Mastoring Ryntathiang 32 snem kiba dei na katei kajuh ka shnong Mawlangtriang ka shnong kaba don marpdeng ha ka lynti na Mairang sha Nongkhlaw.
Ki tiar ba la ioh ban kurup noh da ki pulit ki kynthup ia ar tylli ki suloi shna hi ar tylli ki phrem suloi (gun frames), kawei ka gun barrel, kawei ka wait tukri katto katne ki pait um, ki bateri rit ki nar bad kiwei kiwei ki tiar ba nep bad ia kitei ki tiar siat bad tiar pynmynsaw ba bun la ioh bad kurup na Iing u Linter Ryntathiang bad katto katne pat la ioh kurup na Iing jong u Mastoring Ryntathiang.
Na ka liang jong ki pulit, ki la ioh ban kem noh ia kitei ki ar ngut bad ki la register ruh ia ka case bad ka jingtohkit ha kaba iadei bad katei ka jingjia ka dang iaid shakhmat.
Shillong: Ka United Democratic Party (UDP) seng kmie ka la kyntait ba ka iadon bynta ha ka jingpynkhyllem ia u Bah Pynshngain N Syiem, na ka shuki Chief Executive Member (CEM) ka Khasi Hills Autonomous District Council (KHADC)  da kaba kam ba ka dei ka kam jong ki MDC, kumba jia ha Jaintia Hills Autonomous District Council (JHADC) ha kaba ka UDP ka la shah sloit na ka bor ha ka NPP.Haba twad jingmut halor kumno ka UDP ka pan jingkyrshan na u Bah Pynshngain na ka bynta ka elekshon MLA shiteng samoi ha Ranikor, ha kaba ka party ka pynkhyllem ia u na ka shuki CEM, u General secretary ka UDP u Dr Jemino Mawthoh u la ong, ka politik ha KHADC ka dei ka High level politic (sain pyrthei kaba kham satar) ne ka high voltage politic (ka sain pyrthei kaba jur jingkhluit).
“Ha KHADC kumba ki ia ong kiba bun, ka dei kaba satar, kaba khluit tar bha.
Baroh baroh ha KHADC kim kwah ban tied tang shi ron ar ron hynrei ki tied hynriew (6) ron beit", la ong u Dr Jemino mynta ka sngi.
Lah ban kdew ba u Bah Pynshngain u la iehnoh ia ka shuki CEM hadien ba u la duh ia ka jingbun jong ki MDC ba kyrshan ia u.
Ha jaka u Bah Pynshngain la shimti da u Bah HS Shylla na ka NPP hadien ba ula ioh ia ka jingkyrshan jong ki 17 ngut ki MDC ba kynthup na ka UDP, NPP, PDF, HSPDP, bad Independent.
Shillong:  Ha ka 17 tarik mynta u bnai kawei ka longkmie kaba la tip kyrteng kum ka kong Dolly Tohtih ka la kha khun hapoh kali 108 Emergency service.
Ha katei ka janmiet ka 108 ka la ioh ia ka phone ba ka don ka longkmie ar met na Bhoirymbong CHC ka bym shym la lah kha bad donkam ban kit ia ka sha Shillong.
Kumta ka 108 ka la leit ban kit ia katei ka longkmie kaba 32 snem karta hynrei ka la kha noh pynban ha shiteng lynti hapoh katei ka kali kit nongpang ha ka por 8:30 baje mynmiet.
