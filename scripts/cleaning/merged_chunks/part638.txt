Ka jingïakhun kam shym la kut hangne, ha kaba ka 7 Wasa United ka la thep sa lai kol ha ka kylla miet ha ka 58 minit na u Surip Maner nangta bud sa ki ar kol kaba dei ruh ka hat trick jong u Dashngain Sukhlain ha ka minit ba 60 & 76.
La pyntip ba ka jingïakhun mynta ka sngi Hat Majai (31 tarik Risaw, 2023) kan long hapdeng ka Nangbah Mulang pyrshah ïa ka Sailung Ialong haka por 2 baje nohphai sngi.
Khliehriat risaw 30: Ka Khasi Students Union Barak Valley Circle, myn ha ka 28 tarik mynta u bnai risaw ka la pynlong ïa ka prokram sam khusnam sha ki 45 ngut ki samla pule kiba pass bha bad kumjuh la pynlong ïa ka jingpdiang burom ïa ki samla khasi kiba sah ha sor Silchar Assam.
Ha katei ka sngi la ia don ryngkat lang ruh u President rangbah jong ka KSU, u samla Lambok-starwell Marngar kum u kongsan.
Kum u kongsan, u la ai la jing kitbok kitrwiang ïa ka KSU Barak Valley circle ba kan nang lah ban pyntyllun ïa ki kam ki jam ba man la ka sngi, u kyntu ruh ba ki dei ban long rangbah ha ka pyrkhat pyrdaiñ bad ai mynsiem ruh ba ka circle kan lah ban trei bha ban peit ïa ki jingeh ba ki para doh para snam kiba ki iakynduh na ka sngi sha ka sngiHaba kren sha ki samla pule kiba ioh ïa ki khusnam, u tei u nongialam ka KSU , u la ai mynsiem shuh shuh ba kin nang ïaid sha khmat ha ki jingpule jong ki bad ba ym dei ruh ban kyrkieh ïa ka shongkha shong man “kum ka jaitbynriew ngi dei ban snewthuh bha ïa ka dor jong ka jingnang jingstad, ka KSU ka iaid don ryngkat, kan ai ïa ka kti ka mon kti ka diang, phi dei ban long kum ki sharak ban tbeh jingshai bad long ruh kum ka stieh ban ïada ïa ki para doh para snam mynta bad pateng la pateng, nga ngeit ba ba ki para doh para snam kin nang ïai kiew bad kin nang ïai beh bad sei ruh ki soh kiba kynsai kiba lah ban pyni ba kum ka jaitbynriew ngi khlaiñ ha ka bor pyrkhat bad da ka jingstad bad jingshemphang ngin nang ïaid shakhmat" la bynrap.
,U kyntu ïa ki samla pule ba ki dei ban buh ïa ka thong bad ruh ban poi sha ka thong ban ïada ïa ki para doh para snam kiba don ha ka thaiñ Silchar hi baroh kawei bad ruh ban peit nuka ïa kiwei pat kumno ki lah ban iakhun ha ki kyrdan bapher bapher “ka por jong phi ka dang bun byllai ban ai ïa ka bha tam ïa ka ri bad ka jaitbynriew te to leh ïa kaba bha tam wat kynran dien, wat ym tieng namar ka don ka jing ong ba u khawpud u iap bunsien katba u riew shlur u iap tang shisien"Haba kren kyllum lang ïa baroh kum ka jaitbynriew u la ong “ngi don ka jingkyrnem ba kan don ka jingiatylli nangne shakhmat, ym dei shuh ban ailad ïa ka rukom pyrkhat kaba mynshwa kaba ong Divide and Rule Policy, hynrei ngi dei ban iateh song lang kawei.
Kiba la ïa don ryngkat lang ha katei ka sngi ki kynthup ruh u Assistant Education Secretary KSU CEC, u samla Shalkitbok Kharbnai, ki dkhot ka KSU u samla Rueben Najiar, u Richest Malngiang ,Samla Pynshai Kupar Dkhar, Alerick Kharjana lem bad ki dkhot jong ka KSU East Jaiñtia Hills District Unit, ki dkhot ka KSU Vairangte Unit, u bah Sebastian Pakyntieñ, u ba dei u Chairman jong ka Khasi Jaiñtia Village Development Council, u bah Charles Rymbai President ka Barak Valley Khasi Jaiñtia Welfare Organisation, u bah Wanbor Pdang General Secretary ka Barak valley Khasi Jaiñtia Welfare Organisation bad kiwei kiwei.
Lah pynphuh pynphieng ïa ka prokram da ki jingshad tynrai na ki samla ka thaiñ.
Ka Khuid ka suba ka long kawei ka kam kaba donkam tam ha ka jingim jong ngi ki briew ha kane ka juk mynta.
Ngim lah ban len ba ka jingjakhlia jong ki jaka sah, ki tyllong um bad ki rud ki kiar ha kane ka sawdong sawkun ba ngi ngi im mynta ka la nang kham shyrkhei shuh shuh ban ïa kaba ki long ha ki por ba kham mynshwa.
Ka daw baroh ka mih namar ka jingnangkiew ha ka jingbunbriew, ka jingnangroi ha ka jingstad saïan (Science and Technology) ka jingnangkiew ha ka jingdon jong ki Karkhana barit bad ba heh.
Na ka jingnang kiew ka jingbun briew ha ki shnong ki thaw ki nongbah bad nongrit jong ka jylla bad ka ri jong ngi, ngi sngewthuh bad ïohi shai ba ka jingjakhlia jong kine ki jaka ruh ka nangkiew.
Kane ka long namar ka jingbret jong ngi ïa ki tiar ki tar kiba ngim pyndonkam shuh sha ki sawdong ki sawkun jong ngi bad ngim lah ruh ban lait na kata namar ngim don jaka ban buh ïa kine ki tiar kiba la sniew ne ki bym long shuh ban pyndonkam.
Katba nangkiew ka jingbun briew katta nang kiew ka jingmih ki jakhlia jakhlaid na ki iing ki sem jong ngi, la ka long ki jakhlia ba long met (Solid waste) ne ki jakhlia ba long um (liquid waste)Ka long kaei kaei kaba thamula ban ong ba ka jingnangroi ha ka jingstad saïan ka nang pynjakhlia shuh shuh ïa ki sawdong sawkun jong ka jaka ba ngi im ngi sah ma ngi ki briew, hynrei ka long pat kaba shisha ba ka jingnangroi ha kane ka jingstad ka pynbun ïa ka jakhlia ba ki ong ka ‘Solid Waste’.
Ha ka juk jong ngi mynta bun kiei kiei ki long ha kadur ba pyndonkam bad bret noh ‘use and throw’ ki bym lah shuh ban pyndonkam pat ‘reuse, ne recycle’.
Ki plastik ba ngi pyndonkam ha kaba ngi thep ïa ki tiar ba thied na iew, ki kynja plastik ha ki tiar ki tar ba ngi ju pyndonkam man ka sngi kum, ki mobile, TV, ki kali, tiar iing, bad kiwei kiwei, la jan baroh la pyndonkam da ki kynja plastik.
Kine ynda ki la sniew ngi shu bret kumto khlem lah ban pyndonkam pat ïa ki, ki pynlang ïa ka jakhlia ha ki sawdong sawkun jong ngi.
Ka jingmih jong ki karkhana barit bad ba khraw ruh ka long kawei ka daw kaba pynsniew ïa ka mariang ba ngi ngi im ngi shong ngi sah, la ha ka lyer, ka um, ne ha ka jakhlia ba long met (solid waste).
Kine ki karkhana ki pynmih ïa ka lyer kaba jakhlia sha ka mariang kaba ktah bha ïa ka jingim jong ki briew, ki pynmih ïa ki um ba jakhlia ban tuid sha ki wah ba itynnad jong ngi ban pynjakhlia bad pynïap ïa ki doh um doh wah ha ki wah jong ngi kumjuh ruh ka pynmih ïa ki jakhlia (solid waste) sha ki sawdong sawkun jong ka jaka ba ki don ban pyn isait met ïa ka Mariang.
Haba phai sha ki jaka nongkyndong ngi lap bad ïohi ba ka jingjakhlia ha ki shnong ki thaw ka ka kham duna ban ïa nujor bad ki jakhlia ha ki jaka sor, kane ka long namar ka jingduna ha ka jingdon briew ha ki nongkyndong.
Ha ki jaka nongkyndong ka jingeh kaba hakhmat ba ki mad ka long ka jingbym biang ki painkhana ban leit bar katba ha ki jaka sor pat ka jingeh ka long ban bret ïa ki jakhlia.
Ym lah ban tip la ka jingbym biang ka painkhana ha ki nongkyndong kan kham sniew mo ïa ka jingjakhlia jong ki ‘solid waste’ ha ki jaka sor? Lada ngi ïaid ha ki jaka sor khamtam ha ki jaka ba lum ïa ki jakhlia ngi ju ïa set noh ïa ki khmut jong ngi namar ka jingsma kaba shyrkhei ka mih na kato ka jaka ba lum ïa ki jakhlia.
Haba peit ikumba ka jingma ïa ka koit ka khiah ba mih na ka jingpynlang ïa ki jakhlia ha ki jaka sor ka kham sniew bun shah ïa ka jingbym biang ki painkhana ha ki nongkyndong.
Ka long kaei kaei kaba sngewsih ba katba ki briew kila nangkiew ha ka jingnang jingstad pynban ngi lap ba ka jingkiew ha ka jingjakhlia ruh ka kham shyrkhei katba nang mih ki sngi.
Kane ka jingkiew ha ka jingjakhlia ha ki sawdong sawkun jong ngi ka la pynlong wat ïa ka sorkar India ban kyndit bynriew na ka jingma ba lah ban mih.
U Prime Minister jong ka Ri India dang shen u la pynmih ïa kawei ka thong (Mission) kaba u la khot kyrteng ka ‘Swaach Bharat Mission’.
Ka thong jong U Prime Minister jong ka ri ka long ban pynlong ïa ka ri India jong ngi ka ri kaba khuid kaba suba.
La ïohi bad ïohsngew ruh ha man ki shnong khamtam ki nongkyndong ka don ka jingkhih khohreh ban pynlong ïa ki shnong jong ki kita ki shnong kiba la biang lut ki jaka leit bar.
Ka long ka thong kaba donkam tam kaba kawei pa kawei ka longiing kadei ban don ïa ki jaka leit bar kiba biang khnang ban lait na ki jingma kiba ktah ïa ka koit ka khiah.
Hapdeng ka jingpyrshang bad jingtrei shitom jong ki paid nongshong shnong jong ka Jylla ka sorkar ha ryngkat ka jingïatreilang jong ki Nongsynshar Shnong ka la dei ban nang ai mynsiem shuh shuh bad khmih bniah khnang ba kane ka jingthmu kan urlong bad kan pynlong ïa ka jylla jong ngi ka Jylla kaba la biang lut ki jaka leitbar.
Ka la dei eh ka por ba ka sorkar ha ryngkat ki Nongsynshar Shnong, ki Sengtrei mon sgnewbha kin saindur kumno ban pynlong ïa ki shnong jong ngi kiba khuid kiba suba.
Dei ban don la ka jingthmu kaba biang kumno ban pynïaid (manage) ïa kine ki jakhlia kiba mih na ki iing ki sem, ki skul, ki kolej, ki ophis, ki iew ki hat, ki karkhana bad kiwei kiwei de ki jaka.
La ïoh jingtip ruh ba ka sorkar ka la thmu ban buh (set up) ïa kita ki jaka pynïaid ïa ki jakhlia (Centre for management of Solid and liquid Waste), la dei ban pynsted ïa kane ka kam khnang ba ka jingjakhlia jong ki shnong ki thaw ki iew ki hat jong ngi kin ym don shuh.
Ka sorkar ka la dei ruh ban leit bishar bniah ïa ki Karkhana kiba don ha ka jylla jong ngi bad bthah ïa ki ba kidei ban pynïaid (manage) ïa ki jakhlia ba mih na ki karkhana jong ki ha kata ka rukom ba kim dei ban pynjakhlia wat tang khyndiat ruh ïa ka Mariang, la ïa ka lyer, ka um ne ka khyndew.
Ka khuid ka suba ka dei ka jingkit khlieh jong uwei pa kawei ki nongshong shnong jong ka shnong ka thaw ka jylla hi baroh kawei.
Ka la dei ka por ban pynngam jylliew ïa ka jingkitkhlieh jong ngi iwei pa iwei ïa kane ka kam khnang ba ngin ym long shuh ki briew kiba hun ban ïohi ïa ka jingjakhlia, ne kiba sngewtynnad ban bret pathar ïa ki jakhlia jakhlait ha ki sawdong sawkun jong ngi.
Nongstoin, Risaw 30 : Ki kontraktor jong ka West Khasi Hills, kiba ju ïoh ban pyntrei ïa ki jingtrei ha ki tnad treikam bapher bapher kum ka PWD, PHE, Water Resources bad kiwei kiwei, ki la kyntu jur ïa ka sorkar ba kan pyllait noh ïa baroh ka pisa jong baroh ki jingtrei kiba ki la pyndep naduh ki snem ba la leit noh kiba kam pat siew haduh mynta.
Katto katne ki Kontraktor ba kynthup ïa u Bah H.Lyngkhoi, Bah D.Sun bad Bah M.Nongrem, haba ïakren bad u nongthoh khubor, ki la ong ba ka jingpynsahteng jong ka sorkar ban siew ïa ki bill jong ki da ki bun bun snem, ka nang pynbun shuh shuh ïa ka ram sha ki Kontraktor.
Ki la ong ba ka sorkar ka la dei ban shimkhia ban ym pynsahteng ïa ki bill jong ki Kontraktor, khamtam ha kaba kum kane ka por ba ka kamai kajih bad ka ïoh ka kot jong ki paidbah ka hiran haduh katta katta.
Ki la ong ba naduh ka khlam Covid-19, ka ktah ym tang ïa ki Kontraktor kiba dap ram, hynrei wat ki riew paidbah kiba im da ka bylla ka sngi ruh ba bun kiba sah ram ha ki nongai bylla.
Ki la ong ruh ba ha West Khasi Hills, 90 % ki paidbah nongshong shnong ki dei kiba im ha ki kam bylla bad ki kontraktor.
Kumta haba ka sorkar ka pynslem ban pyllait ïa ki bill, ki nongbylla ki la hap ban bam ram na ki dukan, namar kim don da kawei pat ka lad ban kamai pisa lait tang da kaba leit bylla.
Ki la ong ruh ba lada kheiñ ïa ki nongtrei sorkar haduh mynta, ha West Khasi Hills ym pat don uwei ruh u nongtrei sorkar u ba lah ban ai kam wat tang lai ngut ne saw ngut ki nongshong shnong, lait noh tang ïa kito ki nongtrei ïing kiba ki la khot khnang ban peit ïa ka ïing ka sem jong ki.
Khliehriat, Risaw 30 : U Deputy Commissioner East Jaiñtia Hills District, u pynbna paidbah ba kino kino kiba aplai ïa ki syrnot Permanent Residential Certificate (PRC) kin dei tang ïa kito kiba pule Higher Education bad kito kiba donkam ha ki training bad ki dei tang kiba shong ba sah palat ïa ka kat ar snem hapoh ka district bad kiba la rai kut ban shong sah hapoh ka district.
Ïa ki syrnot PRC ki lah ban aplai online lyngba ka website  lem bad ki kot ki sal kiba donkam ba kynthup ka EPIC/Aadhaar Card, Birth Certificate, Residential Certificate, ST Certificate, ka dur shiteng, ka Admit Card kaba na skul & College lem bad ka Marksheets, dei ruh ban ai ïa ka Identity bad ka jingpynshisha ïa ka jaka sah lane ka Residential proof jong ki kmie ki kpa.
Shillong, Risaw 30 : Ka kynhun ba kynthup 14 ngut ki Nongthoh khubor na Maharashtra mynta ka sngi ki la leit jngoh ïa ka shnong Mawlynnong, kawei na ki shnong ba khuid tam ha Asia.
Ka kynhun ki nongthoh khubor ka la ïaroh ïa ka deiriti bad ka rukom im kaba ïaineh jong ka jylla Meghalaya kaba la don ka jingïahap bad ka mei mariang naduh ki por mynshuwa.
Ka kynhun ka la leit ruh sha Shnong-pdeng bad pynlut por harud ka wah Umngot kaba khuid.
Ki nongthoh khubor na ki bynta bapher bapher jong ka Maharashtra ki la wan sha Meghalaya bad Assam naduh ka 29 tarik Risaw 2023 haduh 4 tarik Naiwieng 2023 kum shi bynta ka Media Tour ba la pynlong da ka Press Information Bureau, Maharashtra – Goa, Tnat Information and Broadcasting, Sorkar India.
Ki nongthoh khubor ki la poi ha nongbah Guwahati hynnin ka sngi bad la pdiang sngewbha ha ki dustur tynrai.
Ha ki katto katne sngi ban wan, ki nongthoh khubor kin leit ïakynduh ïa ki kynhun bapher bapher bad ïakynduh ïa ki riewpawkhmat jong ka Assam bad Meghalaya.
Ki kynhun bapher bapher ba ki nongthoh khubor kin leit ïakynduh kilong ka Assam Rifles, North East Council, Khasi Autonomous Hill Development Council, Assam Police, Tourism Department, AIIMS -Guwahati, IIT-Guwahati bad kiwei kiwei.
Kin ïakren ruh bad ki lad pathai khubor ba don ha ka thain.
Ka Media Tour kadei kaba la thmu ban plie lad ban sngewthuh ïa ki sienjam bapher bapher jong ka sorkar ba la sdang ha ki jylla ka thain shatei lammihngi jong ka Meghalaya bad Assam.
Ka thmu ruh ban plie lad ban sngewthuh ïa ka deiriti jong ka thain.
Kum kine ki jingïakren kin ai jingtip ïa ki nongthoh khubor shaphang ki jinglong jingman jong ki briew ka thain, ka ïoh ka kot bad ka imlang sahlang bad ka jinglong ki kam sain pyrthei ha ka jylla bad ki sienjam jong ka sorkar ba ïadei bad ka roi ka par.
La kyrmen ba lyngba kane ka tour, kan don ka jingïatreilang kaba jrong samoi hapdeng ki lad pathai khubor bad ki tnat sorkar ha kine ki artylli ki thain ka ban plie lad na ka bynta ka jingïasam jingmut.
La pynlong ïa ka Media tour hapoh ka jingïalam jong ka Jaydevi Pujari Swami, Deputy Director, PIB Mumbai ryngkat ka jingkyrshan jong ka PIB Shillong, PIB Guwahati bad DDK Shillong.
Ki kynhun pathai khubor print bad electronic ha ki ktien Marathi, Hindi bad English ki la ïadon bynta ha kane ka Media Tour.
Nongpoh, Risaw 30 : Ki nongïalam jong ka seng Hynniewtrep Integrated Territorial Organization (HITO) na Ri-Bhoi District mynta ka sngi ki la pynbna paidbah syndon ba ki la mih na ka seng HITO, kaba dei halor ka nongrim ba la kynnoh ba u President ka HITO Sengkmie u la weng ïa ki nongïalam ba hakhmat ka HITO na ka Group jong ka seng kaba ki la ïa shakri baroh shi katta khlem da tip tip ïa ka daw tynrai jong kane ka jingshah weng na ka Group jong ka seng.
Kumba la pynpaw da ki nongïalam ka HITO Ri-Bhoi District ba la mihkhmat da u General Secretary, u bah Keny Nongrum, bad u Vice President, u Bah Elvis Kyrsian, ki la pynpaw ba ka daw ba ki nongïalam ka HITO na Ri-Bhoi District ki la pynbna ba ki la mih noh na kane ka seng, ka dei namar ba u President ba rangbah ka seng, u Bah Donbok Dkhar u la weng na ka group jong ka seng ïa u President ka seng na Ri-Bhoi, u Bah Ban Kharnaior bad u Working President, u Bah Apbor Nongrum ba kum ki nongïalam bad ki dkhot na ka District kim don jingtip satia halor kane ka jingshah weng kitei ki nongïalam.
Ban pyrshah halor kane ka jingshah weng ki nongïalam ka District, ki nongïalam ka District ba la ïalam da u General Secretary, u Bah Kenny Nongrum bad u Vice president, u Bah Elvis Kyrsian mynta ka sngi ki la pynlong da ka jingïakynduh lang ha Umtrew, Umsning bad ki la shim ruh ïa ka rai ban ïa mih lut baroh naduh ki nongïalam ka District bad kumjuh ruh naduh ki nongïalam ka Unit bad ki Area kiba dei ki shnat treikam ka HITO ha Ri-Bhoi District.
Haba kren sha ki lad pathai khubor, u General secretary, u Bah Kenny Nongrum, u la ong baroh ki nongïalam ka HITO na ka District bad na baroh ki shnat treikam ki la rai ban mih noh na ka seng HITO bad ka daw kaba ki la pynpaw ka dei hi halor ka nongrim ka jingshah weng u President bad u Working president ka HITO na District khlem ka jingtip jong ki dkhot ka seng na Ri-Bhoi.
Namarkata, kitei ki nongïalam ki la pynpaw ba kum ka dak ka jingïatylli bad ka jingshaniah ïa ki nongïalam ka District ki la shim lang ka rai ban mih noh baroh kum ki nongkitkam bad ki dkhot ka HITO na Ri Bhoi bad ban bteng pat ïa ka jingshakri sha ki paidbah ki la rai ban pynïasoh noh ïa kawei ka seng ba la tip kum ka Ri Bhoi Youth Welfare Organization kaba la seng naduh u snem 2017 ba ka jingthmu ka long ban shakri ïa ki paidbah ka them Ri Bhoi, ong u Bah Kenny Nongrum.
Nongstoiñ, Risaw 30: Ka surok ka dei ka mat kaba hakhmat duh kaba ki paidbah nongkyndong ki angnud haduh katta katta ba ka sorkar ka dei ban pynïoh.
Ka jingdon jong ki surok ka dei ruh ka lad ban kyntiew ïa ka kamai kajih, ka ïoh ka kot bad ka pynsuk ïa ka leit ka wan jong ki paidbah ha ka por ba ki don kam.
Haba phai ha West Khasi Hills, dang don shibun ki jaka kiba ki surok kiba pynïasoh ïa kawei ka shnong sha kawei pat ki dang duna haduh katta katta.
Ka Rambrai Jyrngam Constituency ka dei kawei na ki Constituency kiba dang donkam haduh katta katta ïa ki surok namar ka dei ka Constituency kaba baroh shilynter ka ïakhap bad ka Assam.
Ki paidbah jong katei ka Constituency haba ki leit donkam ïa ki nongmihkhmat kum ha Rambrai ki hap ban ïaid lyngba ïa ka Mawshynrut Constituency bad ka Nongstoiñ Constituency haduh ban da poi sha Rambrai.
Na ka bynta ban wanrah ïa ka jingsngew jan hapdeng ki paidbah jong ka Constituency bad ki nongmihkhmat, ka surok na Rambrai shaduh Nonglang ka dei kaba ka sorkar ka la dei ban leh ei ei na ka bynta ban pynïoh noh kham kloi ïa ka surok na Rambrai sha Nonglang lyngba ka shnong Mawrok Thiepkseh.
Lah ban pynkynmaw ba na Rambrai haduh Mawrok ka la don ka surok kaba la shna lyngba ka Pradhan Mantri Gramsadak Yojana bad na Mawrok haduh Nonglang, lada tih ïa ka surok ka jingjngai ka long tang kumba phra haduh shiphew kilomitar.
Lada la pyntrei ïa katei ka surok, kan long ka jingkyrkhu kaba khraw ïa ki paidbah namar na Rambrai sha Nongstoiñ ka jingjngai ka long 20 kilomitar na Nongstoiñ haduh Nonglang ka long 36 kilomitar bad lada kheiñ lang ka long sanphew hynriew kilomitar, hynrei na Rambrai sha Nonglang ka jingjngai ka long tang kumba 18 kilomitar.
Ha ki lynter lum Mawrok ki don ki jaka kiba itynnad haduh katta katta kiba lah ban khring ïa shibun ki nong jngohkai lada don ki surok kiba biang.
Nangta ka don ka wah Umit kaba don kawei ka kshaid Patharsynke kaba itynnad bad kaba jrong bha bad lada don surok, kin don shibun kiba kwah ban leit sha katei ka kshaid.
Kumta, halor kane ka mat ba kongsan eh ki paidbah ki kyntu na u MLA Bah R.G Momin ba un shimkhia halor kane ka bynta, khnang ba ka leit ka wan ki paidbah kan suk bad ba ka kamai kajih kan kiew arted.
Shillong, Risaw, 30: Ka Union of Cook cum Helpers PM Poshan lyngba ki nongïalam ka la pyntip ba kan don ka jingïalang jong ki nongshet ja sngi ha ki skul kiba don ha East Khasi Hills District ka ban sa long ha Khasi National Dorbar Hall, Mawkhar, Shillong ha ka 1 tarik, Naiwieng, 2023 ha ka por 10 baje mynstep.
Ha u kyrwoh ba la phah lyngba ka Presient Kong G.Nongnong ka la pyntip ba ha kane ka jingïalang yn ïakren halor ka shithi na ka All Jaiñtia Mid-Day Workers Union (AJMWU) ban pynshai halor ki kam ba ladep trei, ban ïakren ïa ki skul ki bym pat phah ïa ka Bank Account sha ka ophis District School Education Officer bad ban ïathir ïatai halor ka jingpynkhreh na ka bynta ki nongkitkam ki ban sa leit sha Delhi.
Ka jingïaid lynti ka India ha ki spah snem ba 21 ka dei kaba hap ban rakhe.
Ka jingïaid lynti jong ngi sha ka roi ka par ka dei kaba dap da ka jingïaid shaphrang, ka teknoloji, ka jingieng skhem na ka bynta ka jingïaineh, ki kam kiba skhem bad ka rukom peit ïa ki kam kiba ïadei bad ka pyrthei.
Kane ka roi ka par ka dei kaba la ïoh bor na ki karkhana bad ki kam kiba ïadei bad kine kiba pynkylla ïa ka India man ka sngi.
Kawei na ki kam kiba don lad, kiba kylla bad ki bym pat da ïoh jingithuh bha ka dei ka kam pynmih mar bam ha India.
Ka jingpynmih ïa ki mar bam ha India ka dei kaba la kiew bha ha kine ki snem ba la dep bad ka don ruh shibun ki lad ban kiew shaphrang nangne shakhmat.
Ka jingwanrah jingmyntoi shuh shuh lyngba ka jingpyndonkam ïa ki mar bam ban pynmih ïa kiwei kiwei ki mar ka dei kawei na ki kam ba kongsan kiba lah ban pynkylla ïa ki kam rep ha India bad kiba lah ban don ka bynta kaba khraw ha ka jingkyntiew arshah ïa ka kamai kajih jong ki nongrep jong ka ri.
Namar jong ki thong Sustainable Development Goal (SDG) jong ka United Nations ban pynthikna ïa ka jingpynmih bad jingpyndonkam mar ha ka rukom kaba don jingbah khlieh, ka la don ka jingpeit bniah ïa ka jingsepei ki mar bam.
Lyngba ka jingsaindur thymmai ha ki rukom pynmih mar bam, ka jingpynbiang mar kaba ïaineh, ka jingpyndonkam biang ïa ki mar bad ka jingpyndonkam ïa ki mar rep ha ka rukom kaba seisoh bha, ki kam pynmih mar bam ki lah ban long ka jingplie lad sha ka jingpynduna ïa ka jingsepei ki mar bam bad ki lah ban pynurlong ïa katto katne ki thong SDG.Namar ka jingkiew shaphrang kaba ryntih ha kine ki snem ba la dep bad ki jingantad na ka bynta ki snem ban wan, ki kam pynmih mar bam ki lah ban long ki nongplie lad ïa ka jingkiew ka ïoh ka kot jong ka India.
Ka Sorkar India ka la pyntreikam katto katne ki polisi ban pynkhlaiñ ïa ka jingkiew shaphrang jong kine ki kam.
Ka Pradhan Mantri Kisan SampadaYojana (PMKSY) ka dei ka skhim ba la sdang da ka Sorkar Pdeng da ka jingthmu ban pynbiang ïa ki jingdon jingem katkum ka juk mynta ha ki kam pynmih mar bam.
La kyrmen ba kane ka skhim kan pyndonkam ïa ka jingbei tyngka kaba kumba T 11,000 klur ban pynmih 5.44 lak ki lad ïoh kam bad ka jingpynkhlaiñ ïa ki kam pynmih mar bam.
Ka PM Formalisation of Micro Food Processing Enterprises (PMFME) ka dei sa kawei ka skhim ba bei tyngka da ka Sorkar Pdeng da ka jingthmu ban ïarap ïa ki kam pynmih mar bam ba rit ba kin don bynta ba kham heh ha ka ïoh ka kot.
Lyngba ka jingmang tyngka kaba T 10,000 klur, ka pynbiang ïa ki lad ïoh subsidy ïa 2,00,000 tylli ki kam barit baria.
Hapoh ka PMFME, la soi ïa ki MoU bad 15 tylli ki bank ba ai ram bad la ai jingbit ïa ka jingpyntreikam ïa ki projek na ka bynta 25 tylli ki jylla.
Ka Sorkar Pdeng ka thmu ruh ban ai jingïarap pisa ïa ki kompani pynmih mar bam jong ka India lyngba ka Production Linked Incentive Scheme for Food Processing Industry (PLISFPI), kaba long ka skhim kaba T 10,900 klur.
La antad ba kane ka skhim kan ïarap ban pynïar ïa ka bor pynmih mar bam da kine ki kompani da T 33,000 klur bad pynmih 2.5 lak ki lad ïoh kam.
Sa kawei ka sienjam kaba kongsan kaba pyni ïa ka jingthmu jong ka Sorkar India ka dei ka ‘World Food India’, ka prokram ha kaba don ka jingïashim bynta na kylleng ka pyrthei.
Kane ka prokram ka peit bniah ïa ka jingpyni ïa ki lad jong ka India ha ki kam pynmih mar bam sha ki nongbei tyngka, ki nongïalam bad ki nongïatreilang na kylleng ka pyrthei.
Ka bynta kaba nyngkong jong ka World Food India (WFI) ha u snem 2017 ka la long kaba seisoh bha bad ka la pdiang ïa ki nongïalam, ki delegate bad ki nongïashim bynta na 61 tylli ki ri bad 27 tylli ki jylla.
Ka World Food India, 2017 ruh ka la long kaba seisoh ha ka jingplie lad ïa ki jingbei tyngka ki ban wanrah ïa ki jingkylla ba khraw ha kine ki kam.
Ka Tnat Food Processing Industries (MoFPI) ka la pynkhreh ban pynlong ïa ka bynta kaba ar jong ka World Food India (WFI) ha u 2023 kum ka prokram kaba don jingïashim bynta na kylleng ka pyrthei ka ban plié lad ïa ka jingïasoh jong ki kam pynmih mar bam jong ka India bad ki kompani na kylleng ka pyrthei kiba trei ha kane ka kam.
Ki don shibun ki lad shalan mar ha ki kam pynmih mar bam ka India.
Ka jingpynïasoh bad kito kiba trei ha kine ki kam na kylleng ka pyrthei kan plié lad ïa ki kompani na India ba kin ïoh bynta ha kine ki iew kiba ïohnong.
Ka kam pynmih mar bam ka don nongrim ha ki kam ha ki shnong namar ka sdang na ki mar bam ba ïoh na ki kam rep.
Lyngba ka jingdon ha ka kyrdan kaba ar ha ka bor pynmih ïa ki mar rep, ka India ka don ha ka jaka kaba biang bha ban kyrshan ïa ka jingkiew jong ki kam pynmih mar na ki mar rep kaba neh da ki snem.
Shuh shuh, ka jingpynmih ïa kine ki mar ha India ka long 10% kaba pyni ba ki dang bun bha ki lad ha kane ka kam.
Ka jingdawa ïa ki mar bam ha kylleng ka pyrthei ka dei kaba kiew 4% namar ka jingkylla sha ki jaka sor, ka jingkiew ka ïoh ka kot bad ka jingsuk ban pyndonkam ïa kine ki mar.
Lyngba ka jingbun ki briew, ka jingkiew ka ïoh ka kot bad ka kamai kajih, ka India ka dei ka jaka kaba biang bha ban bei tyngka ha kaba ki kam pynmih mar bam ka long kawei na kiba don lad tam.
Katba ka India ka ïaid sha ka jingdon ka ïoh ka kot kaba $5 trillion, ki kam pynmih mar bam ki dei kiba don ka bynta kaba khraw.
Lyngba ka jingsaiñdur thymmai, ka jingbei tyngka bad ki polisi, ka lah ban pynurlong ïa kane ka thong.
Lyngba ka World Food India 2023, ki lad kiba don ha India kin sa khring ïa ki jingmut jingpyrkhat jong ka pyrthei.
Kane ka dei ka por kaba biang bha ïa ki nongbei tyngka na ka ri bad nabar ri bad ruh ki kam pynmih mar bam ba kin shim ïa ki lad kiba don ha ki kam pynmih mar bam ha India ki ban wanrah ïa ka lawei kaba kham bha ïa ka pyrthei bad ka jingkiew shaphrang jong ka India.
Ka World Food India 2023 kan long shisha ka prokram kaba kyrpang bad ka lynti sha ki kam pynmih mar bam ka India ki ban pynbeit ïa ki jingeh ha kylleng ka pyrthei lyngba ki lad kiba don ha India.
Mawkyrwat, Risaw 30: Ka ophis u District Sports Officer (DSO) jong ka South West Khasi Hills District ha ryngkat da ka jingïatreilang bad ka Mawkyrwat District Sports Association (MDSA) lem bad ki khynnah Grassroots Centre bad ki Khelo India Centre, South West Khasi Hills District, ki Coaching ki la pynlong ïa ka jingtam ïa ki plastik ne ka Cleaning Drive ha shilynter jong ka surok bah ha ïew Mawkyrwat.
Ïa kane ka prokram, la pynlong khnang kum shibynta ban ïashimbynta ha ka “Fit India Freedom Run 4.0 Swachh Bharat Swachh Bharat" jong ka Ri India lyngba ka Ministry jong ka Youths Affairs ban rakhe ïa kane ka sngi ban lehkhuid ban ym bret pathar ïa ki plastik bad ki ñuit ha ki lynti ki surok da kaba ki la sdang na madan Artificial Turf, MDSA, Nonglang bad wan haduh hapoh ïew Mawkyrwat.
Hadien ka jingtam ïa ki plastik, u bah Y.G.Lyngdoh uba dei kum u Working President jong ka ka Mawkyrwat District Sports Association (MDSA) haba kren ha ki lad pathai khubor, u la pynpaw ka jingsngewnguh ïa ka ophis jong u District Sports Officer jong ka South west Khasi Hills District bad lyngba ka jingkitkhlieh lang baroh naduh ki khynnah Grassroots Centre, ka Khelo India Centre jong ka South west Khasi Hills District ha ryngkat ki nongtrei napoh jong ka ophis jong u DSO ka la pynlong ïa kane ka prokram kaba jop.
U la ong ruh ba kane ka long ka nuksa ban pyntip sha ka pyrthei ba ka jinglehkhuid da kaba phikir ban bret pathar ïa ki plastik ne ki jaboh kan wanrah ïa ka khuid ka suba bad ruh ban lait na shibun ki jingpang kaba wanrah ruh ïa ka mariang kaba itynnad bad kaba pyngngad.
Namarkata, lyngba kane ka prokram la kyntu ba lyngba kine ki khynnah rit kin long ka nuksa ïa baroh ki paidbah nongshong shnong bad ruh ïa ki briew ba kin shim nuksa ban wanrah ka jingkylla ha ka dong ka thaiñ bad ka jaidbynriew baroh kawei namar ka jingleh khuid ka wanrah ka jingkoit jingkhiah ha baroh ki liang.
Nongpoh, Risaw 30: Ka jingphohsniew jong ki nongrep sohtrun haka shnong Mawphrow ha Ri-bhoi District kala urlong mynta ka sngi hadien ba katei ka shnong kala ioh ban plie paidbah syndon ïaka jaka buh bad jaka shna ne pynmih umsohtrun bad ki jingbam bapher bapher bala pynmih na u Sohtrun (Pineapple Processing Unit and Stockyard) da ka jingangnud ban kyntiew ïaka kam rep sohtrun ha katei ka thaiñ khamtam ka ioh ka kot bad ka iohkam iohjam.
Ïa katei ka Pineapple Processing Unit bad Stockyard la shna lyngba ka skhim Provision to the Article 275 (1) jong ka riti synshar ka ri India jong u snem 2020-21 haka jinglut kumba 70 lakh jong ka Ministry of Tribal Affairs bad ïa katei ka Processing Unit la aiti sha ka Committee jong ka shnong kaba la shañiah pat hapoh ka jingpynïaid jong ka Iasnohktilang Village Organisation kaba kdup kumba 10 tylli ki SHGs bala wan ban plie paidbah ïaka mynta ka sngi da u Bah Mayral Born Syiem MLA ka Nongpoh kum u kongsan.
La sakhi ruh ha katei ka sngi da ka jingdonlang ka kong D Sohtun Director ka tnad Horticulture ka jylla, Kong F.N Sun, District Horticulture Officer Ri Bhoi District, Kong D Lyngdoh, District Agriculture Officer Ri-Bhoi District, Bah Anthony Maring Rangbah Shnong, ki ophisar naka tnad Horticulture, ki longkmie hapoh ka shatri jong ka ïasnohktilang VO bad kiwei kiwei ki riew rangbah.
Haba kren ha katei ka sngi naka liang u Bah Mayral Born Syiem MLA ka Nongpoh u la pynpaw ka jingsngewkmen kaba khraw ba kum ka shnong kala ioh ïa katei ka jaka shna bad pynmih ïaki umsoh bad ki jait jingbam bapher bapher bala pynmih na u Sohtrun ba ka jingangnud bad ka jingphohsniew jong ki paidbah kala urlong dei namar ka jingtrei shitom ka jong ki.
U la ong ruh ba ka shnong Mawphrow ka dei kawei naki shnong kaba la kiew sted haka thaiñ haka liang ki kam pynroi ka dei namar ka jingtbit ki nongïalam bad ka jingïatylli jong ki paidbah, bad ka Village Organisation ha katei ka shnong kadei kawei naki VO kaba paw haki kam ba ka trei kaba la ioh khusnam teng ruh haki snem bala dep bad kumba la shimti da ka VO ïa katei ka Processing Unit kyrmen skhem ba katei ka kan dang lah shuh shuh ban kyntiew ïaka kam kaba ki trei khamtam haka jingpynmih ïa sohtrun, kumba bun naki dkhot ka SHGs kila pyndep ruh ïaki jinghikai bapher bapher.
U la ong ruh lyngba katei ka project ym tang ba ka kyntiew ïaka kam rep bad pynmih sohtrun hynrei kan long ruh ka jingkyrkhu kaba khraw ba ki longkmie bad ki nongrep ha katei ka shnong ki lah ban ïeng hala ki jong ki kjat khamtam ba kan lah ruh ban aikam aijam ïaki khun samla ym ban ap tang haki kam sorkar, ha kaba naka liang u MLA u la kular ruh ban ïatreilang bad ban ïarap naka bynta kiwei kiwei ki jingdonkam ha katei ka shnong.
Shillong, Risaw, 30: Ka Sorkar Jylla ha ka Lah Sngi u Blei lyngba ka New Shillong Township Development Agency ka la aiti ïa ka jaka ban tei ïa ka Permanent Campus jong ka National Law University Meghalaya hapdeng ka jingïasoi soskular ka Meghalaya State Judicial Academy (MSJA) lyngba u Myntri Rangbah ka Jylla u Conrad K Sangma bad u Chief Justice jong ka Meghalaya High Court uba long ruh u Chancellor jong ka National Law University, Meghalaya u Sanjib Banerjee.
Ha jingaiti ïa ka jaka ha ka jingïalang kaba la long ha Mawpdang, Mawkhanu, Shillong la sakhi lang da ka Myntri jong ka tnat Aiñ ka Dr.Ampareen Lyngdoh, u Myntri ka tnat Pule Puthi u Rakkam A Sangma bad kiwei kiwei.
U Myntri Rangbah haba kren ha kane ka jingïalang u la ong ba ka jingtreikam jong ka Sorkar ka long kaba shai ban kyntiew shaphang ïa ka Jylla.
U la ong ba ka ri India kum ka ri kaba dang kiew shaphang bad manla ki samla ki dei ban noh synñiang na ka bynta ka jingkiew iriat jong ka ri.
U la ong shuh shuh ki samla ki donkam ban ïoh ïa ki rynsan khnang ba kin dup lah ban noh synñiang sha ka imlang ka sahlang.
U Myntri Rangbah u la ïathuh ruh ïa ki sienjam kiba ka Sorkar ka la buh hakhmat ban tei ïa ki jingshna bapher bapher ha ka jylla na ka bynta ki jingpule kiba shalor bad ki Professional Course.
U la bynrap ruh ba ka pule puthi bad ki jaka ai jinghikai pyntbit kim dei ban shu treikam tang ha ki shlem pule hynrei ki dei ban ïaid lang ryngkat da ka jingkyrshan jong ka Sorkar.
“Ki samla kiba dang angnud ban bteng ïa ki jingpule kiba shalor ki lah ban noh synñiang na ka bynta ki jingdonkam jong ka Sorkar da kaba leh ïa ki jingwad bniah, ki jinglum jingtip bad ka jingbuh jingthoh," u la ong.
U Chief Justice Sanjib Banerjee ha ka jingkren, u la ong, “ngi kwah ba kane ka skulbah kan long ka shlem pule kaba ngi lah ban ïasam ïa ki tiar bad ki buit.
U la pynpaw ruh ka jingkyrmen ba kane ka skulbah ha ki snem ki ban dang wan kan pynrung ïa ki samla pule ba dei ki nongshong shnong bapura jong ka jylla.
U la kyntu ïa iwei pa iwei ban ai jingkyrshan ïa kane ka shlem ai jinghikai ka ban kiew rasong kum ka National Law University Meghalaya ha kaba kan sa long ruh ka shlem pule kaba lah ban paw hakhmat ka pyrthei.
Ha kane ka sngi, la sakhi lang da ki Nongbishar ka High Court, Meghalaya, u Vice Chancellor jong ka National Law University, Meghalaya u Professor Indrajit Dube, u Secretary ka Law Department Bah Cyril V.Diengdoh bad u Member Secretary jong ka New Shillong Township Development Agency u Bah E.Kharmalki.
Shillong, Risaw, 30: Ka Sorkar Meghalaya ka la pyntreikam ïa ka Meghalaya Residents Safety and Security Act, 2016 ka la buh hakhmat ïa ka jingthmu ban pynthikna ïa ka jingshngaiñ jong ki nongshong shnong ka jylla da kaba bishar sani bha bin pa bin ïa ki nongshong wai kiba sah ha kylleng ki bynta jong ka jylla.
Ka jingpyntreikam ïa kane ka Aiñ kan ïada ïa ki riew shim kabu bad ïa ki runar ban ïoh jaka rieh hapoh ka jylla bad ban pyrkhing da ka aiñ na ka bynta khanglad ïa ka jingrung kyrthep be-aiñ bad ki nongbylla ba wan trei be-aiñ kiba lah ban rung bad sah ha ki shnong bapher bapher.
Na ka bynta ka jingpyntreikam ïa kane ka aiñ, ka Sorkar da ka jingïatreilang bad ka NIC, Meghalaya ka la pynbna paidbah ïa ka online application ha ka 8 tarik, Nailur 2023 khnang ba ki nongshong shnong (trai iing/nongai wai) kin dup lah ban pynrung kyrteng ïalade da ka jingpynshisha na ki bor synshar shnong.
Namarkata, baroh ki trai iing/ki nongshong wai kiba sah hapoh ki hynñiew tylli ki shnong, kiba kynthup ïa ka shnong Nongrim Hills, Pohkseh, Nongrah, Nongmensong, Lapalang, Riat Laban bad Wahdienglieng la jied ha ka wat ka banyngkong, ba ki dei ban pynrung kyrteng ïalade ha ka App lyngba ka URL  ïa kaba lah ban plie lyngba ki PC, Laptop, Tablet bad Smart Phone.
Ki trai ing bad ki nongai iing wai ki lah ban pynrung kyrteng ruh lyngba ka Mobile App da kaba shu sei (downloaded) na ka website ba la kdew.
Ïa ki kot ki sla ba donkam bad kiwei kiwei ki jingtip kiba bniah lah banïoh na ka ophis jong ka Deputy Commissioner, East Khasi Hills, Shillong bad na ki Rangbah Shnong jong kine ki shnong ba la kdew haneng.
Shillong, Risaw 30 : Ka Meghalaya High Court ha ka sngi Nyngkong ka la kyntu ïa ka sorkar jylla bad ïa ka Airport Authority of India (AAI) ba kan pyndep noh ban jurip ïa ka kad Liengsuiñ Umroi na ka bynta ban pynheh ïa ka runway hapoh kine ki khyndiat bnai ban wan.
Ha ka order kaba pynmih hadien ba la dep ban bishar ïa ka PIL, ka kynhun ba kynthup ïa u Chief Justice Sanjib Banerjee bad Justice B Bhattacherjee ka la ong ba ka AAI ka la pyntip ba ka jingmang jinglut na ka bynta ban pynjlan bad pynhah ïa ka runway ha Umroi Airport la dep ban phah sha ka jylla bad ka Jylla kam pat ai jubab.
“La kyrmen ba ka AAI bad ka sorkar jylla kan pyndep noh ïa kaba donkam bad ka jingjurip ha kine ki khyndiat bnai," ong ka order da kaba bthah ba ïa katei ka kam yn sa shong bishar biang hadien 10 taiew," ong ka order.
Ha ka 15tarik Risaw, u Myntri ka tnad Transport ka sorkar jylla Bah Sniawbhalang Dhar u la ong ba ka sorkar jylla ka dang ap ïa ka kaiphod (feasibility report) la ki liengsuiñ ba kham heh ki lah neem ban her ha Umroi Airport.
“Na ka liang ki consultant ba thymmai ki la kyrpad ïangi ban ai por ïa ki arbnai.
Tad haduh ba kin da phah ïa ka kaiphod dei hangta ngin sa lah ban shim ïa ka rai," u la ong.
Na ka liang u Myntri u la ïathuh ruh ba ka sorkar jylla ka kwah ba katei ka kad liengsuiñ kan long wat ban hiar khyndew ki liengsuiñ kiba kham heh.
Dei ha ka 10tarik u Nailar ba ka AAI ka la pyntip sha ka Iing Bishar ban don ka jingsorbe ïa ka Umroi Airport ban pyntikna la ka long neem ban pynher ïa ka liengsuiñ kiba kham heh na katei ka kad liengsuiñ.
Shillong, Nailur 24: U Director General of Police u Dr LR Bishnoi u la ong ba na ka liang ka tnat Pulit jong ka sorkar jylla kan ym lah ban behthong ïa baroh ki trok ba ïaid ha surok ban tohkit la ki dei kiba kit dewïong be-aiñ ne kiwei pat ki jait jingkit.
Ha ka jingiakren bad ki lad pathai khubor u la ong ba na ka liang ka tnat Pulit hi ka la buh ruh ïa ki katto katne ki Patroling Point ha ki bynta ka surok bah ban teh lakam ïa ki jingkit dewïong be-aiñ hynrei u la iathuh ba na ka liang ki Pulit kim lah satia ban buh ia kum kine ki ha man la ki jaka namar ka jingduna palat ki pulit ha ka jylla.
Shuh shuh u la thuh ba na ka liang ki pulit kiba don ha kane ka Patroling Point ki pyrshang ban leh la ka kamram ban pynthikna ba kan ym don kano kano ka jingïaid be-aiñ ïa u dewïong.
Haba ïadei bad ka jingkynnoh ba ka don ka jingbam pisa da ki Pulit ba ap ha kine ki Patroling point na ka liang u DGP u la kyntait ba ka don kaba kum kata.
Haba jubab halor ka jingbym treh register ki pulit ka Mawryngkneng ïa ka ejahar ba la ujor da ka HITO pyrshah ïa ki 18 tylli ki trok na ka liang u DGP u ong ba un sa pan jubab ïa kane na ka thanat halor ki daw ba kim treh ban register ejahar.
Chokpot, Nailur 24 : U Myntri Rangbah ka jylla u Conrad K Sangma u la ong ba ka sorkar MDA kam ju pynkheiñ ïa ki jingkular ïa ki paidbah bad ïa kiei ki juban lak ba la khlei hakhmat ki paidbah ka ïai pyndep beit.
ïa kane ula kren mynta ka sngi ha ka jingplie ïa u maw nongrim ban shna ïa ka surok ba 35 Km naduh 12 Mer, Tura -Dalu shaduh Chokpot.
Nalor kane ula plie ruh ïa u maw nongrim na ka bynta ban shna ïaka ophis jongka Chokpot Civil Sub Division, South Garo Hills.
Haba plie ïa kine ki maw nongrim jong kine ki ar tylli ki projek ba donkam, u Myntri Rangah u la ong “ Nga dap da ka jingkmen kaba khraw ba ka sorkar ka la lah ban pyndep ïa ki jingkular ïa ki paidbah khamtam ba kine ki kam ki dei kiba la ïai sahteng la slem slem bah.
Ka sorkar ka la mang 50 klur ban shna ïa kane ka surok ba thymmai bad 4 klur ban shna ïa kane ka ophis Sub Division ba thymmai.
“ Ngi ïai trei ryngkat bad ka thong ban wanrah ïaka jylla kawei na ki 10 tylli ki jylla ba wan hakhmat tam hapoh ka ri ha kine ki 10 snem ban wan namar kumba long mynta ka jylla ka la kiew sted bha haki liang ka roi ka par" ong u Myntri Rangbah.
U la ong ba ka sorkar ka trei shitom bad da ka mynsiem ba sngew skhem kan wanrah ka jingkylla kaba khraw ha ka jylla.
“ Nga kwah ban ïohi ba ym don kawei ruh ka bynta ne ka thaiñ hapoh ka jylla ki ban shah leh klet ne sahdien namar ka thong jong ngi ka sorkar ka long ban wanrah ka jingroi jingpar sha baroh" ong biang u Conrad.
“ Ngim kwah ban ïohi ïa kata ka roi ka par tang ha nongbah Shillong bad Tura hynrei ha baroh ki jaka hapoh ka jylla khamtam eh sha ki thaiñ nongkyndong" ong u Conrad K Sangma.
U la ong kumba 80 % ki nongshong shnong ki im ha ki thaiñ nongkyndong kumta lada ka jylla ka dei ban kiew dei shwa ban sdang na ki thaiñ nongkyndong bad baroh ki jaka hapoh ka jylla ki dei ban ïakiew lang ha ki liang baroh.
U la kren bynniaw shi katdei eh ba ka Chokpot ka dei kawei na ki thaiñ ba dang sahdien tam wat hadien 50 snem ba la ïoh ïa ka jylla ba pura ruh.
“ Ka sorkar jongngi kan ym ieh khun swet ïa ki jaka nongkyndong bad kan ïai trei ban kyntiew ïa ki.
Ngin pynthikna ba ïa ka jingthrang ki paidbah yn lah ban pyndep lyngba ki projek bad ki skhim bapher bapher" ong biang u Myntri Rangbah.
Halor ka jingtei ïaka ophis SDO ba thymmai, u la ong ba kane ka ïing ophis kan ai ka jingshakri ba paka sha ki paidbah namar ka sorkar ka la buh thong ban wanrah ïa ki kam pynroi bapher bapher na kane ka ophis sha baroh ki block.
U la ïathuh ba wat ïa ka ophis ba thymmai ka Chokpot Block ruh la dep mang pisa da ka sorkar.
Kiba la ïadon lang ki long u MLA ka Williamnagar u Marcuise Marak, MLA Siju Rongara u Rakkam Sangma, CEM ka GHADC u Albinus Marak, Dy CEM GHADC u Nikam Marak bad kiwei kiwei.
Shillong, Nailur 24: Ka Hynñiewtrep Achik National Movement ha ka sngi Saitjaiñ ka la tyrwa ïa ka HNLC ka seng kieng atiar kaba ka jingïakren ïasuk bad ka sorkar pdeng bad ka sorkar jylla ka dang ïaid ba kan kynthup lang ïa ka mat ILP, ka Ktien Khasi ban ïohrung ha ka Khyrnit ba phra ka riti synshar bad ka jingpynbeit pud kan dei lang ki mat kiba ka HNLC ka tyrwa kum ki kyndon ïakren ïasuk bad ka sorkar.
Haka jingïakren sha ki lad pathai khubor u President ka seng u Bah Lamphrang Kharbani u la ong ba ka ka HNLC kum ka seng kieng atiar ka jaidbynriew kaba ju kren ïa ka khia ka shon jong ka bad kaba la ïakhun ruh na bynta ka jaidbtynriew ba ka dei ban tyrwa lang ïa ka ILP kum kawei na ki mat ha ka kyndon ïakren ïasuk namar ka jaidbynriew ka la angnud la slem bah ban ïoh noh ïa kane ka stieh ban ïada na ka jingwan buhai shnong ki heh paid na sha kiwei pat ki bynta jong ka ri.
“Ka ILP ka la donkam palat ban pyntreikam noh ha ka jylla bad nga ïohi ba ka sorkar ruh ka la leh klet ïa kane ka mat namar kam ju don shuh ka jingleit buddien sha ka sorkar pdeng halor kane ka mat.
Namarkata, nga kyrpad ïa ka HNLC ba kan buh ïa kane ka kyndon ha ka mat ïakren bad ngi sngewdei ruh ba ka sorkar jylla kan pdiang bad tyrwa ïa kane ka mat namar kan long ka stieh ïa ka jingwan rung buhai shnong kiba nabar ban tyllep ïa ki trai shnong jong ka jylla", u la ong.
Shuh shuh haba ïadei bad ka jingdawa ban pynrung ïa ka ktien Khasi ha ka khyrnit ba phra ka riti synshar u bah Lamphrang u la ong ba kane ruh ka dei kawei na ki mat jingdawa kiba kum ka jaidbynriew ka kwah ba ïa ka ktien ban don ka jingithuh bad ka jingïada ruh da ka iñ ïoh kan shuh jah klep noh na ka sla pyrthei.
U la ong ruh ba ka HNLC ka dei ban thep lang ïa kane ka mat ha ki kyndon ïakren ïasuk khnang ba kan long ka jingmyntoi ïa ka jaidbynriew.
Haba ïadei bad u pud u sam ka HANM ka ong ba kumba ka HNLC kaba la ai jingïada ïa ki dkhot ka jaidbynriew na ka jingthombor ki lehnoh ha ki thaiñ Khanduli “sngewdei ruh ban kyrpad ba kan buh ïa kane ka mat ha ka jingïakren ïasuk bad ka sorkar" u la ong.
Shillong Nailur 24 : U National Vice President ka National People’s Party (NPP) Bah Prestone Tynsong ba dei ruh u Symbud Myntri Rangbah ka jylla ha ka sngi Saitjain u la khyrwit tyngeh ïa ka Bharatiya Janata Party (BJP) namar ka jingkular ban pynïoh Inner Line Permit bad ruh ban pynrung ïa ka Ktien Khasi ha ka Khyrnit kaba Phra jong ka Riti Synshar jong ka Ri tang namarba la jan ka elekshon.
Haba kren ha ka jingïalang jong ki samla NPP kaba long ha Pynursla, u Bah Prestone u la ong ba namar ba la jan ka elekshon, ka BJP ka sdang ban pynmih ïa kitei ki mat ba ka jylla ka dawa kum kawei na ki mat ïaleh elekshon.
“Lada ka BJP ka ieit shisha ïa ka jylla bad ïa ki nongshong shnong ka la dei ban pyntreikam ïa ka ILP bad kynthup ïa ka Khasi ha ka Khyrnit kaba Phra ha shwa ka elekshon ha u 2023," bynrap biang u Bah Prestone.
Shuh shuh u ong ba namarba dei ka BJP kaba bat ïa ka bor synshar ha ka sorkar pdeng kumta na ka liang ka sorkar jylla ka la leit sha Delhi ban kynduh ïa u Myntri Rangbahduh ka Ri u Narendra Modi bad ruh ïa u Myntri Kampohiing ka Ri, u Amit Shah ban pynsngew ïa kane.
“La bunsien ngi la kynduh ha Delhi ban leit buddien halor katei ka mat.
Na kata ka daw, lada don elekshon ne ym don elekshon ïa ki ishu jong ka Jaidbynriew ngi shim hakhmat eh khlem thiah khlem dem," u la ong.
Shuh shuh u ong ruh ba mynta ba la jan ka elekshon, la mih ki ishu bapher bapher ha ki social media la ka long naduh ka jingkynnoh ba don ki high level ba harukom da kaba kynnoh ba dei u Bah Prestone u Conrad ba shim lut ïa u dewiong.
“Katno sien nga la ong ba ujor da ka ejahar ha Police Station uei uta ba don bynta ha ka high level ym ban shu kynnoh khlem da don ki sakhi.
"Ha kajuh ka por u la ong ruh ba mynta ba la jan elekshon bun ki party ba donlang ha ka sorkar ki la sdang ban thet kti ïalade haba ïadei bad katto katne ki ishu.
Mawkyrwat, ‘Nailur 24: U Nongïalam jong ka Liang Pyrshah u Mukul Sangma, uba long ruh u nongïalam jong ka Meghalaya Pradesh Trinamool Congress Party (MPTMC) u la kynthoh tyngeh ïa ka Sorkar MDA ba la ïalam da ka NPP ba “ka la thok im im peit peit ïa ki paidbah jong ka jylla Meghalaya".
U Sangma u la takraiñ tyngeh ïa ka Sorkar MDA haba kren ha ka jingïalang paidbah ha Mawkyrwat, South West Khasi Hills Districrt ban pynkhlaiñ ïa ka Trimanool Congress ha Mawkyrwat Constituency hapoh ka jingïalam jong u Bah Sounder Strong Cajee kum u kyrtong u ban aireng ha ka elekshon 2023.
U Sangma u la kynthoh ruh ba ka jingleh jong ka Sorkar MDA ka la pynsngewsih ïa ki paidbah babun, la ka long ha kiba bun ki lad jingïarap ba ki paidbah ki dei ban ïoh kum ha ka liang ka koit ka khiah bad kiwei de.
U Mukul Sangma u la ong, mynba u dang long u Myntri Rangbah ka Jylla naduh u snem 2010 haduh u snem 2018 ka Sorkar ka ladep ban pruid dak ïa ki kam pynroi bad ki jingmyntoi jong u paidbah ha kiba bun ki bynta hynrei haduh mynta la jan kut sa ka pali jong kine ki nongïalam kiba thymmai ruh kim pat lah ban leh ei ei ruh em.
U la ong ruh ba ha kine ki sngi ki paidbah jong ka Jylla ki don hapdeng ki jingeh kiba bun khamtam eh ha kaba ïadei bad jingïapynbeit pud namar ka Sorkar MDA ha jaka ba kan ïarap ïa ki briew la jong ka kylla khongpong pynban da kaba die sha ka Assam.
Ha kaba ïadei bad ki projek napoh ka Basin ba la prat lynti ha ka por jong ka Sorkar u Mukul Sangma, u la ong, “mynta pat ki (Sorkar MDA) la sdang dei kawei pat ka bynta ban khrong pynban na ki paidbah ym shuh kaba ai sha ki paidbah.
"U la kynthoh ruh ha kaba ïadei bad ka wad kam wad jam, naduh u snem 2018 haduh mynta ka Sorkar MDA kam pat lah ban pyndap ïa ki post ba thylli.
“Balei ka shim por da ki snem namar wat ïa ki eksamin jong ki ruh ladep ban thoh?" la kynthoh u Mukul Sangma.
“Nga ladep ban pynsngew ruh wat hapoh ka Iingdorbar Thawaiñ hynrei na ka liang ka Sorkar kam shym la patiaw eiei ruh em.
Nga la pynkynmaw ruh ha kaba ïadei bad ka jingthung kam nonghikai hynrei ïa kane ruh ka Sorkar haduh mynta ka leh klet.
Kumta haei yn don ka jingshaniah ïa kum kane ka sorkar," u la ong.
Ha kaba ïadei bad ka Pynursla Civil Sub Division ba la plie naduh u snem 2017, u la ong ba haduh mynta ym pat paw dak eiei ha jingdon jong ki tnad treikam kiba paka kumba la mait phang da ka Sorkar kaba mynshwa.
U la ong ba ka Engineering College kaba don ha Sohra ruh haduh mynta ym pat lah ban pyndep bad kiwei de ki kam pynroi kiba la shu sah teng.
U la kynthoh ruh ba ka Sorkar MDA ka la sdang ban shukor ïa u paidbah hana ba kim don ka jingïatreilang bad ka BJP ne ki party riewlum kim don ka jingïatrieilang bad ka NPP pynban kine hi hapoh ki san snem kin ïatreilang bad mynta la jan dei ka por kine ki la sdang ban jingpyni dak ba ki la don ka jingïashrut iwei ïa iwei pat.
“Kane ka la pynpaw shai ba ki thok im im peit ïa ki paidbah nongkyrshan", u la bynrap.
Haba kren halor ka roi ka par lyngba ki surok ki ban pynïasoh na kawei ka jaka sha kawei pat, u Mukul Sangma u la pynpaw ka jingsngewsih namar naduh mynshwa shibun bah ki surok ki ban ai jingmyntoi ïa ki paidbah ladep ban priud dak kata naduh Shillong–Nongstoiñ sha Tura, ka Nongstoiñ–Rambrai sha Kyrshai haduh Assam ym pat lah ban pynwan dur ha ka rukom kaba dei khamtam eh ïa ka surok Shillong–Mawphlang–Weiloi–Mawkyrwat–Ranikor sha Baghmara ha kaba kane ka surok ka la shu jah rngai noh.
“Ka Trinamool Congress ha kane ka kynti ka don ha ka ïa ka jingthmu ban pynneh ïa ka jinglaitluid jong ki paidbah naduh ka jingmane Blei, ban trei ban ktah, bad kiwei de ki kam kiba ki paidbah ki ïoh jingmyntoi," u la ong.
“Ha kine ki sngi ka jingtih bad shalan dewïong ha Jylla ka la khang lut hynrei ïa lade (ki Myntri ka Sorkar MDA) ki don da ki trok ban shalan ïa u dewïong.
Hato kane kam dei ka kam ba ki thok pylleiñ pylleiñ ïa u paidbah, ïa u duk u suk, u sem shilliang u kup shilliang?" la kynthoh u Mukul Sangma.
“Kane ka dei ka por kaba kongsan eh ba kum ki paidbah kin ai ka jingïatreilang bad kane ka Meghalaya Pradesh Trinamul Congress Party khnang ba ki jingthmu kin urlong bad ki jingkylla kiba bun kin wan ha ka Jylla Meghalaya baroh kawei," ula ong.
Shillong, Nailur 25 : Ka Kharang SC, Pingwait SC bad ka Mawjam SC ki la jop ha ka jingïalehkai Mawkynrew Cup kaba la long ha ka sngi Saitjaiñ ka taïew ba lah dep.
Ha katei ka jingïalehkai ha madan Jongksha, ka Kharang SC ka la khur jingjop da kaba pynliem lyngba ka jingïashut tied-breaker pyrshah ïa ka Pyngkya SC da 5-4 kol kaba dei ka jingïalehkai kaba nyngkong.
Ha ka jingïalehkai kaba ar, ka Pingwait SC ka la pynliem da 4-0 kol pyrshah ïa ka Mawlyngot SC, ïa kitei ki kol la thep da u Royalsonly Nongrum (19, 28&47 min) bad u Laitsing Jersey (30min).
Ha ka jingïalehkai kaba lai bad kaba khadduh jong katei ka sngi, ka Mawjam SC ka la pynliem da 2-1 kol ïa ka Dienglieng SC.U Klinton Umsong u la thep marwei ïa kitei ki 2 kol katba u Firstbornson Nongrum u thep shi kol ïa ka Dienglieng.
Shillong, Nailur 25 : Ka lympung ïalehkai phutbol kaba nyngkong jong ka North East Pride Cup ka la sdang ha ka sngi Saitjaiñ ha Nongbah Shillong.
Ïa ka NEPC la pynlong ha kylleng ki jylla jong ka thaiñ shatei lam mihngi ka ri India ha ka jingïatreilang ryngkat ka Assam Don Bosco University.
Ha Nongbah Shillong ïa katei ka lympung la plie pyrda da u Dr.Lajja Ram Bishnoi uba dei u DGP ka Meghalaya bad u Brig Surender Sharma, HQDGAR ha madan ïalehkai phutbol jong ka Assam Rifles.
Ka jingïalehkai kaba nyngkong ka la long hapdeng ka Sakat FC bad St John’s School ha kaba ka Sakat FC ka la jop da 5-1 kol.
Ïa katei ka tournament la pynlong ha ki 22 tylli ki bynta jong ka NE India ba kynthup ha 4 tylli ki jaka ha Meghalaya kata ha Nongbah Shillong, Mairang, Tura bad ha Jowai.
Ka jingïalehkai kaba bud kan long ha Mairang ha ka 29 tarik bad 30 tarik Nailur.
Ïa ka jingpynrung kyrteng na bynta katei ka tournament ki kynhun ki lah ban pynrung kyrteng tïalade ha ka website www.
northeastpridecup.
com.
Shillong, Nailur 25 : Ki khynnah ïalehkai kynthei bad shynrang ka West Jaintia Hill ha ka jingïalam jong ka Kong Dapha Tang bad Wankishwa Mawlong ha ka jingïalehkai Judo kaba lah long ha ka 23 bad 24 Nailur ha SAI STC Shillong kila ïoh ban khur takma ha ki kyrdan bapher bapherKi takma ba la ïoh khur kata u ka takma ksiar da u Nangïaid Pyrtuh ha ka kyrdan 66kg bad 8tylli ki takma rupa ba la ïoh khur da u Pherki Dhar 45kg,Cheerful Susngi 50kg, Player Dhar 55kg, Dao Shylla 73kg ki kynthei Diamond Susngi 44kg, Albricia Shadong 48kg, Kheinkor Padit 52kg, Soktina Pohti 63kg bad kawei ka takma Rnong da u Kevinstar Dkhar 60kg.
Na ka liang ki nongïalam jong ka West Jaintia ki la sngewnguh ïa ki nongïalehkai ba ki la leh bha bad khamtam ïa ka Districts Sports Officer ka West Jaintia Hill Districts bad kumjuh ïa ki Dkhot bad nongïalam jong ka West Jaintia Districts Sport Association kiba lah kyrshan bad ai mynsiem ïa ki nongïalam bad ïa ki nongïalehkai jong ka sport.
Shillong, Nailur 25 : Ka kynhun ki khynnah ïalehkai Judo jong ka East Khasi Hills District ki rahïa ka nam lahduh na ka rynsan ïalehkai judo ba la tip ïa ka kum ka Meghalaya Judo State Championship, ba la pynlong ha ki ar sngi ha ka 23 bad ka 24 tarik mynta u Nailur 2022, ha SAI STC Indoor Hall, NEHU.Ka jinglah ka kynhun ïalehkai ka East Khasi Hills ban rah ïa ka nam lahduh na kane ka rynsan ïalehkai ka la wan hadien ba ki la ïoh ban khur 8 tylli ki takma ksiar, 1 ka takma rupa bad 3 tylli ki takma rnong bad baroh ki long 12 tylli.
Ka kynhun kaba wan ba-ar ka dei ka Eastern West Khasi Hills District kaba khur 4 tylli ki takma ksiar 1 ka takma rupa bad 4 tylli ki takma rnong, ka Ri Bhoi ka wan kyrdan ba lai da kaba khur mar 3 tyli ki takma ksiar bad rupa bad bad 2 tyli ki takma rnong.
Ka West Jaintia Hills ka wan kyrdan ba saw kaba ïoh ba kan khur 1 ka takma ksiar, 8 tyli ki takma rupa bad 1 ka takma rnong, bud sa ka West Garo Hill ha ka kyrdan ba san kaba la ïoh 2 tylli ki takma rupa bad 4 tylli ki takma rnong, ka West Khasi Hills bad East Jaintia Hills ki bat ïa ka kyrdan kaba hynriew bad ba hynñiew hadien ba ki la ïoh ban khur mar kawei ka takma rupa bad rnong.
Ha katei ka sngi kut la wan ban don lang u Gunin Changmai kum u kongsan uba ba dei u nongkhmih ba shipor (incharge) jong ka SAI, STC NEHU ïa kaba la wan ban synran lang ïa u da u football coach.
Ha kane ka kynti ba mynta la don haduh 107 ngut ki khynnah shynrang bad kynthei ba la wan ban ïashim bynta sha kane ka jingïakob na ki 7 tylli ki district jong ka jylla.
Ka MJA ka la pynlong ia kane ka jingiakob shi bynta ban ïoh jied ïa ki 32 ngut ki nongïalehkai ba tbit ba kynsai kiban khreh ban mihkhmat ïa ka jylla sha ka 2nd North East Olympic Games kaba la kynriah noh sha ka 10-16 tarik u Naiwieng 2022.
Shillong, Nailur 25 : Ka Umkseh SC ka la ïoh rah nam lahduh jong ka lympung ïalehkai 1st Division jong ka Tyrsad Area Sports Association (TASA) hadien ba ka la pynliem ïa ka Mawponghong SC da ka jingïashut tie-breaker ha ka jingïakhun final kaba la long ha ka sngi Saitjaiñ jong ka taïew ba lah dep ha madan phutbol jong ka shnong Tyrsad.
Ka Kyrphei SC ka la ïoh rah nam lahduh jong ka 2nd Division katba ka Thaiñthynroh SC ïa ka 3rd Division.
Haba phai sha ka jingïakhun phainal jong ka 1st Divisioin hapdeng kitei ki ar tylli ki team ban knieh nam lahduh, ka jingïalehkai ka long kaba mar ïabiang bor.
Ki rangïalehkai jong ki ar tylli ki team ki la ïalehkai bha khamtam ruh na ka jngwan ai mynsiem jong ki paidbah kiba la kynhoi risa ïa la ki jong ki kynhun.
Ha ka jingïalehkai dei ka Mawponghong SC kaba la plie pyrda nyngkong ha ka minit ïalehkai ba dang ïaid 8 minit lyngba u Lastborn Marweiñ kaba la pynkhynñiuh ïa ka madan da ka jingshad kmen ki nongkyrshan.
Ka Mawponghong SC ka la ïakhun tyngeh biang bad ñion shakhmat ban thep kol hynrei ki rangïalehkai ka Umkseh SC ruh ki khlem duh mynsiem bad pynpaw bor kylla.
Bad da katei ka rukom ïalehkai ha ka minit ba 20 jong ka jingïalehkai jlang u Rangdajied Rynjah u la thep ïa ka kol pynïakhaid.
Lyngba ka jingïathep ba mar shi kol, ka jingïalehkai ka la nang shongshit bad ïathnem bha ha baroh arliang, hynrei haduh kaba kut jong ka kylla step baroh ar ki kynhun ki la leit phai sha la ki jaka khreh da kaba ïathep mar shi kol.
Hadien ka jingshong jahthait ba katto katne minit, ka jingïalehkai ka la sdang biang ha ka kylla miet bad bad baroh arliang ki la nang ïakhun tyngeh ban thep pyntam kol, hynrei baroh arliang ki la pynsepei ïa ki kabu thep kol haduh kaba kut jong ka jingïalehkai.
Ïa ka jingïalehkai la ailad biang sa da ka extra time bad ha baroh ki minit kitei ki ar kynhun ki khlem lah ban ïathep kol.
Kumta ban rai ïa ka nam jop, na ka liang ki nongpynïaid ki la rah noh syndon sha ka jingïashut tie-breaker ha kaba ka Umkseh SC ka la ïoh rah ïa ka nam lahduh.
Haba phai sha ka jingïakhun final jong ka 2nd Division, ka Kyrphei SC ka la ïoh rah nam lahduh da kaba pynliem noh ïa ka Rangshangkham SC katba ha ka 3rd Division ka Thaiñthynroh SC ka la pynliem ïa ka Madan Mawser SC.Ha katei ka sngi jingïakhun final la wan ban sakhi lang ruh u Bah Lamphrang Blah MDC uba la long kum u kongsan ha ka jingdonlang u Bah Wellbirth Rani, Bah Kenedy Khyriem, ki Rangbah Shnong jong ka dong ka thaiñ Tyrsad bad kiwei kiwei kiba la shah khot sngewbha.
Ki nonglehkai ba paw nam na ka jylla lada ngi peit ki dang duna palat lada ngi nujor bad ki para jylla ba rit ha ka thaiñ Shatei Lam Mihngi ka ri.
Ngi ïohi ba kiwei kiwei ki jylla ba don mar jan bad ngi kum ka Manipur bad Mizoram ki la tam shakhmat ha ka jinglah ban pynmih ïa ki nonglehkai kiba ïoh jingithuh ha ka ri.
Dang ha ki khyndiat snem ba a leit ki la mih katto katne ki nonglehkai ba kynsai na ka jylla kiba ki klob paw nam ka ri ki ïaknieh ban ïoh soi contract ba kin lehkai na ki.
Lada ngi phai dien dang tang ha kine ki khyndiat snem eh ba la leit ngi ïohi ba u Eugeneson Lyngdoh uba la shah jied noh kum u MLA, u Ricky Shabong, Redeem Tlang bad kiwei de kiba ngin dang lah ban ñiew kyrteng ki la lah ban tynshaiñ ha ka kam lehkai phutbol.
Lah ban ong ba kine ki ranglehkai kiba ka jylla ka la pynmih ka dei na ka jinglah jong ki hi bad ka jingdon kabu ruh ban shim ïa ka kam lehkai kumka kam im ja hynrei katto ngut eh ki khynnah na ki nongkyndon kiba ïoh lad ban tynshaiñ wat a ki don ka sap kaba kynsai kaba ryngkat dor bad ki nonglehkai na ki ri jong ka pyrthei.
Shiban lah ban ong ba ka jinglehkai football ha ka jylla khamtam eh ha ka jaidbynriew ka longdoh longsnam naduh ki por kiba mynshuwa eh.
Leit phi sha kino ma kino ki shong kiba rit ne kyndong eh jong ka rilum Khasi, ki bym pat don bording ilektrik ne surok, moblie network ne skul hynrei phin lap beit ba ka madan lehkai phutbol kam ju jah ha kine ki shnong.
Sngew dei ban kylli wat haduh katne ka jingieid phutbol balei pat ngi dang duna eh ki ranglehkai kiban mih khmat ïa ki klob pawnam bad ïa ka ri.
Hato dei ba kim don sap ne hato dei ba kim ïoh lad ne hato ki kloi than ka shong kurim bad ka leh rangbah….
ki hajar ki jingkylli kiba ngin hap puson bad wad ïa ka daw.
Lada phai sha ka jingïarap ka sorkar ban kyntiew ïa ki samla khamtam eh ïa ki heprit kiba donsap ha kane ka kam ruh ka dang duna shaba palat la 50 snem ngi ïoh jylla hynrei ki Football Acedemy ki dang duna palat katta ruh kiba pynïaid da ki riew shimet hynrei katno ngut eh ki kmie ki kpa na ki thaiñ nongkyndong kiba lah ban kyrshan ïa ki khun ba ki leit shah pyntbit ha kine ki shlem ai jinghikai.
Ka jylla Mizoram dang ha kine ki khyndiat snem ba la dep ka la pynbna ba ka sorkar jylla ka la ïoh song pisa na ka sorkar pdeng ban plie jin haduh san tylli ki shlem ai jinghikai khlem da kheiñ ïa kito kiba ka snoh kti lang bad ka Tata Trust.
Lada ngin peit shuwa tang ïa ki madan phutbol katno tylli eh ki madan kiba ryngkat dor bad ki madan sha kiwei ki jylla lah ban ong khyndiat ngut eh ki khynnah rit kiba ïoh ban lehkai ha ki madan phlang plastik hynrei kiba bun hi ka jingim lehkai jong ki ka kut tang ha ka madan ktieh ne madan phlang tang da ki kjat khlem pat ïoh phong tang ki but ruh.
Wat ki kmie ki kpa lada ki khun ki kwah long nonglehkai yn ym don hi kiba kyrshan ïa kane ka jingthmu namar ki la ïohi lupa ba kam don ka lawei kaba thikna bad katto eh hi ruh ki kmie ki kpa kin lah ban shan ban siew bai skul bad bai shah hikai pyntbit ha ka kam lehkai.
Lehse kine kidei ki daw ba ki nongïalehkai phutbol kum kiew ha ka jylla namar ka jingbym biang ki lad jingïarap khamtam na ka sorkar jylla namar lada ngi ïanujor tang bad ki jylla ka thaiñ shatei lam mihngi ka ri, ki ju kloi ban ïarap khamtam ban phaikhmat sha kito kiba don shisha ka sap ïalehkai da kaba ai ki jingïarap ba kin dang lah shuh shuh ban pyntbit ïalade.
Ngin peit ïa ka jylla jong ngi ka Sport Policy ruh dang tang ha sla wat la la mynjur naduh ki khyndiat snem ba la dep hynrei wat a katta sngew dei ban ai jingïaroh ïa ka sorkar ba mynta kaba la pyrshang ban maitphang da kaba ka ai song pisa bad ban sdang ai scholarship ïa ki samla pule ba la mihkhmat ïa ka jylla ha ki kam lehkai bad wat la ka kaei kaba ka la leh kam pat dei kaba heh.
Ki nonglehkai hi ym tang ha ka phutbol hynrei ha kiwei pat ruh ki jaid jinglehkai ba ban long nonghikai la kha lupa ym dei ba dang thaw hynrei kaba donkam ka long ba ïa kito kiba donsap ban kyntiew bad btin lynti.
Kum ka jylla dang donkam ban dang pynbha ïa ka kyrdan ka jinglehkai kaban ryngkat dor bad kaei kaba kiwei pat ki jylla ki la kot.
Ngin phai sha ka madan lehkai, ne ka jingleit wad ïa ki heprit donsap sha ki shnong ba kyndong eh, ka jingpynshlur lyngba ki song pisa ha ka dur ka scholarship bad ka jingpynkha ne kyrshan pisa ïa ki acedemy ban hikai ïa ki heprit donsap ban ban jied ruh kino kiba don ka talen ka ban lah ban kot bor ban kynjoh sha ki kliar ka nam lehkai.
Mawkyrwat, ‘Nailur, 25: Ha ka sngi saitjaiñ jong ka taïew da ki hajar ki paidbah napoh ka Mawkyrwat Constituency ki la tuid ha ka jingïalang paidbah jong ka jingwan pynskhem jong ki heh ka Meghalaya Pradesh Trinamool Congress Party (MPTMC) bad ïa u kyrtong u Ban Sounder Strong Cajee uba dei ruh u pyrsa kurim jong u Symbud Myntri Rangbah barim u Bah Rowell Lyngdoh (bam kwai ha dwar u Blei) ban ïakhun ha Elekshon 2023 na Mawkyrwat Constituency.
Hashwa ban sdang ka jingïalang kum ka dak jong ka jingnang pynïar ïa ka jingtreikam u Dr.Mukul Sangma kum u nongïalam jong TMC u la khap ïa u ribon ban plie ïa ka ophis treikam ba thymmai jong ka Meghalaya Pradesh Trinamool Congress Mawkyrwat Block (MPTCMB) ha shnong Mawlangwir, South West Khasi Hills District shwa ban pynlong ïa ka jingïalang ha madan Saitjaiñ, Mawlangwir, South West Khasi Hills District.
U Dr.Mukul Sangma haba kren ha ka jingïalang nyngkong eh u la pynpaw ka jingsnewnguh ïa ki paidbah kiba la wan ban sakhi ïa kane ka sngi kaba kyrpang ban pynskhem ïa u kyrtong u ban sa mih ban ïakhun na ka Trinamool Congress Party na Mawkyrwat Constituency.
U la kren ruh ïa ki katto katne ki mat bad ki kam kiba u dang don ka jingïatreilang bad u (L) Rowell Lyngdoh, Symbud Myntri barim jong ka Sorkar Meghalaya la ka long ïa ki kam ban wanrah ïa ki kam hapoh ka Jylla Meghalaya bad shibun bah ki kam pynroi kiba long ka jingbha jingmiat jong ki paidbah ba bun balang bad khamtam eh ki kam pynroi kiba dei hapoh jong ka Mawkyrwat Constituency.
U la ong ruh ba ka jingleit jong u ha Mawkyrwat ka long ban ai mynsiem bad ban pynkhlaiñ shuh shuh ïa ka party TMC hapoh ka Mawkyrwat Constituency kaba dang thymmai kaba dei hapoh ka jinglamkhmat u bah Sounder Strong Cajee kum u kyrtong ha ka elekshon 2023.
Namarkata, ka long kaba dei ba ki paidbah nongshong shnong jong ka Mawkyrwat ki ïai donkam ïa ka mynsiem jong ka jingïatreilang bad wanrah shuh shuh ki kam pynroi ha kiba bun bah ki kam bad khamtam eh ban pynïoh ka jingjop ha kane ka jingïakhun kaba la ap mynta shakhmat.
“Dei tang ki jingroi jingpar kiba lah ban wahrah ka jingjop hapoh ki jylla", ong u Dr.Mukul bad ban wanrah ïa kita, kaba don ka long ba ki paidbah kin ai ka kti kamon ka kti kadiang ban pynjop ïa u kyrtong ba ka TMC ka la ïoh ban sei khnang ba ki jingthmu baroh kin long kiba sei soh bad ym shuh kum kane ka sorkar kaba mynta kaba la kular ban ai ki kam pynroi hynrei shu kular kai khlem lah ban pynurlong.
U bah Charles Pyngrope, MLA & President ka Meghalaya Pradesh Trinamool Congress Party (MPTMC) u la ong ba kum ka Ri bad ka Jylla baroh kawei mynta ka donkam shisha ïa ki nongïalam ki ban ïalam ha kaba dei bad ha ka jaka ban kiew shaphrang ha ki liang baroh.
Namarkata, dei da kata ka lynti ba ka Trinamool Congress Party ka kwah ban sei ïa u nongïalam u don ha kata ka bynta bad uta u dei u bah Sounder Strong Cajee.
“Ngam dei shuh u briew uba dang thymmai ha kane ka dong ka thaiñ hynrei naduh ka por jong u (L) Rowell Lyngdoh ki la ju ïa long kiba ïatreilang ban wanrah ïa ki jingkylla ha kiba bun ki liang ka roi ka par jong ka konstitwensi baroh kawei", ong u bah Charles Pyngrope.
Haba kren shaphang ka Trinamool Congress Party, u bah Charles Pyngrope u la ong ba ka dei ka party kaba peit ïa ki rit ki ria, ki kup shilliang ki sem shilliang, ki longkmie kiba shem ki jingjynjar ha ka jingim ka jong ki.
Namarkata, u don ka jingkyrmen ba kane ka party kaba hapoh ka jingïalam jong u bah Sounder Strong Cajee kan sa ïoh ïa ka jingjop bad ai ruh ka jingkitbok kitrwiang da ka jingkmen ryngkat ki jingdwai ba U Blei Un long U nongïalam lynti ha ka jingïaid jong ki kaba manla ka sngi.
U bah Fabian Lyngdoh, MDC barim jong ka Ribhoi bad General Secretary ka MPTMC pat u la pynkynmaw ïa ki ar tylli ki rukom treikam ba kum ki nongïalam ki dei ban don kata ka long ka jingstad ban treikam bad kawei pat ka long ka jingshlur kum u nongïalam ban ïada ïa ka hok bad ka dur ka dar jong ka jaidbynriew baroh kawei.
“Kaei ka daw kaba la pynlong ïa ngi ban wan noh bad ka TMC, ka daw ka long ba ka Congress ha ka India Level ka la sdang ban ran dien bad sdang troiñ namar ka BJP ka la don ka thong ba hakhmat eh ban pynduh syndon ïa ka Congress", ong u bah Fabian bad kane ruh hapoh ka Jylla Meghalaya ruh ka la sdang paw dak jong ka jingnang troiñ.
Namarkata, u la pynshai ha ki paidbah ba dei tang ka Trinamool Congress hi kaba don ïa ka thong ba hakhmat ban ïeng ïaleh pyrshah ïa ka BJP bad ong ruh ba kane ka Trinamool Congress ka dei kaba la sdang na Bengal ha kaba mynta ka la sdang ban kylla long ka National Party bad ruh ka party jong ki paidbah ne kylla long ka Regional Party.
Kane ka Trinamool Congress ka long National tang ha ka platform hynrei ym ha ki rukom treikam namar kam kwah ban wanrah tang kawei ka aiñ hapoh jong ka Ri India bad kam ïeng ruh halor ka niam kumba long ka BJP.Kumta ha kine ki sngi la donkam shisha ïa ki nongïalam kiba nang ban treikam bad peit ïa ka jingdonkam jong ki paidbah ym ki nongïalam kiba shu jler tang ka ktien bad kren ruh kum ki biej kumba ka la jia hapoh Assembly.
Mawkyrwat, ‘Nailur, 25: Ka Khasi Student’s Union (KSU) jong ka Rangthong Unit ha ka sngi 24/09/2022 lyngba ka 9th Maitshaphaphrang Academic Award ka la ïoh ban ai khusnam sha ki 36 ngut ki samla pule na bynta ka jingleh bha jong ki ïa ki eksam bapher bapher naduh ka SSLC, HSSLC, Graduate, Post Graduate bad kiwei ha kaba ïa ka jingïalang la pynlong hapoh ka Community Hall jong ka Shnong Rangthong.
Ha kane kajuh ka sngi ka KSU Rangthong Unit ka lah ïoh ruh ban kup burom kyrpang ruh na ka bynta ki saw (4) ngut ki samla rangbah ba la shong thait na ka seng kata ïa u samla Armstrong Shangdiar, Finance Secretary barim bad u General Secretary barim kane ka Unit uba long ruh u founder member jong ka KSU Rangthong Unit, ïa u samla Iengskhem Syiemlieh, Education Secretary barim ka KSU Rangthong Unit, ïa u samla Pynskhemborlang Shang-diar, President barim ka KSU Rangthong Unit bad ïa u samla Joster Langte uba dei u dkhot.
Haba kren ha kane ka sngi u bah Blosdingwell Wanniang, President barim ka KSU South West Khasi Hills District kum u kongsan u la kyntu ïa ki samla pule ba ki dei ban nang ïai trei shitom ha ki jingpule khnang ba kan long ka jingkyrmen ym tang ïa ka shnong ka thaw hynrei ïa ka Ri bad ka Jaitbynriew hi baroh kawei.
Na ka liang u bah Forwardman Nongrem, President KSU South West Khasi Hills District haba kren kum u Symbud Kongsan u la ong ba, “Haba phai sha ki jingeh ïa ka Jaitbynriew bad ka jingshah ñion ka Jaitbynriew ha ka tnad pulit bad kiwei kiwei ki tnad treikam jong ka sorkar, ka la dei ka por ba ngin ong ba ngin leh hi noh bad kata ka long ban trei shitom ban pule bha bad ban knieh hi noh ïa u lakam ha ki kyrdan kiba heh bapher bapher ba la ju bat da ki bym dei khasi baroh shikatta".
U la bynrap ruh da kaba ong ba kawei ka jingeh ba ka Jaitbynriew ka mad ka dei ka jingduh noh ïa ka mynsiem jong ka jingsngewthuh lem ïa ki jingeh bad ka jingkitkhlieh ha la ïing la sem, “Ki kmie ki kpa bunsien khamtam ha kane ka juk ki ai katba ki pan ki khun khlem da pynsngewthuh ha ki khun ïa ki jingeh bad ban ai lem ka jingsngewkitkhlieh ïa ki jingeh jong ki halor kata ka bynta".
U la kyntu namarkata, ba ki samla pule ki dei ban sngewthuh bad pyrkhat ba kam dei kaba suk ïa ki kmie ki kpa ban pynbiang ïa ki jingdonkam jong ki bad lyngba kata ka jingsngewthuh bad ka jingkitkhlieh kan rah ïa ki samla pule ba kin nang ïai trei shitom bad nang ïai jop ha ka jingim jong ki.
U la ong ruh ba kum ki dkkhot ka seng ki dei ban sngewthuh kham bha ia ka jingkordor jong ka pule puthi da kaba pynshlur ia ki samla pule ym tang da ki jingpynkup burom hynrei wat ban pynlong ia ki mat iathir iatai kumno ban sngethuh ia ka jingeh kaba ki samla ki iakynduh la ka long ha ka pule puthi, ka iohkam ka iohjam bad ha kiwei kiwei de ki lad ba ki samla ki phaikhmat.
Ha kane ka lympung la ïa don ryngkat ruh ki nongïalam naduh u Pauldeep Tongwah, President ka KSU Mawkyrwat Circle, u bah Kyntiewnam Syiemlieh, Secretary Shnong Rangthong, ka kong A.Allya, Principal Rangthong Christian Higher Secondary School, nongïalam ka seng, ki longkmie longkpa, ki khynnah skul bad kiwei de ki ‘riew rangbah jong ka shnong Rangthong.
Kane ka long ka kyrwoh na u samla Jingkyrmen Nongrem, Publicity Secretary, KSU Rangthong Unit.
Nongstoiñ, Nailur, 25: Katba nang mih ki sngi ka HSPDP Mawshynrut constituency ka la nang khlaiñ bad nang ïoh mynsiem da ka jingwan pynïasoh jong ki paitbah haman la ki jaka.
Dang ha ka sngi saitjaiñ, u bah Methodius Dkhar kyrtong ka HSPDP na Mawshynrut ryngkat ki nongïalam jong ka party, ki la hiar sha ka shnong Maweit ban pynlong jingïalang bad pynskhem ïa ki nongkitkam kiba dei na kiwei pat ki party kum ka NPP, Congress, PDF kiba la wan ban pynïasoh sha ka party.
Ha katei ka sngi la pynlong ïa ka jingïalang ha madan jong ka Maweit Presbyterian Secondary school ha kaba palat lai hajar ki paitbah nongkyrshan ki la ïa poi.
Ha shuwa ban sdang ïa ka jingïalang, la pdiang sngewbha ïa u kyrtong da ka kynhun ki nongtem sur tynrai jong ki Lyngngam kaba ki la tip kum ka ‘shad ksan rngiew’.
Ha katei ka jingïalang ka kong Magdalin Diengngan President ka HSPDP Women wing Maweit area, ka la ong ba ka thaiñ Maweit ka dei kaba dang sahdien ha baroh ki liang, la ka long ha ki lynti synkieng, ka koit ka khiah bad kiwei kiwei.
Ka la ong ruh ba watla ka la don ka PHC, hynrei haduh mynta ki longkmie ba armet kiba thmu ban leit kha khunlung ha katei ka jaka sumar ka thaiñ ki dang ïakynduh shibun ki jingeh namar kam pat biang satia.
Ha katei ka jaka sumar ka don tang kawei ka kamra kha khunlung bad lada don arngut lai ngut kiba leit kha ha kajuh ka por ki hap ban thiah ha madan.
Katei ka nongïalam ki longkmie ka la ong ruh ba ha kine ki sngi, la ïoh jingtip ba kin don kiba wan seng karkhana saiñ dewïong ha katei ka thaiñ.
Lada katei ka jingthmu kan urlong ki paitbah ka thaiñ, kin sa mad shibun ki jingeh bad ka mariang kan sa shah ktah jur ha ka tdem jong ki karkhana bad ki paitbah kin ym ïoh shuh ïa ka lyer kaba khuid.
Ka kong Badariti Lyngdoh Nonglait President ka HSPDP Women wing central body, ka la ong ba bun ki nongïalam ha kine ki sngi ki ju kynthoh ba ka jinglong nongmihkhmat jong u (L) Maieit Hopingstone Lyngdoh, ka long kaei kaei ka bym lah ban pdiang, namar naduh ba u la long u nongmihkhmat um shym la shet kylla haduh ba un da khlad noh na kane ka pyrthei.
Ka la ong ruh ba wat la u la long nongmihkhmat la palat sawphew san snem um shym pat la ïapeiñ ïa ka jaitbynriew bad ka spah ka phew kum ki ba mynta.
U M.Marak uwei na ki nongïalam jong ki Garo, u la ong ba baroh shi katta ki paitbah Garo kim pat ithuh satia ïa ka HSPDP, hynrei ha kine ki snem ki la sngewthuh shai ba katei ka party ka dei shisha kaba don ïa ki nongrim ban ïada ïa ka khyndew ka shyiap bad ïa ka hok ki nongshong shnong ha ka jylla baroh kawei.
U bah Methodius Dkhar haba ai jingkren, u la ong ba kam ïaleh election kam dei na ka bynta ban kamai spah lane ban ïoh jingmyntoi ïalade.
Hynrei dei ban peit ïa ka jingeh jong ki paitbah jong ka jylla.
U la pynkynmaw ruh ba ha kine ki snem ba ka sorkar MDA ba la ïalam da ka NPP ka synshar, ka jingeh kaba nyngkong ka dei ka jingshah pynïap jong u samla Khasi ha Ichamati ha ki bar jylla, ka jingïakhih ïa ka them Metor, ka jingmynjur jong ka Agatha Sangma ban pyntreikam ïa ka Citizenship Amenmend Act bad kiwei kiwei.
Nalor kata u la ong ruh ba ka jingkhaïi tuh ïa u dewiong kaba la pynduh nong da ki hajar klur ïa ka jylla baroh kawei.
U la ong ruh ba lada ki paitbah ki pynjop ïa u ha kane ka election ban wan, lada ki paitbah ki ïakynduh kino kino ki jingeh u kloi ban ïatreilang bad lada ka sorkar kam sngap ïa ka jingdawa ki paitbah, u long u ba kloi ban ïalam ïa ki sha Secretariat ba kin ïakhih.
Nongpoh, Nailur 25: U Fr.Michael Balawan wat la u la khlad noh na kane ka pyrthei la bun bun phew snem kum u Missionary ba khraw ka Balang Katholik hapoh ka jylla Meghalaya, hynrei ki kam kiba bha kiba u la leh ki dang im bad ki dang neh haduh kine ki sngi na ka daw ba kum u Missionary u la noh synñiang shibun ban beh krad ïa ka jingdum bad ban wan rah ïa ka jingshai na ka bynta ki paid Khasi jongngi hapoh kane ka bri u Hynñiewtrep.
“Kum ba la ioh lum jingtip, u Fr.Michael Balawan, u dei u Missionary ka Balang Katholik uba la wan na ka ri Sepngi na ka ri France bad ka jingwan jong u sha kane ka rilum Khasi ka long ban wan rah jingshai na ka bynta ban kyntiew ïa ka jingnag jingstad nalor ka kam kaba u shakri na ka bynta ki paid riewngeit ka Balang Katholik halor ka jingim ba kynja mynsiem.
“La ioh jingtip ruh ba u Fr.Balawan u la poi sha kane ka them Ri Bhoi ha ki snem 1960 ei ei ban shakri ïa ka them Ri Bhoi hi baroh kawei la ka long ha ka jingim ba kynja mynsiem ne ban kyntiew ïa ka pule ka puthi, hynrei hapdeng shibun ki kam kiba khraw kiba u la leh ban beh ïa ka jingdum bad ban wan rah ïa ka jingshai, u Fr.Balawan u la khlad noh na kane ka pyrthei ha ka ha 11 tarik u Risaw 1989 ba ka kyrteng bad ka nam jong u ka dang im dang neh haduh kine ki sngi ba la dap 33 snem naduh ba u la khlad noh na kane ka pyrthei.
“Lah ban khot ruh ïa u Fr.Michael Balawan ba u dei u Apostol ka Them Ri Bhoi bad kum u Missionary na Ri France u la shakri kylleng ki jaka jong ka them Ri Bhoi ha kaba hikai na ka bynta ka jingim ba kynja mynsiem bad ruh ban pynphriang ïa ka jingnang jingstad hapoh ka them Ri Bhoi bad wat ha ka jylla Meghalaya hi baroh kawei.
“Kine ki kam ba ba bha ba la leh da une u Missionary, ka la paw pyrthei bluit ka dei hidien ba ka St.Michael’s Higher Secondary School, Umsning kan rakhe ïa ka Diamond Jubilee ka jingïaid lynti kaba la dap 60 snem ba u Fr.Michael Balawan u dei uwei na u Missionary uba la seng ïa kane ka skul na ka bynta ban kyntiew ia ka pule ka puthi hapoh ka them Ri Bhoi.
“Na ka liang u Fr.Pius Shadap, Parish Priest ka Umsning Parish, haba kren ha ka jingplie ïa ka tamasa pynirong (Autumn Fiesta) ba la pynlong da ka St.Michael’s Higher Secondary School Past Pupil Association shi bynta ban kyrshan ia ka jingrakhe ia ka Diamon Jubilee kane ka skul, u la pynpaw halor ki kam ba radbah ba la noh synñiang da u Fr.Michael Balawan kum u nongseng ïa ka skul St.Michael ha Umsning kaba kum u Missionary na ri Sepngi u la wan ban aiti met bad mynsiem ban kyntiew ia ka dong bad ka thain Ri Bhoi bad wat ha ka jylla Meghalaya hi baroh kawei.
“Kaei kaba la pynpaw da u Fr.Pius Shadap, kane ka skul ka la dap 60 snem ka jingïaid lynti ban shakri ha kaba kyntiew ïa ka pule ka puthi bad dei une u Phadar uba la seng ïa kane ka skul kaba dang ieng kynjreng haduh kine ki sngi ba ka la pynprhiang ïa ka jingnang jingstad hapoh ka them Ri Bhoi.
“U la rong ruh ïa kane ka skul la seng ha u snem 1961 ha kaba ha katei ka por ka Umsning bad ka them Ri Bhoi hi baroh kawei ka dang dei tang ka lawbah lawsan bad bun ki briew ki dang sahdien shisha ha ka jingnang jingstad, hynrei ka jingwan une u Missionary na ka ri France u la wan rah ïa ka jingshai ba kane ka skul haduh kine ki sngi ka la shakri ban dang kyntiew shuh shuh ïa ka jingnang jingstad hapoh ka them Ri Bhoi.
“Shuh shuh, kaei kaba u Fr.Pius Shadap u la shim ïa ka jingim bad ka jingïaid lynti jong u Fr.Balawan, ka dei kaba u la iehnoh shadien ïa ka ing ka sem na ri Sepngi ban wan rah jingshai sha kane ka jylla baieit jongngi bad kum ki nongshong shnong bad ki nongïalam jongngi ha kane ka juk ba mynta ngi dei ban bud ïa ka nuksa jong une u Missionary uba len lade ïa ka jingim ban biang kiwei bad ym ban biang ia lade bad la jin ba um dei uba kwah ban iarap ïa kiwei un nym dei ban wan naduh ka ri sepngi na ka ri France ban wan shakri sha kane ka dong bad ka thaiñ baieit jongngi kaba ngi la dang kiew ha baroh ki liang katba dang mih ki sngi na ka jingdon kum kine ki riewshlur bad ki riew len lade.
Khliehriat, Nailur 25 : Hynin ka sngi ka jingjysieh ka khyndew ktieh ka la jia biang ha ka surok national highway ha Sonapur, East Jaiñtia Hills District hajan ka tunel ha Sonapur, ki thymmei khubor ki ïathuh ba na ka daw ka jingbym shim khia ka National Highway Authority of India abd ki bor synshar district, ïa ka jyrsieh la pynkhuid hi da ki nongñiah kali bad ki nong leit nong wan (pasenger).
Ka jingjyrsieh ha kiba bun ki bynta jong ka surok national highway ha East Jaiñtia Hills District ka la long shaba palat khamtam ha katei ka jaka hajan ka tunel ha Sonapur, tang shu hap slap ka khyndew ka la syntuid beit ha surok bad wanrah ïa ka jingthut ka leit ka wan, kane ka jinghap kyndew mynta ka sngi ha katei ka jaka ka la jia ha ka por kumba 9.15 mynstep bad wanrah ka jingthut ka leit ka wan.
Ka jingjot jingjulor bad jing jyrsieh ka jur bha ha ki jaka ba don ki jingkieng, khamtam ha ki thaiñ Narpuh bad ka jinglong jingma ka surok bad ki jingkieng ka buh jingma bha ia ka jingim briew kiba ïaid da ki kali, namar ki bynta kiba ker na rud jong ka jingkieng ki la jot la pra bad julor bha.
Jowai, Nailur 25: Ka lympung ïalehkai ‘U Kiang Nangbah Memorial Trophy’ Super Division Football Tournament-2022 bala pynïaid da ka West Jaiñtia District Sports Association (WJDSA) ha Kiang Nangbah Stadium Dongmihsngi kaba la long ha kane ka sngi saitjaiñ, ka kynhun ïalehkai jong ka Nangbah Mulang kala jop da kaba pynliem da 2-1 kol ïa ka Mynthong.
Haba phai sha ka jingïakhun jong kine ki ar kynhuh kala long kaba ïakhaid bha naduh kaba sdang tad haduh kaba kut jong ka jingïalehkai bad kane kala pynhun shisha ïa ki riewieit phutbol kiba la wan ban sakhi ïa ka jingïalehkai.
Ha ka jingïakhuh ka Mynthong kala ïoh shwa ban pynkhih ïa ka jar kaba nyngkong lyngba u rangïalehkai jong ka u Romaric B Nguefang ha ka minit kaba 24.
Ka Nangbah Mulang ka la ïathuh tyngeh ban pynphai ïa katei ka shikol bad dei haka minit kaba 52 u Promi Suting ula ïoh ban thep ïa ka kol bad kila poi sha ka jingïakhaid haduh ba kut jong ka kylla miet.
Ka jingïakhun kala poi noh sha Extra Time katba ka jingïaleh kaba dang ïaid bha shakhmat u rangïalehaki jong ka Nangbah Mulang u Pynishai Lathong ula ïoh ban thep ïa ka kol kaba ar ha ka minit ba 101 bad ka la jop syndon da 2-1 kol ïa ka Mynthong.
Kumba ka long mynta ka Ladthadlaboh kala bun jaka ïalade ha ka jingïakhun Final jong kane ka lympung, kiba ïaknieh ban rung Phainal ki long hapdeng ka 7 Wasa pyrshah ïaka Nangbah Mulang ha ka 1.10.2022 haka por 2 baje nohphai sngi.
Nongpoh, Nailur 25: Kumba ju leh man la u snem ban lum ban lang ïaki khynnah don sap ha ka kam ïalehkai phutbol, ka Lynti Jam Welfare Development Association (LJWDA) ha ka sngi Saitjaiñ kala sdang biang ban plie pyrda ïaka lympung ïalehkai phutbol bala tip kum ka Sunfeast Cup 2022 ha Madan ïalehkai ka Shnong Jyntru.
Ïa katei ka lympung la wan ban plie pyrda da u Bah Primson Makdoh uwei naki Samla Rangbah naka dong Ri Bhoi, haka jingdonlang u Bah EK Dkhar Head Coach ka PFR kum u symbud kongsan, Bah Moses Syngkli Lyngdoh ka Raid Nongkharai ba dei ruh u Rangbah Shnong ka Shnong Jyntru, Bah Sumarlang Swer President ka Lynti Jam Welfare and Development Association, ki nongmihkhmat naka SPT Bangalore bad Sunfeast kiba la bei tyngka ruh ïa katei ka lympung.
Ha katei ka lympung kumba 60 tylli ki kynhun na kylleng ka jylla kila wan ban ïashim bynta shitrhem bala pynïalehkai haka kyrdan U-13 bad U-16 shapoh na ka bynta ki Shynrang bad 16 snem jong ki kynthei ha ar tylli ki madan ïalehkai ba kynthup ha Mawlein Mawkhan bad madan Jyntru.
Kum ban shu pynpaw ba ïa katei ka lympung la pynsangeh mynta la kumba 2 snem namar ka jingwan lyngshop jong ka khlam COVID 19, bad lyngba katei ka lympung kan long ruh ka rynsan ïaki khun Samla ha kaba ki kynhun ba jop kin sa ioh ruh ban leit shim bynta sha ki jingïalehkai shabar ka jylla.
Na ka liang u Bah Primson Makdoh kum uwei na u samla rangbah ka dong Ri Bhoi, haba kren ha kane ka jingplie ïa kane ka lympung ïalehkai u la ai jingïaroh ïa ka Lyntji Jam Welfare Development Association ka la shim ïa ka jingkitkhlieh ban pynlong ïa kane ka lympung ïalehkai bad u kyrmen skhem ruh ba da ka jingdon kum kine ki rynsan kiba bun ki khun samla ba don sap ha ka jingïalehkai phutbol kin ioh ban sei madan ïa ki sap ki phong kumba la ai kyrpang da U Blei.
Shuh shuh, u la bynrap ruh ba kum u samla ka dong Ri Bhoi un dang ai ka jingkyrshan ïa kane ka Association ba kan dang lah ban ïaid shaphrang ban pynlong kum kine ki lympung, namar ka jingïalehkai phutbol ha kine ki sngi ka la dei shisha kawei na ka lad ban kyntiew ïa ki khun samla ha ka liang ka ioh kam ioh jam bad ruh ba lada ki samla ki pynlut por ha ki kam sport kin lait ruh shibun na ki jingsniew kum ka kyiad, drok bad kiwei kiwei ki jingdih ba sniew kiba pynhiar dor ïa ka long rynieng ki khun samla, u la bynrap.
Shillong, Nailur: U MLA ka Mawlai u bah PT Sawkmie ha ka sngi Saitjaiñ ba la lah ula leit ban ai jingïarap sha ka seng kynthei jong ka shnong Umrynjah, sha ki 10 tylli ki Self Help Group (SHG) bad sha ka shnong Umrynjah ba la sam ha phyllaw jong ka ïing dorbar ba dang dep maramot thymmai.
Ka seng kynthei shnong Umrynjah ka la ïoh ïa ki tiar shet tiar tiew, ki 10 tylli ki SHG ki la ïoh jingïarap mar 5000 tyngka, kaba u la pynurlong ïa ka jingkular jong u bad ka shnong Umrynjah ka la ioh ïa ki tyrpal bad ki top syntek.
Haba ai jingkren u Bah PT Sawkmie, u pynpaw ba lada U Blei u isynei bad u jop biang un sa pynpra noh ïa kane ka iing shnong bad tei da bathymmai, kaba armala syndon.
U pynpaw ruh ba ka 5000 tyngka kaba u ai ka dei tang ka jingkitbok ïa ki ba kin nanglah ban trei khambha.
U Bah PT Sawkmie u kyrpad ruh ïa ka jingïalang bad kumjuh ïa ka shnong ba kan pynjop biang ïa u khnang ba un nanglah ban trei khambha shuh shuh na ka bynta ka thaiñ.
Ha kane ka sngi la ïoh ruh ïa ka jingkren na u rangbah shnong ka Umrynjah u bah J.Kharrngi uba la ai khublei bad pynpaw ka jingsngewnguh ïa u MLA bad u la pynpaw ba ki matti jong u ka ïai paw na ka por sha por, wat ka iing dorbar ruh dei por jong u bad mynta u la pynmaramot thymmai ïa ka ïingdorbar na ka jingïarap jong u hi.
Na ka liang u president ka UDP Mawlai Circle, u bah Homer Kharkongor, u la pynpaw ba um lah khlem da pynpaw ïa ki kam kiba u bah PT Sawkmie u la leh ïa kiba bun hapoh Mawlai, kumjuh ïa ka Umrynjah.
“Ngi la mad ïa ki jingeh ha ka por jong ka khlam bad ngi la ïohi ba i bah PT Sawkmie im ju riej ban leit sam jingïarap sha kiba kyrduh bam, sha kiba donkam bad ïa kane, ym tang ma nga ba ong, hynrei kiba bun balang ki pyrto ïa ki kam jong i," ong u bah HomerU la bynrap, “Ngi dei ban don ïa ka mynsiem sngewnguh ban ïarap lem ïa uba ïarap ïa ngi.
"U ong ruh shuwa ban thep ïa ka vote, “Ngi hap ban bishar bniah bad ban bud ïa u briew uba dei biang, ym ia kiba shu pynbam pisa bad ban ai pat ïa ka vote ha ki.
ïa u MLA ngi ïoh beit ban ïakynduh ha kano kano ka por, kumno ngin jied ïa kiwei pat kiba tang ïa ka phone ruh kim ju shim bad wat ban ïakynduh ruh shem jingeh.
"Kiwei kiba la ai jingkren ki kynthup ïa ka president jong ka Village Organisation kaba la ai khublei ia u MLA, la ïoh ruh ka jingkren na u bah Franky Massar, secretary shnong bad kiwei kiwei.
Jowai, Nailur 24: U President ka Synjuk ki Waheh Shnong War Jaiñtia u ma Daniel Khongsit uba pyntip ba ka Synjuk kala dawa jur na ka sorkar ban kan pynsangeh shwa ïa ka jingthmu ban ai wai sha ki Company ïa ka tnad bording Sub-Division jong ka MeECL kaba don ha Amlarem West Jaiñtia Hills District.
Ha ka kyrwoh ula ïathuh ba kane ka jingpynkhreh jong ka sorkar ban aiti sha ki Company kan ym lah satia ban pdiang namar kiba bun na ki nongshong shnong jong katei ka thiañ kim pat ïoh satia ka jingshai kaba bniah halor katei ka jingthum bad kane ka jingthmu ka lah ruh ban wanrah jingeh hadien habud ïa ki paidbah nongshong shnong kumba jia ïa ki Company Mobile namar wat tang ban leit ujor ruh ym shem ïa ka jaka, la ong u ma Khongsit.
La ïathuh katkum ka rai jong ka Synjuk haka jingïalang (meeting) kaba la long haka 15 tarik u Nailur, 2022 ha Enowel Hall Amlarem da kawei ka sur kila dawa jur na ka sorkar ba ka dei ban pynsangeh shwa ïa kane ka kam katba ym pat ïoh ïa ka jingshai kaba bniah.
Halor kane ka Synjuk Waheh Shnong jong ka War Jaiñtia Amlarem ha kane ka 22 tarik kala leit kynduh ïa u CMD uba dei u Chief Secretary jong ka jylla bad ïa u Director Distribution jong ka MeECL ha Lumjingshai Shillong bad naka liang jong ki kila ong ba ki kloi ban pdiang ïaka jingdawa ka Synjuk ban pynsangeh shwa.
Ha ka juh ka por kila kular ruh ban leit ai jingpynshai hashwa ban pyntreikam la ki paidbah kin pdiang ne em, ha katei hi ka sngi ka Synjuk kala leit ban kynduh ruh ïa u Power Minister u bah Prestone Tynsong bad ïa u ma Lahkmen Rymbui MLA ka thiañ, na ka liang jong ki ruh kila kloi ban leh ïakaba donkam naka bynta ka jingbha jingmiat jong uba bun balang.
Katkum ka jingïathuh jong u ma Daniel Khongsit ba ka sorkar kala don jingthmu ban aiti sha ki Company ïa ki 8 tylli ki Block/Sud-Division jong ka tnad bording na ka bynta ban pynheh ne ‘Preparation for expansion of Distribution Franchises" katkum ka shithi na ka MPDCL bad kine ki kynthup ïa ka Bagmara, Chokpot, Mahendraganj, Pynursla, Mawryngkneng, Umsniang, Riangdo bad ka Amlarem.
Nongpoh, Nailur 25 : Kumba kawei naki mat ba khluid bha haka jylla mynta ka dei halor ka jingthmu jong ka sorkar ban wanrah ïaka ktem khalai ne ka Casino haka jylla ïa kaba la thmu ban buh ha Ri-Bhoi District, ka kynhun jong ki Rangbah Shnong bad Sengbhalang hapoh ka lama jong ka Joint Action Committee Against Casinos mynta ka sngi sngi nyngkong kan pynlong da ka prokram ba kyrpang ban ïathir ïatai sani ha kaba ïadei bad ka jingpyrshah ïaka ktem khalai hadien ba ka sorkar kala wanrah ïaka Meghalaya Regulation of Gaming Act 2021.
U nongai ktien jong ka JACAC u Samla Ferdinald Kharkamni u la pyntip ba katei ka jing ïathir jingmut halor ka jingpyrshah ïaka khalai ha Ri-Bhoi yn wan ruh ban shim bynta da ki riew shemphang naduh ki MLA, MDC ka Ri-Bhoi, ki nongïalam ñiam, ki Principal jong ki skul, ki Seng Samla bad kiwei kiwei.
Kum ban shu pynpaw ba ïaka Casino ki kynhun bapher bapher haka jylla naduh ki sengbhalang, ki kynhun ñiam, ki Rangbah Shnong bad ki paidbah ba bun ba lang kila pynpaw ba kim kwah ba katei ka ktem khalai kan treikam lane yn plie ha Ri-Bhoi District kaba lah ban wanrah shibun ki kam sniew bad ki kam awria bapher bapher ha kaba dang ha kine ki khyndiat sngi kila don ruh ki sengbhalang kiba la thmu ban leit hiar sha ka thaiñ Khanapara wat ban pynpra ïaka khyrdop ban pynpaw ka jingpyrshah.
Katei ka jingïathir ïatai yn sdang naduh ka por 10 baje mynstep haka 26 tarik Nailur ha ïing Dorbar Sajer bad ha katei ka sngi ki riew pawkhmat kin sa pynsngew ruh ha kaba ïadei bad ka jingthmu jong ka sorkar ban pynlong ïaka Ri-bhoi District kum ka ktem Khalai bad ki jingktah kiba mih na katei ka Casino.
Shillong, Nailur 25: ka St Anthony’s College, Shillong ha ka 20 tarik Nailur ka la ïoh ban pynskhem pura bad ban pyntian smai ïa ki samla pule kiba pynïasoh sha ka Rovers and Rangers, St Anthony’s college Unit ba kin long ki dkhot ba pura jong kane ka kynhun ban shakri ïa ka imlang sahlang katkum ka thong bad ka jingangnud kaba kum ka kynhun treimon sngewbha ka buh hakhmat.
Ïa kane ka unit ha St Anthony’s yn ïalam da u Vancouver Shullai bad Ms.Dayomika Kharsyntiew, kiba dei Faculty Coordinators jong ka unit.
Kane ka jingpynskhem ka St Anthony’s College ka long ruh ruh ban ban wanrah lang ïa ki samla pule kiba don ka juh ka thong ban trei na bynta ka imlang sahlang khlem da khmih lynti ïa ka nongkylliang shimet.
Kine ki samla kiba la shah pyntian smai ha kane ka sngi ki dei ruh kiba la wan shim bynta sha ka exposure camp kaba la pynlong ha Nerhema, Nagaland.
Ka Rovers and Rangers jong ka St Anthonys ka dei ruh ka shnat treikam jong ka Bharat Scout &Guide kaba dei ka kynhun treimon sngewbha kaba don ha kylleng jong ka ri India.
Kane ka jingpyntian smai ïa kine ki samla la wan long kongsan da u Rev.Fr.D.John, SDB ha ryngkat ka jingdon lang u Bah W.Lyngdoh, State Secretary, jong ka Meghalaya Bharat Scout and Guide(MBSG)kum u Symbud Kongsan ha ka jingïadon lang kiwei pat ki kynrem ki lyndan ba kynthup ïa ka Kong Amelia Swer, ka State Secretary barim jong ka MBSG, u Bah Akin Kharmawlong bad Rev.Br.
Dr.Albert Longley Dkhar, Principal jong ka kolej.
Ïa ki Rovers and Rangers kiba la shah pyntian smai ha kane ka sngi la aiti ruh ïa u badges bad neckers kum ka dak ka shin jong ka jubanlak ba ki la shim ban trei na bynta ka kynhun.
Shillong, Nailur, 25: Ka Rotary Club Shillong Heritage (RCSH) dang shen ka la pynlong ïa ka jingïathir ïatai halor ka New Education Policy (NEP) 2020.
Kane ka jingïathir ïatai halor ka NEP 2020 kaba la long ha Asian Confluence Conference Hall, Laitumkhrah, Shillong ka long kum shi bynta ka jingbuh thong kaba shi sien shi snem ban phaikhmat sha ka Basic Education and Literacy.
Ka phang ïatai ha kane ka sngi ka long “The NEP 2020: From Vision to Reality," da kaba buh jingmut ba ka ri baroh kawei bad ka thaiñ Shatei Lammihngi baroh kawei ka don hapdeng ka jingïakhun kumno ban pyntreikam ïa ka New Education Policy da kaba wanrah ïa ki mat ïatai kum ka vernacularity, ka multi disciplinarity, ka professional and vocational education, ka indigenous knowledge system bad ka principle of multiple entry and exit policy.
Ha kane ka janmiet la ïashim bynta ha kane ka jingïathir ïatai da ki kynhun bapher bapher kiba kynthup ïa ka Prof Brinda Bazeley Kharbirymbai, na ka Department of Education, NEHU, ka Dr Careleen Kharmalki ka Asssistant Professor jong ka DERT, ka Sorkar Meghalaya, u Rtn.
Abhijit Sharma uba dei u Mission Director, School of Livelihood and Rural Development, Dr Sima Saigal, Associate Professor ka NCERT- NERIE bad Prof H.Srikant, Professor of Political Science, NEHU.Hadien kane la pynlong pat sa ïa ka jingïakhih hapdeng ki resource persons ba ki nongïashim bynta kiba kynthup na ki skul, ki nonghikai kolej bad ki principal.
Ïa kane ka jingïathir ïatai la kyrshan da ka Rotary District Literacy Chair (DLC) bad ba la plie paidbah da u Advisor, DLC, RID-3240, u Prof.Bibhash Chandra Das Purkayastha.
Naduh ka sngi ba une u nongthoh u la wanrah da ka Adjournment Motion ha ka sngi khatduh jong ka Dorbar Synrai, ha kaba khlem lah ban pyntyllun ia ka jingïathir jingmut halor ka Roster System namar ka jingbym kyrshan ki para nongthaw aiñ, nga la ïoh shibun ki jingkylli haba iadei bad kaei ba nga kwah ban pynpaw hakhmat ka Iing Dorbar Thawaiñ.
Te khnang ban pynshai ïa ki ba bun nga shim ïa kane ka lad jingpynshai lyngba ka kot khubor.
Nga kyrpad ïa ki nongpule ba kin ïaishah bad nga namar kane ka long ka sien ba nyngkong ba nga thoh artikl, bad nga la lah ban leh ïa kane lyngba ka jingai mynsiem bad jingkyrshan jong ki paralok kiba sngew ba ïa ka mat ba kongsan ba nga khlem lah ban buh hakhmat ka Iing Dorbar ha kato ka sngi ba kam dei ban jah.
Ka jingïakren ba la buh hakhmat ka ïing DorbarHa ki kynta Kylli Jingkylli ha ka 15 tarik Nailur, nga la buh ka Starred Question ia ka Sorkar ba ka Reservation Policy ba kumno la pyntreikam mynta la 50 snem, bad ka jubab ba la ai ka long “ka Reservation Policy la pyntreikam ban thung ha ki kam ba lait (vacancies) kumba la pynbna (advertised) ha ki kyrwoh laitkam (recruitment)".
Katkum katei ka jingpynshai ba la ai da u Myntri Rangbah u ba dei peit ruh ïa ka tnad Personnel, ka la pynlong ïanga ban kylli ba hato ïa ka nongrim jong ka Reservation Policy la bud janai da ka Roster System, ne ka don ka jingialait hangne hangtai.
U Lamphang ka ïing Dorbar Thawain u la pdiang ïa ka Resolution ba nga wanrah halor ka phang Roster System, hynrei namar ka jingkhim ka por khlem lah ban shim ïa ka Resolution ha ka por Private Member Business; bad ngam don lad da kumwei pat lait tang ban wanrah da ka Motion for Adjournment ban ïatai halor katei ka phang ba donkam eh na ka bynta u paidbahka jylla.
Kaei kaba nga la pynkhreh ban kren ka long halor ‘Ka jingpyntreikam ïa ka Roster System bad ka jingïapher kynsan ha ka bhah thung kam ïa ki candidate ba na ka jaitbynriew’, hynrei namar ba ïa ka Adjournment Motion khlem lah ban pyntyllun ha ka ïing Dorbar, nga la ïoh ban maitphang tang kyndiat na ki bynta ba shakhmat ba nga la thoh.
Te ha kane ka artikl nga shim ia ka lad ban pynpaw ïa kaei kaba nga la pynkhreh ban ïathir ha ïing Dorbar Thawain, da ka jingkyrmen ba kane ka jingsngewthuh jong nga ha kaba ïadei bad ka Reservation Policy kan ai jingmyntoi ïa kiwei kiba kwah ban tip bniah ïa ka jingbakla ha ka Roster System.
“Shuwa u bnai ïaiong mynta u snem, ka kyntien ‘Roster System’ kam pat don ha ki jingmut jingpyrkhat jongngi.
Hynrei kynsan ka mih haba iaidei bad ka Hukum ka ïing Kashari ka Jylla, bad hadien kata la saphriang ha ki lad pathai khubor bad ha ki jingïakren sharum shaneng.
Ki paidbah ka jylla ki la kwah tip kaei kane ka ‘Roster System’ bad kumno kan ktah ïa ka mat ba la don lypa ki jingbymhun ha ka Reservation Policy?Ka la wanrah ruh ia ki riew pyrkhat ban ai jingmut halor katei ka phang, bad namar bym don ka jingpynshai ba pura, u paidbah pat u phai ban kylli nangne nangtai, ba kynthup ruh ka jingkdew kti ïa katto katne napdeng jongngi ki ba ju kren paidbah halor ka Reservation Policy.
Hapdeng kine ki jingbymshai, la mih ar tylli ki jingpynbna ha u bnai Jymmang bad Jylliew.
Kita ki long, kawei – ka Office Memorandum lane ka OM jong ka Personnel Department halor ka Maintenance of Reservation Roster; bad ba-ar – ka kyrwoh laitkam banyngkong, ha kaba la paw shynna ba ka tarajur ka bhah thungkam ka noh shiliang ïa kawei pat ka kynhun jaitbynriew.
Ka jingsyier ia ka jingnoh shiliang ka la lah don lypa ha ki jingmut jingpyrkhat jongngi haba ngi pule ïa ka OM, hynrei ka jingsyier ka la kylla long sha ka jingkyndit kumba ïuh tdong bsein hadien ka jingmih ka kyrwoh laitkam banyngkong.
Ban shu ong lyngkot, ka la pynshoh tyndep ïangi ban sngewthuh ïa ka hok jingïaryngkat ka bhah ïohkam ïohjam.
Dei hangne ba ki samla wadkam ka jaitbynriew ki sdang ban kylli bniah ïa ka Roster System, bad sdang ruh ban duh jingshaniah ïa ka jingthmu ka Sorkar haba pyntreikam ia ka Roster System khlem da don ka jingïaphylliew jingmut lem bad kito kiba shah ktah.
Kum u nongmihkhmat, ka dei ka kamram jongnga ban peit ïa ka jingeh ki samla wadkam hapoh ka constituency jongnga; bad haba ïohsngew ïa ka jingud jongki nga hap ban tih bniah ban tip ba hato don hangno re hangno mo ka jingdkoh ha ka Roster System, bad ia kaba nga lap nga kwah ban iathuh hangne –Ka OM jong ka 10 tarik Jymmang 2022, kaba buh ïa ki kyndon ban pyntreikam ïa ka Roster System, ka long kaba ibiang hala ka rukom, hynrei kam long kaba biang pat haba ïanujor bad ka Reservation Policy ba la pynshong aiñ da ka OM jong ka 12 tarik Kyllalyngkot 1972.
To ngin ïa pule ïa ka jingbthah ‘A’ jong ka OM ka 10 tarik Jymmang 2022 kaba kren halor ka mat ‘Quantum of Reservation’, bad ka thoh kumne – “ka Reservation jong ki post na ka bynta ki Scheduled Tribe bad Scheduled Caste kan long katkum ka Resolution No.PER 222/71/138 ka 12 tarik Kyllalyngkot 1972".
Mynta ngan pule sa ïa ka Resolution No.PER 222/71/138 ka 12 tarik Kyllalyngkot 1972, bad ngan leit beit sha ka bynta ba thoh kumne –a) Kan don ka reservation ba 40% ha ka jinglait kam na ka bynta ki Khasi bad Jaintia; b) Kan don ka reservation ba 40% ha ka jinglait kam na ka bynta ki Garo.
Haba pule ïa kitei ki artylli ki OM, kam long ka basuk ban ïohi; hynrei haba pule bniah ngi lap ba ka OM jong u snem 2022 ka kren shaphang ka Reservation ha ki kam (posts), hynrei ka OM jong u snem 1972 kam thoh ïa ka Resolution halor ka Reservation ha ki kam, hynrei ka Reservation halor ka jinglait kam (vacancies).
Nga thikna ba lada ngi pynleit jingmut bha ngi lah ban pynïapher ïa ka jingsngewthuh hapdeng ka ‘posts’ bad ‘vacancies’, bad nga ngeit ba ka pynshai ïa kaei kaba nga ong shaphang ka OM jong u 2022 ba ka ialait bad ka OM jong u 1972… Te ka Reservation Policy ba ngi la don naduh u snem 1972, ka dei ka Reservation of Vacancies, bad dei tang ha ka OM jong u snem 2022 ba ka policy ka la kylla long sha ka Reservation of Posts.
"Ka jingphaidien lyngkot ban sngewthuhHadien ba nga la ïoh pynpaw kumto, nga kwah ban pynkynmaw khyndiat halor ka Dorbar Mangtyngka jong ka ïing Dorbar Thawain kaba ha u bnai Lber mynta u snem.
Nga la wanrah ïa ka Resolution halor ka phang State Reservation Policy ba lah dei por ban peit bniah bad pynthymmai ïa katei ka policy barim, kumjuh ruh nga la pynshai ba ka OM ba kyrshan ïa katei ka policy ka bakla ïaidlait ïa ka Census demographics.
Tang shibnai hadien ka Dorbar Mangtyngka, ka ïing Kashari badonburom jong ka Jylla Meghalaya ka la pynmih ïa ka Hukum ha kaba ïadei bad kawei ka Writ Petition ba la wanrah ha u snem ba la dep, kaba ïadei bad ka jingujor ïa ka jingpynkhreh Gradation List na ka bynta ban pynkiew kyrdan ïa ki ophisar ha kawei na ki ophis tnat Sorkar, bad kaba ïatyngkhuh bad ka Job Reservation Policy jong ka Jylla; ha kaba la ïathuh ia ka ïing Kashari ba ym don Roster System hapoh ka Jylla bad ki Nongbishar badonburom ki la hap ban kylli kumno la pyntreikam ïa ka Reservation Policy khlem ka Roster.
Ngan ym ngam jylliew halor katei ka Hukum ka ïing Kashari, ne ka Hukum kaba bud halor ka suo moto PIL ba ïadei bad ka jingpynkreh ïa ka Roster.
Ngan leit beit sha ka OM jong ka Personnel Department, kata ka OM jong ka 10 tarik u Jymmang 2022 kaba ïadei bad ka Maintenance of Reservation Roster.
Kane ka OM ka dei ka dak pyni ba ka Sorkar ka la bud ryntih ïa ki artylli ki Hukum jong ka ïing Kashari, bad ha ka jingshem barit jongnga pat nga lap ba ka dei pynban ka nongrim ba kumno ki samla wadkam ka jaitbynriew mynta kynsan kynsan ki duh noh ïa ka hok ka jingïaryngkat ha ka bhah ïohkam ïohjam ha ki ophis ka Sorkar Jylla, bad ngam shu kren ïa kane tang ha ka theory.
Peit ïa u kyrwoh ba la pynmih da ka MPSC ha ka 9 tarik Nailur ban pynbeit ïa ka jingpynbna laitkam ba ïadei bad 59 tylli ki post.
Kumjuh ruh ïa u kyrwoh ba la pynmih shitaïew hadien kata ban pynbeit ïa ka jingpynbna laitkam ba ïadei bad 121 tylli ki post.
Ngi ïohi shai kdar hangto ba ka tarajur ka bhah thungkam ka noh shiliang ïa kawei pat ka kynhun jaitbynriew.
Hato ngi lah mo ban shu sngap jar ïa kane ka jingshah ktah beiñ ha ka Roster System kaba la pynduh jingkyrmen ïa ki samla nongthep kam ka jaitbynriew?La pynduh jingkyrmen khlem ka jingbakla jongki, hynrei tang namar ka jingbud ïa ka Reservation Roster katkum ka jingbtah jong ka OM ba thymmai.
Ka jingpyntreikam ïa ka State Job Reservation Policy shimiet shimiet ka la kylla ktien na ka reservation ba ïadei bad ka ‘vacancy’ sha ka reservation ba iadei bad ka ‘post’.
Ka jingkylli ba kongsan mynta ka long, mano ba la ai jingbit ban pynkylla ïa ka Reservation Policyï Hato lah mo khlem da pynkylla thymmai ïa ka OM ba na shuwa duhï … Ha nga te kane ka jingkhih phaloh ka long kum ka jingwiang ding ba ma.
Hato ka Sorkar ka la pyrkhat ne em ba kane ka lah ban wanrah jingdom jingbitar ïa u paidbah namar ka jingpynkylla syndet ïa ka hok ka jingïaryngkat ka bhah ïohkam ïohjam hapdeng ki kynhun jaitbynriew ba kham bun jong ka jylla, khlem da shim ïa ka jingai jingmut ne jingmynjur jong u paidbah ba shah kthahï … Ka Sorkar kam lah ban shu leh katba ka mon.
Ym dei tang kawei ka Roster, hynrei arKa don ruh sa kawei ka mat ha kaba ïadei bad ka OM ka 10 tarik u Jymmang 2022, ba bun ki briew lehse kim pat tip; ba kane ka OM ka buh kyndon ym tang ïa kawei ka Roster System, hynrei artylli.
Kawei ka Roster System na ka bynta ki post ha ki Directorate ne Head Office, ha kaba ka bhah thungkam la mang 40:40 percent na ka bynta ar kynhun ki jaitbynriew jong ka jylla; bad ka Roster System ba-ar ka long ïa ki post ha ki District office ha kaba ka bhah thungkam la mang 80 percent kynthup lang ïa baroh ar kynhun, hynrei da kaba kham ailad ïa ki ‘Local’ ba shong ba sah ha kato ka District.
Phewse kane ka kyntien ‘Local’ kan sa wanrah ka jingkulmar ba thymmai, namar mynta la 50 snem ka jingïoh Jylla ka la wanrah ruh ïa ka jingtuid ki kynhun jaitbynriew bapher kiba wan wadkam wadjam, bad ka District kam long shuh u pud u sam tang jong kawei ka kynhun jaitbynriew.
Kumta wat katba nga dang thoh ïa kane ka artikl, ki ophis DC ha ki District bapher bapher ki la nang ïaid shaid shaid ka jinghikai bad ai jingbthah kumno ban pynkhreh ïa ka Reservation Roster ha man la ki ophis Sorkar ka Jylla.
Ñiuma lada ngi kwah ne ngim kwah ka jingkylla, ka jingdkoh jong ka Roster System ka ap ka jingma ïa ka jaitbynriew, bad ïa ka issue Reservation Policy ym lah ban shu niat sharud ne sngap ar.
Ka don kawei ka pharshi ha ktien nongwei shaphang ka thring kaba thep ïala ka khlieh ha kyndew, kaba kdew ba ka long kaba i thamula ban shu pyrkhat ba ka pyrthei kan sah umdum haba ngi rieh na ka jingshisha … Ngim lah ban don kum kata ka jinglong.
Da shisha keiñ ngi dei ban thir bad thew sani bha ïa ki rukom pyrkhat bapher halor ka issue, bad ngi dei ban peit bniah ïa ka daw tynrai ka jingïalait hapdeng ka Reservation Policy bad ka Roster System.
Ha kaba ngi leh kumta, ngin kynmaw ruh ba ka lawei jong ki khun samla wadkam ka jaitbynriew ka shong beit ha ki kti jong ki nongmihkhmat ba ngi la jied.
(Shaphang u nongthoh : Bah Adelbert Nongrum u dei u MLA ka 17 North Shillong).
Shillong, Nailur, 25: Ka North Eastern Development Finance Corporation Ltd (NEDFi), Shillong ha ka sngi Thohdieng ka la pynlong ïa ka prokram jinghikai na bynta ki nongsengkam sengjam ha Indoor Stadium, Smit.
Ka jingthmu jong ka NEDFi da pynlong ïa kane ka jinghikai ka long ban ai jinghikai ïa ki nongseng kam lajong ïa ki skhim bad ki lad jingiarp kiba ka NEDFI ka ju ai sha ki ka dei ban ai jingshai ïa ki nongshong shnong ka thain.
U Bah P Rymmai Beanch Manager u la pynshai ïa ki nongïashimbynta shaphang ka NEDFi bad ki kam jong ka ha kane ka thain lam mihngi kiba kynthup ka jingai jingïarap ha ka rukum kum ka ram, ka jingai jinghikai (training) ban kham pyntbit ha ki kam lajong ha ka sap ka suh ka thain jingthain bad ka khaiii pateng bad kiwei kiwei.
U Business Development Representative U Bah Bhanud.
Kharkongor u la ïawer ïa ki nongseng kam lajong ban mih shakhamat ban shim kabu ïa ki skhim bapher bapher jong ka NEDFi bad kumjuh ïa ki skhim bapher bapher jong ka Sorkar pdeng kum ka MOVCDNER, National Bamboo Mission bad kiwei kiwei.
Shuh Shuh u la batai kham bniah shaphang ka North East Venture Fund (NEVF) ka venture fund ba nyngkong eh jong kane ka thain lam mih ngi ba la seng ban kyrshan ïa ki Startup ka thain.
La ai jingpynshlur ïa ki samla ban peit sha ka jing sengkam la jong kum ki startup ha Meghalaya ban kyrshan bad ban ai kam ai jam ïa kiwei pat ki para doh para snam lyngba ka NEVF.Mynta lah katto katne snem ngi lah sdang ban ïohi ba ki briew na kylleng ka ri India ki sngewtynnad ban wan jngoh kai ïa ki lum ki wah, ki kshaid ki them bad khamtam eh ïa kata ka Wah Umngot kaba khuid khlir khlir bad ka Mawlynnong kaba pawnam eh ha ka jingkhuid jingsuba.
Ka kam jngohkai pyrthei ka long kawei na ki lad kamai ïa ki briew jong ngi.
Mynta lah bun kita ki resort, ki hotel bad ki home-stay kiba ai lad ïa ki nongwan jngoh kai ïa ka jylla Meghalaya ba kin sah shipor.
Sha ki ri sepngi ka home-stay ka mut ba ki trai ki pynkha katto katne ki kamra ha ïing lajong bad ki nongsah ki bam lang bad ki trai ïing.
Kane ka mut ba kiba kum kita ki nongwan jngoh kai (guests) ki kwah ban sngewthuh bha ïa ka rukom im bad ka rukom bam jong ngi.
Hynrei hangne ha ngi pat ïa ki home-stay la shna jngai na ïing briew bad ki long pynban kum ki hotel kiba rit.
Lada leit jngoh kai ïa ka Bali kaba dei kawei ka dewlynnong ha Indonesia kaba juh khring bha ïa ki nongwan jngoh kai (tourist) ngin shem ba kawei na ki jingpyni kai ba ki tourist ki sngewtynnad eh ka long kata ka shet jingshet.
Ki kynthei katto katne ngut ki hikai shet ïa ki tourist bad na ka bynta kane ki tourist ki hap ban da siew pisa.
Hynrei haba ki leit phai pat sha la ïing, ki sah kynmaw ïa kata ka khep shet jingshet.
ïa kum kane ka jingpyni kai la khot ha ka ktien phareng da ka ka ‘experiential tourism’ kaba mut ba ki tourist ki da don bynta ha ka ban shet jingshet lem bad ki trai shnong.
Ka experiential tourism ka mut ruh ba kito ki tourist ki pyndonkam lut ïa ki jingsngew jong ki baroh naduh ka jingitynnad ka khmat, ka jingbang u thylliej, ka jingsngewtynnad ïa ka jinglong ki briew ha kato ka jaka kaba ki leit bad ka jingiwbih la lyer, ka jingkhuid khlir khlir jong ki wah, ka jingjyrngam ki lum bad ka jing jar jar jngai na ka sor bah.
Kiba bun hi ki tourist ki wan shane sha ki lum jongngi namar ba ki kwah ban jahthait bad pyngngad khlieh.
Ki kwah ba ynda lah leit phai nangne kin lah ban trei minot ïa la ka kam.
Hynrei ym lah ban leh pat ba ha kine ki por mynta, don bun ki tourist kiba shu wan rwing na Assam.
Ki wan mynstep bad ki leit phai noh janmiet.
Bun na ki, ki lah wanrah bam na ïing bad ki wan bam khana shane.
Hynrei namar ki wan da ki kali jong ki, khamtam ha ka sngi Saitjaiñ bad Sngi U Blei ngi shem ba ka jingdheng kali ka jur bha.
Kiba wan na Sohra ne Dawki ha kitei ki sngi ki sahkut kali naduh Upper Shillong 7 mer ter ter haduh jingkieng Rilbong.
Dei na kane ka daw ba ki trai shnong mynta kim ju kham mih shuh na la ïing ha ka sngi Saitjaiñ bad sngi U Blei.
Ha ki por kiba kham mynshuwa ka Laitlum ka long ka jaka kaba pyngngad bad sngewtynnad bha ban leit pynlut por bad shongkai.
Mynta pat lah bun briew palat nalor bad ka jingwin jingsaw ki jingtem kiba ki wanrah sha kane ka jaka.
Shisien lei don kiba wanrah syndon bad ka gas shet jingshet bad ki khew shet bad ki shet syndon hangta ha madan.
Hato ki trai shnong kim kwah mo ba kane ka jaka kan khring briew? Hato ki kwah ba ki tourist kin kiar noh na kane ka jaka? Dei hangne keiñ ba ngi ong ba ki trai shnong (community) ki dei ban ong kiba shemphang bad kiba kheiñ kor ïa la ka jong ka jaka.
Ka jingkhrong ka dei ban long kaba kham rem namar ngi lah shu die tad dor palat ïa ki lum ki wah jong ngi.
Mynha kine ki sngi ngi leit jngoh kai ïa ka kshaid Tyrchi (Tyrchi Falls) shuwa ban poi Jowai.
Kat kane ka jingitynnad kane ka kshaid hynrei khrong pisa pat tang 20 tyngka shi khlieh.
Ki tourist na jan bad na jngai ki bun bha hangto hynrei ki shu wan tang ban peit ïa ka kshaid bad ki don kiba sum bad jngi ha ka wah; kiba bun ki hun tang ban shu shon dur ban ïoh buh Instagram bad Facebook.
Ynda lah mih nangto ban leit phai sha ïing ym don eiei ban rah sah kynmaw.
Ym don nongïathuh khana ne nongïalam (tourist guide)u ban batai shaphang kato ka kshaid lane ban pynbiria ïa ki tourist khnang ba ma ki ruh kin sah kynmaw ïa kita ki jingïathuhkhana.
Ym don wat tang i kot lyngkdop ruh I ba ki tourist kin ïoh rah nongmuna (symbol) sha la ïing.
Sha kiwei pat ki jylla ha kum kine ki jaka don bun ki nongshon dur kiba kamai pisa na ki tourist.
Hangne ha ngi pat ym don kum kita.
Shisien ngi ïa leit sha Nongriat bad peit ïa ki jingkieng jri ar mala (double decker living root bridge) bad ngi ïa sah miet ha kawei ka homestay.
Ki don ki tourist kiba wan na Assam kiba pynsawa jingrwai haduh shi baje mynstep.
Ki trai nongpynïaid kim ong ei ei namar ki tieng eh ïoh ki phet noh kita ki tourist.
Hynrei baroh kiwei pat kiba sah hangta khamtam ki nongsepngi ki lah wit bha namar bym ïohthiah nalor ba lah thait ka hiar mawjiengkieng 3000 tylli sharum.
ïa kitei kiei kiei lah dei ban ïakren bad ïamir jingmut bad ki briew sorkar kiba pynïaid ïa ka Tourism Department.
Kane ka jylla jongngi kan ym lah shan slem lada ngi shu kyrkieh kamai spah na ka jingbun tourist (mass tourism).
Ngi donkam ïa ki tourist kiba don ka jingsngewthuh shaphang ka jingmut ba jngai bad ba kham jylliew jong ka ktien Tourism.
Lada ngi shu lalot ban khring briew bun ngut ha ka shisngi ngin sa duh ïa ka jingmyntoi kaba shadien namar ki tourist kiba don ka bor ban siew ka dor kaba rem na ka bynta ki jaka sah bad ki jaka jngohkai kin sa kiar ban wan shane namar ki thait ïa ka jingbymdon ka jingjarjar (privacy).
Sa kawei kaba ki tourist ki ong ka long ba mangi ngim kloi ban shet ïa ki rukom shet Khasi ban tyrwa ïa kita ki nongwan kai.
Ngi ïa die tang ki jingbam paket kiba song ha ka plastic kaba pynduh pyndam ïa ka mariang.
Ngi hap ban long kiba kloi ban pdiang ïa ki jingai jingmut lem jong ki tourist khnang ba ngi lah ban nang pynjanai shuh shuh ïa ka jngoh kai pyrthei ha kane ka jylla, namar kane ka long ka lad ai kam kaba kongsan bha.
Shillong, Nailur 25 : Ka sorkar jylla ka khlem thep ïa ka pisa kaba 0.79 klur tyngka sha ka National Securities Depository Limited (NSDL).
“Kat haduh u Lber 2021 ka sorkar ka khlem thep ïa ka pisa ba 0-79 klur sha ka NSDL.Kat kum ki kyndon ka sorkar jylla ka hap ban siew ïa ka sut halor katei ka pisa ba khlem thep sha ka NSDL" ong ka kaiphod CAG.Kat haduh u Lber 31 tarik 2020 ki don 13,242 ngut ki nongtrei kam sorkar kiba hap hapoh ka National Pension Scheme bad na kine 12,776 ki dei kiba la ïoh da ka Permanent Retirement Acccount Number (PRAN).
Ka NPS ka treikam ïa baroh kito ki nongtrei sorkar kiba dang rung kam ha lane shwa ka 1 tarik ïaiong 2010.
Kat kum kane ka skhim ki nongtrei ki siew 10 % na ka Basic Pay bad DA jongki bad kumjuh ruh na ka liang ka sorkar.
Dei halor kane ba ka sorkar ka dei ban thep ïaka pisa sha ka NSDL ne Trustee Bank kat kum ki kyndon ka NPS.Ka don ruh ka jingkiew ha ka jingsiew ïa ka bai bam nongtymmen da 62.05 klur kaba mut haduh 5.48% ban ïa u snem ba la dep.
Shillong, Nailur 25: U President ka HANM u Bah Lamphrang Kharbani u la ong ba ka jingbym hun ki paidbah nongshong shnong ka jylla khamtam eh kiba sah ha ki thaiñ khappud ka daw hi ka dei namar ka sorkar kam ïaid kat kum u pud u sam ba la kdew kat kum ka riti synshar ka ri ha ka jingpynbeit pud ha ka Wat ba nyngkong.
Ha ka jingïakren sha ki lad pathai khubor na ka liang u President ka seng u Bah Lamphrang Kharbani u la ai ka jingïaroh ïa ka sorkar MDA kaba la nud ban shim ka sienjam ban ïaid shakhmat ïa ka jingpynbeit ïa u pud u sam bad ka jylla Asaam hynrei u ong ba ka jingbym hun naduh ki seng bhalang bad ki nongshong shnong ka jylla hi baroh ka dei namar ka jingbym ïaid kat kum u pud u sam ba la kdew kat kum ka North East Reorganisation Act 1971 ban kam trai ïa ki jaka jong ka jylla.
U la ong ruh ba kumba ka seng naduh ka sngi kaba nyngkong ka ïeng skhem beit ba kam ai lad satia ïa ka jingwan kyntur pud ka Assam syha ki bynta ka jylla u ong ba haduh kat kine ki sngi ruh ka ïeng ha kata ka nongrim.
“Ha ki khyndiat por ba la dep ngi kum ka seng ngi ngi la leit ban jynrat ruh ïa ki mawpud kiba ka sorkar Assam ka wan pynïeng bad ngi la leit ruh ban bret ïa kine ki mawpud ha khmat ka Secretariat bad KHADC" u la ong.
Nongstoiñ, Nailur, 25: Ka seng Congress Nongstoiñ lyngba ka Nongstoiñ Block Congress Committee, ka la sdang shait shait ïa ka jingpynkhreh ban jop noh ïa ka elekshon MLA ka ban sa long ha u 2023.
Ha ka sngi saitjaiñ jong ka taiew, ka party ka la pynlong ïa ka jingïakynduhlang jong baroh ki dkhot nongkitkam ka party ha Congress Bhavan Nongstoiñ, ha kaba la donlang ruh da u Bah Gabriel Wahlang MDC ka Nongstoiñ, u ba long ruh u President ka party bad u kyrtong sha ka elekshon MLA ha u snem ban wan.
Ha ka jingïakynduhlang jong ki dkhot ba shitrhem jong ka party, la pynsngew ïa ka kyrteng ki nongkitkam ba hakhmat kiba don ïa kumba 50 ngut ei ei.
Ka la don ruh ka jingïaphylliew para nongïalam bad ki jingai jingmut mar kylliang, kumno ban nang pynkhlaiñ ïa ka party ha man la ki kyndong kynshrot jong ka Constituency, khnang ban kheit ïa u soh jingjop.
Na ka liang u Bah Gabriel Wahlang haba ai jingkren sha ki para nongkitkam ka party, u la pynpaw ïa ki kyntien ban don ka jingïalong kawei bad ka jingïatylli para nongïalam.
U la ong ruh ba kum ki dkhot bad nongkyrshan ka party, kaba donkam ka long ba baroh hi kin trei shitom da ka mynsiem jong ka jingieit bad jingsngewrit, ban ïalap ban ïawer sha kiwei pat khnang ban wanrah ïa ka nam ka burom jong ka Congress ha Nongstoiñ.
Na ka liang u Bah Bormanding Nonglang President jong ka District Congress Committee, u la pynpaw ïa ki kyntien ka jingkyntu sha ki nongïalam ka NBCC, ba kin trei shitom naduh ka mynsiem bad kyrmen skhem ba ka party kan kheit ïa u soh jingjop ha u snem ban wan na kane ka Constituency.
U la pynpaw ruh hapoh ka jingïalang ïa ki kam leh donbor bad ki kam jingleh shilliang jong ka sorkar MDA kaba la ktah haduh katta katta ïa ki paidbah nongshong shnong.
U la ong ba ka sorkar MDA ba la ïalam da ka NPP ka la shukor ka la thok ïa ki paidbah.
Kumta ka long kaba donkam ba ki paidbah nongkyrshan ka party kin ieng skhem kawei ka jingmut ban wanrah pat ïa ka jingjop ka Congress party, khnang ban ïoh pat ïa ka jingsynshar ka bym thohbria ne kaba leh shilliang khmat.
Lah ban pynkynmaw ba u Bah Gabriel Wahlang bad ka Congress Nongstoiñ ha ka elekshon MLA 2018, ka la shah rem noh tang 60 vote ha u MLA ba mynta u ba dei na ka seng NPP, kata ruh lyngba ki ballot paper.
Ha ka jingïalang kaba la long ha ka sngi saitjaiñ ha Congress Bhavan, ka la don ka jingïakren na ki katto katne ki nongïalam halor kane ka bynta bad don ruh kiba la jaw ummat.
Hynrei, lah ban pynkynmaw ba ha ka MDC elekshon kaba la long ha u 2019, u Bah Gabriel Wahlang u la jop don burom haduh 6 hajar tam pyrshah ïa u kyrtong MDC na ka seng NPP.Kumta ka sur na ki nongkyrshan ka Congress kylleng ki jaka, ka long ban pynkhreh bha janai namar ha u 2023 ka la dei sa ka pali jong ka party ban ïoh noh ïa la u jong u MLA sha ïing dorbar thawaiñ jong ka Jylla.
Shillong, Nailur, 25: Ki bor pulit ka jylla kin peitngor bha ha man la ki jaka ba tei ïa kino kino ki jingtei ba thymmai khnang ba ki riew runar, nongtuh, nonglute kin ym ïoh pynkylla ktem rieh tngen ïaki.
ïa kane la kren da u DGP ka jylla u Dr LR Bishnoi ha ka jingïakynduh bad ki nongthoh khubor halor ka jingkylli hato ka long kaba shisha ka jingkynnoh u MLA ka Gambegre u Saleng A Sangma ba ki riew kieng atiar ki pynlong ktem rieh tngen ïaka Medical College kaba ha Tura, West Garo Hills.
Na ka liang u DGP u la ong haba la ïoh sngew ïa katei ka jingujor u MLA u la phone mar mar sha u SP ka Tura bad utei u heh pulit u la leit jngoh ïa katei ka jaka bad u lap ba ym don ei ei kum kata.
Nalor kata ula ong ruh, kumba long mynta kam don satia kano kano ka jingdon dak ba la don biang ki seng kieng atiar ha ri lum Garo.
U la ong lehse ki lah ban dei ki riew runar kiba leh ïa ki kam tuh kam lute kiba pynlong jaka rieh tngen ha katei ka jaka.
U DGP u la ong “ Hooid bun ki seng kieng atiar ki la wan pyndem lut, hynrei wat la katta ruh ka tnad pulit kan ym kheiñ sting wat lada ym don dak haduh mynta ban mih biang ki kynhun kieng atiar ha ri lum Garo ruh".
U la ong lada lap ba ki riew runar ki pynlong ktem rieh tngen ha kino kino ki jingtei ba thymmai pulit kin ym ailad hynrei kin leh da kaba tyngeh.
Ha kaba ïadei bad bad ka jingshong suk shongsaiñ ha kane ka nongbah u DGP u la ong ba ki don ki jaka ba la buh ïa ki CCTV bad ki don kiba yn dang buh.
Tang kawei ka jingeh ka long ban peit ïa kitei ki CCTV ym shym la leh da ki pulit.
Hynrei wat la katta ruh ki pulit ki lah ban ïarap ïa kito kiba peit ba kin tip katno kiba treikam bad katno ki bym treikam khnang ban ïoh pynbha ïaki lada ki thut ruh.
U la ïathuh u myntri rangbah u la kular ruhban ai 80 tylli ki thuk thuk iaki bor pulit khnang ba kin ïoh ban pahara ha kylleng ki bynta kane ka nongbah.
Shillong, Nailur 25 : U Symbud Myntri Rangbah ka Jylla ba dei ruh u National Vice President ka NPP Bah Prestone Tynsong u la khyrwit kylla ïa u Nongai ktien ka Trinamool Congress u Saket Gokhale da kaba ong ba katei ka jingkwah ïatai nia jong u kadei tang ka kam khyllung khynnah suda.
Haba kren halor kane, u Bah Prestone u la ong, “U briew aiu une, haei ka jaka sah jong u, hato kadei ha Meghalaya.
kaei kaba u tip shaphang ka jylla Meghalaya.
"U la ïathuh ruh ba jin lada u Gokhale u thoh sha ka NPP ban ïakob ïa tai-nia lehse ka kam ka la ïaid da kumwei hynrei u thoh pynban sha u kum u Symbud Myntri Rangbah ka jylla kaba long ka jingleh khyllung khynnah kaba um lah satia ban pdiang.
“Ngi na ka liang ka sorkar ngim ju patiaw ïa kum kitei ki jaitbriew namar ha ka jingshisha u la dei ban pynpaw da kawei pat ka rukom," ong shuh shuh u Bah PrestoneShuh shuh u ong ruh ba u Gokhale kumba u dei ïalade u nongai ktien ka TMC lada jia ba u thoh sha u kum u National Vice President ka NPP lehse ka la long da kumwei pat.
“Nga dei u Symbud Myntri Rangbah ka jylla bad ngam ithuh satia ïa utei u briew," la bynrap biang u Bah Prestone.
Nalorkata u ong ruh kum u briew ba mihkhmat ïa ka jylla bad ïa ka sorkar jylla um ithuh satia ïa utei u General Secretary ka TMC.Hynrei na ka bynta ki ishu saiñpyrthei lada jia ba u thoh sha u National President lane sha u National Vice President kumjuh sha u State President jong ka NPP ka la dei da kumwei pat.
Hynrei ïa mynta ngam lah pdiang satia namar ngam sngew ïahap ban pynsngew namar ngam ithuh ïa utei u briew bad ruh nalor ba um dei u nong Meghalaya ban wan tuklar ïa kaei kaba ngi leh na ka bynta ka jylla," bynrap biang u Bah Prestone.
Dang ha ka taiew ba la dep u Gokhale u la kob ïa u Bah Prestone sha ka jingïatai ïa halor ka ishu jong ka Shillong Smart City bad ruh halor ka jingkhyllem jong u dome bad ruh halor ki jingkynnoh Duna ha ka rukom ai kontrak.
Ha katei ka shithi ba u phah sha u Symbud Myntri Rangbah ka jylla u Gokhale u la ong, “Nga ai jingmut ba sha ka jingïatai nia ha ryngkat ka jingdonlang ki lad pathai khubor ha Shillong halor ki ishu ka jingbym lah treikam bha.
" Nalorkata u la ong ruh ba kano kano ka tarik ka biang ha ka taiew ba nyngkong jong u Risaw.
Mawkyrwat, ‘Nailur, 25: U Nongïalam jong ka Liang Pyrshah u Dr.Mukul Sangma ha ka sngi saitjaiñ u la hiar jurip ïa ka CHC, Mawkyrwat, South West Khasi Hills District ba 100 jingthiah ka bym pat pyntreikam satia haduh kine ki sngi watl hadien ba ladep buh ïa u mawnongrim naduh u snem 2011.
Hadien ka jingjurip, u Dr.Mukul ha ka jingïakren bad ki lad pathai khubor u la pynpaw ba ka jingleit jngoh kyrpang ïa kane ka jaka sumar ba 100 jingthiah bad kumjuh ruh ïa ka CHC ha Mawkyrwat ka long ban iohi da la ki khmat haduh katto ka jingtrei ka la ïaid.
Ha kaba ïadei bad ka jaka sumar ba 100 jingthiah, u Dr.Mukul Sangma u la ong ba ka long mar khongphong ban ïohi ba kane ka jingtei kaba la sdang bad buh ïa u mawnongrim naduh u snem 2011 hynrei haduh mynta u snem 2022 ym pat lah ban pyntreikam ha ka rukom kaba dei.
“Kane ka long ka long ka jingduhnong kaba khraw ïa ki paidbah kiba donkam ka jingïarap ha ka liang ka koit ka khiah," u la ong.
U la ong ba ka Trinamool Congress kin sa pyrshang ban wad ïa ki lad ki lynti ban pyntreikam noh kham kloi ïa kane ka jaka ai jingsumar namar naduh u 2011 haduh mynta ka la long kaba por kaba slem bha bad kumjuh ruh kane ka jingtrei bad kiwei kiwei ki jingdonkam ha kane ka jaka kin long ka jingmyntoi ïa ki nongshong shnong hapoh ka South West Khasi Hills District, namar kumba ka long mynta ba hapoh CHC la jan baroh ki jingthiah la shlei da ki nongpang.
Ha kawei pat ka liang u Dr.Mukul u la pynpaw ruh ba ki jingeh ki lah ban don shibun kum ka ban pynbiang ïa ki nongtrei namar ka don ka jingbym ïadei hapdeng ka jingdawa bad jingpynmih ban siew ne pynbiang ïa ki jingdonkam ki nongtrei la ka long ïa ki General Doctor ne ki Specialist, hynrei watla kata un sa pyrshang ban leh ïa kaba dei eh da kaba kyrmen ba kine ki jingeh yn lah ban weng ha ka por kaba biang.
“Ka dei ka jingshisha ba kin treishitom ban pynïoh ïa la ka jong ka Medical College khnang ba ki samla kiba don ka jingthmu ban pule ha kane ka bynta kin ïoh ïa ki jingmyntoi kiba bun bad ba kin long ki nongshakri na ka bynta ki para briew kiba donkam ka jingïarap ha ka liang ka jingkoit jingkhiah," ula ong.
Ha ka jingleit jngoh ïa kiba thiah pang hapoh CHC Mawkyrwat, u Dr.Mukul u la ong ba kane ka long ka jingpynshlur bad ai mynsiem ïa kiba donkam ka jingïarap namar bunsien ka ju long kaba eh ban pynkongnguh ïa ki briew ban wan phah sumar ha ki jaka sumar kum ban wan kha khyllung namarba ha kane ka jaka ai jingsumar la sakhi ba ki bun bha ki nongpang bad kane ka pynpaw ba ki briew ki long kiba kloi ban pyndonkam ïa kane ka jaka sumar kaba la don lypa.
Ha kane ka jingleit jurip ïa ka jaka sumar ba 100 jingthiah bad ka CHC Mawkyrwat u la ïoh ban ïa phylliew jingmut bad u District Medical & Health Officer (DM&HO), South West Khasi Hills District bad kiwei de ki ophisar bad ha kajuh ka por u la ai ka jingïaroh ha kaba ïadei bad ka ka jingpyndonkam ïa ki skhim kum ka Megha Health Insurance Scheme (MHIS) kaba la long ka jingïarap bad ai ka jingmyntoi shibun na ka bynta ki nongpang.
La synran lang ïa u Nongïalam ka Liang Pyrshah da u Additional Deputy Commissioner, South west Khasi Hills District u Bah L.T.Tariang, MCS, u Dr, W.L.Narry, Medical & Health Officer lem bad kiwei de ki nongtrei hapoh jong ka CHC Mawkyrwat, ophis District Mental & Health Programme bad napoh ka District Medical & Health Officer (DM&HO), South West Khasi Hills District.
Shillong, Nailur 24 : U Symbud Myntri Rangbah ka jylla, Bah Prestone Tynsong u la ong ba u i lyngoh pynban ïa ka ‘drama’ ba leh da ki seng bad ki party bapher bapher haba ïadei bad ka ishu Meghalaya Regulation of Gaming Act, 2021.
Kumban shu kdew hangne, bun ki seng kumjuh ki party bapher bapher ki la dawa ba dei ban pyndam noh ïa ka Meghalaya Regulation of Gaming Act, 2021.
Hynrei halor kane, u Symbud Myntri Rangbah u la ong ba na ka liang u Myntri Rangbah naduh ka sngi khatduh jongka Dorbar Synrai u la dep kren shai halor katei ka bynta.
“Ngam tip balei ba ka dang neh sah kane ka ishu haba ka sorkar ka la dep kren shai ba ngi la dep ban buh da u phulstop ban ym buh ïa ka casino.
Tangba ïa ka Meghalaya Regulation of Gaming Act, 2021 ym lah satia ban pyndam noh," la bynrap biang u Bah Prestone haba kren bad ki lad pathai khubor.
U la ong ruh ba ka sorkar jylla ka la dep rai ba kan ym ïaid satia shakhmat ban buh ïa ka casino namar ki nongshong shnong ki la dep ban pynpaw ïa ka jingbym sngewtynnad halor kane.
Hynrei, haba pynshai pat halor ka jingkynthoh kaba mih na ka UDP, ka party ba treilang ha ka sorkar kaba la kynnoh ba ym shym la rah satia ha ka cabinet haba ïadei bad katei ka phang, u Bah Prestone u la pynshai ba naduh ba sdang dei ka kynhun Myntri kaba mynjur ïa ka Bill ha ka dur jong ka Ordinance ha u snem 2021.
“Ngi la dep ban ïatai halor katei ka ishu bad nga tharai la kumba ar ne lai sien ha shwa ban mynjur da ka kynhun myntri bad hadien kane pat ngi la wanrah pat kum ka Ordinance," la bynrap u Symbud Myntri Rangbah.
Shuh shuh u la pyntip ruh ba dei ha u Lber 2022 kata ha ka Dorbar Mangtyngka ba ïa katei ka Bill la mynjur bad ka la kylla long ka Act.
“Kumta, ban ong ba ym pat khlem ïatai ha ka kynhun Myntri ka long kaba bakla," u la bynrap biang.
Dang shen, u Vice President ka UDP Bah Allantry Franklin Dkhar u la kam ba ka jingai ïa ki lai tylli ki Provisional Licence ban buh ïa ki casino ha ka jylla ym shym la rah satia ha ka kynhun myntri.
Shillong, Nailur, 25: Ki shipai ka Assam Rifles ha ka sngi Thohdieng ki la ioh kurup ïa u dawai “Methamphetamine tablets" haduh 55.80 kilo bad ki don haduh 5,05,000 tylli bad ka dor une u dawai kuli ka la kot sha ka T.167.86 klur.
Ïa u u dawai kuli Methamphetamine ki shipai Assam Rifles ki la ioh kurup na ka shnong Melbuk, Champai District, Mizoram ha ka 23rd Nailur 2022.
Ka jingioh kurup ïa une u dawai kuli ka long da ka jingkhynra lang bad ki Pulit hadien ba la ioh jingtip lyngba ki tnat syntiat.
Ki Shipai bad ki Pulit kiba la ioh ïa ka jingtip kaba biang ki la pynlong ïa ka jingap ktem bad ha ka por janmiet ki la ioh khang kdong ïa kawei kali bad ynda la talasi la ioh ban kurup ïa u dawai Methamphetamine ba don 5,05,000 tylli ba la song bha.
Ïa une u dawai kuli, la kit da kawei ka kynthei hapoh ka kali jong ka.
Ha kine ki snem, ki shipai Assam Rifles ki la ïakhun tyngeh ban kthong ïa ki nongkhaii drok bad ïa ki nongkhaii suloi bad ïa ki tiar pynbthei.
Ki shipai Assam Rifles ki ong ba ka jingjur ka kynrum kynram ha ka ri Myanmar ka la pynkharoi ïa kine ki kam be-aiñ.
Shillong, Nailur 25 : Ka tnad ba dei peit ïa ka jinglum khajna ( Taxation Department) ka la lap ba ki don haduh 106 tylli ki case kiba pyrshang ban ïaid lait ïa ka jingsiew khajna hapoh u snem 2020-21.
Na kine 59 tylli ki dei kiba la dep tohkit bniah bad lum jingkheiñ bad ka sorkar kala ïoh kyllie biang sa 0.19 klur ka pisa , pynpaw ka kaiphod CAG.Kat haduh u Lber 2021 ki dang don sa 47 tylli ki case kiba ka jingtohkit bad bud dien ka dang ïaid.
ïa kane ka jingpyrshang ban ïaid lait ka jingsiew khajna la lap hi da ka tnad Taxation bad na kitei kiba la lap ka sorkar ka la lah ban khyllie biang ïa ka khajna.
La lap ba na ki 19 tylli ki case kiba hap ban pynphai ki long tang saw tylli kiba dei na ka Sales Tax /VAT bad 113 tylli na ki 233 tlli ki dei na ka GST.Kane ka jingphai kloi ïa ka pisa hadien ba la lap ba ka dei ka jingbakla ka pynpaw ïa ka jingtreikam hok jongka tnad.
Ka Meghalaya Value Added Tax Act ka pynpaw ba hap ban siew ïa ka sut 8 % ha ka shisnem lada ym lah ban pynphai ïa ka pisa hapoh 90 sngi.
Ka CAG ka lap ruh ba ka jingïoh lum na ka bym dei ka khajna naduh u snem 2016-17 haduh 2020-21 ka la hiar bha haduh 23.65 % kata na ka 685.24 klur ha u 2016-17 sha ka 523.17 klur ha u 2020-21.
Ha u snem 2020-21 pat ka don ka jingkiew da 6.94 %.
Ka la don ruh ka jinghiar na ka khajna haduh 7.39 % kaba long hapoh ka thong ba la buh da ka Finance Commsion ba 15 kaba long 12.81 % katba ka jingïoh lum na ki bym dei khajna ka long 10.61 % bad kane pat ka heh ïa kaba la bu thong da ka Finance Commission ba 15.
Shillong, Nailur 25 : Ka Hinduism kam dei ka niam hynrei ka dei ka Kolshor bad baroh ki nong India ki dei ki Hindu, ong u khlieh duh ka RSS u Mohan Bhagwat.
U la ong ruh ba ka RSS kam don jingthmu satia ban pynkylla niam ïano ïano ruh namar ka ngeit ha ka jingïalong kawei wat la ïapher ka niam ruh.
“ Ngi don hangne ym ban pynkylla niam ïa ki briew, baroh na ngi ngi dei ki Hindu namar ngi dei ki nong shong shnong jongka Hindustan.
Ka Hindustan ka don shathie jongki lum Himalaya, Shatei na ka duriaw Indian Ocean ha syndah ka wah Indus.
Ki nongshong shnong jongka ki dei ki Hindu na kata ka daw la khot bad tip ruh ïa ka kum ka Bharat" ong u Bhagwat haba kren ha ka jingïalang mynta ka sngi ha Soso Tham Auditorium.
U Bhagwat u la wan poi sha kane ka jylla ha ka Sngi Saitjaiñ bad un leit phai ha ka Lah Sngi U Blei.
Kane ka long ka sien ba lai ba u la wan jngoh ïa ka jylla Meghalaya.
U la ong wat ki Mughal kiba la pynsaphriang ïaka niam Islam bad ki British kiba la pynsaphriang ïa ka niam Khristan hynrei ki Hindu ki ïai don bad ïaineh beit haduh mynta.
Haba pynshai shuh shuh ïaki mat bad nongrim treikam ka RSS u la ong ba ka kyntien Hindu ka long ïa kito baroh ki khun ka Bharat Mata ( ka Mei India) kiba la hiar pateng na ki longshwa man shwa bad im ïa ka jingim bad kolshor ki nong India.
U la ong ban long u Hindu ym dei ban kylla niam hynrei baroh kiba sah ha kane ka ri ki la dei lypa ki Hindu.
U la ong “ Ki briew ki sheptieng ba ïoh ka RSS kan wan ban pynkylla niam, ngi dei ki nong India, ban long u Hindu ym donkam ban kylla niam ngi la dei lypa ki Hindu, ngi ïa im ha ka jingshongsuk shongsaiñ ym donkam ban pynkylla ïano ïano ruh, ngi lah ban ïapher ha ka niam, ka ktien ka thylliej hynrei ngi ïalong kawei ngi dei ki khun jongka Mei India" ong u Bhagwat.
U la ong ka India kam dei ka ri kaba tynneng ïa ki ri sepngi, ka dei ka ri kaba dap da ka kolshor naduh hyndai hynthai bad ka dei ka ri kaba la hikai bad long ka nuksa ruh ïa ki ri ka pyrthei ban don ka mynsiem sngewrit.
U la ong shuh shuh ka jingkhang jongka RSS ka plie na ka bynta ban tip bad sngewthuh ïa ki rukom treikam jongka bad lada ki briew kim sngew ïahap ïa ki nongrim treikam jongka ki lah ban mih noh ruh ym don jingkhang.
Ha kane ka sngi la ïadon lang ym tang ki dkhot ka RSS hynrei kiba bun ki dkhot bad nongïalam ka BJP ruh nalor ki seng bapher bapher jongki Hindu.
“ Haba ngi kren halor ka Hindutva kam mut ba ngi kren tang ïa kawei ka niam, ka jaidbynriew namar ka Hindutva ka dei ka rukom im bad ka kolshor" ong biang une u heh ka RSS.U la ong dei tang ka India kaba long ka ri kaba ngeit bad burom ha kiba bun ki niam, ki rukom im, ki jait ktien, ki kolshor bad ter ter.
Kane ka jingïapher ha ka niam, ka kolshor, ka rukom im, ka dei naduh ka juk Vedic bad naduh hyndai hi la ïa burom mar kylliang la ka dei ha ka niam, ka rukom im bad ka kolshor ruh.
Shillong, Nailur 26 : Ka Rangdajied United FC ka la kiew sha ka kyrdan ba ar ha ka miej kheiñ poiñ jong ka lympung ïalehkai OC Blue Shilong Premier League 2021-22 hadien ba ka la pynliem da 4-2 kol ïa ka Ryntih SC ha ka jingïakhun ba khadduh jong kitei ki ar tylli ki team ha ka sngi Nyngkong ha madan MFA Third Ground, Polo, Shillong.
Ha katei ka jingïalehkai u Donboklang Lyngdoh u la thep ar kol ha ka minit ba 45+2, 57, u Niawkorlang Kyndiah u la thep shi kol lyngba ka penalty ha ka minit ba 48 bad u Wansiewdor Nengnong ha ka minit ba 82 kiba la thep na bynta ka kynhun nam jop ka Rangdajied United FC katba ïa ki ar kol na bynta ka Ryntih la thep da u Ebormi Buam ha ka minit ba 25 bad u Sheen Sohktung ha ka minit ba 63.
Da katei ka nam jop ka Rangdajied kaba la kamai 28 poiñ ka Langsning FC kaba don bynta ha ka kyrdan ba lai da kaba kamai 25 poiñ kan hap ban ïakhun tyngeh ban pynliem ïa ka Mawlai SC ban ïoh knieh ïa ka kyrdan ba ar ah ka jingïalehkai kaba khadduh pyrshah ïa katei ka lahduh ha ka sngi Thohdieng (29-09-2022).
Ha ka jingïakhun jong ka kylla kaba nyngkong kata ha ka 25 tarik Jylliew ka Rangdajied United FC ka la pynliem da 1-0 kol ïa ka Ryntih SC.Jowai, Nailur 26 : Ka lympung ïalehkai ‘Quarter Final’ jong ki 40 snem shaneng ne ka ‘40 Above Veteran Knockout Football Tournament-2022′ bala pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium Dongmihsngi, Jowai.
Ha ka jingïakhun ba nyngkong ka kynhun jong ka Mawryngkneng FC kala jop da 10-1 ïa ka Catholic Youth, ïa ki kol naka Mawryngkneng la thep saw kol da u Ngietlang Sutnga ha ka minit ba 12, 13, 24 & 4, u Goldenstar Mukhim ha ka minit ba 39, u Kitbok Pyngrope lai kol ha ka minit ba 36, 46 & 75, u Elphidius Wanshong ha ka minit ba 49 bad u Talme Warjri ha ka minit ba 79.
Katba ïa ka shikol na ka Catholic Youthla thep da u Tikiboru Pale ha ka minit ba 60.
Haba phai sha ka jingïakhun kaba ar na ka liang ka Friends United FC kala lah ban pynliem da 2-0 kol ïa ka Mawlai, ïa kitei ki ar kol na ka Friends United la thep da u Arhius Nongbet ha ka minit ba 50 bad u R.Gurung ha ka minit ba 68.
Ka jingïakhun Quarter Final lashai ka sngi kan long hapdeng Real OIG pyrshah ïa ka Rympei haka por 1 baje nohphai sngi, katba ka jingïakhun ba ar ka Western United pyrshah ïa ka 12 Dalloi ha ka por 3 baje janmiet.
Shillong, Nailur 26 : U Bah DP Wahlang, IAS Chiesf Secretary ka sorkar jylla u la ong ba ka jingpynlong ïa ka North East Olympic Games 2022 kam dei shuh ban dang jia ki jingdkoh ha ka rukom pynïaid kumba long ha ka Meghalaya Games 2022.
Ïa kane u Bah DP Wahlang u la ong haba ai jingkren ha ka jingïalang plie paidbah ïa ka 2nd North East Olympic Games 2022 ha ka janmiet jong ka sngi Thohdieng ha Pinewood Hotel.
“Kumba ngi la sakhi ïa ka jingdkhoh ha kaban pynlong ïa ka Meghalaya Games khamtam ka jaka sah na ka bynta ki nongïalehkai kumta ha ka North East Olympic Games kam dei shuh ban dang long biang kumjuh," La ong u Bah DP Wahlang.
Ban pynthikna ba katei ka lympung kan ïaid beit ïaid ryntih na ka liang u Chief Secretary u la kyntu ïa ka MSOA bad ka tnad Sports and Youth Affairs ba kan peit bad khmih bha ban pynbiang ïa ki jingdonkam jong ki nongïalehkai.
“Ka MSOA bad tnad ïalehkai kidei ban phikir bha ïa ka jingdonkam ki nongïalehkai ba ki jaka sah kidei ban long kiba khuid ba suba, ka bam ka dih kaba biang ym shuh kumba ka la jia ha ka Meghalaya Games," ong u Bah DP Wahlang.
Kum ban pynkynmaw hangne ba ha ka jingpynlong ïa ka Meghalaya Games 2022 ka la mih ka jingshah kynthoh kaba jur nïa ka MSOA ha kiba bun balang halor ka jingsaphriang ki dur bad video ha ki social media ba ki nongïalehkai ki la hap ban thiah ha ki jaka kiba jaboh bad lang um, ka jingbym khuid bym suba ki jaka leit shabar.
U Bah DP Wahlang u la ai khublei ïa ka tnad ïalehkai ka jylla kaba la trei shitom ha kaban kyntiew ïa ki kam ïalehkai bad kaba la plie ki lad ki lynti na bynta ki samla, ki heprit ban pynpaw pyrthei ïa ki sap ïalehkai bad ha kajuh ka por u la kitbok ruh ïa ki nongïalehkai kiban sa leit ban ïashim bynta ha ka National Games kaban sa long ha Gujarat ba kin ïalehkai bha khnang ba kin ïoh ban wanrah nam bad burom ïa ka jylla.
Shillong, Nailur 26 : U Myntri Rangbah ka jylla u Conrad K Sangma u la ong ba mynta ka sorkar kan kham pynleit jingmut noh ha ki jingïalehkai kiba kham paw khnang ba ka jylla kan ïoh khur takma ha ki jingïalehkai National bad kiwei kiwei ki lympung.
Ïa kane u Myntri Rangbah u la ong haba kren kum u kongsan ha ka sngi Nyngkong ha ka jingplie pyrda ïa ka lympung ïalehkai 2nd Northeast Olympic Games 2022 kaban sa pynlong ha kane ka jylla kaban sdang naduh ka 10 tarik haduh ka 16 tarik u Naiwieng 2022.
“Ka long kaba donkam ïangi ban kham pynleit jingmut noh ha ki jingïalehkai kiba ngi kham paw kumba leh da ka Manipur bad Haryana kiba la jied ïa ki jait jingïalehkai kiba ka jylla ka kham paw ha ki rynsan ïakop la ka long ha ki jingïalehkai National bad haduh ki International.
“Peit nuksa ka Manipur ka kham pynleit jingmut ha ka boxing, weighlifting bad ka Haryana ha ka Wrestling," ong u Myntri RangbahHalor kane u la bynrap ba kam dei pat ban ieh shadien ïa kiwei pat ki jait jingïalehkai hynrei ban sdang shwa ar ne lai tylli ki jait jingïalehkai kiba kham paw.
“Watla ngin sdang ban leh kumta da kaba pynleit jingmut noh ha ki jait jingïalehkai kiba kham paw hynrei kam dei pat ba ngin ym phai khmat shuh ha kiwei pat ki jait jingïalehkai," la ong u Myntri Rangbah uba khlem pynpaw pat ïa kino ki jait jingïalehkai ban kham pynleit jingmut noh.
Namarkata u la kyntu ïa ki nongpynïaid jong ki association ba kin sdang ban trei shitom nangne shakhmat ha kaba ïadei bad kane ka bynta.
Ha katei ka sngi ka sorkar jylla lyngba ka tnad ki kam ïalehkai ka la ai jingïarap ruh da ka song pisa sha ki synjuk ïalehkai bapher bapher kum shi bynta ban ïarap kyrshan ba kin pynkhreh na bynta katei ka lympung.
“Kam lah satia ban long ba tang kaba ai ïa ki song pisa ïa ki synjuk ïalehkai ba kin lah noh mynta mynta hi ban wanrah khusnam na ki lympung heh hynrei kane kadei ka jingsdang ban nang kyntiew shuh shuh ïa ki kam ïalehkai," ong u Conrad.
U la ong ruh ba ka sorkar ka la pyrshang bor bah ban kyntiew ïa ki kam ïalehkai ha kine ki ar snem wat hapdeng ka jingshah pynthut ha ka khlam COVID-19, da kaba pynlong biang ïa ka Meghalaya Games bad ka National Table Tennis Championship kaba la long ka kabu ïa ki samla ïalehkai kiba la pynpaw ïa la ki jong ki sap ïalehkai.
“Hadien ba ngi la ïoh ban pynlong biang ïa ka Meghalaya Games kiba bun ki jylla ki la sdang ban pyrthuh bud lang ban pynlong ïa kitei ki lympung ha ki jylla jong ki bad nga kyrmen skhem ba ka jingpynlong ïa ka North East Olympic Games kan dang kyntiew shuh shuh ïa ka jylla ha ki kam ïalehkai bad ngam artatien ba ka jylla kan ha ki shipew snem ban wan kan sa long kawei napdeng ki 10 tylli ki jylla kaba paw ha ki kam ïalehkai," la ong u Myntri Rangbah.
U Myntri Rangbah u la ïathuh ruh ba ha ki saw snem tam ka jylla ka la ïoh ban kynduh ïa 5000 ngut tam ki samla ïalehkai ha kaba yn sa jied ïa kiba don ka sap kaba kham kyrpang ban hikai pyntbit.
“Shibun kiba la leit ban aireng shabar ki lut nalade hynrei mynta ka sorkar ka sdang ban ai ki jingïarap pisa watla ka long tang khyndiat hynrei kadei ka dak jong ka jingithuh ïa kito ba khur takma ha ki lympung meghalaya Games lane wat ha ki jingïakhun ha ka Ri," la bynrap shuh shuh u Myntri Rangbah ka jylla.
Khadduh u Myntri Rangbah u la pyntip ruh ba shen kin sa don ki synjuk ba paw ban seng ïa ki jaka hikai phutbol kiba paka (centre of excellence) ha kane ka jylla.
Ha kane ka sngi la sam ruh ïa ki jingai sngewbha bad kitbok kitrwiang ïa ki samla kiban leit ban aireng ha ka National Games kaban sa long ha Goa naduh ka 29 tarik Nailur haduh ka 12 tarik Risaw 2022 ha Gujarat.
La ïadonlang ha katei ka sngi u Bah DP Wahlang, IAS Chief Secretary, Dr.Vijay Kumar D, IAS Commissioner bad Seceretary, Bah John F Kharshiing Working President ka MSOA, Deputy Commissioner ka EKH, ki ophisar ka tnad ïalehkai, ki President bad Secretary jong ki State Association bad ki nongïalehkai.
Shillong, Nailur 26 : Ka Lafarge Umïam Mining Private Limited (LUMPL) ka la shah jied kum ka kompeni kaba wan nyngkong lut lane “Overall First" ha ka Directorate General of Mines Safety (DGMS) na ka bynta ka jingshngaiñ ka rukom treikam jong ka ha ki par kiba don ha baroh ka thaiñ shatei lam-mihngi jong ka Ri.
Ïa katei ka khusnam ka LUMPL ka la ïoh ha ka jingïalang kaba long dang shen ha ka 18th North East Metalliferous Mines Safety Week jong u snem 2020-21 kaba long ha Guwahati ha ka 19tarik mynta u bnai hapoh ka lama jong ka DGMS, Ministry of Labour and Employment jong ka sorkar pdeng.
Ha ka sngi ba sam ïa ka khu snam la donlang ruh u Ujjwal Tah, Deputy Director General of DGMS, Eastern Zone kum u Kongsan bad Yohan Yejerla, Director of Mines Safety, DGMS, Guwahati Region uba pynïaid ïa ka jingïalang.
Ka jingai ïa ka khusnam sha ka LUMPL kadei hadien ka jingbishar bniah ba la leh da ka komiti ba kyrpang hapoh ka jingpeit bniah jong ka DGMS, Guwahati Region.
Baroh lang ki don haduh 13 tylli ki par kiba shim bynta ha katei ka Mines Safety Week 2020-21, kaba long naduh ka 14tarik haduh 20 tarik u Rymphang ban pyni haduh katno ki kompeni ba pyntrei ïa kitei ki par khlong mar poh khyndew ki shimkhia ban peit ïa ka jingshngain ha ka rukom treikam.
Ka jingshna bad pynmih Phlim  ha Meghalaya kam pat dei kaba la slem, hynrei kadei kaba dang shen.
Ki Phlim Khasi kiba la mih nyngkong bad kiba kham paw ki long “I Mei Jong nga", “Ka Ri ki Laiphew Syiem".
Hadien la mih sa ka Phlim “Manik Raitong" bad bud sa kiwei kiwei pat hadien.
Ka jingmih jong u Bah Pradip Kurbah lyngba ka Phlim “Mon Ba Jwat", “Hep", “Ri" , “Onaatah" bad kiwei kiwei, ka la pynkhih mynsiem ïa ki riew donsap jong ka jylla ban ïa beh sha ka jingshna Phlim.
Ka jingpynmih Phlim ha Meghalaya ka la bthei puk hadien ka jingwan ka Technology ba thymmai, ha kaba ki nongshna Phlim, kim da donkam ban da shna ki reel ne ki celluloid, hynrei ki la lah ban pynmh Phlim ruh ha ki Social Media lyngba ki Youtube.
Kadei kane ka jinglah ban pynmih Phlim ha ki Youtube kaba la plie ïa ka jingkhang jong ki riew donsap ha ka liang ka jingshna bad pynmih Phlim.
Ha shuwa jong kane, kiba pynmih Phlim ha Meghalaya, kiba bun hi ki pyndonkam da ki CD ne DVD, kaba long ka jingpynmih Phlim kaba ym da don jingeh than.
Lyngba kine ki jingstad ba thymmai, la mih ki nongshna Phlim na kylleng kylleng ka jylla ban pyni ïa ka sap ba ki don.
Kiba bun ki samla mynta, ki ïa shna ïa ki Short Film, ki drama, ki Serial Film lyngba ka Youtube bad kane ka la long ka jingkyrkhu kaba khraw ïa ki, ha kaba ym tang ba ki la lah ban pyni ïa ka sap ba ki don, hynrei ka la ïarap ruh ïa ki ba kin pynmih ïa ka bai kheng haba shna phlim, wat lada kim ïoh lad than ban pyni ha ki Cinema Hall.
Ym tang ki nongshna bad ki nongpynmih Phlim kiba la ïoh lad ban pyni ïa ki sap jong ki, hynrei ki samla, ki khynnah, ki longkmie, ki longkpa kiba don ha ka sap ban ak ruh, ki la ïoh lad ban pyni ïa ka sap ba ki don lyngba kane ka jingwan ka juk stad technology.
La shisha ka jingpynmih phlim Khasi bad Jaiñtia ka la kiew sted shisha ha kine ki khyndiat snem baladep.
Hynrei ka donkam shuh pat ka jingpynbha, ka jingpynjanai bad ka jingjlih bha naduh ka rukom shna, ka rukom ak bad kiwei kiwei de ki bynta.
Ha kajuh ka por, ki nongshna bad ki nongpynmih phlim bad kumjuh ruh ki nongak, ki donkam ïa ka jingkyrshan na ka liang ki bor sorkar ruh.
Ka daw ka long ba ka bai khajna ha ki Cinema Hall ka long kaba rem, namar ba la shu ïapynïaryngkat dor lang bad ka khajna bad ki phlim kiba la pynmih na Bollywood bad kiwei kiwei de ki jaka.
Nangta ki Phlim Khasi ki donkam ruh ban ïoh ka jingkyrshan da kaba ïoh ïa ki Hall kiba biang wat sha ki jaka nongkyndong ruh, namar ba kiba bun hi kiba ïabeh ïa ki Phlim Khasi kidei ki paidbah na nongkyndong.
Ïa kane lah ban ïohi na ka jingwan ki paidbah haba wan pyni ïa ki Phlim Khasi ha ki jaka nongkyndong wat ha ki Hall kibym da biang ruh.
Kumba ka jingpynmih phlim kam long shuh tang ka lad ban pyni sap, hynrei ka ladei ruh ka lad aikam aijam bad lad kamai na ka bynta kiba bun ki samla, ka sorkar kadei ban pyrkhat thymmai noh ha kaba ïadei bad ka jingkyntiew ïa ka jingpynmih phlim ha ka jylla.
Mawkyrwat, ‘Nailur 26: U bah Charles Pyngrope, MLA & kum u President jong ka Meghalaya Pradesh Trinamool Congress (MPTMC) u la ïoh ban pynskhem ïa ki nongkitkam ba thymmai jong ka Meghalaya Pradesh Trinamool Congress Mawkyrwat Block (MPTCMB) ha kaba u bah Sounder Strong Cajee u long kum u President.
Kiwei pat ki nongkitkam jong ka MPTCMB kiba la ïoh ban pynskhem ki long Vice President u bah Darossing Ramsiej, u bah Donbor Nongsiej, u bah Bokstone Thongni, bad u bah Kordorlyne Kharlyngdoh, General Secretary u bah Remdor Shylla, Joint Secretary u bah Phaibor Paliat, u bah Bul Paliar bad u bah Benjohson Lyngdoh.
Ïa ka jingïalang ban pynskhem ïa kitei ki nongkitkam ba thymmai jong ka Meghalaya Pradesh Trinamool Congress Mawkyrwat Block la pynlong hapoh madan Saitsnad, Mawlangwir, South West Khasi Hills District ha kaba da ki hajar ki paidbah ki la wan tuid ban sakhi.
Mawkyrwat, ‘Nailur 26: Ka Khasi Students’ Union (KSU) jong ka South West Khasi Hills District da ka mynsiem jong ka jingsngewkhia bad don ka jingkitkhlieh na ka bynta ki para samla jong ka dong ka thaiñ kiba don ka sap ha kiba bun ki jait jingïalehkai bad kiba la ïoh ban mihkhmat sha kiwei de ki jaka, mynta ka sngi ki la leit ban ïa kynduh ïa ka Deputy Commissioner, South West Khasi Hills District ryngkat ka jingthoh ban pynsngew ha ka halor ki katto katne ki jingeh ba ki ki ïa kynduh.
Ha kawei pat ka liang, ka Khasi Students’ Union (KSU) jong ka South West Khasi Hills District da ka jingsngewkmen hadien ba ka la ïohi ba ki samla shynrang bad kynthei napoh ka South West Khasi Hills District ki la nangkiew khamtam ha ki lympung ïalehkai bapher bapher bad bun na ki ki la shah jied ban mihkhmat ïa ka Jylla bad don ruh napdeng jong ki kiba la mihkhmat wat ïa ka Ri India sha bar ri, pynban ha kawei pat ka liang ka long kaei kaei kaba sngewsih namar ka jingduna ki lad jingïarap na ka liang jong ka sorkar.
Ha kawei pat ka liang ka seng ka pynpaw jingsngewkhia ruh bad kam lah ban len ba ka long ruh ka jingpynduh mynsiem kaba khraw ïa ki samla ïalehkai namar ka jingduna ki lad ai jingïarap ïa ki lyngba ka sorkar, haba ki mih ban leit ïashimbynta sha bar jylla bad shabar ri.
Kum ka seng, haba ka ïohi ba kane ka jingduna ka lah ban ong ba ka dei kawei ka jingkhanglad ïa ki ba kin kiew shaphrang ban pyni bad pynjanai ïa ka sap ba ki don khamtam haba kiba bun na ki kim dei kiba mih na ki longïing ba don ba em.
“Hadien ba kiba bun ki samla napoh ka South West Khasi Hills District kiba leit mih khmat ïa ka ka Jylla bad ka Ri India ha ki lympung ïalehkai sport bapher bapher ki la ju wan sha ka miej jong ka seng ban ïathuh ban pynpaw ïa ki jingeh bad ruh ban pan jingïarap ruh shwa ba kin leit ïalehkai", ong ka kyrwoh na ka seng.
Kumta na ka liang ka KSU, South West Khasi Hills District lyngba kane ka pynsngew ha khmat jong ka Deputy Commissioner, South West Khasi Hills District ba kan sngewbha ban thaw ki lad ki lynti ban jied bad pynïoh ïa ka bai bam (Sports Scholarship) ïa ki samla donsap kiba don ka lawei lyngba ka District Sports Promotion Society Programme (DSPS) ne lyngba kiwei kiwei ki lad ai jingïarap khnang ba ki samla kin ïoh mynsiem bad kin nym sngewmarwei ne shem jingeh haba ki pynjanai ïa ka sap ba ki don bad haba ki leit ban mihkhmat ha kino kino ki lympung ïalehkai nangne shakhmat.
Ha kane ka jingleit ïa kynduh ïa ka Deputy Commissioner, South West Khasi Hills District la synrang lang naduh u Forwardman Nongrem, President KSU South West Khasi Hills District, u Pauldeep Tongwah, President ka KSU Mawkyrwat Circle, u Plosborlin Kharjahrin, u Environment Secretary jong ka KSU South West Khasi Hills District lem bad kiwei de ki dkhot jong ka seng.
Nongstoiñ, Nailur 26: Ka Sur ki Nongwest ka khot ka wer ïa u paidbah baroh sha ka jingïalang paidbah ka ban pynlong ha ka 28 tarik mynta u bnai, kum shi bynta ban kyntu ïa ki paidbah jong ka thaiñ ban ïanoh synñiang lem kat lah kat ïai ïa u samla rangbah jong ka thaiñ u ba la tip kyrteng kum u Hubert Paliar na ka shnong Mawrok Mawliehbah West Khasi Hills District, u ba long u lahduh ka Ri India ha kaba utei u samla u la ïoh ïa katei ka nam ha ka jingïalehkai Arm Wrestling.
La ong ba katei ka jingkyntu ka dei namar ba utei u samla rangbah u la ïoh ruh ïa ka kabu ban mih khmat ïa ka Ri India ban leit ïakhun ha katei ka juh ka jingïalehkai sha ka Ri Turkey ha u bnai Risaw 2022.
Ka kyrwoh kaba la ai da u samla D.Sun u ba dei u nongaiktien ka Sur ki Nongwest, la ong ba ka sur ki nongwest ka ïawer paidbah ha katei ka sngi, ka dei hadien ba la ïoh jingtip ba utei u samla rangbah u la ïoh ban mihkhmat ïa ka Ri India na ka bynta katei ka jingïalehkai.
Hynrei, namar ka jingbym kot bor haba ïadei bad ka pisa pilaiñ, la hap ban pynsangeh noh bad la duh shisyndon ban leit ban ïashim bynta.
Mynta ka kynti pat ka sur ki nongwest ka buh ïa ka thong ban pynurlong ïa ka jingangnud jong utei u samla, namar u la wanrah nam ïa ka thaiñ bad ïa ka jylla hi baroh kawei.
La ong shuh ba ïa kum katei ka jingïalang yn pynlong ruh ha Rambrai bad ha Riangdo kata ka long ha ka 29 bad 30 mynta u bnai.
Jowai, Nailur 26: Ka Welcome Gayang Memorial School, Jowai ha kane ka 24 tarik u Nailur kala pynlong ïa ka jingleh burom ïa ka sngi ba kyrpang jong ki kmie ki kpa kaba la tip kum ka ‘Parents Day’.
Hashwa kane la don ka jingïalang ba lyngkot ha kaba la wan ban sakhi lang da ki kmie ki kpa jong ki khynnah skul, katba na ka liang u Rev.Mynried Kyndiah ula ai ka jingduwai bad ka jingkren pdiang sngewbha da i Rev.Dr.Wakiru Kyndiah, ïa ki kyntien kyntu kynpham shaphang kane ka sngi burom la ïoh na ka kong B.W.Nongbri, Secretary School Managing Committee jong ka Welcome Gayang Memorial School.
Ka kong B.W.Nongbriha kala ai ka jingïaroh ïa ki kmie ki kpa jong ki khynnad skul kila la pyni shisha ïa ka mynsiem jong ka jingïatreilang bad ki bor pynïaid jong ka skul, ka kyrmenskhem ba kane ka jingïatreilang kan wanrah ïa ka bha ka miat bad ka lawei ba phyrnai jong ki khynnah skul.
Na ka liang ki khynnah skul ruh kila ïashim bynta lang ban pyni ïala ki sap ki phong jong ki ha ki rynsan lyngba ki jingshad ki jingrwai bad kiwei kiwei de kiba pynsngew tynnad bad pynkmen ïa ki kmie ki kpa jong ki.
Katba ïa ki prokram la pynkut da ka jingduwai na u Rev.Dr.E.R.Tongper.
Nongstoiñ, Nailur 26: Kum ka dak ka jingkynmaw burom ïa ka lyngkhuh snem ba hynñiew jong ka jingkhlad noh jong u (L) Bah Hopingstone Lyngdoh, u nongseng jong ka Hill State People Democratic Party (HSPDP), mynta u snem ka party ka la shim ïa ka sien jam kaba khraw na ka bynta ban pynsah ïa ka nam bad ka kyrteng jong u, da kaba tei ïa u mot sah jingkynmaw ha kliar jong uwei u lum u ba itynnad bha ha Mawphanlur.
Ïa utei u mot la plie mynta ka sngi da bah K.P.Pangñiang president rangbah ka party, ha ryngkat ka jingïadon lang jong ki trai khyndew kiba la ai sngewbha ïa katei ka jaka, kiba ha?ing hasem jong u (L) bah Hopingstone Lyngdoh, ki khun pyrsa trai ba kynthup ïa u bah Danielstone Lyngdoh Nonglait, ka kong Badariti Lyngdoh Nonglait bad kiwei kiwei.
Kiwei kiba la ïadon ryngkat ki long u bah Panbor Ryntathiang, bah Primson Makdoh kyrtong ka HSPDP na Umsning constituency, bah Methodius Dkhar kyrtong ka HSPDP na Mawshynrut constituency, bah Shakliar Warjri kyrtong HSPDP Mawthadraishan constituency, bah Martle Mukhim MDC ka Mawkynrew constituency, bah Robertjune Kharjahrin President rangbah ka HYC seng kmie, ki nongshong shnong katei ka thaiñ ryngkat ki paitbah na kylleng ki jaka kiba la wan ban sakhi lang.
Ha kane ka sngi wat hapdeng jong ka jingpynthut jong u slap, la plie ïa utei u mot bad hadien ba la plie la pynlong ka jingïalang ha kaba la pynphuh pynphieng da ki nongrwai sur tynrai kiba la wan na ka Musical Institute Nongstoiñ college bad kiwei kiwei.
La pynïaid ïa ka jingïalang da u bah Bony Lyngdoh Lyngkhoi president ka HSPDP Rambrai Jyrngam constituency Youth wing bad na ka liang ka Kur Lyngdoh Nonglait, la ïoh ïa ka jingkren na ka kong Badariti Lyngdoh Nonglait, ha kaba ka la pynkynmaw ïa ki jinghikai bad ki jingsneng jingkraw jong u kñi jong ka ïa ka kur ka jait bad ïa ki nongshong shnong.
Ka kong Bada ka la pynkynmaw ruh ba u (L) bah Hopingstone Lyngdoh haman la ki jingthoh kiba u buh u ju thoh ïa kine ki kyntien ‘Iaid hok bad ïaineh’.
U bah Danielstone Lyngdoh Nonglait haba ai jingkren, u la pynkynmaw ba naduh ba u dang khynnah u la ju don ha kti ha kjat jong u kñi u (L) bah Hopingstone bad wat haduh ka por ba u leit pule ruh, dei u kñi u ba la ai mynsiem bad kyrshan borbah haduh ba un da poi sha ka kyrdan kum u nongsaid aiñ.
U bah Robertjune Kharjahrin president ka HYC sengkmie, u la ong ba lada kam dei na ka jingïalam jong u (L) bah Hopingstone Lyngdoh, ym shym la ïalam ban ïakhih bad dawa ïa ka jylla ba pura haduh mynta bad ym don jingartatien ba ka jaidbynriew ka la hap ban kren da ka ktien Assamese.
U la ong ruh ba ki paitbah ka jylla ki la dei ban kynmaw ba phai dien sha ki kam kiba utei u nongïalam jong ka jaitbyriew u la hikai.
Nalor kata u la ong ba ka bun ki briew ki ju kren beiñ ïa u bah Hoping bad ki sien kyrteng ïa u kum u 12 A, namar ba na ka por sha ka por u ju dawa ba dei ban weng noh ïa katei ka kyndon na ki kyndon jong ka Sith Sechedule.
Hynrei na ka daw jong ka jingbym ai jingkyrshan lang jong ki para nongïalam, um shym la lah ban pynurlong.
Dei na kata ka daw ba ka sorkar India ka dang lah ban khang ban tih ïa ki marpoh khyndew kum u dewïong, mawshun bad kiwei kiwei.
U bah K.P.Pangñiang haba ai jingkren, u la ong ba ka jingtei ïa u mot sah jingkynmaw ïa u (L) Maieit Hopingstone Lyngdoh ha katei ka jaka, ka long namar ba ka party kam sngew dei ban klet ïa u nongïalam u ba la len lade na ka bynta ka ïap ka im jong ka jaitbynrirew.
Nalor kata u la ong ruh ba ki matti jong u (L) maieit Hoping kiba u la buh hakhmat ka jaitbynriew, ki dei ki dak ki shim ba ka jaitbynriew ka hap ban buddien, namar ka jaitbynriew kaba klet ïa ki matti ba la hikai bad buh da ki longshuwa, ka dei ka jaitbynriew ka bym ieit ïa la ka jong ka kynja bad ka jait ka khong.
Nongpoh, Nailur 26: Ka Joint Action Committee Against Casino ha Ri Bhoi mynta ka sngi ki la shim syndon da ka rai ban leit dawa pynduh pyndam noh ïa ka Meghalaya Regulation of Gaming Act, 2021 na u Myntri Rangbah ka jylla nalor ka jingpyrshah kaba jur ban wan rah ïa ka Casino ha Ri Bhoi District.
Kane ka rai kaba kaba ki la shim ban leit dawa pynduh ïa katei ka Gaming Act, ka dei hadien ka jingïalang mir jingmut ba la wan ban shim bynta naduh ki nongmihkhmat ka Ri Bhoi, ki nongïalam Niam, ki Longkmie bad kumjuh ruh ki riew rangbah ka Ri Bhoi kaba la long mynta ka sngi ha ïing Dorbar Hall, Sajer ha Nongpoh.
Ha kane ka jingïalang ïa mir jingmut halor ka jingpyrshah ïa Casino la wan ban shim bynta naduh u MLA ka Nongpoh, u Bah Mayrald Born Syiem, u MLA ka Umroi, u Bah George B.Lyngdoh, u MLA ka Jirang, u Bah Sosthenes Sohtun, u Bah Balajied Rani, MDC ka Nongpoh bad kynthup ki nongïalam niam bad kiiwei kiwei ki riew rangbah kiba la shim lang kawewi ka rai ban pyrshah ïa ka Casino bad ruh ban dawa pynduh syndon ïa katei ka Gaming Act hapoh ka jylla Meghalaya.
Nalor kitei ki nongmihkhmat la don lang ruh naduh u President ka Synjuk ki Rangbah Shnong, u Bah B.B Makdoh, u President ka KSU, North Khasi Hills District Unit, u Samla Ferdynald Kharkamni, U President ka FKJGP, North Khasi Hills District Unit, u Bah Luis Star Lyngdoh bad u President ka HNYF, Northern Region, u Bah Marcus Marten bad kynthup kiwei kiwei ki nongïalam seng bad riew rangbah.
Haba kren sha ki lad pathai Khubor, u Secretary ka JAC bad uba dei ruh u President ka KSU North Khasi Hills District Unit, u Samla Ferdynald Kharkamni, u la ong ba lyngba kane ka jingïalang ïamir jingmut halor ka jingpyrshah ïa ka Casino, naduh ki riew rangbah, ki longkmie, ki MLA bad ki nongïalam ka JAC ki la rai ban leit kynduh ïa u Myntri Rangbah ka jylla, u Conrad K.Sangma na ka bynta ban dawa pynduh pyndam noh ïa ka Meghalaya Regulation of Gaming Act, 2021, nalor kaba ki la pyrshah ban wan rah ïa ka Casino ha Ri Bhoi District.
“Kumba la mih ka sur na kane ka jingïamir jingmut halor ka jingpyrshah ïa ka Casino, kiba pyrshah ki dei naduh ki Longkmie, ki riew rangbah, ki nongïalam niam bad kynthup ruh wat ki nongmihkhmat na Ri Bhoi kiba la ai ka jingkyrshan ban pyrshah ïa kane ka Casino bad ruh ban dawa pynduh shi syndon ïa katei ka Gaming Act ka sorkar Meghalaya" ong u Samla Kharkamni.
Shuh shuh, u la ïathuh ruh nalor katei ka jingdawa pynduh ïa katei ka gaming act, ka JAC ka la rai ruh ban pynlong da ka signature Campaign ha kylleng ki jaka ka Ri Bhoi bad ruh ban pynlong da ka jingïaid paidbah naduh nongpoh sha Secretariat haba leit kynduh ka JAC ïa u Myntri rangbah ha Secretariat ban dawa pynduh ïa ka Gaming Act bad ruh ban pynduh syndon ïa katei ka Casino ha Ri Bhoi ba ka JAC ka la khot la wer ym tang ki paidbah na Ri Bhoi bad na kiwei kiwei ki District hapoh ka jylla kiba don ka jingsngewkhia halor ka jingktah ka jingwan ka ktem Khalai, u la bynrap.
Na ka liang u Bah P.B Sylliang, Secretary ka Synjuk ki Rangbah Shnong bad u dkhot ka JAC, u la pyntip ba ka JAC kan sa leit ruh ban ïa kynduh ïa u CEM ka KHADC ban dawa mardor ba ka KHADC da lei lei kam dei ban ai trading license na ka bynta ban pynïaid ïa ka Casino ha Ri Bhoi bad kum ka JAC ryngkat ki paidbah ka Ri Bhoi kin ieng pyrshah ban wan rah ïa kane ka Casino ha Ri Bhoi kaba la pyrshah jur na baroh ki liang, u la bynrap.
Jowai: U Additional Deputy Commissioner (Supply) West Jaiñtia Hills District u la pyntip ba ka Sorkar ka la ai ïa ka lad ïa ki Nongbam khaw ration kiba Tymmen lane kiba don ki jingduna ha ki dkhot met jong ki ba lada ki kwah ban shon Aadhar ba kin pyntip sha ka ophis u Deputy Commissioner (Supply) lyngba u ne ka FPS dealer, khnang ba ka ophis kan ïoh ban phah ïa ki nongshon Aadhar sha ki ïing ki sem jong ki ba kwah.
Nongpoh, Nailur 26 : Ka Synjuk ki Rangbah Shnong Ri Bhoi ryngkat bad ki kynhun sengbhalang naduh ka KSU, HNYF bad FKJGP hapoh ka lama ka JAC to oppose power franchisee in Ri Bhoi mynta ka sngi kila leit ban kynduh syndon ïa u Symbud Myntri Rangbah ka jylla u Bah Prestone Tynsongban pyrshah ïaka jingthmu Jong ka sorkar ban aiwai lane aiti noh ïaka tnad MeECL Umsning Division sha ki kompani shimet.
Ki nongïalam ka JAC hapoh ka jingïalam jong u Bah BB Makdoh Chairman, Ferdinald Kharkamni Secretary ba dei ruh u President ka KSU North Khasi Hills District, Bah Lui Lyngdoh President FKJGP, Bah Marcus Marten President ka HNYF Northern Region, Bah PB Sylliang bad kiwei kiwei ki riew rangbah.
Haba kren sha ki nongthoh khubor naka liang u Bah Ferdinald Kharkamni General Secretary ka JAC u la ong ba kum ka JAC ka pyrshah jur ïaka jingthmu jong ka sorkar ban lilam lane aiti noh ïaka MeECL Umsning Division sha ki kompani shimet namar khlem pep ki paidbah kin mad shibun ki jingeh, ki jinglehmon bad ka jingthombor ïaki paidbah da ki riew shimet lane ki briew ki bym pat don ka jingshañiah ban lehmon ha kaba ïadei bad ka jingsam bording ba khamtam ha kaba ïadei bad ki rukom siew rukom tda ïaki bill bad kiwei kiwei kaba ki paidbah kim pat ioh kano kano ka jingpynshai ha kaba ïadei bad katei ka jingthmu.
U la ong ruh ba kum kane ka jingeh la sakhi ruh ha kiwei ki ja ka kum ha Mawsynram, Mawkyrwat, bad haki thaiñ Garo hadien ba kala aiti sha ka FEDCO.Namarkata naka liang ka JAC kala kyrpad sha u Symbud Myntri Rangbah ba u dei ban shimkhia ïa katei ka kam kaba kum ki paidbah bad nongïalam shnong ki pyrshah jur ban aiti noh ïa katei ka tnad MeECL Umsning Division sha ki kompani shimet.
Khliehriat nailur 26: Ka Meghalaya People United Front (MPUF), mynta ka sngi ka la pynïar shuh shuh ïa ki tnat treikam da kaba pynkha sa ïa ka MPUF-Mookhep Unit bad ka Mookhep Women’s Wing Unit , ha kaba ïa ka jingialang la pynlong ha Dorbar Hall jong ka shnong Mookhep East Jaiñtia Hills District bad ïa ka jingïalang la pyniaid da u General Secretary MPUF East Jaiñtia Hills District, u bah Kmen Siangshai.
Ïa ki nongïalam bad ki dkhot jong ka Mookhep Unit bad ka Mookhep Women’s Wing Unit la pynbam smai da u President MPUF sengkmie u ma Dapoiwanmi Laloo ha kaba u la ai ruh ka jingkren bad jingpynshai halor ka rukom treikam bad ka thong jong ka seng kaba na ka bynta ka bha ka miat jong ki paidbah.
La ïoh ruh ïa ki jingkren kyntu kynpham na u President MPUF-EJHD, u bah Kyrshan Blah uba la iathuh bad pynshai shuh shuh ba kane ka seng ka dei ka seng kaba peit bad ïa tynrong lem ïa ka jingeh ki briew khamtam ïa kiba duk ba rangli kiba shah ieh khunswet, da kaba na ka por sha ka por ka seng ka juh leit ai jingiarap ïa kine ki briew kiba donkam shisha ka jingiarap, la ong ruh ba ka seng ka ïoh ban ïarap dei lyngba ka jing ïa kynshew pisa lang katba ioh jong ki para dkhot ka ba long na ka bynta ban noh jingiarap ha kano kano ka por.
Ha kane ka jingïalang la donlang ruh u General Secretary NPP ka 6-Khliehriat Constituency ma Iasyllok-Ki Lyngdoh, ma Jonny Phawa President San Shnong MPUF lem bad ki dkhot ka seng.
Ki nongkit kam jong ka Mookhep Unit ki ba la pynbam smai ki kynthup, u President, u samla S.Shiangshai, Vice President, u Babu Rymbai, General Secretary, u samla Ioanis Rymbai, ki nongkitkam ka Mookhep Women Wing Unit, ki kynthup, ka President, ka kong Youkiniki Rymbai, Vice President, ka kong kong Karbelin Rymbai, General Secretary, ka kong Eity Summer lem bad kiwei kiba dei ki dkhot jong ka Executive Committee.
Na ka liang ka President MPUF- Women Wing Unit ka kong Youkiniki Rymbai, ka la ai ka jing khublei kitbok kitrwiang ïa ka seng MPUF bad sngeenguh ruh ba ka seng ka ai lad ïa ki kynthei ban pynrung ialade sha ka seng jong ki bad ong ruh ba katkum ka jingiohi jong ka, kane ka seng ka dei kawei na ki seng kaba trei ruh na ka bynta ban ïarap ïa ki kup shilliang ki sem shilliang.
Khliehriat nailur 26: Namar ka jingleh mynthi ka National Highway Authority of India ka bym shym la shim khia ban maramot ïa ka surok national highway ha East Jaiñtia Hills District, ki nongïalam bad ki dkhot jong ka Jaiñtia Students Movement mynta ka sngi ki la hiar bad khang tala shi syndon ïa ka jaka lum khajna, ka Toll Plaza jong ka NHAI kaba don ha Lumshnong.
Haba kren sha ki pathai khubor, u Working President jong ka JSM Central Body, u bah Jimmy Kharmuti, u la ong ba “Na ka liang ka JSM ka phah ka kyrwoh sha ka sorkar jylla bad sha u myntri ba dei peit ba ngi ngim kwah ba phin wanrah da ka Casino, ngi kwah ban ïoh ïa ka surok kaba bha, namar ka jinglong jingman ka ne ka surok NH-6 ka la sniew shaba palat, ka la dap sa tang da ki thliew kiba heh kaba buh jingma bad buh jing eh ïa ki paidbah nongleit nongwan.
Kumta, sngewbha u Conrad Sangma bad Bah Prestone Tyngsong ban pynkloi noh ïa kane ka kam ban ïakren bad ka NHAI namar ba kane ka surok kam i dei shuh kum kata ka surok bah ne ka national highway"U President JSM Eastern Region, u samla Wellson RD Siangshai u la ong ba kane ka jinghiar ka seng JSM ban khangtala ïa kane ka Toll Plaza ka long halor ka nongrim namar ka jingsniew palat ka surok national highway ha East Jaiñtia Hills District, u la ïathuh ruh ba na ka liang u Project Manager jong ka NHAI, ha ka shithi ba u la phah sha u Deputy Commissioner ka East Jaiñtia Hills District u la buh ka por ba un maramot ïa kane ka surok hynrei ynda la kut ka por ba la buh ruh ka NHAI ka khlem lah ban pyndep ïa ka kam kumba la kular bad kane ka paw ba ka NHAI ka la shukor ïa ka district “Kumta ngi da ka mynsiem ba sngew khia ngi la wan ban khang tala ïa kane ka Toll Gate kaba lum khajna na ki kali, ngi kren shai mynta sha ka sorkar bad sha ka NHAI ba lada ym maramot ïa ka surok ngi da lei lei ngin nym ailad ïa ki bar jylla ba kin shu wan kamai spah na kane ka ri jong ngi bad na ka district jong ngi namar kam don jingmyntoi eiei ïa ki paidbah" ong u bah Siangshai.
Ha kaba iakren bad u Manager jong ka Toll Gate Lumshnong, u Hassan Malik, u nongialam ka JSM u bah Jimmy Kharmuti, u la ong ba ka NHAI kam dei ban ot ne pynduna ïa ka bainong jong ki nongtrei hynrei ka dei ban pynbiang beit ïa ka tulop jong ki nongtrei watla khang tala ïa kane ka jaka lum khajna ruh, u la ong ba ka don ka aiñ halor kane ba ym dei ban pynduna ïa ka tulop ki nongtrei.
La byrngem ruh ba ka seng kan ïaid shakhmat katkum ka aiñ bad halor kane utei u manager, u Hassan Malik u la kongnguh ban nym pynduna ne ot ïa ka bainong ki nongtrei.
Jowai, Nailur 26 : Ki arngut shipara u Dame Phawa bad ka Elut Phawa kiba shong wai ha Mookymphad Mihmyntud kiba dei ruh naka shnong Musiaw West Jaiñtia Hills District mynta ka sngi kila leit ban ujor da ka Ejahar ha Jowai Police Station halor ka jingshah ktah kti jong ki ha ïing sah jong ki.
Katkum ka ejahar ki ar ngut kiba donkti ktah kti ban shoh ïa ki, ki kynthup ïa u Ohi Shylla bad u Kynmoo Phawa kiba na ka dong Mihmyntdu hi katba ïa ki ar ngut kiwei pat kiba ïadonlang kim shem la ithuh kyrteng.
Kine ki ar ngut shi para kila ïathuh ba kane ka jingjia kala jia hynnin ka sngi 25 tarik u Nailur 2022 ha ka por kumba 7 shiteng mynmiet eiei katba ki dang ïañia shi para lane shiïing shisem.
Hynrei ha kata hi ka por kitei ki briew kila wan pyrta bad phah pynmih ïa ki napoh ïing ynda haba u Dame Phawa ula mih shabar kitei ki briew u Ohi Shylla, u Kynmoo Phawa lem sa ar ngut kila ktah syndon da ka kti wat hadien ba u Dame Phawa ula pan map na ki lada don ki jingbakla.
La kynnoh ba ha ka por ba ki kura, ki kynjat bad kyrdem ïa u Dame Phawa katei ka para jong u kaba dang don ruh hapdeng ka jingarmet haba kala ïohi ïa katei ka jingjia kala mut ban leit ïarap ïala u hynmen hynrei ïa ka ruh la shah khynñiat sharud lem bad u para ar kmie jong ka bad donbok ba kam shem la mynsaw.
Na ka liang kine ki ar ngut shi para mynta hi ka sngi kila leit ban ujor FIR syndon sha Jowai Police Station bad dawa jur na ki pulit ba kin pynshitom ïa kitei ki briew ba donkti katkum ki kyndon aiñ.
La ïathuh ruh da ka Elut Phawa ba mynne mynstep kila ïoh jingtip na ka trai ïing ba ki sah wai ba ïa ki la phah pynmih noh na katei ka ïing ba ki shong wai, shuh shuh katkum ka jingïathuh jong kine shipara ki dei ruh ki khunswet ki bym don shuh ïaki kmie ki kpa.
Halor kane na ka liang ka All Hynñiewtrep People United Front (AHPUF) lyngba u Secretary ma C.
