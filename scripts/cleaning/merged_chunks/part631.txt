“Wat hapdeng ka jingud jingnam jong ki nongshong shong, ka Sorkar MDA ba la ïalam da u Myntri Rangbah u Conrad Sangma ka leh bym suidñiew ïa ka jingjot jong ka surok National Highway," la kynnoh shuh shuh ka AITC.“Ka surok Songsak-Mendipathar ba la shna lyngba ka ‘German Technology’ bad ka surok Damra-Bajengdoba ki la jot haduh katta katta," la ong ka Seng.
“Ha Mindikgre, ka jingkieng dewbilat ba la shna lyngba ka skhim PMGSY, la lap ba ka la julor tang hapoh lai bnai ba ladep shna," la ong ka AITC.“Nalor ki surok, wat ka Inter State Bus Terminus kaba la pynlut pisa haduh T.48 klur kam shym la shan satia tang shu wan iuhkjat ka aiom lyiur hapoh ka jylla," kynthoh shuh shuh ka AITC.Haba kynthoh halor ka rukom trei torti ïa ki surok bad ïa ki jingkieng, ka AITC ka la ong, “ym lah satia ban buhrieh ïa ka jingtrei torti ïa ki surok bad ki jingkieng.
Hato u Conrad Sangma u lah ban ai jubab balei wat hapdeng ba la mang pisa, ki jingtei hapoh ka jylla ki long haduh katne?.
Nongpoh, Jymmang 20: Namar ka jingjynjar ki paidbah ha ka leit ka wan na ka jingsniew ka surok ba la iehnoh jyndat da u Contractor, ka HYC Ri Bhoi Sepngi ka la dawa syndon da ka sorkar lyngba ka tnad PWD ba ka dei ban pyndep noh ïa ka surok na Mawskeithem sha Warmawsaw.
Kane ka jingmih ka HYC Ri Bhoi Sepngi ban kren ne pynpaw halor kane ka jingeh ki paidbah, ka dei halor ka nongrim ba bun ki paidbah katei ka thain ki la ïa ud bad bynniaw na ka jingsniew ka surok na Mawskeinthem sha Warmawsaw ba u Contractor ym pat lah ban pyndep haduh kine ki sngi ba ka la wan rah ka jingjynjar ha ka leit ka wan bad ka kit ka bah.
Kane ka surok ba la pynpaw da ka seng HYC Ri Bhoi Sepngi, ka dei ka surok PMGSY ba la mang na Patharkhmah sha Warmawsaw, hynrei kumba long haduh mynta u Contractor u dang pyndep tang na Patharkhmah sha Mawskeithem bad u la iehnoh pat khlem da pyndep na Mawskeithem sha Warmawsaw.
Haba ïa kren bad ki Nongthoh Khubor, u Publicity Secretary ka HYC, Ri Bhoi Sepngi, u John Makri, u la ong ba kane ka jingpynsahteng u Contractor khlem da pyndep ïa ka surok ka la buh jingeh shisha ïa ki paidbah ha ka leit ka wan bad bun na ki paidbah ki la ud la ïam ba ki la jynjar palat ha ka leit ka wan bad khamtam ha kane ka por lyiur ka surok ka la sniew sha ba palat.
U la ong ruh ki paidbah ki mad jingeh ym tang ba ki leit sumar ha Warmawsaw PHC bad lada don kiba pang jur ki hap ba wan shaduh sha CHC Patharkhmah bad tang na ka daw ka jingsniew ka surok ki la shem jingeh shisha ha ka leit ka wan ba kajinglong jingman ka surok ka la sniew sha ba palat.
Kane ka ktah ruh wat ha ka kit ka bah bad ban ïaid ki kali paidbah bad khamtam ki khynnah skul kiba ju pyndonkam ïa kane ka surok, ong une u nongïalam bad la jin ba ka sorkar ka la lah ban pyndep ïa kane ka surok ka la long ka jingkyrkhu ïa ki paidbah ha ka leit ka wan, u la bynrap.
Namarkata, ban suk ki paidbah ha ka leit ka wan bad ha ka kit ka bah, ka seng HYC Ri Bhoi Sepngi ka la dawa na ka sorkar lyngba ka tnad PWD ba ka dei ban pyndep noh ïa katei ka surok bad ka jinglah ban pyndep noh ïa katei ka surok ka long ka jingkyrkhu ïa ki paidbah katei ka thain ha ka leit ka wan kumba ki ju ong ba ka surok ka long u budlum jong ka ioh ka kot, u la bynrap shuh shuh.
Shillong, Jymmang, 20: Ki paidbah nongshong shnong ka shnong Sohiong, ka shnong kaba hap hapoh u pud u sam jong ka East Khasi Hills District ki la pyneh beit triang ban shah khynniat sha distrik ba dang shu plie thymmai da ka Sorkar Jylla ka Eastern West Khasi Hills District.
Katkum ka dorkhas ba la aiti da ka Dorbar Shnong Banglasohphie kaba hap ha ka Hima Sohiong sha ka Ophis jong ka Deputy Commissioner ka East Khasi Hills District, ka Dorbar Shnong ka la pyntip ki paidbah nongshong shnong ki la ïakynduh jingeh ha kaba ïadei bad ki kam ophis bad kiwei kiwei de ki kam na ka daw ba ka Electoral Photo Identity Card (EPIC) jong ki nongshong shnong la pynngat sha Mairang Constituency, Eastern West Khasi Hills District katba ïa ki skhim jingmyntoi pat ki dang ïoh beit na Sohiong Constituency, East Khasi Hills District.
Ha kane ka dorkhas, ka Dorbar Shnong ka la pyntip ba ka khanasamari ka dang hapoh ka Sohiong C&RD Block, ka Rational Crd ki dang ïoh na ka Ophis jong ka Deputy Commissioner ka East Khasi Hills District, ka Job Card ki dang ïoh na Sohiong C&RD Block, ka ICDS ki ïoh na ka Ophis jong ka Social Welfare Mawphlang East Khasi Hills District, ka Banglasohphie SSA LP School ka dang hap hapoh ka jingpeit jong ka ophis jong u Sub Divisional School Education Officer, ka East Khasi Hills District, ka skhim PMAY ki dang ïoh beit na Sohiong C&RD Block bad kiwei kiwei de ki jingmyntoi ki ïoh beit haduh mynta na East Khasi Hills District.
“Ka jingpynhap ïa ka shnong sha ka Eastern West Khasi Hills District ka dei tang ïa ka EPIC.Na kata ka daw ngi ki paidbah nongshong shnong ngi ïakynduh shibun bah ki jingeh halor kane ha ka por ba ngi hap ban pyndap ïa ki kot ki sla kiba ïadei bad ki kam ophis bad kiwei kiwei de ki kam," la ong ka Dorbar Shnong ha ka dorkhas.
“Ngi kyrpad rit ïa phi ban pynkynriah noh ïa ka EPIC jong ngi ki nongshong shnong baroh sha Sohiong Constituency, East Khasi Hills District," ong ka Dorbar Shnong ha kane ka dorkhas sha ka Deputy Commissioner.
Ka Dorbar Shnong ka la pyntip ruh ba kane ka jingkyrpad ka dei kaba la shim na ka jingïasoi paidbah kaba la long ha ka 19 tarik Ïaiong, 2022.
Ïa ki nongïalam ka Dorbar Shnong ka Banglasohphie la synran lang da ki nongïalam jong ka Joint Action Committee ki khun ki hajar ka Hima Sohiong.
Shillong, Jymmang 20: Ka Jylla mynta kadon satang iwei i briew iba dang pang Covid-19 ne ki active case bad ine i dei na East Khasi Hills DistrictHa kine ki arphew saw kynta bala leit noh,ym shym la don satia kiba dang ïabit thymmai hynrei 2 ngut kila ïoh pat ïa ka jingkoit na kane ka jingpang.
Ka jingdon jong kiba ïap haduh mynta kala kot 1593 ngut.
Haduh 93820 ngut ki briew kila ïabit ïa kane ka jingpang ha kine ki laisnem mynta hynrei haduh 92226 ngut kila ïoh pat ïa ka jingkoit.
Shillong, Jymmang 20: U Bah Eugeneson Lyngdoh, MLA jong ka Mawphlang Constituency u la ong ba ka jinghikai ïa u khynnah ka don ar bynta.
Lada biang ka jinghikai, u khynnah u la poi sha ka jingjop,hynrei lada hikai ha ka lynti bym dei u khynnah u la poi sha ka jingjot.
U Bah Eugene u la ong ïa kane haba kren kum u Kongsan ha ka jingrakhe Jubili Rupa ne ka jingdap 25 snem jong ka Lyngïong Presbyterian Secondary School, kaba la long mynta ka sngi.
Haba ai ka jingïaroh ïa ki nongseng ïa kane ka skul kiba la trei shitom bad aiti lut ha ki arphew snem bala leit noh.
U la ong ba ka jingdon kano kano ka skul ka pyni ïa ka jingaid ka roi ka par.
“Ka skul kadei ka bynta jong ka roi ka par ha kano kano ka Shnong", la ong u MLA ka Mawphlang.
Haba ai mynsiem bad aibuit ïa ki Nonghikai, une u Nongaleh Phutbol barim jong ka ri India, u la ong ba ki Nonghikai kidei ban nang ban bishar katkum ka jinglah jong ki khynnah skul.
Ym dei ban shu pynïaryngkat lut ïa baroh, namar ba ki khynnah ki don la la ka jong ka sap bad ka jinglah.
“Lada ngim nang ban bishar kan ïalam ïa u khynnah sha ka jingjop, hynrei lada ngim nang u khynnah u la poi sha kaba jot", u la ong.
Ha kajuh ka por u Bah Eugene u la wer ruh ïa ka jingïatreilang jong ki kmie ki kpa bad ka skul da kaba ong ba ki kmie ki kpa kim dei ban shu shaniah tang ha ki nonghikai, namar kane jingleit skul bad ka jingpule mynta ka la kylla bad ka la jur bha ka jingïakhun.
Ym lah ban shu leit skul bad long beit shi sur khlem da pyrkhat jngai bha.
“Kam dei shuh ban shu ïa ïaid kumba ïaid ha ka surok kaba beit", la ong u Bah Eugene.
U la ong ruh ba ki kmie ki kpa bad ki nonghikai bad kumjuh ruh ka skul kidei ban don ka jingkitkhlieh na ka bynta ka lawei ki khynnah.
U Bah Eugene u la plie ruh ïa u mawsah kynmaw jong kane ka jingrakhe.
U Bah L.Blah, haba ai jingkren ha kane ka jingrakhe, u la ai khublei kyrpang ïa ka Balang Presbyterian Lyngïong kaba la ïohi jngai ban seng ïa kane ka skul ha kane ka thaiñ bad ha kine ki 25 snem ka la long ka jingkyrkhu kaba khraw ïa ki paidbah jong ka Hima Lyngïong bad ki Shnong ba marjan.
U Bah Blah u la kyntiew ïa ka lama ha ka por ba sdang kum ka dak ka jingplie ïa ka Jubili.
U T.Bn N.I Moody Lyngdoh, Secretary jong ka Managing Committee haba ïathuh lyngkot ïa ka jingaid lynti ka skul, u la ong ba kane ka skul ka la sdang shuwa ha ka skul Basic kaba don ha katei ka Shnong, hynrei hadien da ka jingïatrei shitom lang khamtam ka Balang Presbyterian Lyngong kaba long ka Sponsoring Body, ka skul ka la nang kiew na ka snem sha ka snem bad bun ki khynnah ki la pass nang kane ka skul ban don pat ha ki kyrdan bapher bapher jong ka imlang sahlang.
La ïoh jingkren ruh na u Bah VS Nongbet, uba long u Jt.
Director ka DSEL,uba la pyllait ruh ïa ka Souvenir, nangta u Lyngdoh ka Hima Lyngïong, u Bah HL Ryntathiang, uba la pynhap ruh ïa ka lama kum ka dak ka jingpynkut ïa ka jingrakhe ïa ka Jubili, bad kiwei kiwei.
La ïoh ruh ïa ka jingrwai bad jingshad tynrai, ka drill na ki khynnah skul bad ka jingrwai kyrpang na ki nonghikai.
La ot cake ruh ban lehkmen ha kane ka jingrakhe jubili.
ïa ka jingïalang la pynïaid da u Headmaster jong ka skul, u T.Bn EW Mawlong.
Shillong, Jymmang 20 : U National President ka NPP uba dei ruh u Myntri Rangbah ka jylla u Conrad K Sangma u la ïathuh ba ka NPP ka dang pynkhreh ban ai dieng sympat ne shabuk ïa uwei ne arngut ki MLA ka party kiba sdang ban tam laiñ da kaba ïakren bad ïa sylla bad kiwei ki party.
U la ïathuh “ Na ka liang ka party ka la pynkhreh ban ai jingpynsaja ïa ki kat kum ki kyndon jongka party.
Hooid kiwei kiwei pat ki ïalong kawei lait noh tang uwei ne arngut hi kiba ngi la ïoh jingtip ba ki sdang ban ïa sylla bad kiwei ki party".
“ Kumba ka long mynta ka party ka dang pynkhreh ban ai jingsneng ïa uwei na ki MLA bad lehse na kata ka daw u pyrshang ban ïakren bad kiwei ki nongïalam jong kiwei pat ki party" ong u Conrad.
U MLA jongka Nongstoin u bah Macmillan Byrsat u long u khlieh jongka Disciplinary Committee.
Dang ha kine ki khyndiat sngi u Dr Mukul Sangma Nongïalam ka Liang Pyrshah u la ong ba kin sa don ki MLA ka NPP ki ban sa mih na ka party shwa ka election MLA 2023.
Lada ki dang don kiwei kiba khreh mih ïa kata ym tip shatia.
“ Ngam tip shaphang kita kiwei sngewbha kylli na u Dr Mukul Sangma.
Namar ngam don kyntien ban batai dei ka jingïathuh bad pynbna jongu bad dei ma u ban don ka jubab kaba biang" ong u Conrad.
U la ïathuh ba ka Election Committee jongka NPP kan long ka committee ka ban peit bad bishar na ka bynta ban ai tiket ïa ki ban ïakhun na ka party.
“ Kane kam dei ka kam jong ngi shimet wat la nga dei u president ruh namar hap ban bud kat kum ki kyndon treikam jongka party" ong biang u National President.
Haba la kylli hato ka kurim jongu ka Mehtab Chandee kan ïakhun ïa ka election ha u 2023, u Myntri Rangbah u la ong “ ïa kane te phi hap ban kylli na ka namar ngam pat tip ei ei shaphang kata, Ngam don ei ei ban ong ne kynthoh namar ka dei ma ka ka ban shim rai bad ban pan tiket na ka party.
Lada ka pan tiket te ngan sa tip bad ngin sa shim ïa ka rai keiñ" rymmuiñ artad u Myntri Rangbah.
Shillong, Jymmang 20 : Hynnin ka sngi ki lai ngut ki rangbah na ka shnong Sabuda kiba la shah kem ha ki pulit jong ka jylla Assam ha u bnai Iaiong mynta u snem, u bah Barson Lawai, bah Standing Khriam bad u Bah Dispar Mukhim kila lait jamin na ka jingshah set phatok ha Assam.
Katkum ka khubor ba la ïoh mynta ka sngi la ïathuh ba kitei ki lai ngut ki rangbah kiba la shah kem ha ki pulit Assam halor ka jingshah kynnoh ba kila donkti ha ki jingïahuri hura ha katei ka shnong Sabuda ki la lait jamin hynnin ka sngi.
Na ka liang jong ki bor synshar District jong ka Ri Bhoi District ki la pynpaw ba ki la ïoh sngew ba kitei ki lai ngut kiba la shah kem ha ki pulit jong ka jylla Assam kila lait jamin hynrei haduh mynta kam shym pat don kano kano ka jingpyntip ba ki la lait.
Shillong, Jymmang, 20: U Myntri Rangbah ka Jylla u Conrad Kongkal Sangma ha ka sngi Thohdieng u la khot ïakren ïa ki nongïalam jong ka Khasi Author Society (KAS) bad ka A’chik Literature Society (ALS) na ka bynta ban ïathir sani ha kaba ïadei bad ka jingbuddien ïa ka Resolution ba la phah sha ka Ministry of Home Affairs, ka Sorkar India ban pynrung ïa ka ktien Khasi bad Garo ha ka Khyrnit Baphra jong ka Titi Synshar ka ri India.
Ha kane ka jingïalang u Myntri Rangbah u la ïathuh ba ka jingthmu jong kane ka jingïalang ka la long ïathir sani halor ka jingbuddien na ka Sorkar India ban pynrung ïa ka ktien Khasi bad Garo ha ka Khyrnit Baphra bad ban ïathir ruh ïa ki lad ki lynti kiba ka Sorkar kan kyntiew ïa kine ki ar tylli ki ktien hapoh ka jylla khamtam ha ki samla.
“Ha ka jingïathir, ngi sngew ba ka long kaba donkam ban kyntiew ïa ki ktien jong ka Jylla ym tang lyngba ka thoh ka pule, ki jingïathir nia, ki jingïatai, hynrei lyngba ki phlim bad ki jingrwai bad kiwei kiwei de ki lad kiba lah ban kyntiew ïa ka ktien," ong u Myntri Rangbah.
La ïashim bynta lang ha ka jingïalang da ka Chief Secretary ka Jylla ka Kong Rebecca V.Suchiang, u Commissioner and Secretary jong ka tnat Arts and Culture u Bah FR Kharkongor, u Secretary ka tnat Home (Political) u Bah Cyril V.Diengdoh bad kiwei kiwei.
U President jong ka Khasi Author Society (KAS) u Dr.DRL Nonglait ha ka jingïakren bad ki lad pathai khubor hadien ba la wai ka jingïalang bad u Myntri Rangbah u la ong, “ka jingslem jong ka ktien Khasi ban ïoh rung ha ka Khyrnit Baphra jong ka Riti Synshar ka Ri, ka dei namar ba ka jingbym shimkhia bad ka jingleh sting jong ka Sorkar jylla ban buddien ïa kane ka mat jingdawa kaba la palat 40 snem kynthih.
"“Ngin ap katto katne por ïa ka Sorkar Jylla ba kan buddien ïa kane ka kam bad lada ngim ihun ïa ka jingbuddien jong ka Sorkar khlem pep ngin sa pynlong ïa ka jingïalang paidbah kaba heh," ong u Dr.Nonglait.
Ha kaba ïadei bad ka jingkyrpad jong ka Sorkar Jylla ïa ka Ministry of Home Affairs (MoHA) naduh u Nohprah 2018 ban pynrung ka pynrung ïa ka ktien Khasi bad ktien Garo ha ka Khyrnit Baphra, u Dr.Nonglait u la ong, “baroh shikatta ka jingdawa ka long beit tang ban pynrung ïa ka ktien Khasi hynrei mynta ha kane ka kynti mynta ka Sorkar ka la rai ban pynrung lang ïa ka ktien Garo.
"“Lada ka Sorkar Jylla kam don kano kano ka jingleh kyllaiñ bad lada ka phah beit ïa kine ki jait Ktien na ka jylla bad ban shaniah beit ha ka tnad Kam Pohiing ka Sorkar Pdeng na bynta ban peit ïa ka kyrdan jong kine ki artylli ki jait ktien khlempep ka ktien Khasi kan nym don jingduna satia kano kano ka jingthut.
“Hynrei lada don noh ka jingtuklar ba dei ban ïoh baroh ar tylli ki jait ktien, lehse hangne ka lah ban don ka jingeh bad na ka liang jong ngi.
Ngin sa peitngor ha kaba ïadei bad kane bad ngin ym sngewtynnad ba kawei ka ktien kan khanglad noh ïa kawei ka jait ktien," la kren sngewkhia u Dr.Nonglait.
Shuh shuh u la ïathuh ba ha u snem 2019 ha ka jingïakynduh jong ka KAS ïa u Rajnath Singh mynba u dang long u Myntri ka tnat Kam Pohing bad ïa u Myntri Khynnah u Kiren Rijiju bad na ka liang jong ka Sorkar India ka la phah jubab ba ka ktien Khasi ka long kawei na ki 38 tylli ki ktien ha Ri India kiba la dawa na bynta ban pynrung ha ka Khyrnit Baphra bad kine baroh ki dang don hapoh ka jingpeit bniah jong ka tnad Kam Pohiing ka Sorkar India.
U la ïathuh ba ha ka jingïakynduh jong ka KAS ïa u Myntri ka tnat Kam Pohing u Amit Shah, u la kular ba un sa bishar bniah ïa kane ka kam hynrei haduh mynta ka Society kam pat ïoh jingtip eiei na ka Minitry of Home Affairs.
“Ngi dawa ba u Myntri Rangbah ka Jylla udei ban buddien hangno ka ktien Khasi ka dang sahdien haduh mynta bad ngin ap katto katne por ïa ka jubab na ka tnad kam Pohiing ka Sorkar Pdeng bad lada ngim ïoh ïa ka jubab ngim banse ban leit biang sha Delhi ban leit buddien," la ïathuh u Dr.Nonglait.
“Ngi la batai ha ka jingïalang ba la khot da u Myntri Rangbah mynta ka sngi halor ki kam kiba ka KAS ka la trei radbah da kaba ju pynmih artylli ki thup jingthoh wad bniah bad na ka liang jong ka Sorkar ka la ong ba la donkam ban pynmih sa kawei ka thup jingthoh ka ban pynmih hi da ka tnad Arts &Culture," ong u President ka KAS bad bynrap, “ngi la pdiang ïa ka jingtyrwa bad lehse kane kan long kawei ka thup jingthoh ka ban kynthup lang ka ktien khasi bad Garo.
"U la ïathuh ba ka Society ka la dang pynkhreh ïa kawei ka Documentary na bynta ban phah sha ka Ministry of Home Affairs lyngba ka Sorkar Jylla khnang ban pynpaw ïa ki kam kiba ka Society ka la trei ha kine ki sawphew snem ba la leit noh.
Ka KAS ka la kyrpad ruh ïa ka Sorkar Jylla ban pynïoh jaka na ka bynta ban buh ïa ka iing treikam ba thymmai ha nongbah Shillong bad u Myntri Rangbah u la bthah ïa ki Ophisar jong ka tnat Arts and Culture ban shimkhia halor kane ka jingtyrwa.
Shillong, Jymmang 20: Ka Inquiry Commission hynne ka sngi thohdieng, kala aiti ïa ka kaiphod jingtohkit halor ka jingkynnoh siat ïap ïa u Nongïalam barim ka Hynñiewtrep National Liberation Council (HNLC) Bah Cheristerfield Thangkhiew, kaba jia myn ha ka13 tarik Nailar 2021.
Ïa kane ka kaiphod la aiti sha u Myntri Rangbah ka Jylla Conrad Kongkal Sangma da u Chairperson ka Meghalaya Human Rights Commission (MHRC) Justice T Vaiphei, uba khlieh ïa ka Commission.
Haba ïakren bad ki nongthoh khubor, u Vaiphei ula kyntait ban ïathuh ïa ka jingshem jong ka Commission bad ong “Kane ka dei ka kam ba ym pat lah pynpaw pyrthei".
Ula pyntip ba ka shimpor ïa u haduh hynriew bnai ban pyndep ïa ka kaiphod hadien ka jingshong bishar ba kot haduh 20 sien kynthih.
Haduh 12 ngut ki nongsakhi kila wan ban ai sakhi haka jingbishar jong ka Commission.
“Nga la bishar ïa san ngut ki Nongsakhi kynthup ïa u Medical Officer uba leh ïa ka Post Mortem, saw ngut ki Heh Pulit.
Na ka Ïing jong u Bah Cherist, nga la shong bishar ïa san ngut ki nongsakhi bad arngut kum ki nongsakhi jong ka Commission kiba dei ki Investigation Officer (IO) jong ka jingjia bthei bomb IED ha Khliehriat bad uwei pat u IO jong ka jingjia ha Mawlai" ong u Justice Vaiphei.
Haba pynpaw ba ka kam mynta kala don ha ka kti jong ka Sorkar Jylla, u Chairperson ka MHRC ula ong ba ula leh ïa kaba biang eh ka kam bad ula hun jrut ïa ka kaiphod bala aiti sha ka Sorkar Jylla.
“Haba ïadei bad nga hi, nga la leh kat kaba nga lah ban pyndep bad leh ruh kat ka jinglah jong nga khlem da ïaid lait shuh ïa kiei kiei baroh ban wanrah ïa ka kaiphod kaba janai bha.
Mynta ka kam kala don ha ka kti jong ka Sorkar Jylla" ula ong.
Kumban shu pynkynmaw, u Bah Cherist ula shah siat ïap hala ka jong ka Ïingsah ha Mawlai Kynton Massar ha ka step phyrngap jong ka 13 tarik Nailar.
Ki Pulit kila kynnoh ba une u Nongïalam barim ka kynhun kiengatiar ula ïakhun pyrshah ïa ka kynhun ki Pulit da ka tarik ha ka por ba ki dang pyrshang ban rung sha ïing bad jingkhynra ban kem ïa u halor ka jingdonkti ha ki artylli ki jingpynbthei bomb IED kaba jia ha Laitumkhrah myn ha ka 10 tarik Nailar bad ha Khliehriat Police Reserve myn ha ka 14 tarik Naitung.
Hynrei, ki bahaïing jong une u Nongïalam barim ka HNLC uba don jingshitom ha u Khyllai, kila ong ba kane ka jingwan khynra ka dei kaba la thmu lypa da ki Pulit tangban pynïap ïa u.
Ha ka 15 tarik Nailar, 2021, ka Nongbah Shillong kala sakhi ïa ka jingïakhih ba jur jong ki paidbah kiba la bitar lep halor ka jingsiat ïap ïa une u Nongïalam barim ka HNLC hala ka jong ka Ïingsah.
Kawei ka kali Pulit kala shah wiang ding ha ki samla ha Jaiaw bad ruh haduh lai tyli ki suloi INSAS jong ki Pulit kila shah knieh ha Mawlai Mawkynroh.
Hynrei ha ka 23 tarik Nailar, ki Pulit kila ïoh tamnoh ïa kine ki suloi na Wah Umkhrah.
Shillong, Jymmang 20 : U President ka NPP hapoh ka jylla u Dr W.R Kharlukhi u la kren shai ba yn ym don uwei ruh u MLA jongka NPP u ban phet na ka party shwa ka election MLA 2023 bad kumba long mynta ka parti ka la pynkhreh ban ïa aireng tyngeh ha katei ka election ban wan.
“ Yn ym don uwei ruh u MLA ka NPP u ban mih noh na ka party namar lada phai sha ki elekshon shiteng samoi kiba la dep ka NPP ka la jop ha baroh lai tylli ki constituency wat hapdeng ki jingshah kynthoh bad kren pyrshah ba ka ïalam ïa ka sorkar bad kane ka pynpaw ba ki paidbah ki don ka jingshaniah ha ka NPP" ong u Dr Kharlukhi.
U la kren ïa kane kum ka jingpynshai ïa kaei kaba u Nongïalam ka Liang Pyrshah bad jongka AITC u Dr Mukul Sangma u kren ba kin sa don kiba phet na ka NPP ruh shwa ka election.
U Dr Kharlukhi ula ai ka jingïaroh ruh ïa u Dr Sangma uba la kren halor ki jingshisha da kaba u pdiang ba kin sa don hi ki MLA ka AITC ki ban mih na ka party shwa ka election MLA 2023.
U Dr Kharlukhi ula kyntait ruh ïa ka jingkynnoh u Dr Mukul Sangma da kaba ong ba ka NPP ka pyrshang ban khwai jubor ïa ki MLA jong kiwei kiwei ki party ban ïakhun ïa ka election MLA 2023.
“ Ngim shym kwai ne pynbor ïano ïano ruhban wan ïashoh bad ka NPP hynrei ki wan hi namar ki ïohi ba ka party ka la nang khlaiñ bad ka trei hok na ka bynta ki paidbah na kata ka daw ki ïa wan sha ka party namar kim kwah ban don ha ki party kiba ym don shuh ka lawei".
ong biang u Dr Kharlukhi.
U la pynshai ruh ba kam don kano kano ka jingïapher jingmut hapdeng ki party kiba ïa synrop lang ha kane ka sorkar MDA ha kaba ïadei bad ka MoU pynbeit pud hapdeng ka Meghalaya bad Assam.
“ U Myntri Rangbah u la pynshai lut sha ki nongïalam jong ki party shwa ban leit ïasoi ïa ka kaiphod hakhmat u Amit Shah myntri kam pohïing ka ri.
Ym dei tang katta la thaw ruh ïa ki Regional Committee ha kaba ki paralok na kiwei kiwei ki party ruh ki ïadon lang.
Kine ki ïaleit lang sha khappud ban bishar bad pynkhreh ïa ka kaiphod" ong u Dr Kharlukhi.
U Dr Kharlukhi u la kyntu ïa u Dr Mukul ban ym ïalam bakla ïa ki paidbah shaphang ka kam ïa pynbeit pud.
“ Namar ha ka por ba u long u myntri rangbah ka jylla u khlem leh ei ei ban pynbeit ïa u pud u sam bad mynta ba kane ka sorkar ka la ïaid shakhmat ban pyndep ïa kane ka kam ki ïa pyrshah pynban bad ki long kum kito ki suri ba shu jlew.
Ki paidbah ki long kiba stad ki tip kaei kaba dei kaei kaba lait ym kum ka AITC kaba shu pyrshang beit ban ïalam bakla ïa ki paidbah" pynkut u Dr Kharlukhi.
Shillong, Jymmang 20: Ka seng Federation of Khasi Jaiñtia & Garo People (FKJGP)-Mawlai Circle kala dawa ïa ka Sorkar Jylla ba ka dei ban thung beit da ka jingtohkit bad banpynshitom ïa ki briew ba donkti halor ka jingtrei torti ïa ka Inter State Bus Terminus (ISBT) ha Mawlai Mawiong ban pynthikna ba kum kine ki jingjia kin ym jia shuh ïa ki project ban dang wan ha Jylla.
“Ngi dawa jur ba ka Sorkar MDA ka dei ban thung beit da ka jingtohkit bad ban pynshitom ïa ki briew kiba donkti.
Ngim pdiang satia ïa ka jingkren u Symbud Myntri Rangbah ka Jylla ba ong ba ym donkam ban tohkit hynrei ba dei ban shna biang lane maramot ïa ka" ong u Bah Khrawkupar Nongsiej, President ka FKJGP Mawlai Circle.
Haba pynrem ïa ka jingkren u Symbud Myntri Rangbah, u Bah Khrawkupar ula ong “Ka sorkar ka ju ud na ka por sha ka por ba ka kyrduh pisa haba phai sha ka tulop ki Nonghikai hynrei ka ïoh pisa nangno pat ban phah shna biang ne maramot ïa ka ISBT".
“Ka ISBT ka dei ka project kaba heh kaba la bei tyngka da ka Sorkar Pdeng haduh T.48 klur.
Sa katno klur ka Sorkar Jylla kan pynlut ban maramot ïa kane ka jingtei kaba dang shu dep plie dang ha ki khyndiat bnai" ula bynrap.
Une u Nongïalam ka FKJGP ula ong “Kane ka pyni shai kdar ba na ka liang ka Sorkar ka donkti lang ha ka bam sap na kane ka jingtei".
Ha kajuh ka por, ka FKJGP kala buh jingkylli ïa ka Sorkar Jylla ba mano ba pyntrei (Contractor) lane kaei ka Kompani kaba pyntrei ïa ka ISBT.U Bah Khrawkupar ula pynpaw ïa ka jingkyndit ban ïohi ba u Symbud Myntri Rangbah ula kren shai ba dei ban pynshitom ïa ki Ophisar ba khmih ïa ka project ym ïa u Contractor.
“Balei ba ka sorkar ka iada ïa u Contractor ne ka Kompani?.
Haba pynshitom hi, dei ban pynshitom lang bad Ophisar bad Contractor" ula ong.
“Kum ka seng ngu sngewkmen ba ki don kum kine ki project kiba heh ha Jylla ki ban ai jingmyntoi ïa u paidbah hynrei ngi sngewsih pat lada don ka jingpyntreikam bym hok namar ka dei ka jingduhnong u paidbah" ula pynkut.
Shillong, Jymmang, 20: Ka MSME Export Promotion Council (MSME-EPC) ha ka sngi Thohdieng ka la khot bad wer ïa ki riewshimet kiba dei ki nongshong shnong jong ka jylla Meghalaya kiba kwah ban ieng ha la ki jong ki kjat da kaba seng kam lajong ban wan shakhmat na ka bynta ban ai jingïarap ha kiba bun ki liang.
Ha ka jingïakren bad ki lad pathai khubor ha ka sngi Thohdieng, u Chairman jong ka MSME-EPC u Dr.DS Rawat ha ryngkat ka jingïadonlang jong u MLA ka Pynthorumkhrah Constituency u Bah AL Hek u la ïathuh ba ka MSME ka angnud ban ïarap ïa ki nongshong shnong jong kane ka jylla ha kaba ïadei bad ka sengkam sengjam da kaba pynlong ïa ki jingai jinghikai bad ban plie lynti ruh kumno ban ïoh ïa ki skhim ba la mang kyrpang da ka Sorkar pdeng na ka bynta ki samla ki bym donkam donjam.
Shillong, Jymmang 20: Ka Ïingkashari Meghalaya High Court hynne ka sngi thohdieng kala byrthen ban ai da ka hukum ba tyngeh pyrshah ïa ka Sorkar Jylla bad ki bor District lada buh ïa ka jingim u paidbah ha ka jingma naka jing pynslem ban pynbeit ïa ka kam theh ñiut ka sor Jowai mynta la arbnai.
Ha ka hukum, ka Ïingkashari jong ki arngut ki Nongbishar ba kynthup ïa u Chief Justice Sanjib Banerjee bad u Justice W Diengdoh kala ong “Kane ka dei ka kam kaba ym don lynti ban pynbeit da ka Ïingkashari hynrei ka Ïing kashari kan nym artatien ban pynmih da ka hukum kaba lah ban long kaba tyngeh ïa ka Sorkar ne ki bor District, lada ka jingim jong ki paidbah ka don ha ka jingma na ka daw ka jingbym idon dak ïa ka jingshimkhia jong ki borkhmih ïa ka kam ñiut ha sor Jowai".
“Ki don ki jait kam kiba ka Ïingkashari ka don da u pud ban tuklar kat kum ka jinglong ka kam.
Ki Nongbishar kiba shong ha Ïingbishar kim pat ban ithuh ïa ki jaka ban pyndonkam kumki jaka theh ñiut ba shirta ne ba shipor bad ka por kala dei ïa ka Sorkar Jylla ban ki bor District ba kin kham shimkhia noh bad ban leh eiei noh na ka tyrpeng jong ka Ïingkashari" kala ong haba bishar ïa ka PIL bala mudui da ka Synjuk ki Waheh Shnong Jowai.
Ka Ïingkashari kala ong ba ka jingeh (bym don jaka theh ñiut ka Jowai) kala ïaid mynta la jan arbnai bad ki nong shongshnong ka Jowai kila shu ïai shah palat haba hukum ïa ka Sorkar ba ka dei ban wanrah noh ïa ka lynti kaba biang eh hapoh ka 10 sngi ban weng ïa kane ka jingeh.
Halor ka jingujor jong ka Synjuk ba ki jaboh ba mih na ki thliew Ïing kila nang kynton ha manla ki Ïing ha Jowai namar ka jingbym don ki lad ki lynti ban leit pynkhuid ïa ki, ka Jowai Municipal Board kala pyntip ba ka jingpynkhuid ïa ki jaboh na ki surok bad ki jaka ïing kala ïaid manla ka sngi bad la kit ïa ki da ki trok sha ki jaka theh ñiut ba shipor.
Ka Ïingkashari kala hukum ïa ka JMB ba ka dei ruh ban leit lum ïa ki ñiut na ki thliew ïing ha ka jingleit lum ïa ki ñiut na ki surok bad ki jaka iew.
Ha kajuh ka por, ka Sorkar Jylla kala pyntip ba ka jingpyrshah jong u Rangbah Shnong jong ka Shnong bala ithuh ïa ka jaka ban pynlong jaka theh ñiut ba shirta ka dang ïai bteng haduh mynta ïa kaba ka Ïingkashari kala ong “Ka Sorkar Jylla bad ki bor District ki dei ban lap ïa ka lynti ban pynbeit ïa kane bad ym lah satia ban don ka jingpyn bna na ka Ïingkashari ba kano ka jaka ka dei kaba biang eh ban pynlong jaka theh ñiut".
Ka Sorkar Jylla kala pyntip ruh ba ïa mynta, kala shim ïa ka sorkar ban pyntreikam ïa ka Solid Waste Management ha ka jingmang tyngka ba palat ïa ka T.13 klur.
Ka Ïingkashari kala bthah ba ka Sorkar ka dei ban ithuh noh kham kloi ïa ka jaka theh ñiut ba shirta bad ban pyn beit noh wut wut ïa ka kam kam pher la ka dei kaba jngai katno katno ruh na Jowai haba ong “Ka kam hi kam lah ban ap lane ban ailad ïa ki ñiut ba kin nang kynton la ka dei ha ki jaka paidbah ne ki Ïing ki sem tad haduh ban da lah pyn treikam ïa ka Solid Waste Management".
South Korea, Jymmang 21 : Ka kynhun ïalehkai Compound ba kynthup ïa u Abhishek Verma, Rajat Chauhan bad Aman Saini ki wanran nam bad burom ïa ka ri da kaba khur takma ksiar ha ka Archery World Cup 2022 hadien ba ki la pynliem ïa ka kynhun jong ka France ha ka sngi Saitjaiñ.
Ka India ka la khur ïa ka takma ksiar da kaba pynliem ïa ki rangïalehkai ka France ba kynthup ïa u Quentin Baraer, Jean Phillipe Boulch bad u Adrien Gontier da 232-230.
Kane kadei ka sien khur takma ksiar kaba arsien na bynta kitei ki lai ngut ki rangïalehkai ha ka World Cup bad bat kyrdan ba nyngkong ha ka Stage 1 ha Antalya, Turkey.
Bad ha kane kajuh ka World Cup, ka France ka wan ha ka kyrdan ba ar.
Katba u lahduh barim ka Asian u Abhishek Verma u la jop ïa ka takma rnong ha ka ïalehkai khleh (Mixed team) ha ryngkat ka Avneet Kaur.
Ki shijur jong ka Turkey Emircan Haney bad Ayse Suzer ki jop da 156-155 bad wan kyrdan ba lai ha ka play-off.
Ha ka jingshisha ka India ka ïoh ka kabu ban khur shuh ka takma ksiar hynrei u Mohan Bhardwaj u la rem noh ha ka final ba para marwei jong ki shynrang hakhmat u Mike Schloesser.
U Mohan, uba wan kyrdan ba 42 hadien ka wat ïakop knieh rung, u la rem noh da 141-149.
Ki lai tylli ki takma ha ka sngi Saitjaiñ ka India ka kynjoh sha ka kyrdan ba ar (stage 2) da kaba khur san tylli ha ka Archery World Cup 2022 to five.
Dang shen, ka kynhun ïalehkai compound jong ki kynthei ba kynthup ïa ka Avneet Kaur, Muskan Kirar bad Priya Gurjar bad ka kynhun recurve ba kynthup ïa ka Ridhi, Komalika Bari bad ka Ankita Bhakat ki ïoh khur takma rnong.
Katba ha ka liang ka kynhun ki shynrang (recurve) ki khlem poi sha ka thong khur takma.
U Jayanta Talukdar udei tang ma u, uba la kynjoh sha ka thup ki phra ngut ha ka men’s recurve.
Ka jingthmu jong ka sorkar jylla ban shah ne ban wanrah ïa kata ka ktem khalai ba la tip kum ka ‘Casino’ ha Khanapara, Ri Bhoi District ka la wanrah ïa ka jingkhih win ha ka jylla baroh kawei.
Wat la officially ym lah ban ong ba ka Jylla Meghalaya dei ka jylla Khristan ne ka Christian State namar ba ka ri India hi baroh kawei ka dei ka ri ba laitluid ki jait niam ne Secular Country, hynrei la ju tip ieit ïa kane ka jylla kum ka Christian State.
Kumta ka jingthmu jong ka sorkar ban wanrah ïa katei ka ktem khalai ha katei ka jaka jong ka jylla ka ktah haduh katta katta ïa ka jingsngew jong kiba bun ki khristan khamtam ïa ki nongialam jong ki Balang bapher bapher.
Kat kum ka jingtwad jingmut na kiba bun ki nongshnong shnong ka jylla hi ki kubur bad ka jingwanrah ïa ka ktem khalai ka long ka jingtim ia ki longïing kiban ngat ha ka, kumba u khasi wat ïa ka saitkhnam ruh haba la pynlong khalai ïa ka u khot da ka Tim.
Yn baroh u dap u thap uba tip bad shemphang haduh katno kata ka ktem Khalai Casino kan ktah ïa ka imlang sahlang, hynrei tang kawei ka jingshisha kaba ki paidbah ki donkam ban tip ka long ba ka nongbah Las Vegas ha America ka dei kawei na ki ktem Khalai Casino kaba heh tam ha ka pyrthei lah ban ong bad la jutip ïa kane ka Nongbah kum ka Sin City ne kata ka nongbah jong ka Pop.
Ha ryngkat katei ka Ktem Khalai Casino sa kiei dei ki jingsniew ki ban dang rieh kat haduh ban jer ïa katei ka nongbah da ka nongbah jong ka Pop.
Dei na kata ka daw ba ki balang khristan ki sngewkha haduh katta katta ban tip ba kum katei ka ktem kan ïoh ban phrung khlieh ha kane ka jylla baieit jong ki briew kiba dang lait na kiba bun ki jingsniew kiba shyrkhei ban ïa nujor bad kiwei pat ki nongbah wat tang hapoh ka ri India hi ruh.
Ki don ki briew kiba ong kan leh aiu da wan kata ka Casino ruh namar hangne ha ri Khasi ka khalai ka la long lypa kaba jubor khmatam lei ha kaba phai sha ka Tim ! Ñiuma wat ka Tim hi ruh ka la pynjot ïa kiba bun ki longïing tang kiba mad ki tip ia kata, hynrei haba bishar ïa kane ka tim ka dang long tang i ei i ei i barit ban ïanujor bad kat kata ka Casino kaba yn pynkhalai khlem sangeh bad katno kan long ka jingbrai kaba shyrkhei ia kito kiba ïakyrsum ha kane ka jyrsieh.
Ka tim la kumno kumno ruh tang shi sien shi sngi kata ha ki 2 tylli ki round bad katta ruh ka ïaid ryngkat ryngkat bad ka rangbiria u Khasi kaba long kawei na ki rukom im jong ki riew rim.
Hooid naka bynta jong ka sorkar kam don kaei kaei kaba sniew la da la ithuh ïa ka da ki bor ka aiñ , namar ba ka jingthmu jong ka sorkar hi ka long beit kumno ban kyntiew ïa ka jingïoh lum khajna lyngba jong katei ka ktem khalai.
Hynrei ym lah ban len ïa kiei kiba rieh sha lyndet lada kan dei ban sdang ïa katei ka kam naduh nyngkong eh ka jingmyntoi shimet kan trei borbah bad kito ki briew kiba ïadonbynta ha kaban kyrshan ba ka kam ka dei ban urlong, naduh ki riew shimet haduh ki sengbhalang, ki bor shnong bor thaw bad kiwei kiwei.
Ka jingïoh jingmyntoi kan pynlong ïa kiba bun ban iatreilang ban pynpoi ïa ka kam sha ka jingthmu.
Ka la don ka jingong ba ka sorkar ka kyrduh pisa dei na kata ka daw ka donkam ban thaw ïa ki lad ki lynti kumno ban wanrah ïa ka khajna kaba heh.
Ki don ruh ki jingpynshalai ba hana yn lah ban peit ïa ka jingeh jong ki nonghikai lyngba ka khajna ban ïoh lum nangtei.
Hooid kan lah ban long kumta hynrei kin don shibun kiwei pat ki jingsniew ki ban kha roi hadien ba katei ka ktem kan ïoh ban pyiar bad suhthied bad kan poi ka por ba kum ka jaidbynriew kaba dang tip ïa ka akor ka burom kin ym lah leh ei ei shuh wat lada kin babe ruh.
Kumba ong ka ktien ba ka jingïada ka khambha ban ïa ka jingpynkhiah, mynta ka dei ka por ban ïeng pyrshah ïa kiei kiei kiba sniew bad kan ym don jingmut lada ka jingpang ka la ïoh ban rung ha ka imlang sahlang ban dang pynlong pat ïa ki jait jingiakhih hapher hapher ban dawa na ka sorkar ban pynsangeh noh ïa ka.
Shillong, Jymmang 20 : Mynta ka sngi u Symbud Myntri Rangbah ka jylla u bah Prestone Tynsong u la kren sha baroh ki Deputy Commissioner (DC), ki SE bad EE PWD jong ki Division bapher bapher lyngba ka Video Conference ha kaba u la bthah ïa ki ba kin lum jingkheiñ noh nadong shadong ïa kito kiba la shah pynjot pynpra ha ka jingther u lapbah ha kine ki khyndiat sngi khnang ban ïoh ban pynbha pat ïa ki bad ban ym shah ktah ka leit ka wan bad ka kit ka bah jong ki paidbah.
Haba kren bad u nongthoh khubor u la ong “ Nga la kren da ka Video Conference mynta ka sngi sha baroh ki DC jong ki District bapher bapher ki SE, EE jong ki Division bapher bapher bad Commissioner Secretary ka tnad Revenue khnang ba kin lum jingkheiñ ïa kiba la shah pynjot pynpra bad phah sha ki DC bad ba ki DC kin ïoh ban phah sha ka tnad Revenue kaba dei peit ïa ka Disaster Management ban ïoh mang pisa kloi kloi ban ïoh pynbha ïa kiba la shah pynjulor namar ngim kwah ba kane ka jingshah pynjulor ki surok bad shah rong ki jingkieng kin ktah ïa ka leit ka wan bad ka kit ka bah ki paid nongshong shnong jong ki shnong bapher bapher kiba ngat ha ka apot jong ki bor mariang".
“ Kane ka dei ka sien ba nyngkong ba la ïoh ïa u lapbah lyiur mynta u snem bad shah pynjulor jur katne katne bad ngi duwai ba U Blei Un ym shah shuh ba ki jingshah pynjulor kin dang wan jia" ong biang u Symbud Myntri RangbahKa tnad PWD ka la rai ban pynbha ïa baroh ki surok bad jingkieng ba la shah pynjulor bad ka jingpynkhreh ïa ki jingkheiñ jingdiah da ki Engineer ka dang ïaid shakhmat.
“ Baroh ki Engineer jong ki Division bapher bapher ki la leit sha ki jaka ba shah pynjulor ban lum jingkheiñ jingdiah khnang ban tip haduh katno ka jinglut jingsep kan kot na ka bynta ban pynbha pat ïa kine kiba la shah pynjot pynpra ban ïoh mang pisa kyrkieh ne ban wad lad wad lynti kumno ban ïoh shna kloi ban ym shah ktah ki paidbah".
“Ha kane ka jingther jur u lapbah, ki don ki surok kiba la shah rong bad shah pynjulor, ki don ki jingkieng kiba la shah rong, ki don ki jaka ba jur ka jingtwa, kumta nga la bthah ïa baroh ki engineer ban shim khia ïa ka kam da kaba ki dei ban don beit ha ki ophis treikam jongki ba kin ïoh leit sha ki jaka ba jia kino kino ki jingshah lyngshop ha ki bor mariang ban ïarap kyrkieh mar mar nalor kata ban lum jingkheiñ bad ai jingkieñ mar mar sha ki DC khnang ba kin ïoh ban phah sha ka tnad Revenue Disaster Management ban mang pisa kloi" ong u Bah Prestone.
Nongstoiñ, Jymmang 21: Ka shnong Wahlyngdoh ka dei kawei ka shnong kaba don ha mars hiteng lynti na Nongstoiñ bad sha Maweit ha kaba ka jngai kumba 20 kilometer.
Ka jingdon ki tnum ïing ka long kumba 60 ha ryngkat ka jingbun paid kaba 300 tam, kata haba kheiñ kyllum lang baroh naduh khunlung haduh ki tymmen ki kro bad ka don ka Wah hajan bad ka Mariang kaba itynnadKane ka shnong ka don ha marpdeng jong 20 tylli ki shnong ha ka jingbun briew kumba 8000 ngut, kata haba kheiñ kyllum lang na baroh ki 20 tylli ki nongshong shnong.
Pynban kaba sngew lyngngoh ka long ba tang ka sub-centre ka ban ai ka jingïarap ïa ki long kmie kiba ar met, ki khunlung bad ki tymmen ki kro kiba pang kiba shitom ha ka ban pynïoh ïa ki dawai dasin, kam pat don haduh mynta mynne.
U President ka HYC Wahlyngdoh Area Unit u samla Lambha Rongrin ha ka jingïakren bad u nongthoh khubor halor kane ka phang, u la ong ba ka jingbym don ka sub-centre ha ka shnong Wahlyngdoh ka wanrah shibun ki jingeh kiba ïa dei bad ka koit ka khiah ki paidbah.
U la ong ba ha ka jingshisha, ka jingbun paid ruh la biang bha, namar katkum ka jingdawa ka sorkar ban ïoh ïa ka sub-centre ka dei ban don 3000 ki jingbun briew ha ki shnong kiba markhap.
Hynrei na ki 20 tylli ki shnong, ka jingbun briew ka la palat ïa kata, pynban ka sorkar kam ju phai khmat sha kane ka dong ka thaiñ ban buh noh da ka sub-centre.
U la ong ruh ba dei halor ka jingbym phai khmat bad ka jingleh klet ka sorkar, ba la pynlong ia ka HYC Wahlyngdoh Area Unit ha ka jingïalam u President Lambha Rongrin, ryngkat ka jingdonlang ki nongïalam jong ka Circle bad jong ka West Khasi Hills, ki la leit ban ïakynduh ïa I DM&HO Nongstoiñ ban dawa ïa ka sub-centre ha Wahlyngdoh.
Ka HYC Wahlyngdoh Area Unit, ka dawa na ka sorkar jylla ban kan shimkhia ban pynkloi ban buh noh ïa kane la sub-centre, khnang ba kan pynsuk bad kan pynim ïa bun ki paidbah jong kine ki 20 tylli ki shnong.
Riangdo: Ka Meghalaya Youth Federation Mawshynrut Circle, ha ka sngi nyngkong jong ka taiew hapoh ka jingialam jong u President Bah Pynshai Kharbani bad u Publicity Secretary Bah Raplang Synshiang, ki la leit ban jurip ïa ka surok kaba na Riangdo sha Mawthengkut.
Kane ka surok ka dei kaba la shna na ka skhim PMGSY bad ka dei ruh kaba dang shu dep shna dang shen.
Hynrei ka seng ka la lap pynban ba kane ka surok mynta ka la sdang ban pra ha kiba bun ki jaka.
Na ka liang ka seng ka la leit ban ïakynduh bad buh jingthoh sha u SDO ka tnad PWD Mawshynrut, ban dawa ban siang biang ïa katei ka surok, namar ka seng kam kwah ïa ka jingleh torti ïa kane ka surok kaba donkam na ka bynta ki paidbah.
Ban ïa kren ïa ka jinglong ka juk mynta bad ha ki mynnor ba la leit noh, ka jingstad ka la kiew kumba 90% haba ïa nujor na ka juk mynshwa bad kane ka juk ba ngi im mynta.
Kane ka long da shisha ha kaba ngi la sakhi shai ruh da ki khmat ïa ka jingnang jingstad ki para briew ha kane ka juk stad mynta.
Ka jingstad kaba u briew u ïoh ka la long kum kawei na ki kabu ïa kaba u Blei u la tynsat kyrpang ha ngi u khun bynriew.
Da ka jingstad ba u briew u la ïoh, ka la wanrah shibun kiei kiei ki jingïapher bad ka jingkylla ha ka long briew man briew wat ha ki shnong ki thaw bad ki jaka puta baroh.
Kane la pynshisha ruh ïa kawei ka kyntien kaba ong “There is nothing permanent in this world, except the Change", ym don kawei ruh kaba neh ha pyrthei lait tang ka jingkylla.
Kane baroh ka long namar ba ki briew ki la roi sted ha ka jingnang jingstad ïa kiei kiei baroh.
Ka jingstad kaba u briew u ïoh ha kane ka juk mynta ka la pynlyngngoh ngaiñ wat ïa ngi ki para briew, ha kaba ngim lah ban shemphang lane wat tang ban mutdur ïa ka jingstad ba la leh da ki briew ngim kot bor satia.
Ngi im ha kane ka juk ba la kiew sted ka jingtip shaphang ki kor ki bor komputor (Computer) kata ka juk stad saïan lane teknoloji (Science & Technology).
Dei kane kata ka jingstad kaba u briew u ïoh ka la ju pynlyngngoh ïa u ba bun ba lang, namar ba kim lah shuh ban peiphang ïa kane ka rukom stad ka juk mynta.
Haba na kawei ka pyrthei sha kawei ka pyrthei ka bam por tang 1 minit ban tip ïa kiei kiei ki jingjia baroh, kaba pynlyngngoh shuh shuh ba ki riew stad (Scholar) ki la lah ban thaw ïa u ta u briew nar (Robot) u ba kham stad ma u ban ïa ngi.
Ym tang katta bun kiwei kiwei kiba ngim lah ban jer ne ong lut kiba pyni ba u briew u la long shisha u ba stad haduh katta katta.
Kane ka dei ka jingkyrkhu ba U Blei u la kyrkhu ïa u bynriew ba un im suk im saiñ da ka jingstad kaba u ïoh un man spah man phew un roi kyrhai ha ka jingim.
Hynrei, hapdeng kat kane ka bor jinglah jong u briew ban leh ïa kiei kiei kiba khraw bad kiba phylla ha kane ka juk shai ba la wanrah da ka jingkiew irat ka jingnang jingstad.
Pynban ngim lah ban len pat ba don kawei ka jinglong kaba mar pyrshah bad mar khongpong ha ka rukom stad u briew mynta.
Ngi ju kynmaw ba ki longshuwa manshuwa ki ju ong, “Katba ka jingstad ka nang kiew, katta nang roi ki jingsniew".
Kane ka ktien ka la kylla long shisha haduh ka kam, namar lada ngi peit mynta katba u briew u nang shem nang lap ïa kiei kiei kiba kham pynsuk ïa u briew, hangta ki jingsniew ruh ki ïaid ryngkat ryngkat bad kaba sngewsih ka long ba kine ki jingsniew ki dkhat noh wat ïa ka mynsiem kordor u briew.
Ha ka jingshisha katba ka pyrthei ka nangroi kyrhai ka jingstad, ka la dei ban long ka pyrthei kaba bha bad kaba suk.
Hynrei mynta pat katba nangkiew ka jingstad, nangkiew ki jingsniew bad ki jingjynjar ha ka longbriew manbriew.
Balei ka long kumne?Ban jubab lyngkot ïa kane ka long dei namar ba ka jingstad jong ngi ki briew ngi buh noh shadien ïa la u Nongthaw u ba long U Blei ïa kiei kiei baroh, ka ktien ka ong, “Education without God Produced clever devil".
Ka jingstad ba khlem U Blei ka pynmih ïa ki ksuid ba sianti.
Kane ka kyntien ka la kylla long bad ka kam kumba ka paw ha ka juk mynta, na kata ka daw ka pynlong ban kha roi ki jingsniew, namar ngim sngewthuh satia ba U Blei u long u thymmei ka jingstad baroh dei ma u ba la ai ïa ka jingstad ha ngi.
U Mahatma Gandhi u ong, “Ka jingstad ka dei ka jingroi bad kiew shaphrang ha ka met, ka jingmut jingpyrkhat bad ka mynsiem".
Ka jingstad ka dei ban ïaid ryngkat bad ka jingtieng burom ïa U Blei, ka jingstad kaba khlem u Blei ka long tang kum ki khiew khyndew ba thylli, hynrei ka jingstad kaba don ïa U Blei ka long kum u khiew rnong ba la pyndap shoiñ da ka dud.
“Ka jingstad kaba don ïa u Blei, ka ai ïa ka jingdeng bad ka jingaiei ha ka khlieh jong me, ïa ka pasngiat ka jingitynnad kan aiti ha me", ong ka proverb 4:9.
Nongstoiñ, Jymmang, 19: Ka ophis jong u Deputy Commissioner, (Supply) West Khasi Hills District, ka la pyntip paitbah ba ïa ka umphniang sharak rashon (PDS) na ka bynta jong u bnai Jymmang 2022, la dep ban pyllait lyngba ki nongsam umphniang sharak ration sha ki longïing kiba hap hapoh ka AAY, PHH bad Non-NFSA kaba long 2.6 liter shi card.
Ka dor na ka bynta ki Sub-dealer ka long 79.34 tyngka shi liter bad na ka bynta ki paidbah jong ka Nongstoiñ (Town Area) ka long 82.34 tyngka shi liter bad shabar ka sor Nongstoiñ ka long 82.84 tyngka shi liter.
Lada lap ïa ki nongsam ba ki sam duna ne shim palat ïa ka dor ba la buh kin sngewbha ban ai ïa ka jingujor sha ka ophis jong u Deputy Commissioner (Supply) Nongstoiñ.
Mawkyrwat, Jymmang, 21: Ka ophis jong ka Deputy Commissioner, South West Khasi Hills District mynta ka sngi ka la shim ïa ka jingkular ha ka jingïalam jong ka kong C.Kharkongngor, IAS, kaba long ka Deputy Commissioner jong ka South West Khasi Hills District, Mawkyrwat kum shibynta jong ka jingrakhe ïa ka sngi pyrshah ïa ki seng lehnoh (National Anti Terrorism Day) kaba la ju rakhe ha ka 21 tarik u Jymmang man la u snem.
Ïa kane ka jingïalang la pynlong ha Multipurpose Hall, Deputy Commissioner’s Office, Laitlawsang ha kaba la wan ïashimbynta da ki ophisar bad ki nongtrei jong ka distrik baroh kawei.
Ha ka jingkren lamphrang ka kong C.Kharkongngor, IAS ka la ong ba la rakhe ïa kane ka sngi kum ka sngi pyrshah ïa ki lehnoh ha baroh kawei ka ri kum ka dak ban kynmaw ïa ka sngi ïap jong u Prime Minister barim ka India, u Rajiv Gandhi uba la ïap ha ki ktang kuli ki lehnoh ha kane ka sngi.
Ïa kane ka sngi la ju rakhe man la u snem da ka jingthmu ban pynkiar ïa ki khynnah samla na ki kam lehnoh ne ki kam pyntriem bad ban wad ki lad ki lynti ban ïaleh pyrshah ïa kiba kum kita kiba pyntieng, pynkyiuh ïa ka imlang ka sahlang bad ha kajuh ka por ban pynsaphriang ïa ka khubor ban pyrshah ïa kiba kum kine ki kam pyntriem kaba long ka jingma ïa ka shongsuk shongshngaiñ hapoh ka ri.
Shuh shuh ka la ong ba ka kam pyntriem ka dei ka jingsngewthuh jong ki katto katne ki seng kiba ïeng ban ïaleh pyrshah ban ïoh ïa kaei kaba ki ki thmu ne ki kwah bad ban khring ïa ka jingmut jingpyrkhat jong ki paidbah na ka bynta ka jingmyntoi jong ki.
Ka la ong ba ki kam pyntriem kim dei kaei kaei kaba thymmai hynrei kaba baroh ki tip bad sngewthuhbha.
Ka la pynkynmaw ruh ba 36 snem mynshwa ki la duh noh ïa ka Myntri Rangbah barim jong ka Ri, ka Indira Gandhi ha ki ktang suloi jong ki lehnoh bad da ki spah kiba la duh ei la ka jingim, kiba mynsaw bad kiwei kiwei ha ka dur jong ki kam pyntriem.
Ka la ai ruh ïa ka nuksa jong ka Ri Afghanistan ha kaba la synshar da ki Talibans kiba la shah ñiew kum ki nongpyntriem ha ka pyrthei baroh kawei.
Namarkata, ha kane ka sngi ki dei ban shim ïa ka jingkular ban leh ei ei ha ka bor jong ngi khnang ban rat dyngkhong ïa kiba kum kine ki jingsniew kiba don ha ka imlangka sahlang khamtam ha kaba hikai ïa ki khynnah samla ban pynkiar bad ban ïada ïa ki khynnah na kiba kum kine ki seng khnang ba kin ïoh ïa ka imlang sahlang kaba shongsuk shongshngaiñ.
Hadien ka jingkren lamphrang la pynbud da ka jingshim kular ha kaba la ïalam khmat da ka kong C.Kharkongngor, IAS, Deputy Commissioner jong ka South West Khasi Hills District.
Nongpoh, Jymmang 21: Na ka por sha ka por la ju ïa kren ba naduh ka sorkar bad haduh ki kynhun seng kiba ju peit kyrpang ïa ki kam ïalehkai sport ki la ju pynpaw ba ki don kata ka thong ban kyntiew ïa ki samla ha ka kam ïalehkai sport bapher bapher ha Ri Bhoi bad haba phai pat sha kane ka District ki jingshisha ki paw ba hauh kine ki sngi kane ka District kam pat don kano kano ka madan ïalehkai kaba la bit la biang na ka bynta ban pynlong ïa ki jingïalehkai sport bapher bapher.
Dang shen ha ka jingpyn long ka ophis u District Sport Officer ka Ri Bhoi ïa ka Dis trict Level Inter School Sports Meet ha madan Pahamsyiem ka long shisha kaba isangsot ïa ki khynnah skul, namar hapdeng ka jjingktieh ka madan ki hap ban ïalehkai na ka bynta ki jingïa lehkai sport bapher bapher ba la pynlong ha kane ka madan.
Haba ïa kren halor ki kam ïalehkai sports, la ju kren na ka por sha ka por ba ki samla ki dei ban pynleit ïa ka por ha ki kam ïalehkai sport khnang ba kin lait na kino kino ki jingmlien ba sniew kum ka jingdih kyiad, duma bad u drok uba la ap ka jingma ïa ki khun samla kane ka juk ba mynta bad haba kren pat halor ka jingshisha kumno ki samla kin pynleit jingmut ha ki kam ïalehkai sport namar haduh kine ki sngi kam pat don kano kano ka madan ïalehkai kaba la bit la biang ba kin kyllan met ne pynlut ïa ka por ha ki kam ïalehkai sport.
Kino kino ki lympung ïalehkai sport ba la ju pynlong ha Ri Bhoi ki don tang ar tylli ki madan kata ka Madan Pahamsyiem bad ka madan Kurkalang, hynrei hooid ka madan ka don bad ka jinglong jingman jong ki madan pat kam long kaba bit ba biang ban pyn long ïa ki jingïalehkai bapher bapher bad khamtam ha ka por lyiur ne por slap kine ki madan ki la kylla ki madan ktieh na ka daw ka jingbym don kata ka jingpynbha ne ban leh katkum kita ki madan kiba lah ban pynlong ïa ki jingïalehkai sport.
Ka Madan Pahamsyiem ha Nongpoh ka la dei kawei na ka madana kaba la paw bha ha Ri Bhoi ha kaba naduh ki tourna ment phutbol ne kiwie kiwei ki jingïalehkai sport la ju pynlong ha kane ka madan da ki phew phew snem mynta bad haduh kine ki sngi ym pat ju iohi ba ka don kajingkylla ha kaba tang shu poi ka por slap kane ka madan ka la kylla long ka madan ktieh.
Kaba kham sngewsih shuh shuh, ka long ba ha kane ka jingpynlong ïa ka District Level Inter School Sport Meet jong u snem 2022 kaba dang shu kut shen, na ka daw ka jingbym biang ka madan la hap beit ban pynïalehkai ïa ki khynnah hapdeng ka madan ktieh ba ki bor pynïaid ïa kane ka jingïalehkai sport kim banse ban pynïalehkai na ka daw ka jingbym don pat kiwei ki madan kiba la bit la biang.
Halor kane ka bynta, u Nongthoh Khubor, u la ioh ruh ban ïa kren bad ki Nonghikai kiba ym kwah ban pynpaw kyrteng, ki la ong ba kumno ki khynnah skul kin sei ïa ki sap ha ka jingïalehkai sport, lada ïa kane ka lympung ïalehkai sport la hap ban pynlong ha ka madan ktieh bad kum ki khynnah ruh da kajingbym banse ki hap ban shim bynta na ka daw ka jingbym don ka madan kaba la bit la biang.
Ki don ruh ki riew rim kiba la ju im ha ki kam ïalehkai sport la palat 20 ne 30 snem mynta, ki la pynpaw kane ka madan ka dei kaba ki la ju ïalehkai naduh ka por jongki, ha kaba ka dei tang ka madan ktieh bad ki da pynpaw ruh ka jingsngew bynniaw kumno ngin kyntiew ïa ki kam ïalehkai sport lada ki khynnah kim ioh ïa kita ki madan kiba la bit la biang kiba dei katkum ka juk ba mynta.
Nongstoiñ, Jymmang, 21: Ka jylla Meghalaya ka dei ka jylla kaba ki nongshang kai na kylleng sawdong jong ka pyrthei ki angnud haduh katta katta ban wan peit ïa ki jaka jngohkai kum ka Nongkhnum, Maw-phanlur, Lum Kyllang, Mawthadraishan bad kiwei kiwei ki jaka ba itynnad, namar ka jingdon jong ki ‘lawbniap kiba jyrngam baroh shisnem lynter bad ki wah duid kiba sngur bad ki lum kiba ithiang ban peit.
Hynrei katba nang mih ki sngi kitei ki jaka ki la nang sniew dur bad kylla rong kat haduh ba la isynei ban peit.
Nalor kata ka jingsynlen ki khlaw kam dei tang ha kitei ki jaka jngoh kai, hynrei ha kylleng ki bynta jong ka West Khasi Hills ki khlaw dieng met, ki la synlen lut lait noh satang ki bynta ba bun ki khlaw dien gkseh kata ruh ha ki bynta ba ki dieng kseh ki dang rit.
Kum ban pynkynmaw ba naduh ba la ïoh ïa ka jylla ba pura haduh mynta, ka sorkar jylla kam pat lah ban pyntreikam pura dalade ïa ka Indian Forest Act, Indian Police Service Act bad ka Indian Administrative Service Act, hynrei kitei ki lai tylli ki bynta ki dang hap lang ha ka jingpeit jong ka sorkar Assam.
Ha ka jingwad jingtip bniah jong u nongthoh khubor la lap ba ka jingtlot jong ka sorkar jylla, ka dei na ka jingbym pat lah ban pyntreikam pura ïa kitei ki lai tylli ki bynta kiba kongsan tam kiba lah ban kyntiew ïa ka jylla ha baroh ki liang.
Ka jingsynlen ki khlaw hapoh ka District ym lah ban len ba ka dei namar ka jingbym lah ban teh lakam jong ka tnad khlaw ka jylla ïa ka jingshalan rnga sha ki karkhana saiñ nar kiba don ha Byrnihat bad ha Rwiang ha West Khasi Hills.
Nalor kata haba pyrshang ban twad jingmut na kiba bun ki nongshong shnong kiba ai wai ïa ki khlaw ha ki nongkhaïi rnga, ka daw kaba kongsan ba ki ïathuh ka long ba ka dei ka jingban ka jingduk kaba pynlong ïa ki ban aiwai ïa ki khlaw ha ki nongkhaïi rnga.
Ki don pat kiba ong ba ki lah ban leh katba mon ïa la ka jong hynrei katei ka jingong ruh ka dei tang ka jingkren kut lad, hynrei lada ka sorkar jylla ka la lah ban pyntreikam pura ïa ka Indian Forest Act yn ym don u ba nud ban pom wat tang uwei u dieng ruh.
Lad peit nuksa ha kiwei pat ki jylla kum hapoh Assam ym ju lap satia ba ki nongshong shnong ki nud ban pom dieng bad wat lada ki pom ruh ki pom katkum ki jingdonkam da kaba pan jingbit na ka tnad khlaw.
Ka tnad khlaw jong ka jylla Meghalaya kam nud satia ban saham ïa ki mafia shalan rnga, namar ka kamram jong ki ka long tang ban shong ophis bad pynleit jingmut kumno ban shna project thung dieng man la u snem, khnang ba ka sorkar kan mang pisa kyrpang na ka bynta ban thied symbai dieng bad pynlong prokram thung dieng man la ka san tarik u bnai jylliew, hynrei haduh mynta ym shym la lap hangno kita ki tynrai dieng ba la thung ki don wat la ka sorkar ka la pynlut da ki phewlakh tyngka.
Ha kaba ïadei bad ka Indian Police Service Act, haduh mynta ka jylla Meghalaya ka dang sah ha ka Joint Cadre bad ka Assam bad kam pat don satia ki Ophisar kiba ha khlieh duh ha ka tnad pulit, ki ban shimti ïa ka kyrdan Director General of Police (DGP) lada kim dei kiba don ha ka Batch jong ka Assam Police Manual Act.
Ha kaba ïadei bad ka Indian Administrative Service Act kaba ngi tip kum ka kyrdan (IAS) ruh haduh mynta dang khyndiat ngut eh ki trai jylla kiba pass ïa katei ka kyrdan ban peit ïa ka Administration bad kiba dei ban bat ïa ki kyrdan bah eh ha ka jylla kum ki Chief Secretary, ki Director, ki Deputy Commissioners bad kiwei kiwei.
Hynrei kiba kham bun ki ophisar kiba ïoh ïa katei ka kyrdan ki dei kiba la shu kyntiew na ka jinglah treikam jong ki bad ka jingtrei slem ha ka kam, kum ki Meghalaya Civil Service (MCS).
Hato haba ka long kumne ka sorkar ka kynmaw ne em ban phai dien kumno kan leh nangne shakhmat.
Nongpoh, Jymmang 21: Kiba bun ki paidbah nongshong shnong ha Ri Bhoi la ki dei ha Nongkyndong ne ha ki jak aba la long sor ki la pynpaw shisha ka jingbitar halor ka jingthud palat ka bording ilektrik bad kane ka la ju ktah na ka por sha ka por ba ka tnad MeECL kam lah satïa ban pynbïang ïa ka bording ba thikna (Power stable) katkum ka jingdonkam ki paidbah.
Ïa kane la sakhi ba tang ha kine ki bnai ba la sdang slap bad khie eriong la bun ka por ba ka bording ka la shu lip bad ïa kaba ki paidbah ki ioh ban pyndonkam bad ïa kane la sakhi hi da ki paidbah kiba la pynpaw ka jingbitar kaba jur da kaba buh jingkylli kaei ka daw ka jingthud palat ka bording bad katba ïa ka bai bording pat ki hap ban siew thik thik man la u bnai.
La sakhi ruh ïa kane ka jingbym biang ka bording khlem da ïa kren sha ki shnong nongkyndong, hynrei wat ka Nongpoh kaba dei ka HeadQuarter ka District Ri Bhoi, ka mad ïa kajuh ka jingeh halor ka jingbym biang ka bording ilektrik ban sam sha ki paidbah.
Ka jingthud palat ka bording ka la ktah shisha ïa ki kam ki jam jong ki paidbah la ki dei kiba pyndonkam ha ki kam online ne kiba pyndonkam ha kor computer bad kiwei kiwei ki kam, ha kaba ha kane ka juk stad ba mynta khlem ka bording ilektrik baroh ki kam ki la shu sahkut bad bijai ei.
Kiba bun ruh ki riew paidbah ki la pynpaw ruh ka jingsngewkhia ba kumno ïa ka bording ilektrik la pynmih na Ri Bhoi bad katba ki paidbah ka dong Ri Bhoi pat kim ioh satia ïa kata ka bording ba thikna bad kane ka la long shisha ka jingshah ktah kaba jur ba bun ki kam ki jam ki la sahkut bad shah ktah ha baroh ki liang.
Uwei na u samla ka dong Ri Bhoi uba ym kwah ban pynpaw kyrteng, u la sakhi ba kane ka jinglip bording ka la ktah shisha ïa ki paidbah bad u la pynpaw ruh ba da lade hi u la mad ïa kane ka jingshah ktah ha ka jingbym biang ki bording bad bun ki kam kiba u hap ban pyndep ki la shu sahkut tang na ka daw ka jingbym biang ka bording ilektrik, namar ha ka shi sngi la bun kaba lip ka bording bad ïa kaba ki ioh pdiang ïa ka bording.
Nongpoh, Jymmang 21: Ka Khasi Students’ Union, North Khasi Hills District Unit ha ka 20 tarik u bnai Jymmang 2022, ka la ioh ban pynthymmai bad ban pynskhem ïa ki nongkitkam bathymmai ka KSU Umiam unit hadien ba ka samoi treikam jong ki kala kut noh.
Ha kane ka jingpynskhem ïaki nongkitkam ba pura ka KSU Umiam Unit la ïa don ryngkat naduh u Samla Biangbor L Paliar Vice President ka KSU sengkmie, Samla Iashanborlang Mukhim Assistant Organising Secretary ka KSU Sengkmie,bad ki Nongialam na ka KSU NKHD bad kiwei.
Haba ioh jingkren na u Samla Lambok Joseph Rymbai Vice President ka KSU NKHD Unit u la pynkynmaw ba ha u snem 2017 haduh 32 ngut ki dkhot jong ka KSU ki la shah kem bad shah set along naka daw jong ka mat Railway bad u la ong ruh kum ka seng kam pdiang ia jingwan jong ka Railway haduh mynta mynne khlem da biang ki aiñ kiba khlaiñ ban ïada ïa ka jingrung kyrthlep ki briew kiba na bar bad u la ai mynsiem ruh ïa ki dkhot jong ka KSU Umiam Unit ba kin dang trei shitom khlem da kynran dien ban rat diengkhong ïa ki kam sniew khamtam ban ïada ïa ka jingwanrung kyrthlep jong ki bar jylla hapoh shnong.
Haba pynskhem ïa ki dkhot u Samla Biangbor L Paliar u la pynkynmaw ba ka jaidbynriew Khasi ka donkam ïa ka aiñ ba khlaiñ bad u la pynkynmaw ba kham bun ki nongtrei jong ka Railway ban ki paid khasi ha ka ri jong ngi bad u la ong ruh ba watla kane ka shnong ba bun ki tnat bapher bapher jong ka sorkar jylla hynrei kum ka seng kam dei ban ailad ïa ki briew ba nabar ban wan shongduh hangne hynrei ki nongtrei barjylla ki dei ban leit phai noh tang katto kattne por ryngkat ka jingai mynsiem ruh ïa ki dkhot ba thymmai jong ka KSU Umiam Unit ba ki dei ba ban long ki samla kiba ba ïaineh bd kiba ba shlur khang ban lah ban shakri hok ïa ka ri bad ka jaitbynriew.
Khliehriat iaiong 21: Mynta ki kali ha Ratacherra bad Malidor ki la lait ban iaid bad don tang ha ki katto katne hateng hateng ki jaka ba ki kali ki dang iaid tang shiliang ka surok, kata hadien ka jingdheng kali kaba jur bha kaba la jia ha ka surok national highway ha Elaka Narpuh, khamtam ha Ratacherra bad ha Malidor, ha kaba ki paidbah ba iaid na kane ka surok ki la sahkut haduh kumba lai- saw sngi ha surok, watla ki kali ki la lait suki suki ruh hynrei ka surok ka dang dap da ka khyndew ktieh bad ki kali ki hap ban iaid na ka surok kaba ktieh bad bun ki jaka kiba dang dap da ka jyrsieh ruh.
U Deputy Commissioner ka East Jaiñtia Hills District, u Abhilash Banarwal, u la iathuh ba kiba bun ki bynta kiba la jia ka jinghap ka khyndew la dep ban pynkhuid bad ki dang don ruh ki bynta jong ka surok kiba ym pat dep ban pynkhuid lut, la ong ruh ba na ka liang ki bor District bad ki bor pulit ki dang long peit ngor bha halor ka jinglong jingman ka surok na ka daw ba ka jinglong jingman ka suiñ bneng kam pat da biang bha.
Kat haduh ba thoh ia kane ka khubor, ki puh shi lum jong ka National Highway Authority of India ki dang treikam shaid shaid ban pynkhuid ïa ka surok ban weng ïa ki dieng kiba heh bad ki maw kiba la wan hap bad lynshop ïa ka surok.
Jowai, Jymmang 21: Shi bynta na ka sngi ‘International Aids Candel Light Memorial Day’ na ka liang ka Jaiñtia Network of Positive People ha ryngkat ka jingïarap pisa ka Meghalaya Control Society Shillong mynta ka sngi kala pynlong ïa ka prokram halor ka jingpang HIV/AIDS kaba la long ha Salaroh MCSWA Hall, Jowai.
Na ka liang Dr Rida Pusein Incharge ART Civil Hospital Ialong haba ai jingkren kala pyntip ba ïa kane ka sngi la sdang rakhe naduh ka 1 tarik April 1983 ha San Francisco ha manla ka sngi u Blei (Sunday) jong ka taiew ba lai jong u bnai Jymmang.
Kane ka long shi bynta ban kymmaw burom ïa kito kiba la khlad na ka jingpang AIDS bad kan long ruh kum ka lad ban ai mynsiem lem ïa kito kiba dang im bad u khñiang jingpang HIV bad kiba haïing hasem jong ki ruh kin peit lem ïa ki jingeh ba ki ïa kynduh.
Shuh shuh kala pyntip ba ka ‘National Aids Control Organisation ka don ka jingthmu ban rat dyngkhong ne pynkut ïa kane ka jingpang ha ka 2030’ bad ban jop ïa kane dei lyngba ka jingleit ai jinghikai sha ki paidbah lyngba ki prokram bad ki lad ban sumar ïalade.
Kala ong ruh ba ka thong jong ka NACO ka long ban ïaleh kumno ban pynllait ïa kane ka jingpang ba kan ym ïoh lad shuh ban ïabit thymmai sha kiwei bad kiba ïap na kane ka jingpang kim ym don shuh hapoh katei ka snem.
Ha kane ka sngi la pynlong ruh ia ka jingsngap jar, ka jingthang ïa ki mombati, bad ka jingpule ba la shim da iwei na ki para member jong ka JNP.Kiwei de kiba ïadonlang ha kane ka sngi ki long u Ajoy Lanong na ka MACS, ka Dr JN Shullai Director MCSWA, ka kong Sunita Suna PM MCSWA, ma B.Kharmalki, ma R Suchiang President JNP, ma M.Biate Secretary JNP bad ki wei de.
Jowai, Jymmang 21: Ki nongshet ja sngi kiba don hapoh ka lama jong ka All Jaiñtia Mid Day Meal Worker Union (Central Executive Committee) mynta ka sngi kila shim ïa ka rai ban leit shah thngan da kaba jai jai ha nongbah Shillong ha kane ka 31 tarik u Jymmang 2022, naduh ka 9 baje step haduh 5 baje janmiet.
Kane ka jingshah thngan ka long shi bynta na ka jingdawa jong ki “ban pynkiew ïa ka bai nong naka 1000 tyngkat sha ka 5000 tyngka bad kumjuh ruh ban kyntiew ïa ka bai nong jong ki na ka 10 bnai sha ka 12 bnai ha ka shisnem".
Ki nongsheh ja sngi kiba dei na ka West bad East Jaiñtia Hills District mynta ka sngi kiba pynlong ïa kane ka jingïalang ha Dorbar Halls jong ka shnong Loomïongkjam, Jowai na ka bynta ban ïakren halor ki jingeh kiba ki ïa kynduh naka por sha ka por kum ki nongshet ja sngi ha ki skul ne kaba ki khot mynta ka ‘PM POSHAN’ skim.
U ma Khroo.
L.Parait ha ka jingkren bad u Mawphor ula ong “ngi la khot khang ïa kane ka jingïalang ka long hadien ba la kut ka jingai por jong ki ïa ka sorkar mynta ka sngi 21 tarik u Jymmang 2022 ban pynlait noh ïa ka bai nong kaba dang sah naduh u bnai November 2021 haduh u April 2022.
Hadien ka jingïakynduh jong ki hynnin ka sngi bad u Dr.B.D.R Tiwari, IAS, Commis sioner Secretary ka tnad pule ka sorkar jylla bad u Ambrose Ch Marak, IAS, Secretary Education kiba la ong na ka liang ka sorkar kan sa pynlait shen ïa katei ka bai nong ba dang sah jong baroh ki Mid Day Meal hapoh ka Jylla.
Shuh shuh kila ai jingmut ba ïa ka pisa dei ban pynpoi beit ha ki bank Account jong ki nongshet ja hapoh ka Laskeiñ bad Tnadlaskeiñ kumba leh ha baroh kawei ka jylla.
Ula ïathuh ba ka daw ba la pynlong ïa ki ban shim ïa ka rai shah thngan ka long halor kine ki nongrim kaba nyngkong ka long ba ka sorkar kam shem la siew tikna ïa ka bai nong (honorarium) bad kaba ar ban pynkiew ïa ka bai nong katkum ka jingdawa.
Kumta u kyntu ïa baroh ki nongshet ja sngi haki skul kiba don hapoh ka jylla ba kin wan ïashim bynta lang sha kane jingshah thngan kaba sngi sngi, khnang ba ka ophis u myntri rangbha ka sorkar kmie bad kum juh na ka sorkar jylla ba kin shim khia mardor ïa ka jingdawa.
Kaba sngewsih ka long haduh kine ki sngi ki nongshet ja sngi ha ki skul hapoh ka jylla ki dang pyndonkam da ki dieng ban shet ban tiew ha ka jaka ban leh da ka Gas namar ïa kane ruh kila dep ban ujor naduh u snem 2019 shi bynta ban lait na ka jingpom pathar ïa ki dieng.
Na ka liang ka kong Phiyooris Syngkon kaba dei ka President Laskeiñ Block kala ïathuh ba hadien ka jingïa kynduh bad ki briew ka sorkar hynnin ka sngi la pyllait noh ïa ka bai nong kaba lai bnai kata jong u November 2021, bad u bnai February, March 2022.
Ka kong Rihun Langshiang Secretary Amlarem Block Unit ka pynsngew kum ki nongshet ja ha ki skul ki buh ka jingkyrpad kaba jur khamtam ïa u myntri ka tnad pule puthi jong ka sorkar jylla ma Lahkmen Rymbui ba un shim khai ïa kane ka jingdawa khang ba yn nym mih kino kino ki jingeh hadien habud.
Nongpoh, Jymmang 21: Kiba bun ki nongshong dukan harud ka surok 4-lane ha ka sorkar Nongpoh bad ki don ruh katto katne ki bynta kiba shah ktah ha shi lynter ka surok 4-lnae ki la kren bynniaw lypa bad ka daw ka long ba ka aiom slap ka la wan bad haba phai sha ki nala um pat ka NHAI haduh mynta kam pat lah ban pynheh ba kane ka ju wan rah ka jingshlei um ha ki bynta jong ka sor Nongpoh bad kiwei kiwei ki jak aba shah ktah.
Ki bynta kiba ju shah ktah bha ha ki snem ba la leit noh tang hapoh ka thaiñ jong ka sorkar Nongpoh ki kynthup ka ha centre gate Nongpoh, downgate, Pahamsyiem, Mawdiangum, Umlyngkdait bad ka daw ka jingshlei um ka dei hi na ka daw ka jingbym biang ki nala um hadien ka jingpynheh ïa ka surok 4-lane ha Ri Bhoi.
Kiwei kiwei ki bynta kiba ju shah ktah na ka jingshlei um ha ka por lyiur ki kynthup ha ki bynta jong ka shnong Umling, byrnihat bad ruh wat ha ka thain Jorobat bad ka thain Khanapara.
La sakhi ba man la u snem ki nongshong dukan ki da kren bynniaw shisha bad ki pynpaw ruh ka jingeh ba tang shu jur u slap la thikna ban don beit ka jingshlei um bad haba la shlei um ki don kiba la hap ban khang ki dukan bad don ruh ba ha ka jingshlei um ka um ka la rung sha ki dukan bad ka la pynjot lut ïa ki jingdon jingem jong ki nongshong dukan.
Ïa kane la ka jingshah ktah ki nongshong dukan bad ki paidbah la sakhi man la u snem ha kaba na ka daw ka jingshlei um ka la wan rah ka jingduhnong kaba khraw bad bunsien ruh ka jingshah pynjot ha ka jingshlei um kim ju ioh jingïarap satia na ka sorkar.
Haba ïa kren halor kane ka jingeh, ha ki snem ba la leit noh la ju shim khia naduh ka bor district, ki MLA, ki bor shnong ban ïa kren bad ka NHAI, ba ka NHAI ka la ju kular ban weng ïa kine ki jingeh bad kumba long haduh kine ki sngi la sakhi ba ïa kane ka jingeh ki paidbah kiba ju shah ktah na ka jingshlei um la shu kut tang ha ka jingïakren ba ka NHAI kam pat lah ban leh ei ban pynheh noh ïa ki Nala Um.
Haba la ioh ban ïa kren bad katto katne ki nongshong dukan ha kitei ki jak aba shah ktah na ka jingshlei um, ki la pynpaw ba ki la bynniaw lypa tang shu poi ka por lyiur namar lada ka sorkar lane ki bor ba dei peit kim shim khia ïa kane ka bynta ban pynheh ïa ki nala um, khlem pep ka jingshlei kan wan ba ka Nala um jong ka surok 4-lane kam long kaba bit ba biang bad na ka daw ka jingrit palat ki nala um ka mih ka jingshlei um tang shu wan u lapbah, ki la pynpaw.
Shillong, Jymmang 21 : Namar ka jingwan jong ka Proseshon Maria kaba 100 kaban long ha Mawlai Parish mynta ka sngi U Blei, na ka liang u MLA ka thaiñ, Bah PT Sawkmie ha ka step sngi Saitjaiñ ryngkat ki ophisar kumjuh ki nongïalam na ka Parish Pastoral Council ki la leit ban jurip kylleng ki jaka ban pyntikna ba ka jingpynkhreh na bynta katei ka jinglehniam kaban sah jingkynmaw shi rta kan long kaba la biang pura nadong shadong.
Ha kane ka sngi, u MLA u la leit ban jurip naduh ki surok kiba kumjuh ka jingpynitynnad ïa ka, kumjuh na bynta ka bording bad ruh na ka bynta ka umbam umdih.
Na ka liang u MLA haba kren ha kane ka sngi, u la ïathuh ba kum u nongmihkhmat mardor hi mar ïa tip halor ka jingpynlong ïa ka Proseshon Maria kaba 100, mardor hi u la shimkhia ban peit ba ka jingpynkhreh kan long kaba paka ryngkat ka jingïatrei lang bad ka Balang.
“Nga la shimkhia ruh ban kren ïa ka MeECL ban peit bad ban pyntikna ba lashai ka sngi (22tarik) kan ym don satia ka jinglip bording," la bynrap shuh shuh u Bah PT Sawkmie.
Katkum ka jingïathuh da u General Secretary ka Mawlai Parish Pastorial Council, Bah Stelin Dkhar, hadien ka Mass Bakhuid kan sa don ruh sa ka Prosseshon Maria ha ka por 1:30 janmiet ha kaba yn rah ïa ka stashu Maria kaba la rah ha ka proseshon Maria kaba nyngkong kaba long ha u snem 1922.
Shillong, Jymmang, 21: U Myntri ka Sorkar Pdeng uba peit ka Ministry of Education, Skill Development and Entrepreneurship u Dharmendra Pradhan ha ka sngi Saitjaiñ u la ïathir ïatai sani bad u Myntri Rangbah ka Jylla Meghalaya u Conrad Kongkal Sangma ha kaba ïadei bad ka pule puthi, ka jingai jinghikai bad ka jingseng kam lajong.
U Dharmendra Pradhan bad u Conrad Sangma ki la shong jingïalang ha ka sngi Saitjaiñ hadien ba la kut ka jingpynkup burom ïa ki samla pule ha ka XXVII Convocation jong ka North Eastern Hill University (NEHU), Shillong.
Ha kane ka jingïalang la ïashim bynta lang da u Myntri ka tnat Pule Puthi ka Sorkar Jylla u Bah Lahkmen Rymbui, ki ophisar jong ka Sorkar Pdeng bad ka Sorkar Meghalaya.
U Dharmendra Pradhan u la kmen ban iohsngew ba ka Meghalaya ka la pyntreikam ïa ka National Education Policy (NEP) ha ki kam bapher bapher, kum ka Aspire Meghalaya bad ka Prime Meghalaya kiba la pynskhem ïa ka jingwad ïa kito kiba don sap, ban ithuh ïa kine, ban kyrshan ïa ka jingseng kam lajong bad ka jingplie ïa ki lad kiba don ha Meghalaya.
U la ong ba ka jylla kaba ïaid shaphrang kum ka Meghalaya ka dei ruh ban ïalam lynti ban seng ïa ki jingdon jingem na ka bynta ki kam Digital jong ka ri, khamtam ka rynsan pynrung kyrteng ïa ki samla pule kum shi bynta ka NDEAR bad ruh ban wanrah ïa ki jaka pule jong ka jylla hapoh ki rukom treikam ka NIRF & NAAC.U la ong ruh ba ki jaka ai jinghikai jong ka Sorkar Pdeng kum ka NEHU, IIM, NIT, NIFT, IIHM bad kiwei kiwei ki dei ban ïatrei lang bad ki kynhun ai jinghikai hapoh ka jylla khnang ban ïasam ïa ki jingstad bad ki jingshem khamtam ha ka jingai jinghikai ban kyntiew ïa ki sap ha ki jaka nongkyndong.
Ka tnat Pule Puthi jong ka Sorkar India kan ai jingkyrshan ban pynlong ïa ka Meghalaya kum ka jylla kaba pawnam ha ki kam kiba ïadei bad ka pule puthi bad ka jingseng kam lajong.
Hadien kane, u Pradhan u la leit jngoh ïa ka Umsning Presbyterian School.
Ha kane ka jingleit jngoh jong u Pradhan ïa kane ka skul u la ong ba ki Neuro-surgeon, Pilot, Engineer, nongïalehkai phutbol, ki nongtem nongput ki dei ki jingangnud bad ki jingkyrmen jong ki nongïalam ha ka ri ki ban wan na kane ka skul ha Ri Bhoi Distrik jong ka Meghalaya bad kin pynskhem ïa ka jingngeit skhem ba ka India kan sa long ka ri kaba ïar ha ki jingnang jingstad.
Shillong, Jymmang 21 : Ka tnad Ministry of Road Transport bad Highway (MoRTH) ka la pyntreikam ïa ka skhim ban ai khusnam ïa kino kino kiba kloi ban ïarap ïa ki lanot aksiden kali da kaba pynkit ïa ki mar mar sha hospital ne ki jaka sumar ne trauma care centre ha i khyllipmat ba kordor tam ban pyllait im ïa ki.
Kane ka skhim ka long ban pynduna ïa kiba iap ha surok haba ïa kynduh ïa ka jingaksiden da kaba pynshlur ïa ki briew ban ïarap ïa kito ki lanot kiba ïa kynduh ïa ki jingjia aksiden kiba sngewsih.
Halor kane ha kane ka jylla la thaw ïa ka District Level Appraisal Committee bad ki dkhot ki long Deputy Commissioner, Superintendent of Police East Khasi Hills, ki dkhot ki long District Medical and Health Officer, District Transport Officer East Khasi Hills.
Kino kino kiba leh ïa kane ka kam babha ki dei ban pyntip sha kane ka committee.
Shillong, Jymmang 21: U Myntri ka Tnad Education, Skill Development and Entrepreneurship ka Sorkar Pdeng u Dharmendra Pradhan hynne ka sngi saitjaiñ ula pynthikna ba baroh ki College kiba iasoh bad ka North Eastern Hill University (NEHU) kin ym don bynta eiei ruh em bad ka Common University Entrance Test (CUET).
Hadien ba shong bishar ïa ka pule dangle ha Jylla, u Pradhan ula ïathuh ha ki lad pathai khubor ba ki College ba pynïaid da ka Jylla kin dang ïai bteng ban iasoh bad ka NEHU tad haduh ba ka Jylla Meghalaya ka don ïala ka jong ka University.
“Paralok, u Myntri Rangbah ka Jylla ula ïathuh ha nga ba ki dang pynkhreh ban wanrah ïala ka jong ka University.
Namar kata, katba ka Sorkar Meghalaya ka dang kwah, ki dang lah ban bteng ïa ka jingpyniasoh bad ka NEHU hynrei kin nym iadonbynta satia bad ka CUET ha ki snem ban wan ruh kumjuh" ula kular.
Kane ka jingpynshai jong u kala mih ruh hadien ka jingkulmar jingmut la ka jingpyllait ïa ka CUET ïa ka Jylla Meghalaya ka long tang na ka bynta une u snem 2022-2023.
Ha ka 12 tarik Jymmang, ka Sorkar Pdeng kala rai ban pyllait ïa baroh ki College ba iasoh bad ka NEHU na ka jingtreikam jong ka CUET.“Haba shong bishar ïa ki jingpynsngew jong phi kum ka jinglong ka jaka, ka jinglong jaka lum, ka jingjngai jong ki shnong ki thaw, ka jingbym biang ki kor digital bad kiwei kiwei, baroh ki college ba iasoh ba ka NEHU kin dang ïai bteng ban pynrung klas ïa ki samla pule kumba ju leh baroh shikatta ha ka jaka jong ka CUET" ong u Pradhan ha ka shithi bala phah sha u Myntri Rangbah ka Jylla.
Shillong, Jymmang 21: Ka Jylla mynta kadon satang iwei i briew iba dang pang Covid-19 ne ki active case bad ine i dei na East Khasi Hills DistrictHa kine ki arphew saw kynta bala leit noh,tang iwei i briew ila iabit thymmai ïa ka jingpang bad iwei ila ïoh pat ïa ka jingkoit.
Ka jingdon jong kiba ïap haduh mynta kala kot 1593 ngut.
Haduh 93821 ngut ki briew kila ïabit ïa kane ka jingpang ha kine ki laisnem mynta hynrei haduh 92227 ngut kila ïoh pat ïa ka jingkoit.
Shillong, Jymmang 21 : Ka jingkynmaw burom ïa ka jingdap shisnem ka jingkhlad noh u nongrwai ba kynsai tam jong ka jylla, Bah Rana Kharkongor ka la long kaba shongkun bad shoh mynsiem bha da ka jingwan pynshngaiñ lang da bun ki para nongrwai, ki bahaiing ha sem, ki sengbhalang, ki heh sorkar bad bun kiwei kiwei.
Ha kane ka sngi, na ka liang ki para nongrwai la ïoh ruh ïa ka khana ba lyngkot shaphang ka jingim jong utei u riewkhraw na u Bah Headingson Ryntathiang, uwei naki nongrwai ba u Bah Rana u la pynlut bun bha ka por ym tang ha ka rwai ka siaw hynrei wat ha ka jingïaid lynti jong u ha ka jingim.
“Um dei shuh tang kum u para hynrei ruh kum u paralok namar ngi la ïahehlang bad ngi la ïatreilang bun bha khamtam ha ka por ba thmu ban pynmih ïa ka kaset ba nyngkong ka Jingkieng Ksiar," ong u Bah Headingson.
Na ka liang u Bah Raphael Warjri u la ïathuh ba dei u Bah Rana uba wanrah ïa ka video camera ba nyngkong eh ha ka jylla kaba u wanrah naduh Hongkong ha u snem 1994.
“Utei u rangbah u don bynta ym tang ha ki kam rwai hynrei u la don bynta ruh wat ha ki dur im ne ki kam shna phlim," u la ong.
Haba bynrap lang, u General Secretary ka KSU, samla Donald V Thabah u la ong ba ki jingrwai jong utei u rangbah ba la khlad noh ki dang ïai sawa naduh ka por ba u dang rit bad tad haduh mynta mynne.
“Nga ïohi ïa u kum u Khlur ka Jaidbynriew," u la ong da kaba kdew ba ki jingrwai ba u Bah Rana u rwai kim dei satia tang na shynrong hynrei ki dei kiba u da ngam jylliew bha la ka long ha ka long ha ka liang ka jingieid, ka mariang ne wat haba iadei ban kyrsiew ïa ka Jaidbynriew," u la ong.
Shwa kane, la ïoh ruh ïa ka jingkren maitphang na ka khun jong u Bah Rana, ka Kong Maphidalin Kharhunai.
La pynphuh bad pynshongkun ïa katei ka jingkynmaw burom da kiba bun ki nongrwai kynthup naduh u Bah Maxter Warjri, nangta na ki khun jong u kynthup naduhi Kong Mana Corianda Kharhunai, Kong Badaplin Kharhunai, Kong Labiang Lyngdoh, Kong Ripa Lyngdoh bad ruh na ki khun ksiew jong utei u rangbah.
Ha kane ka sngi la pyni paidbah ruh ïa ka jingïaid lynti jong u Bah Rana naduh ki sngi kiba sdang tad haduh ki sngi kiba un pynkut noh ïa ka jingmih pyrthei ha ki kam rwai bad tad haduh ba un da khlad noh ha ka 21tarik u Jymmang, 2021.
Shillong, Jymmang, 21: Kan long ka jingjia ka bym ju kham jia koit mynno mynno ruh ba uno uno u Myntri ka Sorkar Pdeng un da hiar napoh ka kali kaba u shong ba la syrtap da ki Pulit pahara ba leit ïakren bad ki nongïakhih.
Kane kan dei ka jingjia kaba nyngkong eh ha ka jylla Meghalaya ba mynta ka sngi Saitjaiñ u Myntri ka Sorkar Pdeng uba peit ïa ka Ministry of Education u Dharmendra Prasad u la hiar na ka kali katba u dang thmu ban leit ïashim bynta ha ka jingïalang pynkup burom ïa ki samla pule ba la pynlong da ka skulbah NEHU ha ka XXVII Convocation.
Ki dkhot ka KSU kiba la ieng hakhmat ka khyrdop jong ka skulbah NEHU hapdeng ka jingsyrtap jong ki Pulit ki la pyrta da ka sur kaba jam, “We demand ILP, No ILP No Rest.
"Kane ka sur pyrta kaba jam jong ki dkhot ka KSU kiba rah ruh ïa ki plakad ka la bteng tad haduh ynda la wan poi sa u Dharmendra Pradhan.
Ha kum kane ka khyllipmat, ynda la poi ha ka khyrdop jong ka skulbah NEHU u Dharmendra Pradhan u la hiar na ka kali ban leit ïakren bad ki dkhot ka KSU bad kumjuh ïa ki nongtrei jong ka NEHU kiba don hapoh ka shatri jong ka All NEHU Workers’ Union (ANWU).
Ki nongtrei jong ka skulbah NEHU ki la pynsngew hakhmat une u Myntri ka Sorkar Pdeng ba ka Sorkar ka dei ban ithuh noh ïa ki kum ki nongtrei bapura, katba ki nongïalam ka KSU ki la pynsngew ba ka Sorkar Pdeng ka dei ban ai jingmynjur noh na ka bynta ban pyntreikam ïa ka Inner Line Permit hapoh kane ka Jylla Meghalaya.
Na ka liang jong u Pradhan u la kular hakmat kine ki nongïakhih ba un sa rah ïa kine ki jingpynsngew sha ki tyndong shkor jong ka Sorkar Pdeng ynda u la leit phai sha Delhi.
Ka Ingdorbar Thawaiñ jong ka Jylla Meghalaya ka la mynjur ïa ka Resolution ban pyntreikam ïa ka Inner Line Permit ha ka 20 tarik, Nohprah, 2019.
Kane ka Resolution haduh mynta ka dang sahkut ha ka alamari jong ka Ministry of Home Affairs (MoHA) mynta la ar snem tam eiei.
U Nongïalam ka KSU u Samla Pynkmenlang Sanmiet ha ka jingïakren bad ki lad pathai khubor, u la ong, “watla ka Ingdorbar Thawain ka Jylla ka ladep mynjur ïa ka Resolution hynrei haduh mynta ngim pat iohi ïa ki dak ki shin ba ka Sorkar Pdeng na Delhi hapoh ka jingïalam jong ka BJP ba kan shimkhia ïa kane ka mat jingdawa jong ngi, khamtam ka ILP.Kum ka dak ban pynpaw sha ka Sorkar BJP bad sha ki nongïalam ki jong ka, da ka jingwan jong u Union Minister mynta ka sngi, ngi la shim ïa kane ka kabu, da kaba rah ïa ki plakad bad ngi sngewtynnat ruh ba ngi la ioh ban ïakren markhmat bad u Union Minister uba la ong ba u sngewthuh ïa ka jingsngew jong ngi ki paid riewlum bad u la ong ba un sa rah ïa kane ka khubor sha Delhi.
"“Ngi ngeit skhem ba kan ym dei kaei kaei kaba lamler ne ba kan shu kut noh tang ha ka jingïakren bad ngi ngeit skhem ba kane ka jingkular jong u ban rah ïa kane ka khubor ba u sngewkhia ïa ka jingsngew jong ngi riewlum kane ka jylla kan long kaba seisoh bad ngi kyrmen skhem ba ka jingdawa ïa ka ILP kan ïai sawa jam ha manla ki jaka bad ki kyntoit jong ka Bri u Hynñiewtrep bad ngi ngeit skhem ba ki paidbah kin ïasnohkti lang bad khlem artatien ngin sa ioh ban kheit ïa u soh uba jop," u la ong.
U President jong ka ANWU, u Bah Napoleon Mawphniang, u la ïathuh ba ka Union ka la phah ïa ki mat jingdawa hakhmat u Vice Chancellor ka NEHU naduh ka 29 tarik, Ïaiong bad aipor ruh 30 sngi ïa ki bor pynïaid ban ithuh noh ïa ki nongtrei Casual kum ki nongtrei bapura kiba la trei ha kane ka skulbah la palat 10 snem.
Shillong, Jymmang 21 : U Myntri Rangbah ka jylla u Conrad K Sangma u dei uba nyngkong eh ban pyndonkam ïa ka kali Ilektrik ha ka jylla kaba kyrteng ka MG ZS EV bad ka jingthmu ba la pyndonkam ïa ka kali ka long ban pyni nuksa sha kiwei ïa ka jingdonkam ban pynduna ïa ka tdem kali khnang ban khuid ban suba ka lyer ha ka mariang.
“ Ngi dei ban pynduna ban pyndonkam da ki kali umphniang bad ban pyndonkam beit da ki kali Ilektrik naduh ki tnad sorkar bapher bapher haduh ki riew paidbah ruh hapoh ka jylla" ong u Myntri Rangbah.
U la ong ba nangne shakhmat ha kane ka nongbah Shillong yn pyrshang ban pyndonkam beit da ki kali ilektrik bad kane hi kan pynduna lut ïa ki jinglut jingsep ha ki tnad sorkar bapher bapher bad ha kajuh ka por kan pynkhuid pynsuba ïaka mariang ruh.
“ Nga shim ïa kane ka kabu lyngba ki lad pathai khubor ban pynshlur ïa ki tnad sorkar bad ïa ki riew paidbah ruh ba kin thied da ki kali ilektrik namar ka dei shijam ban pynïoh pat ïa ki jingjyrngam ha ka jylla bad ka ri bad kan pynduna ruh ïa ka jingpyndonkam ïa ka umphniang petrol bad diesel namar kawei na ki daw bah jong ka jingkylla ka mariang bad ka suinbneng ka dei na ka daw jongka tdem kali" ong u Conrad.
Kane ka kali jong u myntri rangbah ka ngiam ban shong san ngut bad u battery jongka u ïaid haduh 273 mile shisien charge.
Shillong, Jymmang 21: Ka Tnad Animal Husbandry & Veterinary kala khang ïa ka khyrdop ban talasi ïa ki masi shoh doh ba wan sha Jylla ha Umling namar ka jingbthah jong ka National Highway Authority of India (NHAI) bala plie ïa ka khyrdop khlem da ïoh jingbit.
U Myntri ka Tnad Animal Husbandry & Veterinary Bah Sanbor Shyllai ula pyntip ba ka jingtreikam jong kane ka Check Post ka Tnad ha Umling la hap ban pynsangeh naduh ka 21 tarik Jymmang namar ka NHAI kala kyrpad ïa ka Tnad ban da pan jingbit ban pynieng ïa ka khyrdop.
“Kane ka khyrdop kan nang ïai khang katbym pat ïoh jingbit na ka NHAI.Ka Tnad kan sa pan ïa ka jingbit na ka NHAi bad lada donkam, kan pan jingbit ruh ban pynieng ïa ki khyrdop ha kiwei pat ki jaka kiba dang hap hapoh ka jingkhmih ka Sorkar Jylla kum ha 9 mile" ula ong.
Kat kum ka jingong jong u, kane ka khyrdop ka dei na ka bynta ban talasi (check) ïa ki Transit Permit bad ka Health Certificate shuwa ban shah wan kit ïa ki masi shoh doh sha ka Jylla.
U ong ba ka ba kongsan eh ka long ban pynthikna ba ki mrad ba doh jingpang kim dei satia ban ïoh rung sha Jylla.
U Bah Sanbor u ong ba ka Tnad kan pynthikna ruh ba kin don kiwei kiwei ki jingpynbiang kum ka bor pahara, ki jingdonkam jong ki Doktor bad ki Nongtrei nalor ban pyndait ruh ïa ki kor CCTV hadien bala pyntreikam ïa ka khyrdop.
Une u Myntri ula kular ban buh ïa ki kyndon kiba tyngeh ha kaban ïakhun pyrshah ïa ka jingkhaii tuh ïa ki masi shoh doh haba ong ruh ba ka Tnad kan sa ïaktreilang bad ka Tnad Pulit ha kylleng ki bynta jong ka Jylla.
U Bah Sanbor ula ong ba ka Tnad kan pynthikna ruh ba baroh ki jaka Iew die masi/sniang.
syiar ki bym pat ïoh jingbit ne bym biang ki jingdonkam baroh, kiba don ha Byrnihat kin sa shah khang noh bad shem ka Tnad kan sa phah da ka notice sha ki.
Shillong, Jymmang 21 : U Myntri ka sorkar pdeng uba dei peit ïa ka tnad Education, Skill Development bad Entripreneurship u Dharmendra Pradhan ula kren shai ba ka sorkar pdeng kam don satia kano kano ka jingthmu ban pynlong ‘compulsory’ ïa ka Hindi.
“ Mano ba ïathuh ïaphi ba ka sorkar pdeng kan pynlong compulsory ïa ka Hindi.
Pyni ïa nga haei kata ka jingthoh.
Wat pynsaphriang ïa ki khubor kiba bakla" ong u Pradhan haba buh jingkylli hato ka sorkar pdeng ka don jingthmu ne em ban pynlong compulsory subjek ïaka hindi haduh Class X.U la ong baroh ki jait ktien ha India ki long kiba kyrpang bad kiba donkam tam kumba la dep pynpaw da u Myntri Rangbah duh ka ri u Narendra Modi.
La ki dei kino kino ki jait ktien kata lada dei ka ktien Khasi, Garo, Jaintia, Assamese, Bengali, Oriya, Telugu, Tamil, Punjabi, Matathi, Gujarati lane Hindi ki dei baroh ki “National Languages".
“ Kumta ym don mano mano ba lah ban pynbor ïa kawei pat ka jait ktien hano hano ruh.
Nga dei tang u shakri uba rit bad ngan hap ban ïaid kat kum ka polisi treikam jong u Myntri Rangbah duh ka ri ban burom ïa baroh ki jait ktien".
Jowai, Jymmang 22: Ka jingïakhun ‘Semi Final’ jong ka lympung ïalehkai phutbol ba la tip kum ka ‘2nd U Adelbert Laloo Memorial Trophy’ jong ka kyrdan 3rd Division Football Tour-nament 2022 ba la pynïaid da ka West Jaiñtia District Sports Association (WJDSA) kaba la long hynnin ka sngi 21 tarik u Jymmang ha madan Kiang Nangbha Stadium Jowai.
Ha kane ka jingïakhun ‘Semi Final’ ba ar kala long hapdeng ka Khliehmuchut Shangpung pyrshah ïa ka Mookyrdup, na ka liang ka kynhun ka Khliehmuchut Shangpung kala lah ban pynliem syndon ïa ka Mookyrdup da 1-0.
Haba phai sha ka jingïakhun jong kine ki ar kynhun kala long kaba ïakhait bha n, hynrei dei ha ka minit kaba 51 jong ka kylla miet u rangïalehkai jong ka Khliehmuchut Shangpung u Arwan Phadong ula ïoh ban thep ïa katei ka shikol kaba la pynlong syndon ïa ka Khliehmuchut Shangpung ban ïoh rung sha ka phainal jong kane ka lympung mynta ka snem.
Ïa ka jingïakhun phainal jong ka ‘2nd U Adelbert Laloo Memorial Trophy’ jong ka kyrdan 3rd Division Football Tournament 2022 kan long ha ka 28 tarik (saitjaiñ) jong u bnai Jymmang 2022.
Shillong, Jymmang, 21: Haduh 15,955 ngut ki samla pule kiba la pas ïa ki kyrdan pule bapher bapher ba kynthup ïa 117 ngut ki PhD, 8 ngut ki M.Phil, 1559 ki Post Graduate bad 14,271 ngut ki Under Graduate ki la shah pynkup burom ha ka XXVII Convocation jong ka North Eastern Hill University (NEHU), Shillong kaba la long ha ka sngi Saitjaiñ.
Ïa kine ki samla pule la pynkup burom da u Myntri ka Sorkar Pdeng uba peit ïa ka Ministry of Education, Skill Development and Entrepreneurship u Dharmendra Pradhan uba la long kum u Kongsan.
Kane ka jingpynkup burom ka long na ka bynta ki samla pule kiba la pas ïa kine ki kyrdan pule bapher bapher na ka bynta jong u snem 2020 bad 2021.
U Pradhan haba kren kum u Kongsan u la ai khublei ïa kine ki samla pule bad ai ruh ïa u kyrwoh khublei ba kin nang ïai tyngshaiñ ha ka jingim jong ki.
U la kyntu ba ki dei ban long ki nongwanrah jingkylla ha ka imlang ka sahlang da kaba ïashim bynta ha ka ‘knowledge-based industrial revolution.
’ “Hadien ba la pyndep ïa ki jingpule, phi sdang ban wad kam.
Hynrei ïa ki kam yn hap ban pynkha.
Phi dei ban long ki nongthaw kam ha ka pateng ban sa wan.
Phi hap ban long ruh ki nongai kam," ong u Myntri bad bynrap ba ka University ka don mynta hakhmat ban wanrah ïa ka jingkylla.
Haba pynshai ïa ka hamsaïa halor ka jingpynlong ïa ka ktien Hindi kum kawei ka ktien hapoh ka ri kaba pur ha ki katto katne ki bynta jong ka ri, une u Myntri ka Ministry of Education ula ong, “baroh ki ktien ba la kren ha ki jylla bapher bapher ki dei ki ktien jong ka ri, la ka dei ka ktien Khasi, Garo, Jaiñtia, Assamese, Bengali, Tamil, Telugu bad kiwei kiwei.
U Myntri Rangbahduh jong ka ri u Narendra Modi ula banjur ba baroh ki jait ktien ki dei ki ktien jong ka ri hapoh ka ri India.
"Ka National Education Policy (NEP) ka la plie lad ban pynlong kyrpang ïa baroh ki jait ktien ha ka ri, u la bynrap.
U Pradhan shuh shuh u la banjur ïa ka jingdonkam ban tih bniah ha ka pule puthi ha kane ka juk.
“Ka University ka dei ka jaka jong ka Science, ka Technology bad Social Research.
Ka jingwad bniah kan plie lynti na ka bynta ka lawei jong ngi bad ïa ki samla ha ka lynti kaba dei.
Ka jingtih bnaih kan long na ka bynta ka imlang ka sahlang, na ka bynta u khun bynriew," la ong u Pradhan.
U la ïaroh ruh ïa ka skulbah NEHU kaba la ai ka jingshakri ha ka pule ka pule bad ka jingwad bniah ha kane ka thaiñ Shatei Lammihngi mynta la 50 snem kynthih.
U Myntri u la banjur halor ka thong jong ka National Education Policy (NEP).
“Kumba 15 lak ngut ki nongshong shnong jong ka jylla Meghalaya ha kaba 14 percent na ka jingbun briew hapoh ka jyllla ki dei na ka rta kaba 3-25 snem.
Ka NEP ka ai ïa ka bynta ba kyrpang sha kine ki samla ba dang khie dang san," u la ong bad ïathuh ruh ba ka NEP kan wanrah ïa ka jingkylla ha ka pule ka puthi khnang ban tei ïa ka ri India kaba khlaiñ.
U Myntri Rangbah ka Jylla u Conrad Kongkal Sangma uba la ïashim bynta lang ha kane ka jingïalang pynkup burom bad u Myntri ka Sorkar Pdeng u la kyntu ïa kine ki samla pule ba kim dei ban shu sahkut hajuh hynrei ban shim ïa ka rai kaba dei ha ka jingim khnang ban poi sha kawei pat ka kyrdan.
“Wat shah jop ha ka jingsharem bad wat ai ba ka jingjop kan mih noh na ka jabieng jong phi," ong u Myntri Rangbah sha ki samla pule.
Ha kane ka jingïalang pynkup burom la ïashim bynta lang da u Myntri ka tnat Pule Puthi ka Sorkar Jylla u Bah Lahkmen Rymbui, u Vice-Chancellor ka NEHU u Professor P.S.Shukla, ki nonghikai bad ki samla pule jong ka skulbah NEHU.Nongpoh, Jymmang 22: Ka Umdapdumu SC kala long ka lahduh haka lympung ïalehkai phutbol ba 2 sngi bala pynlong da ka KSU Umjong Unit, hadien ba kala lah ban pynliem noh ïaka Pahamsohbar haka jingïakhun phainal kaba la long ha madan ïalehkai ka shnong Shakhoikuna haka sngi Saitjaiñ.
Ïa katei ka lympung la pynhap pyrda noh da u Bah Lambok Rymbai Vice President ka KSU North Khasi Hills District haka jingdonlang ka kong Rona Khymdeit MDC barim ka Nongpoh, u Bah Cores Marweiñ ki nongïalam ka KSU bad kiwei kiwei ki riew rangbah.
Haba phai sha ka jingïakhun phainal ha katei ka sngi hapdeng ka Umdapdumu pyrshah ïaka Pahamsohbar ka jingïalehkai kala long kaba itynnad bad ïakhaid bha da ka jingtbit ki rangïalehkai na baroh ar liang bad naduh ba sdang ka kylla step haduh ba kut ka kylla miet ka jingïakhun ka ïakhaid ha kaba ym shym don ba ioh thep kol ha kaba naka liang ki referee kila rai ban pynshut noh da ka tie-breaker.
Dei haka jingïashut tiew breaker ba ka Umdapdumu kala lah ban pynliem noh ïaka Pahamsohbar da 6-5 kol ban rah syndon ïaka nam lahduh jong katei ka lympung.
Haba kren ha katei ka sngi naka liang u Bah Lambok Rymbai kum u kongsan u la ai ka jingïaroh ïaka KSU Umjong Unit kaba la shim ïa katei ka sienjam ban pynlong ïa katei ka tournament da ka jingangnud ban kyntiew ïa ki samla ïalehkai ha katei ka thaiñ kiba don ïa ka sap ïalehkai bad kyntu ïa ka KSU Umjong Unit ba kan dang ïai bteng ïa kum kane ka tournament ha ki snem ban wan.
Bad u la ong ruh ba kin dang pynïatylli ïa ki para samla hapoh shnong poh thaw bad ban long kita ki samla ki ban kyntiew bad ban ïada ïa ka Ri bad ka jaidbynriew kumba ka nongrim jong ka seng ka ïeng.
Shillong, Jymmang 22: Ka kynhun ïalehkai kriket jong ka CMC Mawlai Kyntonmassar ka la pynliem ia ka kynhun CMC Mawtawar ha ka final da 34 run ban ïohrah ïa ka kriket ba pynlong da ka seng samla Katholik Kyntonmassar ba la tip kum ka 1st (L) John Paul Kharsyiemiong Memorial Cricket Tournament Knock Out ha madan shnong ha Kyntonmassar ha ka sngi Saitjaiñ ka 21 tarik u Jymmang, 2022.
Ka CMC Kyntonmassar hadien ba ka la rem ïa ka toss ka la mih madan nyngkong ban tied bad ka la lah ban thlieh 179 bad duh 4 wicket na ki 12 over ba la buh ban ïalehkai.
Haba wan beh ïa ka thong ka Mawtawar ka la tied 134 run bad liem 9 wicket bad ka Kyntonmassar ka la jop da 34 run ban ïohrah ïa kane ka lympung ïalehkai kriket.
Ha kane ka lympung ïakhun ki la don baroh 14 tylli ki kynhun ba la wan ban shim bynta na ki shnong bapher bapher hapoh Mawlai.
Ka Kyntonmassar kum ka lahduh ka la ïoh khur ïa ka song pisa ba 10,000 tyngka ryngkat ka trophy bad ka Mawtawar kaba la wan baar ka ïoh ïa ka song ba 6000 tyngka ryngkat ka trophy.
Katba u samla Sanvert Kurkalang na Kyntonmassar u la ïoh khur ïa ka nam man of the match ha kane ka sngi.
Ïa ka trophy bad ka song pisa sha kaba jop ka Kyntonmassar la sam da u kongsan u MLA ka Mawlai u bah PT Sawkmie, katba sha ka Mawtawar kaba ar ba la sam da u Bah Teibor Pathaw, MDC Mawlai bad sha u bah ïoh man of the match la sam da u Bah Marbud Dkhar uba la shah khot kyrpang ha kane ka sngi kut.
Ha kane ka sngi la ïoh ïa ka jingkren na u Bah PT Sawkmie, na u Symbud Kongsan, bah Teiborlang Pathaw, na u Bah Marbud Dkhar ha ka jingdon ryngkat u rangbah shnong Dr.MarcoMatri, i kurim u bah Paul Kharsyiemiong, i kmie bad kiwei kiwei.
Shillong, Jymmang 22: Ka PFR Football Club ka la rah ïa ka nam lahduh ha ka 1st Knockout Football Tournament ba la pynlong da ka Kyrshanlang Multi Purpose Co-operative Society ha Sumer Umbang Ri-Bhoi District.
Ïa kane ka lympung ba la sdang naduh ka 7 tarik kaba la kut noh ha ka 21 tarik Jymmang la wan ban pynhap pyrda noh da ka Kong Macdalyne Sawkmie Mawlong kaba dei ruh ka MDC jong ka Umsning konstitwensi bad ha kane ka lympung la wan ban ïashim bynta da 15 tylli ki kynhun na kylleng ka jylla.
Ka jingpynlong ïa kane ka lympung ïalehkai ka long ruh shi bynta ka jingrakhe ïa ka jingdap shi snem jong ka Kyrshanlang Society.
Ka PFR Football Academy ka la ïoh rah nam lahduh hadien ba ka la pynliem noh ïa ka Iaineh Football Club ha ka jingïashut tie-breaker da 6-5 kol.
Ka jingïakhun final hapdeng kine ki ar tylli ki team ka long kaba ishonshit bad ïakhaid bha da ka wan sakhi ki paidbah ieit football na kylleng ki shnong kiba don marjan bad ka Sumer Umbang.
Ha kaba kut ka jing ïalehkai na ka liang ka kong Macdalyne Sawkmie Mawlong ka la sam ïa ka song pisa ba T.50 hajar lem bad ka trophy sha ka kynhun lahduh ka PFR Football Club bad kumjuh ruh ka la sam ïa ki takma sha ka Iaineh Football Club ka ba wan ba ar.
Haba kren kum ka Kongsan ha kane ka sngi ka Kong Magdalyne ka la kyntu ïa ki samla ban ïai trei shitom ha la ki sap ba ki don la kadei ha ka kam ïalehkai phutbol, ha ka rwai bad shad bad ha kiwei kiwei ki sap ba ki don.
Ka la ong ba ka jing pyndonkam ïa ki sap ba kum ki briew ki don kan ïarap ïa bun balang ban lait na kino kino ki jing ngop ha ki kam sniew khamtam ha ki kynja dih kiba pyn buaid bad kiwei ki kam be aiñ ba long pyrshah ïa ka imlang sahlang.
Ha kane ka sngi phainal la wan sakhi da ki paidbah nong shong shnong ha ka jing don lang ka kong B.Thabah ka President jong ka Kyrshanlang society, u Bah A.Nongrang Secretary lem bad ki dkhot ka HYC ka Ri-Bhoi District.
Shillong, Jymmang 22: Ka lympung ïalehkai Women Football League ba pynïaid da ka Shillong Sports Association (SSA) ka la jam sha ka semi-final bad kane ka jingïakhun knieh rung final kan long ha ka 24 tarik Jymmang 2022.
Ki saw tylli ki team kiba la rung sha ka semi-final ki kynthup ïa ka Mawlai SC, Maw-U-Tieng, Lawei SC bad Laitkor SC.Ka Mawlai SC kan ïakhun pyrshah ïa ka Maw-U-Tieng ha ka semi-final ba nyngkong ha ka por 12:30 baje nohphai sngi bad ka Lawei SC pyrshah ïa ka Laitkor SC ha ka por 3:30 baje janmiet ha madan Third Ground, Polo, Shillong.
Ka Lawei SC ka la pynthikna ïalade sha ka semi-final hadien ba ka la khur jingjop pyrshah ïa ka Nongkohlew SC ha ka jingïakhun kaba la long ha ka sngi Saitjaiñ da kaba pynliem da 2-0.
Ha katei ka jingïalehkai, ka Bankyntiew Ryntathiang ka la plie pyrda nyngkong da kaba thep shi kol tang ha ka jingïalehkai ba dang ïaid lai minit bad haduh kaba kut jong ka kylla step, ka Lawei SC ka la lamkhmat da 1-0.
Haba wanphai sha ka kylla miet, ka jingïakhun ka la nang ïakhaid baroh arliang ki thei ïalehkai ki la ïakhun tyngeh ban thep kol.
Hynrei ka jingïalehkai ka la poi noh sha kaba kut hadien ba ka Pynïabiang Nongbet ka la thep ïa ka kol kaba ar na bynta ka Lawei SC kaba la jop bad rung syndon sha ka semi-final.
Ha kane ka sngi la sakhi ruh ka jingïalehkai kaba khatduh hapdeng ka Nongkrem SC pyrshah ïa ka Lumparing SC, ha kaba ka Lumparing SC ka la pynliem da 3-0.
Ïa baroh kitei ki lai kol la thep da ka China Sangma ha ka minit ba 45 , 53 bad 55.
Watla ka la khur jingjop hynrei ka Lumparing ka khlem poi sha ka thong da kaba pyndep ha ka kyrdan ba lai na ka miej kheiñ point na ka Group B da kaba khur 9 point.
Ka Mawlai SC ka bat kyrdan ba nyngkong ha ka Group A da 13 point katba ka Laitkor SC ka khur 13 point bad don ha ka kyrdan ba ar na ka jingïapher ha ka thep kol, ka Rahjingshai ka pynkut ha ka kyrdan ba lai da 7 point, ka PFR Academy ha ka kyrdan ba saw da 6 point, Onsides Sports ha ka kyrdan ba san da 4 point katba ka Thynroit ka khlem jop shisien ruh bad don ha ka kyrdan ba sha trai duh.
Ha ka Group B, ka Maw-U-Tieng ka bat kyrdan ba nyngkong da 10 point, kumjuh ruh ka Lawei SC ka khur 10 point hynrei ka bat kyrdan ba ar na ka jingïapher thep kol, ka Lumparing ha ka kyrdan ba lai da 9 point, ka Nongkohlew ha ka kyrdan ba saw da 5 point, ka Nongkrem ha ka kyrdan ba san da 5 point bad ka Nongthymmai kaba la rem ha baroh san sien ka don sha trai duh na ka miej kheiñ point.
Ka jingïalehkai final jong kane ka lympung kan long ha ka 27 tarik Jymmang ha ka por 4 baje janmiet.
Ka Sorkar MDA hapoh ka jingïalam ka NPP, kala mad ïa ka nem sniew kaba shyrkhei ha kine ki sngi naduh ba ka la bat ïa u lakam synshar hapoh ka jylla na ka jingpaw tyngkreiñ ki jingshah pynjulor ki jingtei ba thymmai ba kynthup naduh ki surok, ki jingkieng, building bad khamtam ka jingjulor noh ka ïing dorbar thaw aiñ kaba thymmai kaba mang ka jinglut kaba 141 klur tyngka kaba don ha Mawdiangdiang kaba dang don hapdeng ka jingpyntrei bad kaba la buh ruh ka thong ban pyndep mynta hi u snem.
Kane ka jingtei ka la pra kynsan khlem kano kano ka dak ne khih u jumai kaba pynpaw ka jingbym ler treikam bad trei torti tang ban ïoh ka burom.
Ka sorkar MDA ka la mad shwa nyngkong ïa ka nem sniew ha u 2021 ha kaba ka jingkieng nar ha Dwar Ksuid ne ka Baily Brigde kaba la pra kynsan ha u Ïaïong tang hadien katto katne sngi ba la plie paidbah ïa ka da u Symbud Myntri Rangbah ka jylla Bah Prestone Tynsong ha u Lber.
Ym tang shisien hynrei katei ka jingkieng ka la pra arsien ha ka shi snem kata ha u Nohprah 2021 hadien ba ki shaka jong kawei ka trok kit dewbilat kiba la kyrngiom ïa ki langtang siang bad ngam shapoh hapdeng jong katei ka jingkieng.
Tang ha ka sngi bnai, ki jingtei tymmai kiba la sdang tei bad shna hapoh ka jingïalam jong kane ka sorkar MDA ki la paw pyrthei ka jingbym skhem bad ka jinglong torti bad trei sted tang ban dep noh.
Ka jingpei bad orpait jong ka building jong ka ISBT kadei kawei na kiba kane ka sorkar ka la shah kynthoh bud pat sa ka jingngam ka jingkieng Shillong Mawlai Bye-Pass kaba la paw tyngkreiñ ka jingtrei torti tang ban dep stet khlem da salia wat lada ki pra noh ruh tang ban ïoh ïa ka burom kampher namar sa tang khyndiat bnai ka sorkar MDA hapoh ka jingïalam ka NPP ka hap ban leit sha ki paidbah ban leit kyrpad ïa ka vote ba kordor jong ki, hynrei lada kam lah ban pynurlong shwa ïa kine kiba ka dei ban pyndep kan buh ïa ki nongïalam jong ka ha ka jingeh kaba khraw ha ka election ban wan.
Phewse kine ki long pynban ka jubab na bynta u paidbah ba kidei ban stad bad shemphang bad da puson bad buh ha ki jingduwai naduh mynta ban ym ngop ha ka pisa hynrei ban pynpaw da ki kam khnang ba kine ki lei san snem kin kyndit bynriew.
Katba nang mih ki sngi bad ki bnai, ka sorkar MDA ka la mad ka jingshah kynthoh ha kiba bun balang la ka long na ki kynhun seng saiñ pyrthei, ki seng bhalang, ki riew paidbah haduh ki riew shimet halor ka rukom treikam jong ka.
Ym lah ban len ruh ba kane ka sorkar MDA ka dei ka sorkar kaba la shah kynnoh naduh sor haduh nongkyndong ha kaba ïadei bad ka kam khaïi dewïong beaiñ.
Ki MLA jongka im im peit peit ki nud ban kren ba da dei ka por long session ne dorbar ki MLA te hap ban sangeh ka khaïi dewiong hynrei tang shu kut ka dorbar la bteng beit.
Kane ka pynpaw ba kim salia shuh wat haduh katne la shah kynnoh ruh.
Ki la rben thlup la kum ka snieh kuratia.
Naduh ki khynnah rit haduh ki rangbah ki ïohi pylleiñ pylleiñ ïa ka jingkhaïi dewiong beaiñ ha ki surok namar ki trok ki ïaid mon khlem jingsalia bad patiaw shuh ïa ki bor ka aiñ.
Ka sorkar MDA ka la shah kynthoh ruh halor ka kam pynbeit pud bad ka Assam kaba la ïasoi ïa ka Memorandum of Understanding (MoU) khlem ka jingïasyllok ne ïamir jingmut shwa bad ki Hima bad ki shnong ka thaiñ khappud.
Hynrei kat kum ba lah ban ïohi ha ki khubor ki paidbah wat kat hapdeng jong katei ka jingshim khia jong ka sorkar ruh la kynnoh ba ki dang shah shet kylla hi ha ka sorkar.
Ha kawei na ka jingkren la ïohi ba ka sorkar ka la shim da ka rai kaba da kumwei pat kata da kaba bud ïa ka jingsorjamin jong u snem 2011 bad lada ka long kumta ka mut katei ka jingsor jamin jong ka sorkar ka la dep long lypa kaba ka bym ïahap kat kum ka mon jong kito kiba shah ktah ha ka MOU.Nongstoiñ, Jymmang 22: Ka kynhun ïalehkai jong ka Nongstoiñ Cules Football Club na West Khasi Hills, ka la ïoh rah ïa ka nam lahduh hapdeng ki 32 tylli ki team jong ka lympung ïalehkai 2nd Invitation football tournament 2022 ba la pynlong da ka Nongjyllieh Youth Sports Social & Development Organization (NYSSDO).
Ka jingjop bad ka jingïoh rah jong ka Nongstoiñ Cules FC kaba dei kawei ka kynhun jong ka Barcelona Fan na West Khasi Hills, ïa ka nam lahduh ha katei ka lympung ka la wan hadien ba ka la pynliem noh da 1-0 kol ïa ka kynhun ïalehkai jong ka Dangpyrshang FC, kaba dei ka kynhun ki nongtrei karkhana kali napoh Sor Nongstoiñ.
Kane ka jingïalehkai final ka la long ha ka sngi saitjaiñ ha madan Photumtong Playground Nongjyllieh West Khasi Hills.
Ha kane ka jingïalehkai ka Nongstoiñ Cules FC kaba la long ka lahduh, ka la ïoh ban khur ïa ka khusnam song pisa kaba Rs 18000 tyngka bad ka Dangpyrshang FC ka la ïoh ka khusnam song pisa kaba Rs 12000 tyngka.
Kiwei pat ki khusnam ki long top scorer la rah da u Banraplang Marweiñ na ka Nongstoiñ Cules FC, Best Goalkeeper da u Pyrkhatbha Jyndiang na ka Sañiaw FC bad Best Player da u Wansiewdor Syiem na ka Dangpyrshang FC.Ha shuwa katei ka jingïalehkai final, la ïoh ban pynlong ïa ka jingïalang kaba lyngkot ha kaba u bah Donboklang Sungoh Officer Incharge Nongstoiñ Police Station u la don ryngkat kum u Kongsan bad u Bah Pynshailang Kharbani kum u Symbud Kongsan ryngkat lang u Bah Medral Kharbani Sordar ka Shnong Nongjyllieh bad kiwei kiwei kiwei.
U Kongsan haba ai jingkren u la ai mynsiem ïa ka Club kaba la lah ban pynlong bad pynïaid beit ïa kane ka tournament.
Mawkyrwat, Jymmang, 22: Ka Rympei PIP Football Team na Shillong ka la long kawei napdeng ki 16 tylli ki kynhun kaba la rah ïa ka nam jingjop ha ka lympung ïalehkai kynjatbol ba la tip kum ka 2nd Above 40 Football Tournament 2022 kaba dei halor ka phang, “Play to Fit", kaba la pynïaid da ka Veterans Football Committee jong ka Mawten Sports Club (MSC) ha madan Mawpyllun, Mawten, South West Khasi Hills District.
Haba phai ha ka jingïakhun ha ka wat kaba khadduh ne ka final hapdeng ka Rympei PIP FT na Shillong bad ka South West Khasi Hills District Police FT ka la long da shisha ka jingïalehkai kaba itynnad bha namar lah ban pynkynmaw ba kine ki ar tylli ki kynhun ki dei ruh ki kynhun kiba la ïa khun ha ka sngi plie pyrda ïa kane ka lympung ïalehkai.
Namarkata, ha kane ka jingïakhun ban pynkut ïa kane ka lympung bad hapdeng jong ka jingïalehkai kaba itynnad bad shongshit bha, ka Rympei PIP ka la poi sha ka thong bad rah ruh ïa ka nam jingjop da kaba ka la ïoh ban thep da 4 – 2 kol pyrshah ïa ka South West Khasi Hills District Police Football Team.
Ka nongjop ha kane ka sngi ka la ïoh rah ïa ka song tyngka kaba T.40,000/- tyngka ryngkat ka khusnam bad kaba shah rem pat ka la ïoh rah T.20,000/- tyngka bad ka khusnam.
Nangta, la ïoh ruh ban sam ïa ki khusnam shimet kumne, u nongthep bun kol sha u bah Silvestre Makri bad u ‘rangïalehkai ba tbit jong ka lympung sha u bah Marshall kiba dei jong ka South West Khasi Hills District Police Football Team.
Ka khusnam nongapkolba tbit sha u bah H.Marngar jong ka Rympei PIP.Ïa kane ka lympung ïalehkai kynjatbol jong ka 2nd Above 40 Football Tournament 2022 la wan ban pynhap pyrda noh da u bah Sounder S.Cajee uba long kum u kongsan ha ryngkat ka jingdon ryngkat ki ‘riew rangbah jong ka dong ka thaiñ naduh u bah Stalyne H.Diengdoh, MCS, SDO jong ka Ranikor Civil Sub Division (uba la shongthait), ki ‘riew rangbah na ka shnong Mawten lem bad kiwei kiwei de.
U bah Sounder S.Cajee ha ka jingkren ai mynsiem ïa ka Sports Club bad ïa ki ‘rangïalehkai kiba dang smat ban ïashim bynta ha ka kam ïalehkai ha kaba kane ka long kawei na ki lad ban ïoh ïa ka jingkhiah krat ha ka met bad ka ban long ruh ka nuksa ïa ki samla kiba thmu ba lymgba ka kam ïalehkai kynjatbol kaba long mynta kum kawei na ki lad ïoh kam bad ban ïoh ïa kata kaba donkam ka dei lyngba ka jingtreishitom bad minot thop khlem da kynran dien ha kano kano ka kam kaba ki trei lane ha kano kano ka rynsan kaba ki mih ban iakhun naba kane kan long ka jingai mynsiem ia ki samla kiba dang khie dang san bad kiba lah ban pynpaw pyrthei la ka sap.
Mawkyrwat, Jymmang, 22: Ka Marbaniang Computer Training, Umkaber ba la pynïaid da ka Destiny Self Help Group ha ka 21 tarik u Jymmang, 2022 ka la pynlong ïa ka jingïalang ban ai syrnod ne certificate ïa ki samla kiba la pyndep ïa ka ‘Short Term Course’ jong ka Computer Basic Training.
Ha katei ka sngi u bah Staising Kharbteng u la long u kongsan bad ha ka jingkren jong u la pynpaw ba ka jingdon kane ka jaka ai jingai jinghikai ka long shisha ka jingkyrkhu ïa ki khun samla ka thaiñ, da kaba kyntu ruh ïa ki ba kin shim ïa ka lad ban wan shah hikai ne training ha kane ka jaka ai jinghikai na bynta ka jingmyntoi ka lawei jong ki, khamtam ba ki ki im ha ka juk jong ka jingkylla ha ka teknologi ha kaba ki jingkylla te kin wan beit bad lada kim pdiang ïa ki jingkylla ka jingduh kan long ïa ki hi.
Shuh shuh u la ai mynsiem ïa ki nongïalam ka Destiny Self Help Group ba ki dei ban kynmaw ba i jingjaw um barit in pynlong ïa ka duriaw bah.
Kumta ruh kane ka shlem ai jinghikai jong ki ha kawei ka sngi kan ïeng kum ka nongmuna bakhraw ha ka dong ka thaiñ.
La pynïaid ïa katei ka jingïalang da i samla D.Marbaniang iba long i nonghikai katei ka jaka ai jinghikai bad la ïoh ruh ïa ka jingkren na ka kong B.Marbaniang kaba dei ka President ka Destiny Self Help Group.
Nongstoiñ, Jymmang, 22: Ka jingpynjulor jong u kynja khñiang ïa ki riewhadem ha u snem ba la dep ka jur bha ha baroh ka West Khasi Hills bad mynta u snem ruh ka long kumjuh.
Utei u jait khñiang u sdang ban bam shuwa ïa ki sla nangta u rung ha khmut jong u jyntang bad u bam haduh ki bynta ba shapoh.
Ha kaba sdang utei u kñiang u long uba rit bad u nang heh suki suki.
Kumba long ha u snem ba la dep shisien ba la lap ïa ki dak ha ki sla riewhadem wat lada ka jaka rep ka heh katno katno ruh man la u tynrai un ym lait na utei u khñiang.
Ha u snem ba la dep, bun ki nongrep ki la pyrshang ban synreit da ka um ba la pdem da u duma sla bad ruh da ka dawai DDT, hynrei kam myntoi satia.
Ka jingbam jong utei u khñiang ïa ki riewhadem ha une u snem ruh kan jur bha, namar haba pyrshang ban leit peit ha ki katto katne ki kper bad ki jaka rep, la lap ba kito ki jaka rep kiba u riewhadem u dang kham rit ka jingbam khñiang ka dang duna.
Hynrei ha kito ki kper kiba u la kham heh, ym don shuh wat tang shi tynrai u jingthung u ba lait na ka jing don ki dak bam khñiang bad shisien ba la don ki dak lieh ha ki sla, tang hadien shi sngi ar sngi u khñiang u la rung shapoh bad u jingthung un ym long shuh.
Shillong: Ka Amazon India mynta ka sngi ka la pynbna paidbah ba ka la lah ban thaw ïa ki lad aikam aijam kumba palat 11.6 lak tylli (1.16 million) la ka long na ka bynta ki jingtrei kiba hap ban trei beit bad kane ka kompany ne ha kiwei ki kam kiba don ka jingïadei bad kane ka kompani, kaba la lah ban wanrah haduh jan kot $5 billion ha ki kam shalan mar bad pynkylla ïa ki kam ki jingtrei sha ka digital ïa palat 40 lak tylli (4 million) ki kam kiba hap hapoh ka MSME ha India kat haduh mynta.
Ha u bnai Kyllalyngkot jong u snem 2020, ha ka sien banyngkong ba la pynlong ïa ka Amazon Smbhav, ka kompani ka la ai ka jingpyntikna ban pynkylla digital kumba 1 klur tylli (10 million) ki MSME, ka ban ïarap ban wanrah haduh $10 billion ka jinglah ban shalan ïa ki mar ki mata bad thaw haduh 20 lak tylli ki kam ki jam (2 million) ha India katha duh u snem 2025.
Ka Amazon mynta ka don ha ka lynti ban poi sha ka thong ban pynurlong ïa kane ka jingkular, bad nalor kata ka dang lah shuh shuh ban pynlong ïa ka jingshalan ïa ki mar ki mata da ar shah na India, bad kumta kat haduh ka snem 2025 kane ka kompani ryngkatlang kan sa lah ban shalan ïa ki mar kumba $20 billion na India.
Ha u snem baladep ha ka Amazon Smbhav 2021, ka Amazon ka pynbna haduh $250 MM ka Amazon Smbhav Venture Fund yn bei tyngka na ka bynta ki nongseng kam seng jam.
Nongstoiñ, Jymmang 22: Ka election ban jied ïa ki nongmihkhmat sha ka Ïing dorbar Thaw aiñ ka jylla kam slem shuh, ha kaba ki kyrtong jong ki seng saiñ pyrthei bapher bapher ki la sdang ban trei shitom ha kaba lum ïa ki paitbah nongthep vote ban pan ïa ka jingkyrshan na ka bynta ban pynjop ïa ki.
Ha kaba ïadei bad ka jinglumlang ïa ki paitbah nongkyrshan na ka bynta ka election ban wan, ka Hill State People Democratic Party Ri Muliang Zone kaba hap ha ka Rambrai Jyrngam Constituency, ha ka sngi saitjaiñ ka 21 tarik Lber 2022 ka la pynlong ïa ka jingïalang ha ka hall jong ka St John Higher Secondary School Nongkroh, ha kaba la pdiang burom ïa kiba samla, ki rangbah bad ki longkmie kiba dei ki nongïalam jong kiwei pat ki party kiba la wan ban pynïasoh sha ka HSPDP.Kitei ki nongïalam kiba la wan ban pynïasoh ki dei kiba na ki shnong bapher bapher kiba hap ha ka Mawlangsu Zone, Rimuliang Zone, Rambrai Zone bad Nongtrai Zone.
Ha ka jingïalang ba la pynïaid da u bah Richmond Nongsiej Secretary jong ka HSPDP President ka HSPDP Rambrai Circle, la ïadon ryngkat ruh da u bah K.P.Pangñiang President rangbah ka party u ba dei ruh u kyrtong u ban ïakhun ïa ka election ha u snem ban wan.
Kiwei pat ki nongïalam jong ka HSPDP Mawthadraishan Constituency, ki nongkitkam jong ka Youth Wing central body, ka kong Evalon Kharbani Kyrtong jong ka Mawhati Constituency, ki sordar shnong, ki riew rangbah bad ki nongkitkam na ki Primary Unit kiba la wan ban pynïasoh sha ka party bad ruh ïa ki nongkyrshan kiba la wan phai biang ban ai ka jingkyrshan ïa ka party.
Ha shuwa ban sdang ïa ka jingïalang la pdiang burom ïa kiba la wan ban pynïasoh sha ka party da u bah K.P Pangñiang, da kaba pyndeng da ka muffler kum ka dak jong ka jingpdiang burom ïa ki.
Hadien ka jingpdiang burom, la ïoh ïa ka jingkren na u bah Ombarly Wanñiang, u bah Bony Lyngdoh Lyngkhoi, Bah Kotbor Warjri, Bah Wallyson Sohlang, Kong Evalin Kharbani bad bah Sandondor Ryntathiang President ka Youth Wing central body, kiba ka sur jingkren hi na baroh ka long beit ban trei shitom bad pynkhlain ia ka party, khnang ban lah ban kheit ia ka jingjop bad ban wanrah pat ia ka burom jong ka Party.
U bah Pangñiang haba kren ha katei ka sngi u la ong ba ka jingwan phai biang jong ki nongkyrshan kiba mynshuwa bad ka jingwan rung thymmai jong ki nongkyrshan ka ai mynsiem ïa u ha ka election ban wan, u la pynkynmaw ruh ba ka jylla ka la dap sanphew snem bad ka la donkam ba ki paitbah ki hap ban pyrkhat thymmai.
Namar katba nang mih ki snem, ka sorkar ka la nang pynmih ïa ki aiñ kiba ktah haduh katta katta ïa ka Jaitbynriew, khamtam eh ha kaba ïadei bad ka jinglong trai ïa ka khyndew ka shyiap, ki khlaw ki btap, ki marpoh khyndew bad ka daw kaba kongsan ka dei namar ba ym shym pat lah satia ban weng ïa ka paragraph 12 A (b).
U la ong ruh ba ka HSPDP wat la ka ïatreilang bad ka sorkar MDA kaba la lam khmat da ka NPP, hynrei ha kaba ïa dei bad ka jingthmu jong ka sorkar ban pynlong aiñ ïa ka jingïakhalai, ka HSPDP ka pyrshah jur bad kan ym mynjur da lei lei ruh.
Nongstoiñ, Jymmang 22: Ka Seng khasi ka dei kawei na ki niam tynrai jong u khun Khasi khara kaba dang bat ïa ki riti dustur jong u mynnor, kaba long ruh kum kawei ka dur kaba pynithuh sha ka pyrthei hi baroh kawei, ïa ka jinglong tynrai bad ka jinglong kyrpang jong ka jaidbynriew Hynñiewtrep.
Hynrei phewse kane ka niam wat haba ka dei kawei na ki niam tynrai, hynrei ka shah iuhroit wat ha ri lajong, namar ba don ki katto katne kiba la sngewthuh bakla bad kiba la leh shilliang bad kiba la niew beiñ ïa ki ha kane ka jylla.
Kawei na kine ki jingjia kaba la jia ka long ïa ka ïa ka Seng Khasi Nongstoiñ, ha kaba la ong ba katei ka Seng Khasi Nongstoiñ ka la thied ïa kawei ka jaka ha ka shnong Sylleiïawkheiñ kawei na ki shnong kaba don ha ki khap sor Nongstoiñ.
Ka jingthmu jong katei ka jaka ka long kum shi bynta ban pynlong, ne ban pyndonkam kum ka jaka thang met ïap na ka bynta ki khun ki hajar jong ka niam, kaba ki ju khot ruh ïa ka kum ka Kpep.
Pynban la ong ba katei ka shnong kam shym la shah ïa katei ka seng ba kan thang met ïap ha katei ka shnong, wat haba ka seng ka la biang ïa ki kot ki sla kaba ki la ïoh ruh ïa ka NOC na katei ka shnong lyngba u bah Maksimus Nongphud Sordar barim ka shnong Sylleiïawkheiñ.
La ong shuh shuh ba ka seng ka la batai bniah ïa ka shnong, ba ha katei ka jaka yn thaw ne tei ïa ka jaka thang met ïap, kaba katkum kane ka juk kaba mynta, ka ban ym don ka jingktah ïa ka imlang sahlang, kaba long katkum ka juk stad saïan kaba thymmai ba mynta, hynrei ka shnong ka la pyneh beit triang.
Haba ïakynduh markhmat bad u bah Hemborlin Kharsyntiew u ba dei u sordar ba shipor jong ka shnong Sylleiïawkheiñ, u la ong ba katkum ka jingtip jong u, dei u sordar barim u ba la ai ïa ka NOC, hynrei ka shnong ka la shim ïa ka rai ba ïa mynta ka shnong kan ai lad ïa ka Seng Khasi ba kan shu tep ym ban thang, kata tad haduh ba yn da ïa pynbeit biang da kumwei.
Na ka liang u Bah R.Ryntathiang President Seng Khasi West Khasi Hills District, u la ong ba ka seng ka la thied ïa katei ka jaka bad la dep register ruh hakhmat ka ophis jong u Syiem.
“Na ka liang jong ngi, ngi la don ka jingmut ban shna ïa ka jingthang briew kaba long katkum ka juk ba mynta, hynrei na ka liang ka shnong kam shah.
Na ka liang jong ngi ka Seng ngi la dep ban buh jingthoh hakhmat jong u Syiem halor kane bad na ka liang u sordar barim u la ai ka jingmynjur", u la ong.
“Mynta pat ngi ïoh ïa ka jingthoh na u sordar ba thymmai ba ka shnong kam shah ban shna ïa katei ka jaka thang briew.
Na ka liang jong ka seng ka pynpaw ka jingsngewsih ïa kane ka rai jong ka shnong bad ngi ruh ngin hap ban ïaid hi da ki lynti katba shong ka aiñ.
Lehse ka lah ban don ka jingsngewthuh bakla na ka liang jong ka shnong halor kane ka jingthmu jong ngi".
“Na ka liang jong ngi watla ngi la dei kita kiba rit paid hapoh ka Bri u Hynñiewtrep ruh, hynrei ngi shim beit ba kane ka rai jong ka shnong ka dei tang ka jingsngewthuh bakla jong ki.
Na ka liang jong ngi, ngin pyrshang ban pynsngewthuh bad pynshai ryngkat ka plan ba ngi don ban thaw ïa ka jaka thang briew", u la ong.
Nongpoh, Jymmang 22 : Kum shi bynta ban rakhe ïa ka World Tobacco Day Lane ban pyrshah ban pyndonkam ïa ki duma ne ki jingdih ba sniew, kiba ktah ïa ka koit ka khiah ki paidbah, ka Alpha English Higher Secondary School, Nongpoh dang shen ki la pynlong da ka jingïaid paidbah bad ruh ka Signature Campaign ban ïalap halor ka jingma jong u duma ne ki jingdih ba sniew.
Da ki spah ngut ki khynnah skul katei ka skul ryngkat ki nonghikai ki la shim bynta ha ka jingïaid paidbah bad ruh ka signature Campaign ban pynpaw ïa ka jingpyrshah halor jingktah jong ki jingdih basniew nadauh u duma bad kiwei kiwei ba pyndonkam da ki briew ba kane ka wan rah ka jingshah ktah ha ka koit ka khiah.
Ki la sdang ban ïaid paidbah na skul ban ïaid lyngba ka sor Nongpoh sha DTO ophis bad wan phai biang sha ka skul da kaba ki la rah ïa ki placard bad ki banner ryngkat ki jingthoh ba pyrshah ïa u duma ba la tip ha ka ktien nongwei, ‘Anti-tobacco day’ ba bun ki la shah ktah na ka jingdon ka jingmlien basniew ban dih ïa kitei ki jingdih ba sniew.
Haba ïaid paidbah ha ki surok paidbah ki khynnah skul ki la rah da ki placard bad ki banner ryngkat ki jingthoh ba pyrshah ïa ka jingdih duma ne ki jingdih ba sniew, kiba ktah ïa ka koit ka khiah ki paidbah.
Ki nonghikai ba kynthup ïa u Babu Daiar Pyrbot bad ka Kong Deigratia Kharbyngngar kum ki nonghikai ki la ong ba ki la pynlong kane ka jingïaid paidbah bad ruh ka signature campaign ka dei shi bynta ban ïalap sha ki paidbah ka Ri Bhoi bad ka jylla hi baroh kawei, ba ka jingmlien ban dih ïa u duma bad kiwei ki jingdih bansiew ki ktah shisha ïa ka koit ka khiah jong u briew.
Ki la ong rh ba ngi kwah ban phah ïa ka khubor sha baroh ki paidbah ka jylla ba u duma bad kiwei ki jingdih basniew ki long shisha ki jingma ïa ka koit ka khiah ki paidbah bad ïa kane la kren ruh da ki stad shemphang jong ka tnad ka koit ka khiah.
Haba pynlong ruh ïa kum kine ki jingïalap pyrshah ïa u duma, kane kan ai ruh ka nuksa ym tang ïa ki paidbah bad wat ïa ki khynnah skul jong ka skul ruh kin tip ba ka jingdih ne bam ïa u duma, kane kan ktah ym tang ïa kito kiba pyndonkam bad ka ktah ruh wat ïa ki paidbah ba ïa don lang khamtam kum u sikret bad biri ne kiwei kiwei ki jingdih ba pynmih tdem.
Namarkata, kum ki nonghikai bad ki khynnah skul ki buh ruh ïa ka jingkyrpad sha ki bor sorkar bad ki bor district ba ngi hap ban don ka jingïatrei lang na baroh ki liang ban pynduhjaid ïa ka jingdih basniew bad lada don hi kata ka jingïatrei lang na baroh ki liang kane kan ïarap shibun ïa ka thong ban rad dyng khong ïa ki jingpyn donkam ïa ki jingdih ba sniew la ka long kino kino ki jingdih ba sniew kiba ktah ïa ka koit ka khiah jong u briew, ki la bynrap.
Khliehriat, Jymmang 22 : Ki heh nongialam jong ka party United Democratic Party hynnin ka sngi saitjaiñ ki la hiar sha shnong Sohkymphor East Jaiñtia Hills District bad la pynskhem ïa ki nongialam jong ka U.D.P Youth Wing East Jaiñtia Hillls District, la pynskhem ïa ki nongkitkam jong ka Youth Wing da u Lamphang ka iïng thaw aiñ, uba dei ruh u President rangbah ka UDP, u bah Metbah Lyngdoh.
La pynshong khia shuh shuh ïa kane lympung jingialang da ka jingwan shim bynta lang ruh da ki paidbah bad ki samla na ki shong bapher bapher kiba hap hapoh ka 6-Khliehriat Constituency.
Haba kren ha ka jingialang, u President rangbah jong ka UDP, u bah Metbah Lyngdoh u la phai dien sha ka mynnor ba la leit, ba ki nongialam kiba la leit noh, Bam kwai ha dwar u Blei ki ju angnud bad ong ruh ba ki dei ki rangbah kiba iohi jngai, u la kular ba un bud iai buddien ïa ka jingangnud jong ki bad u kwah ruh ba ka jingbud dien jong u kan long da ka jingiatrei lang ryngkat ryngkat jong baroh ki dkhot bad nongialam jong ka party bad lyngba ka jingiatrei lang khlem pep yn lah ban pynurlong ïa ki jingangnud jong ki nongialam kiba la leit noh.
Ha ka juh ka por, u bah Metbah Lyngdoh, u la ai ka jingkhublei kitbok kitrwiang ïa ki nongkitkam jong ka U.D.P Youth Wing (EJHD) bad ngeit ruh ba u Blei ruh un don ryngkat-ryngkat bad btin lynti ïa ki samla bad khmihlynti ruh ba ka U.D.P Youth Wing, EJHD kaba hapoh ka jingialam u President, u bah Coming Tlang ki samla kin lah ban sei ïa ki soh kiba bun ha kane ka election ka ban wan “Ngam iohi ba kan don ka jing artatien ban jop ha u 2023 na baroh ar tylli ki constituency ha East Jaiñtia Hills District " bynrap u bah Metbah.
U la ong ba ka party ka donkam ruh ïa ki rangbah bad kumjuh ruh ki samla ban pyntyllum ïa ki kam jong ka party bad hadien ba la ioh ïa ka jingjop yn pyntyllun ruh ïa ki kam kiba iadei bad ka imlang ka sahlang “kumba long mynta ka don ka jingkhih win hapoh ka jylla jong ngi wat shaduh ri lum Garo ba ia ka party UDP kaba ki ju ong ka party Khasi/ Jaiñtia mynta ki la sdang ban wad ia ki nongialam ka U.D.P, na kane ka thaiñ Jaiñtia hills ruh kin don ki nongialam, ki MLA ki ban sa wan ïa snoh noh bad ka party UDP bad kin iakhun ruh na ka party UDP, kumjuh ruh ngi la dep ban iakren bad iakut bad ki katto katne ki MLA, ka jingkwah iakhun jong ki na ka party UDP ka dei na ka daw ba ki iohi ïa ka jingthylli ha ka synshar ka khadar, ngi sngew kmen ba ka lyer jong ka U.D.P mynta ka la beh kylleng sha baroh kawei ka jylla.
Haba kren shaphang u bah Kyrmen Shylla, u bah Metbah u la pynpaw “Ngi iohi ba ha kine ki saw snem tam u MLA ka Khliehriat u la pyrshang katba lah ïa ka ban ai ïa ka jingshakri ïa ki paidbah".
U la kular ruh ba un shim khia ïa ka jingeh ka shnong Sohkymphor ha kaba iadei bad ka jingioh bor ding kumba la dep pynsngew da u Waheh Shnong Sohkymphor, u ma Kmen Lapasam.
U bah Jimino Mawthoh, u la ong ba ka party UDP kan sei ïa ki nongialam na ki constituency bapher bapher ban ioh ban saiñdur biang ha kane ka saiñ hima sima ha kane ka jylla ha ka lynti kaba dei bad ha ka rukom kaba dei, u khmihlynti ba ha u 2023 kan don ka jingkylla “Mynta ngim lah lait na kane ka sorkar synrop, ka sorkar khleh khaw lang ba la ialam da ka party NPP bad nga khmih lynti ba ha u snem 2023 ka UDP kan ialam" ong u bah Jimino bad u kyntu ruh ïa ki paidbah ba kin trei shitom ban kyntiew ïa ka party.
Haba kren sha ki paidbah ha shnong Sohkymphor, u bah Jimino u la bynrap ruh da kaba ong “Phi la rah ïa u bah Kyrmen Shylla ban long u MLA, ban long u myntri sorkar ban long u President Yoth Wing ha ka jylla bad ngi kwah ba sa shisien biang ba phin ai ka jingkyrshan ha u 2023 ïa u bahU MLA jong ka Khliehriat Constituency, u bah Kyrmen Shylla, u la ai ka jingkhublei bad kitbok kitrwiang ïa ki dkhot jong ka UDP Youth Wing EJHD bad pynpaw ruh ba ka la i donkam ban sdang ban thaw noh ïa ki Unit bad ki Circle bapher bapher jong ka party khnang ban dup lah ban kyntiew shuh shuh ïa ka party.
Haba kren shapnag ka party UDP, u bah Kyrmen Shylla u la ong ba ka party UDP ka dei ban ïada ïa ka jylla, ban ïada na ki mynder, ban pynneh ïa ki riti dustur, pynneh pynsah ïa ka ktien ka thylliej, namar ngi don tang kane kawei hi ka ri ym don shuh pat da kawei.
U la kular ruh ba un shim khia noh mardor ïa ka jingdonkam ka shnong Sohkymphor ha kaba iadei bad ka jingbit jingbiang ka bor ding bad ki surok kumba la pynpaw da u Waheh Shnong, kumjuh ruh u la ong ba un thaw ki lad ki, lynti ban ioh ban pyndep ïa ki kam kiba dang sahteng ha kiwei kiwei ki shnong ruh.
U President UDP Youth Wing East Jaintia Hills District, u bah Coming Tlang, u kyntu ïa ki paidbah ban pynduh noh ïa ka jingiakynnoh, ïa ki jingkynthoh ba lai phewjait hynrei ban ieng da ka jingiatylli ban ïa phylliew jingmut lang na ka bynta ka jingkiew ka District, la ong ruh ba lada ki samla ki trei shitom khlem pep kan wanrah ïaka jingjop ka party, u kyntu ruh ïa ki samla ban long kiba kit khia ïa ka kam, kiba don ka jingkyrmen ban long ki nongpeit nong ri ia ka lwei jong ka ri bad mukuk jong ka bri u hynniewtrep.
Ki nongialam jong ka U.D.P Youth Wing East Jaintia Hills District kiba la jied bad pynskhem myn ha ka sngi saitjain, ki kynthup u President, u bah Coming Tlang, saw ngut ki Vice President ba kynthup u bah Graham Lyngdoh, u bah Piarly Lyngdoh, u bah Lukas Shylla bad u bah Yoohimi Shylla, General Secretray u bah Heipor Uni Bang, Assistant Secretary, u bah Greatfulson Siangshai, Treasurer, u bah Karlud Dkhar, Chief Youth Organiser, u bahB.Dkhar, Youth Working President, u bah Zosiama Thianglai bad u bah Shanbor Lamare, Sport Secretary, u bah Postling Dkhar, Education Secretary, u bahChelang Ryngkhlem, Media Cell, u bahKarbarlang Pajuh, Chief Adviser, u bah G.R.Bareh, la jied ruh ïa baroh ki M.D.C kum ki Adviser.
Ia ka prokram la pyniad da u M.D.C Khliehriat u bah Fineliness Bareh.
Jowai, Jymmang 21: Ïa ka kot “Ki kjat jingshai Mynnor" ba thoh u Dr.H.H.Mohrmen la pyllait paidbah mynta ka sngi ha ka jingïalang ba la pynlong ha H.K Singh Memorial Secondary School, Jowai da u kongsan uba dei ruh u Dolloi ka Elaka Jowai u ma Puramon Kynjing.
Hashwa kane ka la don ka jingïalang ba la pynïaid da u ma M.M Thaiang uba long ruh u nongthoh kot bad u Editor jong ka kot khubor ‘YUTIP’ bad la ïoh ruh ki jingkren shaphang kane ka kot bad ki jingmut jong ka da u ma Wansalan.
E.Dhar bad ka kong R.M Khonglah nonghikai Khasi Department ka Thomas Jones Synod College Jowai.
U Dr.H.H.Mohrmen haba kren ha kane ka sngi ula ong ka jingpynmih ïa kane ka kot, shibynta na ki na ki jingthoh kiba ula ju leit ban ïashim bynta ha ka All India Radio, Shillong ha ka prokarm ‘Tip phi ïa tip mo’, bad ïa kane ka kot la ïarap pisa ha kaba shon ïa ka da ka tnad Art & Culture jong ka sorkar jylla.
Ha kane ka kot ki don ki jingïathuh khana shaphang jong ki pateng ki longshwa manshwa, ula pyntip ruh ha u bnai August ne September yn sa lah ban pynmith ïa ka kot jong u ha ka ktein phareng ka ‘Cultural History of Jaiñtia Hills and Tradition’.
u Dolloi ka Elaka Jowai u ma Puramon Kynjing kum u kongsan haba ai jingkren ula ai ka jingïaroh ïa u Dr.H.H Mohrmen uba la lah ban pynmih ïa kane ka kot bad u kitbok kitrwiang ïa u ba un dang lah ban pynmih khang bun ki kot ha kine ki sngi ban wan.
‘Ka jaitbynriew ka bym don ïa ki khanatang ka long ka jaitbynriew kaba ïap’, hynrei lada phai sha kane ka jaitbynriew jong ngi ka don ïa ki khanatang pateng la pateng, la ong u Dolloi, ha ka juh ka por uba ban jur ba ka jingthoh kot kan ïarap shuh shuh ban pynproh ïa ka jabieng bad kum ki briew ki dei ban ai jingbam ïa ka jabieng lyngba ka jingpule ïa ki kot.
U Dr.H.H.Mohrmen ula dep thoh ruh ïa ki kot kiba kynthup ïa “Ka jingiaid lynti sha ka ri ki Riewkhraw, 2004, ka jingngeit ka Balang Unitarian ha ki jingkylli bad jubab, 2010, ka Kotkti 2015 bad ka jingtip kyllum shaphang ki ñiam.
La pynkut ïa ka jingïalang da ki kyntien ai khublei ïa baroh da ka khun u Dr.Mohrnem ka samla Mattimi Passah.
Jowai, Jymmang 22: U Adviser ka Synjuk ki Waheh Shnong War Jaiñtia Amlarem u ma Kolmen Pohshna haka khubor ba la phah sha u Mawphor ula ong ba ki paidbah ka thaiñ war Jaintia Amlarem Sub Division kila shem jingeh palat ha ka ban pyntrei ïa ka MREGA namar ba ka sorkar ba ïalam da u Conrad K Sangma kum u myntri rangbah bad uba bat ruh ïaka Pla tyngka jong ka jylla la lap ba bun bun snem mynta ka pisa ka la sah teng lut.
Ula pynsngew ha kaba ïadei bad ka jingpyntrei ïa ka MREGA hapoh ka Block Development Amlarem bun bah ki VEC ki lah sah pending lut ki bill kiba pyntrei na ka bynta ki paidbah kiba duk kiba kyrduh khamtam eh na ka liang ki (material) kaba dei ka bai tiar bai tar la sah ym duna ïa ki lai (3) snem eiei bad ki nongtrei kim lah shuh ban siew.
Halor kane ki paidbah kila ïa kynduh shibun ki jingeh khamtam na ka liang ki kam shimet ha kaba shna ïa ki sem blang, sem masi bad sem sniang kala mih ka jinghuri hura hapoh shnong poh thaw namar ki paidbah ki kynnoh beit tang ïa ki nongpyntrei ïa kane ka kam hynrei ki la lap ïa ka jingshisha ba kane baroh ka dei ba ka sorkar kam pat lah ban siew haduh mynta.
La pynsngew ba ka jingeh ka long kaba shitom haduh katta ban pyntrei ïa kane ka skim ha kane ka juk kaba mynta, ym dei kum haka por kaba mynshwa ka ïaid shaid shaid, ula ong ngim tip naei ka daw ba ka sorkar kam pat lah ban pyndep haduh mynta ïa kane ka kam.
Halor kane na ka liang ka sur ki paidbah kila ud la nam sha ki bor ba halor bad khamtam eh ïa u Myntri Rangbah ba un pyrkhat lem bad ïarap ïa kane ka kam ha kine ki sngi bad kumjuh ruh ki paidbah jong ka War Jaiñtia kila shem shitom ha kiba bun ki liang ha kaba ïadei bad ki skim, pension tymmen bad ki skim ïap (accident).
La ïathuh ba ka sorkar la 2 snem tam kam pat siew haduh mynta bad kumjuh ruh na ka liang ki skim bapher bapher ki paidbah khamtam ki Contractor kila ud la nam ba shibun ki jingtrei bala deptrei hynrei ka sorkar ka khlem lah ban pynlait bill ha une u bnai March, kum jong ka JJM (PHE), PWD bad kiwei kiwei ki tnad sorkar.
Ki paidbah kila ud la nam ba ka sorkar MDA bala ïalam da ka NPP ryngkat u Chief Minister ba don burum ba kin ïaleh shitom katba lah ban pyllait ïa kine ki bill kiba ïadei bad ka imlang ka sahlang, ka ïap ka im jong u paidbah lym kumta ki paidbah kim banse ban wad ïa ki lad ki lynti kumno ban ïoh ïa kine ki bill kiba la sah pending la bun bun snem, khamtam hapoh ka Block Amlarem bad ban peit bniah halor ki skim jong ka MREGA ban pyllait noh mynta.
Na ka bynta ki skim pension tymmen bad ban wanrah ruh ïa ka CD Scheme hapoh ka Block Amlarem bad kumjuh ruh ïa ka PMAYG ban pynïoh kloi hapoh ka Block Amlarem namar ba la slem ki por bun ki shnong ki bym pat ïoh ïa kane ka skim bad ba dang bun eh ki shnong kiba duk ba kyrduh ba donkam ban ïoh jingïarap ban shna ïing ba duk lyngba kane ka skim.
Nongpoh, Jymmang 22: Namar ka jingleh torti jong ki briew ka NHAI ban shna bha ïaki nala pyntuid um, kaba la buh jingeh ïaki paidbah ka thaiñ Umskun ban leit ban wan namar ka jingktieh bad ka jingdap um jong u surok, ki nongïalam shnong jong ka shnong Pahamrioh haka sngi Saitjaiñ ryngkat bad u Sirdar ka Elaka Nongpoh Sirdarship kila leit ban jurip syndon ïa kawei ka jaka ha katei ka shnong kaba shaid shlei um man ba hap slap.
Na ka liang u Bah Ronald Khongjoh Rangbah Shnong bad u Paiem Wanphrang Syiem Sirdar ka Elaka Nongpoh Sirdarship kila pynpaw ba ka daw bala pynlong ïaki ban leit jurip ka dei namar ka jingud jong ki paidbah ki shong ba sah sha katei ka thaiñ kiba ju mad jingeh man ka por ba hap slap naka jingshlei um bad ka jingktieh jong u surok bad shem jingeh wat tang ban ïaid khamtam ki khynnah skul kiba ju leit skul man ka sngi ki hap ban loit ïaki juti bad rah ïaki patlun shajrong ban lait naka ktieh.
Katei ka jingshlei um ha katei ka shnong kadei namar ka jingleh torti jong ka NHAI ba kam shym la pynbha ïaki nala tuid um bala pynlong ïa katei ka jaka ban lang um bad buh jingeh ïaki paidbah bad naka liang kitei ki shnong kila dawa ruh ban dei ban pynbha noh mardor ban weng ïaka jingeh jong ki paidbah.
Ki briew jong ka NHAI tang hadien katei ka jingleit jurip jong ki bor shnong kila shimkhia mar mar ban leit pynbha ïa katei ka surok bad la pyndap ruh da ki mawria haki bynta ba ktieh eh jong ka surok naka bynta ban pynsuk ïaka leit ka wan jong ki paidbah.
Ka elekshon MLA kaban long ha u 2023 imat kan dei kaba shongshit bha khamtam hapdeng ki ar tylli ki party heh kiba ïatrei lang bad kiba ïalam mynta ïa ka sorkar jylla, kata ka NPP bad ka UDP namar kumba long haduh mynta hi, ka jingleit pynïasoh jong ki nongïalam bad ki MDC ne ki MDC barim na kiwei ki party kadei beit tang sha kitei ki ar tylli ki party watla ka jingleit pynïasoh ka kham bun sha ka NPP kaba ïalam da u Conrad K Sangma kum u National President.
Dang shen la ïohi ba ki don bun ngut bha ki MDC na kiwei pat ki party kiba leit ban pynïasoh sha ka NPP da kaba ïaroh artad ba katei ka party kadei kaba lah ban ai ka jingshakri kaba paka bad kaba lah ruh ban ïakhun ïa bun ki ishu kiba kiwei pat ki party ki khlem lah ha kine ki phew phew snem ba la dep.
Kumba long mynta lei lei, na baroh ki MDC kiba la phet na kiwei ki party, dei ka NPP kaba ïoh ban khring jan baroh na ki lait noh tang iwei arngut eh kiba leit ban ïasoh sha ka UDP.Lada peit na kaei kaba paw mynta hi, ka lyer ïakhun ha u 2023 hi kan dei beit hapdeng kine ki ar tylli ki party heh kiba don mynta ha ka liang synshar bad la kumno kumno pat bad ka All India Trinamool Congress kaba don ha ka Liang Pyrshah mynta ha ka Ïing Dorbar Thawaiñ ka jylla.
Kumba long mynta hi, ka elekshon MLA ha baroh ki 60 tylli ki constituency ka sah sa tang kumba 11 bnai bad kane hi kadei ka por ïa ki nongthep vote ban phai dien aiu ki la ïoh na u nongmihkhmat jong ki ha kine ki saw snem bad kawei kaba u la wanrah ha ki shnong ki thaw jong ki ha kine ki snem baroh.
Dei ruh ha kum kane ka por ba ki nongthep vote ki pynap shibun ki jingkylli na bynta u MLA ha shwa ba kin leit biang ban jied ïa u MLA uba thymmai ha u 2023.
Dei ruh ha kum kane ka samoi ba ki paidbah ki ïoh ban pyrkhat bad bishar bniah namar bun kiwei pat ki kyrtong kin wan ban pynshai ne ban kular ha khmat jong ki ïa ka thong kaba ki kwah ban trei lada ki jop kum u MLA jong ki.
Bunsien hi ka jingrem noh jong ki MLA tang hadien shi samoi ba ki jop kadei namar ka jingkular jong ki bad ka kam kaba ki trei kam ïahap satia.
Don ruh ki MLA kiba la mad noh ïa ka jingshah rem tang namar ba ynda ki la jop ki la kiar wat ban kynduh ïa ki nongthep vote khamtam eh ïa ki nongkyrshan la jong.
Ka daw kaba hakhmat kaba ju long ka daw rem ïa ki kadei ba kaei kaba ki kular ha shwa ka elekshon kam ïahap wat tang shi pawa na kaba ki pyndep.
Ka jingmih jong ki nongïalam ban leit kyrshan sha kiwei pat ki kyrtong ba thymmai ynda la jan ka elekshon ruh kadei ka dawbah kaba pynrem ïa ki.
Hynrei ha kawei pat ka liang, don ki nongmihkhmat kiba trei shisha na ka bynta ki paidbah nongthep vote hynrei tang namar ki klet noh ban burom ïa ki nongïalam, ynda la dei ka por ban jied biang ïa ki nongmihkhmat, bun ki shah pynbiej noh ha kiwei ki kyrtong.
Ym lah ban len ba ki don ki nongïalam kiba lah ban pynkohnguh ïa ki spah ngut ki nongkyrshan ruh ha ka por elekshon bad kane hi kadei kaba ktah bha ïa ki kyrtong lada jia ba kim lah ban pynhun ne pynbiang ïa kum kitei ki nongïalam.
Ka saiñpyrthei hi ha Meghalaya ka pher bha bad la ju ïohi ruh ba man ka san snem kumba 20 haduh 30 ngut ki MLA ki ju shah rem bad mih bujli da kiba thymmai.
Katkum ka jingïohi kane ka lah ban dei ruh na ka rukom sam ne pynpoi ïa ki skim kam pynroi sha ki shnong ki thaw ne ki ïing ki sem.
Ki nongïalam jong ki unit bapher bapher kim dei satia ban shaniah tylli tang ha iwei ne ar tylli ki nongïalam hynrei ban da don ki briew kiba peit pyrman man la ki unit khnang ba ki kam pynroi kin ym poi tang ha ki bahaïing jong ki nongkitkam jong ki unit.
Kane ka ju jia beit ha man la ki constituency bad kane hi kadei ka daw kaba hakhmat eh kaba u MLA um ju tip ei ei ïa kaei kaba ki nongkitkam ki leh hynrei ha kaba khatduh dei ma u ba mad ïa ka jingshah rem.
Ka por mynta ka la ih bha ruh na ka bynta ki kynhun kiba ju wad jingtip lyngba ka RTI ban tip ïa ki kam pynroi kiba poi ha ki shnong ki thaw.
Kito ki kynhun kiba smat ban wad ïa kum kitei ki jingtip ki dei ruh ban da wad bniah hato kiba ïoh ïa kitei ki skim kam pynroi na u nongmihkhmat kidei kiba dei hok shisha ban ïoh ne dei pynban da ki bahaïing suda jong ki nongkitkam ha ki shnong ki thaw.
Lada ki lap ba kadei pynban ka skim tang na ka bynta ki bahaïing ki dei ban pynshai paidbah khnang ba kiba bun balang kin tip bad kin ïoh ruh ban rai ha ka por thep vote.
Ki paidbah ki dei ruh ban husiar ba ha ka por thep vote kim dei satia ban shah pynngop noh shi khyllipmat tang ha ki tyngka pliah hynrei ban ieng beit ha ka nongrim.
Lada ki don tang kumba mar shiteng na ki nongshong shnong kiba sngewthuh ïa kane, ka jingshah thied ha ka por elekshon kan ym treikam shuh bad ka constituency hi kan sa ïoh da u nongmihkhmat uba paka.
Shillong, Ïaïong 18: Ka lympung ïalehkai Senior National Table Tennis Championship kaba 83 kala sdang ha ka 18 tarik Ïaïong ha Nongbah Shillong kaba la pynlong ha Indoor Training Centre jong ka Sports Authority of India (SAI) kaba don ha North-Eastern Hill University (NEHU).
Ïa kane ka lympung la sdang da ka jingsngap jar ba shi minit ban sngewlem ïa u samla Deenadayalan Vishwa, u rangïalehkai na Tamil Nadu uba la khlad noh na kane ka sla pyrthei ha ka jingjia tyngkhuh kali kaba la jia ha ka sngi U Blei ha Shangbangla, Ri-Bhoi District katba u dang thmu ban wan sha Nongbah Shillong ban wan ïashim bynta ha kane ka lympung.
Ïa kane ka lympung bala pynïaid da ka Meghalaya Table Tennis Association (MTTA) da ka jingkyrshan ka sorkar jylla la plie pyrda da u Lamphang ka ïing dorbar thaw-aiñ jong ka jylla u Bah Metbah Lyngdoh uba la long kum u kongsan, ha ka jingdonlang u Myntri jong ka tnad ki kam ïalehkai u Bah Banteidor Lyngdoh.
La donlang ruh ha kane ka sngi ka Director jong ka tnad ïalehkai ka Kong Wanri AM Booth, ki nongkitkam jong ka MTTA, u Working Presdient bad secretary jong ka MSOA bah Joh F Kharshiing bad bah Finely Pariat bad kumjuh ruh ki referee kiba pynïaid ïa ki jingïalehkai.
Ha kane ka lympung kaban kut ha ka 25 tarik ki don haduh 450 ngut ki nongïalehkai kiba ïashim bynta kiba la wan na ki jylla bapher bapher jong ka ri kynthup ruh ka jylla Meghalaya ba kynthup ïa 38 tylli ka kynhun jong ki shynrang bad 35 ki kynthei kiban knieh ïa ka nam lahduh.
Na ka liang u Bah RG Lyngdoh President jong ka Meghalaya Table Tennis Association haba kren pdiang u la pynpaw ka jingsngewkmen ïa ka jingwan ïashim bynta ryntih jong ki nongïalehkai na ki jylla bapher bapher bad khmih lynti ba kane ka jingïalehkai kan ïaid beit ïaid ryntih.
U la pynpaw ruh ka jingsngewsih bad kyndit halor ka khubor ka jingkhlad u samla Deenadayalan Vishwa bad phah ruh ka khubor sngewlem sha kiba haïing hasem.
Halor ka jingkhlad u samla Deenadayalan Vishwa, na ka liang u Lamphang bad u Myntri Sports kila phah ka khubor sngewlem sha kiba haïing hasem bad kiba ieit ba thoiñ.
Na ka liang u Bah Banteidor Lyngdoh u la shim ka bynta ban pule ïa ka khubor sngewlem ha ka liang ka sorkar, ha kaba u la pynpaw ba ka jingkhlad noh utei u rangïalehkai dang khie bad tbit ka long ka jingduh kaba khraw ïa ka sports hapoh ka jylla.
“Ka jingnoh synñiang jong u ha ka kam ïalehkai yn ïai kynmaw junom.
Ha kaba kum kane ka khyllipmat jong ka jingsngewsih, nga phah ka khubor sngewlem sha kiba haïing hasem," ong u Bah Banteidor Lyngdoh.
U Myntri u la pynpaw ruh ba ka sorkar jylla ka ai ka jingkyrshan kaba pura ïa kane ka championship kaba dei ruh kawei napdeng lai tylli ki lympung ba ka Meghalaya kala buh jingmut ban pynlong mynta u snem.
U Bah Metbah Lyngdoh haba kren kum u Kongsan u la ong ba u dap da ka jingsngewkmen ban ïohi ba ki samla ïalehkai na ki jylla bad ki kynhun bapher bapher kila wan sha Nongbah Shillong ban ïashim bynta ha kane ka championship.
“Ka long ka jingjop kaba khraw ka Meghalaya kan ïoh ban pynlong ïa kane ka lympung kaba la ïarap ïa ka Table Tennis Federation of India ban ai pynlong ïa kane ka championship hapoh ka jylla bad ka burom ka long long na bynta u myntri ka tnad ïalehkai, ïa ka tnad Sports and Youth Affairs, ka MTTA bad kiwei kiwei," ong u Lamphang.
Ha kane ka sngi sdang la pynlong ïa bun tylli ki jingïakhun jong ki kynhun.
Ka Railway Sports Promotion Board (RSPB), Bengal A, Haryana, Petroleum Sports Promotion Board (PSPB), Maharashtra A, Tamizhaga Table Tennis Association (TTTA), Maharashtra B bad Karnataka kidei ki kynhun kiba la lah ban ïalehkai bha hadien ar wat jong ki jingïalehkai.
Ha kane ka lympung ki ar tylli ki team na kawei ka group kin rung sha ka knockout stage.
Kum ban kdew hangne ka jingpynlong jong ka jylla ïa kane ka lympung ka long ruh shi bynta ka jingrakhe ïa ka jingdap 50 snem ka jingïoh la ka jong ka jylla ba pura.
Ki don bun ki briew ha kine ki sngi kiba mynta kiba pyndap ïa ki kamra shongkai bad ki kamra thiah da ki jingthung kiba lah ban thung hapoh ïing bad kine ki jingmlien ki dei kiba khring shibun halor ka jingpaw jong ka jinglong itynnad jong kine ki kamra.
Lait na kane ka jingbuh kine ki jingthung ka dei kaba lah ruh ban wallam ka jingmyntoi na ka bynta ka met, ka jabieng bad ka mynsiem bad lah ban im ka jingim kaba koit ba khiah.
Ka jingdon ki jingthung ka dei kaba lah ban wallam ka jingkylla ha ka kamra bad ym tang katta hynrei ka ai jingmyntoi ruh ha ka liang ka koit ka khiah.
Lada phi ïohi kine ki jingmlien bad kwah ban leh hynrei dang don ki jingartatien ki don ki jingpynpaw kiba lah ban pynskhem ka jingmut jongphi.
Kine harum ki long ki jingmyntoi halor ka jingbuh kine ki jingthung ha ki kamra jongphi :Ka jingpynkhuid ïaka lyer : Ki jingthung ba lah ban buh ha ki kamra ki dei kiba lah ban pynkhuid ïa ka lyer ba phi ring mynsiem.
Ki jingthung la kam ba ki lah ban pynkhuid haduh 87% ki compound kiba jakhlia ha manla ka 24 kynta.
Kine ki phlia jakhlia ki kynthup kum ki formaldehyde, benzene bad trichloroethylene bad ki dei kiba don ka rug, ki bag, ki tdem sikret bad kiwei de.
Kine ki jingthung ne ki sla kiba buh ha la ïing ki dei kiba lah ban kjit ïaka carbon monoxide bad ki phlia jakhlia kum ki formaldehyde bad benzene.
Ka jingbuh kine ki jingthung ne ki sla ka pynjur ruh ka jingdon ka oxygen namar kine ki pynmih ka oxygen hapdeng ki pyntyllun ïa ka kam jong ka photosynthesis.
Kane ka ai jingmyntoi hapdeng ba ngi ring mynsiem.
Ka pynduna ki jingsawa ha la ïing : Ki don tang khyndiat lehse kiba tip ba ki jingthung ym tang ba ki lah ban pynduna halor ka jingshah ktah ba mih n aka lyer jaboh hynrei ki lah ruh ban pynduna ki jingsawa jam palat hapoh ïing.
Kine ki jingthung ki dei kiba lah ban pynduna ki jingsawa khamtam hapoh ki ïingmaw.
Ki sla ki dei kiba lah ban tan ka jingmih ka jingsawa bad pynlong ïa ka ïing bad ka jaka treikam jongphi kaba kham lah ban ai jingsuk hapdeng kito kiba don hapoh kine ki kamra.
Ka jingïarap halor ka jinglah ban pynleit jingmut : Ka jingbuh kine ki jingthung ne ki sla ha la ïing ne ki jaka treikam ka dei kaba lah ban ai jingmyntoi ym tang ha ka liang ka koit ka khiah bad ka jingitynnad ka ïing.
Hynrei la kam ba ka dei kaba ïarap ruh halor ka jinglah ban pynleit jingmut bad pynlong smat.
Ka ai jingïada n aka jingsuhkhriat bad ka jinglong sat ka ryndang : Ki jingthung ne ki Sla ki dei kiba lah ban pynmih 97% ka lyer na kaei kaba ki pynmih.
Lada phi buh kine ki jingthung ha ki kamra ki dei kiba ïarap ban wallam ka jinglong sngem ka kamra.
Kane ka ïarap ban pynduna ki jingpang ba don jingïadei bad ka jingthut halor ka rukom ring mynsiem kum ka asthma, suhkhriat, ka jinglong sat ka ryndang, ka jingtyrkhong ka sniehdoh bad kiwei de ki jingshitom kiba wanjia n aka daw ka jinglong tyrkong.
Ka jingjied kane ka lynti ba lah ban buh kine ki jingthung ha la ïing ka ïarap ban wallam ka jingim kaba tei, ka jingim kaba bha.
Kine ki jingthung ba phi lah ban buh ha la ïing kum u aloe vera ruh ki dei kiba lah ban ai jingïarap lada phi mad ka jinglong tyrkhong.
Ka jingduna ka jingkhuslai bad ka jingbha ha baroh ki liang ka koit ka khiah : Ka jingbuh kine ki jingthung ka dei kaba lah ban ai jingmyntoi ha baroh ki liang ka bha ka miat jong ki briew.
La shem ba kito ki briew kiba don ha ka jaka treikam ba don kine ki jingthung ki kham paw halor ka jinglah ban trei bha ïa ka kam, bad kham trei smat, bad long kiba kmen bad duna ban ngat ha kiba bun ki jingshitom haba ïanujor bad kito ki briew kiba trei ha ki jaka ba ym shym don ki jingthung.
Nongstoiñ, Ïaiong 18: Ka Nongstoiñ Butcher & Social Welfare Association ka pyntip sha baroh ki paidbah nongbam doh masi, ba na ka daw ka jingkiew dor palat jong ki masi na jaka thied masi, ka seng kam banse ka hap ban pynkiew noh ïa ka dor doh nangne shakhmat.
U secretary ka synjuk u bah O.N Marbaniang u la ïathuh ba ka dor doh masi kan long noh T.450 shi kilo bad 225 shiteng kilo na ka bynta ka doh masi khleh shyieng.
Kane ka jingpynkiew dor kan treikam naduh mynta ka sngi ha baroh kawei ka sor Nongstoiñ.
Kumta ka Seng ka kyrpad ïa baroh ki paidbah nongbam doh masi ba kin sngewbha ban ïai shah bad ïatreilang bad ka seng.
Nongstoiñ, Ïaiong 18: Imat kumba ka long hi, u Drok ha Nongstoiñ u la nang jyllei watla hapdeng ka jingïakhun tyngeh jong ki bor shnong bad bor pulit ban teh lakam.
Dang hynne nohphai sngi ka kynhun ba kyrpang jong ki pulit hadien ka jingbuddien, ki la ïohkem ban kem ïa ki ar ngut ki snar dih bad nongkhaïi drok na ka dong Mawbyrshem New Nongstoiñ.
Kine ki ar ngut ki dei kiba la tip kyrteng u Pynskhem Lyngdoh Nonglait na Mawbyrshem bad u Bankyntiew Wanniang na Nongkhlaw.
La ong ba ki pulit ka ANTF ki la ïoh kurup kumba kumba 22 gram u drok.
Hadien ba la ïohkem ki la kem noh ïa kine ki ar ngut bad pynngat ruh ha ki kyndon aiñ jong ka NDPS Act bad ka jingtohkit ka dang iaid shakhmat.
Nongstoiñ, Ïaïong 18: Ka election bad jied ïa ki nongmihkhmat sha ka Ïingdorbar Thawaiñ ka la jan bad une bnai u Ïaïong bad Jymmang, ka dei ka por ba ki paitbah nongshong shnong ki im ha ka jingsyier mynsiem bad kim ju ïohthiah suk ha ki por mynmiet, namar ka jingsheptieng ïa ka erïong bad u phria kuba ka la jia ha kylleng ki jaka hapoh ka jylla.
Ha kaba ïadei bad ka jingshah syllad erïong ha ki katto katne ki bynta jong ka West Khasi Hills ha ka miet sngi saitjaiñ bad miet sngi u Blei, katto katne ngut ki khynnah samla ki bym kwah ban pynpaw kyrteng ïalade haba ïakren bad u nongthoh khubor mynta ka sngi, katba ki dang wan thied tarpaulin ban sop ïa ki ïing jong ki kiba la peit na ka jingkhyrwit u phria ha ka miet sngi saitjaiñ, ki la ong ba wat la ki riew saiñ pyrthei kim pat wan mih ban ai jingïarap ha ki shnong jong ki ruh, ki la ïoh jingtip ba kin sa wan ha kine ki sngi tangba kim pat tip pat la kiei ki jait jingïarap ba kin ai.
Kitei ki samla ki la ong ba kat kiba wan ai jingïarap kin pdiang beit, tangba kiba wan ai ki dei ban sngewthuh ba ha kiba kum kine ki jingjia, wat ki sengbhalang ki bym dei ki riewsaiñ pyrthei ruh ki ju leit ai jingïarap ïa ki lanot kiba ngat ha ki jingjia bapher bapher la ka dei ha kaba pluh ïng ne kiwei kiwei ki jingjia.
Ki la ong ba lada ki dei ki nongmihkhmat lei lei ki don ka hok ban ïarap, namar ha ki por ïalap elekshon haba sngap ïa ki jingkular jong ki, la sngew dei ba wat ïa u bnai ruh ki lah ban wanrah bad buh ha phyllaw ïing.
Ki la ong ba ka jingkular ïa ki madan ïalehkai, ki surok, ki skul, ka um bam umdih, ki jaka sumar, ka thungkam thungjam, ki dei ki mat kiba ha khmat duh ba ki ju pyrta ha ki por ïalap elekshon, hynrei haduh ban da kut san snem kitei ki jingkular jong ki kim ju lar kam satia.
Ki la ong ba lada jia ba ki wan ruh kim dei ban pynïaryngkat dor ïa ka jingïarap jong ki bad ka shi vote na ka bynta san snem.
Namar lada ki ai shi lak tyngka kawei ka ïing lada ki don san ngut ki nonghep vote, ka dang shong dor tang arphew hajar shi vote bad lada kheiñ arphew hajar ha ki san snem ka dang long tang saw hajar shi snem uwei u nongthep vote bad sawhajar tyngka ha ki khatar bnai uwei u nongthep vote u dan shong dor tang laispah tyngka tam ha ka shibnai bad lada khein ha ka shisngi uwei u nongthep vote u dang shong dor tang kumba khatwei tyngka shisngi.
Katba lada leit bylla sngi mynta ka dor kaba rit eh ka long lai spah tyngka bad lada dei ki nongtrei misteri lei lei ynnai ïakren, namar ki don kiba san spah tyngka haduh ar hajar tyngka shi sngi.
Nongstoiñ, Ïaiong 18: Ka FKJGP Mawshynrut Circle ha ka jingïalam jong u bah Eveningstar Marthong General Secretary ryngkat ki dkhot ka lah ïoh ban leit ai jingïarap na ka bynta ka lanot pluh ïing ka kong Pioris Tynhiang kaba la jia katei ka jingpluh ïing ha ka 14 tarik shiteng synñia ha ka Shnong Mawdongkïang West Khasi Hills.
Ka seng ka la ïoh ban ïarap da ki tin sop ïing, ki jaiñ blanket, khaw bad pisa.
Ka kong Pioris Tynhiang ka dei tang ka riew kynthei kaba u lok jong ka u lah khlad lah kham slem.
Kiba don mynta ki dei tang ka kmie bad kawei ka khun kynthei bad ha kane ka jingbam duh ka ding, ki khlem ïoh ei ei shuh wat tang khyndiat.
Pynban ka long kaba donbok ba ki briew ki shu lait na ka jingmynsaw da kaba wan ïarap ki para ba ïa sah marjan.
Ka seng ka kyntu bad kyrpad ïa ki bor sorkar ba kan shimkhia ban pynïoh ki lad jingïarap na ka bynta katei ka lanot.
Ha kajuh ka por ka kyntu lem ïa kiwei ruh ki NGO bad ki riew shimet ba kin ïakner lem ki jingïarap na ka bynta kane ka jingjia, ong ka kyrwoh na u bah Eveningstar Marthong.
Mawkyrwat, Ïaïong 18: Ka Hynñiewtrep Youths Council (HYC) jong ka Mawkyrwat Circle mynta ka sngi ka la ïoh ban plie pyrda ïa ka lympung ïalehkai kynjatbol ba la tip kum 1st Memorial Sngap Sing Syiem Football Tournament 2022 ha kaba u Pa’iem Niandro Syiemiong, u Syiem jong ka Hima Maharam Syiemship u long kum u kongsan ha Madan Artificial Turf, MDSA, South West Khasi Hills District.
Ha kane ka sngi sdang jong kane ka lympung, la pynïalehkai sdang da ka Lamare Sports Club na Shillong bad ka Mawkyrwat Sports Association na Mawkyrwat ha kaba ka jingïalehkai ka long shisha kaba itynnad bad kaba ïa biang bor.
Katba ki minit ki la nangïaid na ka liang ka Lamare SC ka la ïoh ban pynkhih nyngkong eh ïa ka jar ha ka minit kaba 27 lyngba u Donlad Diengdoh bad kumjuh ruh ka Mawkyrwat SA da ka jingïakhun kaba tyngeh ka la ïoh ban pynphai ha ka minit kaba 30 lyngba u Jied Syiemlieh lyngba ka penalty.
Shuh shuh ha kane ka jingïalehkai ka Lamare SC ka la ïoh biang ban thep sa ïa ki ar tylli kol kata ha ka minit kaba 35 na u Dajied Wanshong bad kumjuh ruh ha ka minit kaba 36 na u Donlad Diengdoh.
Kumta ha ka jingïalehkai jong ka kyllastep, ka Lamare SC ka la ïoh ban tam da 3 – 1 kol pyrshah ïa ka Mawkyrwat SA.Haba wan phai biang ha ka jingïalehkai jong ka kyllamiet, ka jingïalehkai ka la sdang kham itynnad ha kaba ki ‘rangïalehkai jong baroh ar kynhun ki la sdang ban ïa khun tyngeh ban pyneh ïa la ki dohksah khnang ban ïoh ban pynjop ïa la ka jong ka kynhun.
Hynrei hapdeng ka jingïaleh, ka Mawkyrwat SA ka la ïoh ban thep biang sa ïa ka kol kaba ar lyngba u R.K.Wanniang ha ka minit kaba 52 bad ka Lamare SC pat shwa ban kut ka jingïalehkai ka la ïoh biang ban pynrung ïa ka kol hapoh ka kol ha ka minit kaba 70 lyngba u Oversharp Iawphniaw.
Namarkata, haduh ba kut jong ka jingïalehkai ka Lamare Sports Club ka la ïoh rah ïa ka nam jingjop da kaba ka la tam noh da 4 – 2 kol ïa ka Mawkyrwat Sports Association.
U Pa’iem Niandro Syiemïong kum u kongsan haba kren ha ka jingïalang shwa ban sdang ïa ka lympung, u la pynkynmaw ba u Sngap Sing Syiem u dei u Syiem ba khatduh na ki Syiem Khasi kata ha u snem 1859 uba long ruh u Syiem ba Hynñiew na ki Syiem kiba la shynshar ïa ka Hima Maharam ha kaba ka thma ba khatduh ba u la ïaleh pyrshah ïa ki phareng hapoh jong kane ka Ri Khasi.
Ha kajuh ka por u la ai ka jingïaroh bad ai mynsiem ïa Hynñiewtrep Youths Council (HYC) Mawkyrwat Circle ba ki la kynmaw kyrpang na ka bynta ban pynlong kum kane ka lympung ïalehkai kynjatbol ban pynsah nam ïa ka kyrteng ‘U Sngap Sing Syiem’ lyngba kane ka ‘1st Sngap Sing Syiem Football Tournament 2022’ ha kaba kane lympung kan dei kawei na ka bynta ban pyn-i ha ka pyrthei kumno ban lum ban lang na ka bynta ki khun samla ba kin don ka jingïatylli para khasi hapoh jong ka distrik bad kumjuh ruh ha baroh ka Bri u Hynñiewtrep Hynñiewskum.
U la ai mynsiem ruh ïa baroh ki 16 tylli ki kynhun kiba la wan ïa shim ynta ha kane ka lympung ïalehkai ban kin ïalehkai bha bad pyn-i ïa ki sap ki phong ki jong ki khnang ba kin lah ruh ban nang ïai kiew ha ki kam ïalehkai bad ba kan long ruh kum kawei na ki lad kamai jakpoh na ka bynta jong ki hi.
Ha kane ka sngi hadien ba kut jong ka jingïalehkai la ïoh ruh ban sam ïa ka khusnam u ‘rangïalehkai ba kynsai kata sha u Donlad Diengdoh uba la ïoh ban thep ïa ki ar tylli ki kol.
Kiba ïa don lang ha kane ka sngi ki long naduh u bah Donbok Kharlyngdoh, Vice President jong ka HYC Central Body kum u symbud kongsan, u bah W.L Snaitang, Secretary Shnong Mawkyrwat, u bah H.S.Diengdoh, MCS, SDO ba la shongthait jong ka Ranikor Civil Sub Division, u bah Y.G.Lyngdoh, Working President ka Mawkyrwat District Sports Association (MDSA) lem bad kiwei kiwei ki ‘riew rangbah.
Mawkyrwat, Ïaïong 18: Ka Seng Khasi jong ka South West Khasi Hills District (SKSWKHD) ha ryngkat ka jingïatreilang bad ka Seng Khasi Jakrem, da ka jingiphuh iphieng ryngkat ki riam ba itynnad jong ki nongshad shynrang bad kynthei ha ka sngi nyngkong jong ka taïew ka 18 tarik u Ïaïong, 2022 (ka Lah Sngi U Blei) ka la ïoh ban pynkut noh ïa ka Shad Suk Mynsiem (SSM) kaba VIII (phra) ba dei jong mynta u snem 2022 ha madan shad hapoh Shnong Jakrem, South West Khasi Hills District.
Kane ka shad-ka-kmen ka long shibynta kum ka jingkynmaw bad jingainguh u Khun Khasi Khara shisien shisnem ïa U Blei U Trai Kynrad U Nongthaw U Nongbuh na jrong na tbian ban neh la ka Hok la ka Riti ïa kaba la sdang naduh ka 17 tarik u Ïaïong, 2022, ha kaba la sdang shwa da ka nguh ka dem ka duwai ka phirat da ka kynhun ki ‘riew tymmen ‘riewsan ka Seng Khasi South West Khasi Hills District khnang ba ka Shad Suk Mynsiem kan bit kan biang.
Shuh shuh, ha ka 17 tarik mynta u bnai, kaba dei ka sngi sdang jong kane ka Shad Suk Mynsiem Seng Khasi South West Khasi Hills District, la ïoh ban plie bad pynher ïa ka lama ha ophis jong ka Seng Khasi ha Mawkyrwat ha ka por 11 baje shiteng sngi da u Vice President ka Seng Khasi, South West Khasi Hills District, u bah Thwor Wartde, ha ryngkat ka jingïadonlang ki ‘riew tymmen ‘riewsan jong ka Seng Khasi South West Khasi Hills District ka dei hapoh ka jingïalam jong u bah T.Kharlyngdoh, President Seng Khasi South West Khasi Hills District bad la leit ban pyndep ïa ka jingduwai phirat ha ryngkat ka jingkyntiew ïa ka lama ha ka por 2 noh phai sngi ban sdang ïa ka shad nohkjat ba la shimbynta da ki samla ka Seng Khasi Jakrem bad kiwei de.
Ha ka sngi ban pynkut ïa kane ka Shad Suk Mynsiem jong ka Seng Khasi jong ka South West Khasi Hills District (SKSWKHD) ha kaba la ïoh ban pynhiar noh ïa ka lama da u President jong ka Seng Khasi Central Body, bah D.K.Dkhar, bad ha kajuh ka por u la ai ruh ki kyntien jingaikhublei bad jingkyrkhu kyrdoh ïa ka Seng Khasi South West Khasi Hills District ba kan nangroi bad ïaid shaphrang ban pynneh pynsah ïa la ka riti ka dustur u Khun Khasi Khara bad nangphuh nangphieng bad nangïar na uwei u snem sha uwei pat.
Ha kajuh ka por u la ai mynsiem ruh na ka bynta ki khynnah, ki samla ba kin long borabor kiba ri ïa la ka akor ka burom bad long ruh kiba minot khamtam eh ha ki jingpule ba ki ki don khnang ba kin nanglah ban nangkiew na kawei ka kyrdan sha kawei pat bad ba ka lawei jong jong ki kan long kaba phyrnai.
Ha kane ka sngi, la don haduh 230 ngut ki nongshad kiba la wan ban ïashimbynta da na kylleng ki shnong ba kynthup ïa ki samla shynrang, kynthei bad kumjuh ruh ki hep kiba rit kiba la pyni shisha ïa la ka jong ka shad tynrai kaba phuh kaba phieng.
La pynshit pynshngaiñ ïa kane ka Shad Suk Mynsiem jong ka South West Khasi Hills da ka jingïadonlang u Additional Deputy Commissioner, South West Khasi Hills District, bah W.Biam, u MLA ka Mawkyrwat Constituency, bah Renikton Lyngdoh Tongkhar, u SDO ba la shongthait jong ka Ranikor Civil Sub-Division, bah H.S.Diengdoh, MCS, u MDC ka Mawkyrwat Constituency, bah Carness Sohshang, u bah Medalsing Lyngdoh uwei na ki ‘riew rangbah jong ka thaiñ, ki nongïalam jong ka Seng Khasi South West Khasi Hills District bad jong ka Central Body lem ruh bad ki paidbah nongwan peit kai na kylleng ki jaka.
Nongstoiñ, Ïaïong 18: Ka jingsyllad ka erïong erngit ïa ki katto katne ki bynta ha West Khasi Hills ha ka miet sngi saitjaiñ 16 tarik bad ka miet sngi u Blei 17 tarik mynta u bnai kaba la sdang naduh Rambrai, Phodumbah, Nongbodum, Nginïong haduh ki bynta jong ka Eastern West Khasi Hills.
Ha kaba ïadei bad ka jingjulor jong ki ïing u bah H.Wahlang sordar shnong Phodumbah, haba ïakren bad u nongthoh khubor mynta ka sngi, u la ïathuh ba ha ka shnong Phodumbah ki ïing kiba la julor palat bad ki bym long shuh ban shong briew ki don hynriew tylli bad ki kyrteng jong ki trai ïing ki long ka ïing jong I kong Jibalin Nongsiej, Kong Brialla Lyngkhoi, kong Memory Lyngkhoi, kong Emelin Lyngkhoi, kong Tiewïarlin Nongsiej bad ka ïing jong I kong Merista Lyngkhoi.
U la ïathuh ruh ba kitei ki ïing ki dei kiba la pra, hynrei donbok ba ym shym la don ba mynsaw.
Nalor kata u la ïathuh ruh ba ki don sa sawphew tylli ki ïing kiba la julor, hynrei ki bym shym la pra lait noh tang ka jingpei ki tin sop na ka jingbom u phria haduh ba lada wan u slap, kitei ki sawphew tylli ki ïing kim long shuh ban shong briew.
Ha kajuh ka por u la ïathuh ba mynta ka sngi na ka liang jong u kum u sordar bad ki dkhot ka Executive Dorbar ki la leit ban aiti da ka jingthoh sha u Block Development Officer jong ka Mawthadraishan Block ba un leh ïa kaba donkam.
Ha kaba ïadei bad kiwei pat ki shnong kum ka Nginïong, Nongbodum bad kiwei kiwei la ïoh ban ïakren bad u bah Rostar Marbañiang, uwei na ki nongïalam shnong jong ka Nginïong, u la ïathuh ba ha ka shnong jong u baroh ki ïing kiba dang sop da ka tin kim long shuh ban shong, namar ka jing bom jong u phria ka la jur haduh katta katta.
U la ong ruh ba kiba bun ki nongshong shnong ki dei kiba im da ka rep jur, rep soh bad kiwei kiwei bad ha kine ki sngi ki jhur ki jhep ki dang sdang ban khie lung bha bad ki soh ki la sdang ban syntiew, hynrei na ka jingkhywit u phria baroh ki mar rep ki la julor lut.
Nalor kata u la ong ruh ba ki nongshong shnong kiba don bun u kba ha ki thiar hapoh ïing ruh ki la shem jingeh bha, namar ba u kba u khaw, riewhadem bad kiwei kiwei ki la jhieh.
Lada jia ba u slap un dang bteng sa katto katne sngi ki nongshong shnong kin shem shitom bha ban pynrkhiang ïa u kba u khaw.
Kitei ki rangbah ki la kyntu ruh ïa ki briew jong ka sorkar, ba kin wan jurip noh kloi bad ban shim jingkheiñ bniah ïa ki jingjulor bad ka jingduh jong ki nongshong shnong, khnang ba lada ka sorkar kan mang ïa ki jingïarap kan long ryntih kat kum ka jingkwah jong ki paitbah kiba shah pynjulor.
Amlarem, Ïaïong 18: Ka Ophis jong ka Sub-Divisional Officer (Supply), i/c Amlarem Civil Sub-Division ka la pyntip paidbah ba ka Meghalaya State Consumer Disputes Redressal Commission (State Commission) bad ka District Consumer Disputes Redressal Commission ki long kiba treikam pura.
Kumta lada don kino kino ki jingujor ha kaba ïa dei bad ki marbam mardih ki lah ban ujor ha kitei ki ophis ba la kdew.
Ki nongthied nongpet (Consumer) ki lah ruh ban ai jingujor lyngba ka Online platform kaba kyrteng “edaakhil" ha.
nic.
in/edaakhil/.
Shillong, Ïaïong, 18: Ki shipai ïada khappud jong ka tnat Border Security Force (BSF) kiba ju peitngor bha ïa ki kam khaii be-aiñ ha shilynter ka khappud, ha ka sngi Saitjaiñ ki la ïoh kurup palat 1200 bilor ka kyiad ïa kaba la thmu ban shalan beain sha ka ri Bangladesh na ka khappud (International Border) jong ka West Garo Hills bad ka South Garo Hills.
Ha Bangladesh, la mana da ka aiñ ban dih kyiad, katkum ki kyndon aiñ jong ka Niam Islam.
Hynrei watla katta, ïa ka kyiad lah ban ïoh ha baroh kawei ka ri Bangladesh, namarba kiwei pat ki jaidbynriew ki bym dei ki Muslim kiba sah ha ka Ri Bangladesh bad kiba shu leit jngohkai kim shah teh satia ha ki kyndon bapyrkhing jong ka aiñ namarba la ailad ba kin dih ïa ka kyiad tang hapoh ing ym ha ki jaka paidbah, ong u kyrwoh na ki BSF.“Ki don ruh ki kompeni ba la ai jingmynjur da ka Sorkar ban shna ïa ka kyiad, kiba pynmih ïa ka kyiad hynrei ki duna bha katba la die pat ha ka dor kaba rem.
Dei na kata ka daw ba ka kyiad ka kham tad dor ha India haba ïanujor bad ha Bangladesh," ong u kyrwoh.
Ki shipai Border Security Force kiba ju lap ïa ki lynti ïaid jong ki snar nongkhaii be-aiñ ki ju pynlong ka jingap shrip ban ïohkem ïa kiba donkti bad ban khanglad ïa ka jingkhaii be-aiñ na khappud ka ri India sha Bangladesh.
Nongpoh, Ïaiong 18: Hadien ka jingshim bynta shitrhem jong ki khynnah skul haki 2 sngi naduh bala sdang haki jinglehkai sports bapher bapher, ka Seiborlang English Secondary School, Umshaken haka sngi palei kala pynkut noh ïaka lympung ïalehkai sports ki khynnah skul bala pynlong ha madan Umshaken.
Ïa katei ka lympung ïalehkai sports ki khynnah la wan ruh ban pynhap pyrda da u Bah Mayrald Born Syiem MLA ka Nongpoh kum u kongsan haka jingdon lang u Bah Hehdor Makdoh CRC ba dei peit ïaki skul ha katei ka thaiñ, Bah Iapherbak Shylla Principal, Pynroilang Shylla Rangbah Shnong bad kiwei kiwei ki riew rangbah naka thaiñ Umden ryngkat ki nonghi kai bad ki khynnah skul.
La sakhi ruh ha katei ka sngi ba naka liang ki khynnah skul kila shim bynta shitrhem haki jinglehkai sports bapher bapher naduh ka mareh relay, 100m, 200m, 400m bad kiwei kiwei bad kynthup ruh ki jingleh mass drill bad march pass.
Haba kren ha katei ka sngi kum u kongsan naka liang u Bah Mayral Born Syiem u la pynpaw ka jingsngewkmen ba ki khynnah skul kila ioh ban shim bynta shitrhem ha kitei ki 2 sngi ban pyni ïala ki jong ki sap ki phong haki jinglehkai sports bapher bapher kaba long ruh ka jingpynproh jabieng nalor ka pule ka puthi kaba ki pynlut por man ka sngi haki 4 kynroh jong ka kamra klas.
U la ong ruh ba lyngba kitei ki lympung ka long ruh kum ka rynsan ïaki khynnah skul kiba don sap ba ki ioh ban pyni ïala ki jong ki sap ki phong jong ki, ba kin ioh bad poi ruh sha ki lympung ïalehkai kiba heh, hynrei u la kyntu ruh ba kum ki khynnah skul khamtam ha kane ka juk ba mynta ba kim dei ban klet ïaka pule ka puthi kaba long kawei naki atiar ba kongsan tam ha kane ka juk stad kaba mynta.
Shuh shuh u la sneng bad kyntu ruh ïaki khynnah skul ba kin minot thop haki kot pule jong ki nalor ka sap kaba phong kaba ki don haka kam ïalehkai sports bad khamtam ïakito ki ban sa ïaleh ïaki eksamin bapher bapher ba kin pynlut khambun ka por haka jingpule jong ki khnang ba ki poi sha ka thong kumba ki angnud haka jingim jong ki bad kiar naka jingpyndonkam bakla ïaki mobile phone bad ha katei ka sngi naka liang u MLA u la aiti ruh ïaka kor komputer bad printer sha katei ka skul.
Naka liang ki bor pyniaid skul kila sam ruh ïaka khusnam sha ki nongjop haki jingïalehkai bapher bapher.
Khliehriat, Iaïong 18: U Deputy Commis-sioner ka Tnad Supply, East Jaiñtia Hills District u pynbna paidbah ba la pyllait ïa u Khaw Ration na ka bynta u bnai Iaïong 2022 ha East Jaintia Hills District.
Ka jingsam ka long kumne, ba ïa u Khaw AAY yn sam 35 kilo shi iïng shibnai ha ka dor T.3.00 tyngka shi kilo, ïa u Khaw PHH yn sam 5 kilo shikhlieh shibnai ha ka dor T 3.00 tyngka shi kilo, katba ïa u Khaw Non- NFSA pat yn sam 7.215 kilo shiing- shibnai haka ka dor Die Lang ka ba long T.11.77 tyngka shi kilo bad ha ka dor Die Khutia ka baa long T 12.34 tyngka shi kilo.
Kumta, la kyrpad ïa ki paidbah ba lada ki shem ba ki Dealer kim die kat kum ka dor lane kilo kumba la bthah ne kdew haneng, ki dei ban ujor sha u Deputy Commissioner (Supply), ka East Jaiñtia Hills District lane phone sha u Toll free No.1697, lane sha u District Grievances Officer ka East Jaiñtia Hills.
Jowai, Ïaïong 18: Ka Pyrem ym tang ba ka dei ka jingkut jong ka tlang bad tyrkhong bad ba daitthah, hynrei ka dei ruh ka jingstad kaba thymmai.
Haka jingshisha ka Pyrem ka long kum ka snem thymmai hi ïa ki riewlum trai shnong kiba im da ka rep ka riang.
Ka jingkylla jong ka aïom ka ktah ruh ïa ki briew ha kiba bun ki liang bad kumjuh ïaka jingim jong ki hi baroh kawei.
