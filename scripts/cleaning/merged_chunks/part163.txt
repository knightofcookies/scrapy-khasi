Katei ka pisa ka dei ka pisa paidbah ka ban repair ne maramot ïa ka surok Nongstoiñ-Maweit hi, katkum ka NGT guideline.
Hynrei ka jingkylli ka long ka la jah shano?.
Paidbah lada ka dei ka sorkar ba hok bad leh katkum ka aiñ sorkar India, ka khajna dewiong naduh u snem 2000 ba sdang trei dewiong haduh mynta, ym donkam ban leit shim ram ne pan na Delhi,tang na ka khajna ba mih na ka, ban siang da ka ksiar ruh ka la dep.
Kiba ïohnong barabor ki dei ki Politicians, ki Nongkhaïi, Contractor bad ki nongtrei sorkar na ki Department bapher bapher kiba ïadei kam bad ki nongshong shnong, ba barabor bym lah ban paw.
Ki daw baroh kiba la pynsohsat eh ïa ka surok Maweit haduh ba ki muster roll kim lah shuh ban repair ki long:Ki politician ki shu wan pynbiej shisien haman la ka 5 snem tang ban ïoh Vote.
Ki ju pynlong pynban kum ka jaka kamai na ka bynta ki Nongkyrshan jong ki ha ki san snem, ki Nuksa :-Katkum ka jubab jong ka RTI dt.10.09.20, ka tnad PWD, ka la Draw bills khlem jingtrei repair ba tikna haduh Rs 2.11 Crores, naduh Nongstoiñ-Maweit-Sdad Dkhar road (Wahblei), tang ha ki 3 snem : 2018-19, 2019-20, kynthup A/R, S/R Culverts, hynrei tang 10 percent ei ei kiba la leh malu mala.
Ka jingïada bad ailad ki Nongïalam paidbah ïa ki Hehspah Nongkhaïi dewiong ban leh katba mon ban tih bad kit shaduh Nongstoiñ lyngba katei ka surok, katba ki paidbah ka thaiñ nangjynjar khamtam ha kine ki por slap.
U DC, SP, West Khasi Hills, kim kwah ban tuklar, la I kumba ka don ka jingïa myntoi lang.
La kylli ruh ïa uwei u police officer ba kumno kim burom ïa ka aiñ ri India, ka jubab ka long, “Ym don Order na ka sorkar jylla".
Kane ka pynshisha ha ki paidbah ba ym don hukum, namar u CM Conrad u ïai len ha Assembly haduh mynta.
Ki Nongkhaïi Dewiong, bad Nongkhaïi dieng supply, kim kheiñ snep ïa ka jingjot ka surok wat tang ban ïa kyrshan lem ïa ki jingdawa ki trai shnong na ka sorkar.
Kaba phylla eh ka long khamtam ka jingtih bad kit beaiñ ïa u Dewiong, ym don ba peit ne burom wat la ka Aiñ ri India (Supreme Court) ka la khang pyrshah ruh ym don ba salia.
U Chief Minister ka Jylla, U Conrad K.Sangma u nang len (denied) haduh mynta.
Wat hapoh Assembly ba ym don ba tih ne khaïi beaiñ ïa u Dewiong ha ka jylla.
U ieng skhem ha la ka nia, ba ka sorkar ka la pynbna da ka buskit kaba Rs 5,000/- ïa kino kino kiba ai report lada don kiba leh beaiñ.
Hynrei ym tip ei ei pat, kaei kaba don ha ki paidbah ba lui lui.
Ka 5,000/- tyngka kan long aiu haba ïa nujor bad ka jingim bad ka ing ka sem.
Ym don jingïapher ei ei bad ka thaiñ jaiñtia bad kane ka District jongngi ki jinglong ha ki jaka tih par dewiong.
Kumta shai kdar ki paidbah ki im ha ka jingtieng kaba khraw (Live with fears).
Lada yn pyndonkam da kawei pat ka kyntien ki ju ong ïa ki “nongleh donbor" (Mafia acts).
Kiba duh nong na kitei ki jingjia baroh ki dei ki nongshong shnong.
Ban thoh lut ïa ki jingshah lehbeiñ ïa ka thaiñ Maweit, ym lah ïoh page ha ki kot khubor, namar kiwei pat ki briew kiba nabar kim ïohi ïa kiwei pat ki lad pynroi paidbah ki Department bapher bapher, kiba la ju duh lut tang namar ka jinglong katei ka surok, ba kim treh ban ai scheme ïa ki briew na ka thaiñ Maweit.
Nongpoh, Kyllalyngkot 03: Ka long shisha ka jingkyrkhu ka ba khraw ïaki nongshong shnong jong ka shnong Sohkhwai bad ïaki shnong kiba marjan ha ka ba hynnin ka sngi, na ka liang u MLA ka Nongpoh Constituency u Bah Mayralborn Syiem u la leit ban plie ïa ka ïing skul ka ba thymmai bad paka jong ka skul Sohkhwai Government LP School ka ba don ha ka shnong Sohkhwai bala tei haka jinglut kumba 37 lakh tyngka lyngba ka tnad Pule puthi jong ka sorkar jylla.
Kum ban shu kdew hangne Ia kane ka ïing skul la dep ban buh mawnongrim da u bah Mayralborn Syiem ban sdang tei Ia kane ka ïing skul ha ka 21 tarik Ïaiong jong u snem bala dep, hynrei haka sngi nyngkong jong ka taiew la lah ban plie paidbah noh ïa katei ka ïing skul, kaba don haduh 6 tylli ki kamra klas ka la long kaba ibit ban ai noh iïaka jingshakri sha ki kynnah skul jong katei ka thaiñ.
Ha kane ka sngi bala plie paidbah ïa katei ka ïing skul ba thymmai, la wan ban don ryngkat lang da u bah Balajied Rani MDC ka Nongpoh, ka kong P.L Nonglait DSEO Ri-Bhoi, u Bah Vincent Nianglang DMC, District Unit, u Bah Biren Rani CRC Niangbari, U bah Diang Namsaw, Vice President ka SMC, Bah Briestar Sylliang President SMC, ki ophisar naka tnad pule puthi, ki rangbah shnong, ki khynnah skul, ki nonghikai lem bad ki paidbah nongshnong shnong ka Sohkhwai.
Kum ban shu pynpaw ba katei ka skul barim ka don ruh hajan ka ïingmane ka Balang Presbyterian Sohkhwai ha kaba la donkam ban kynriah noh sha kawei ka jaka bad kumjuh ruh ka jinglong jingman katei ka skul barim naduh ki kamra Klass, ki tin bad ki jingker ruh ki la jot rathai bad kum ki nongïalam Shnong bad ki nonghikai ha ryngkat ki khynnah skul ki ladon ka jingangnud kaba khraw ba ka sorkar kan thaw lad thaw lynti noh na ka bynta ban ioh da ka ingskul ba thymmai, hynrei dei ka jingbuddien jong u MLA bad ki ophisar ka tnad pule puthi la lah ban pynieng da ka ïing skul ba thymmai ha katei ka shnong naka bynta ka jingmyntoi jong ki heprit ban pynphriang ïaka jingnang jingstad.
Naka liang ki bor pynïaid skul naduh ki nonghikai, ki la pynpaw ka jingsngew kmen kaba khraw ha kaba mynta ka sngi ki la ioh ban rung haka ïing skul kaba thymmai kaba skhem, bad ki la ïathuh ruh ba kum ki khynnah skul bad ki nonghikai ki mad jingeh shisha kaba khraw haki snem bala leit noh namar ka jingjot rathai jong ka skul ha kaba ki nonghikai bad ki khynnah skul ki hap ban pyndonkam da ki shatri haki kamra klas haka por slap, bad naka liang jong ki kila pynpaw ka jingsngew nguh ïaki nongmih khmat kumjuh ruh ïaki ophisar ka tnad pule puthi ba ki la lah ban pyn urlong ïa kane ka jingangnud jong ki ba bun ban ïoh noh ïaka ïing skul kaba skhem bad kaba paka.
Naka liang u Bah Mayral Born Syiem MLA ka Nongpoh haba kren ha katei ka sngi u la pynpaw ka jingsngewkmen kaba khraw bad ka long ka jingkyrkhu ïaka shnong Sohkhwai hadien ba ka sorkar lyngba ka tnad pule puthi kala mang ïa katei ka skhim ba kyrpang ha katei ka shnong ban tei da ka iing skul ba thymmai naka bynta ban dang pyntyllun ïaka jingshakri ban pynphriang ïaka jingnang jingstad ha katei ka thaiñ.
U la ong ruh ba ka shnong Sohkhwai ka dei kaba donbok ban ioh ïa katei ka skhim ba kyrmen ba katei ka skul kan long ka sharak sha ki heprit ha katei ka shnong ban ioh ïaka jingnang jingstad bad ka jinghikai ba kin san haka akor ka burom naka bynta ka lawei ba phyrnai jong ka dong bad ka thaiñ.
Nongpoh, Kyllalyngkot 03 : Da ka jingangnud ban sei ïaka sap ka phong jong ki samla kiba ju sngewtynnad ban ñiah thuk thuk haki surok khohruh khohram, ka Ri-Bhoi Motor Sports Club (RBMSC), kala shim ïaka sienjam ba nyngkong ban pynlong ïaka jingïakop 1st RBMSC Motorcross Challenge 2023 haka 20 bad 21 tarik mynta u bnai ha madan Kurkalang.
Haba kren sha ki lad pathai khubor naka liang u Bah Lance Shadap President, haka jingdonlang u Aiban Sylliang General Secretary, bad kiwei ki dkhot kila pynpaw ba katei ka jingïakop kadei kaba nyngkong eh ha Ri-Bhoi, ba kum ka kynhun kala rai ban pynlong naka bynta ban pynpaw pyrthei ïaka sap ka phong ki khun samla kynthei bad shynrang kiba sngewtynnad ban ñiah thuk thuk.
Kila pyntip ruh ba kan don ka khusnam kaba 2 lakh tyngka ryngkat ka trophy haki jingïakop bapher bapher naduh ka Expert, Novice, 2 Stroke, Scooty bad kan don ruh ka jingïakop ba kyrpang naka bynta ki kynthei (Female Class) bad Ri-Bhoi Class.
Kumta naka liang katei ka kynhun ka khot bad wer ïaki paidbah khamtam ki khun samla kiba ju sngewtynnad ban pynher thuk thuk haki surok khohruh khohram ba kin ban ïashim bynta ha katei ka jingïakop khnang ba katei ka lympung kan long kaba jop.
Jowai K’Lyngkot 03: Ki nongshong shnong na kylleng ki dong (skur) hapoh ka nongbah Jowai kumba long shishien shisnem kila mih paidbah ban ïashim bynta lang ha ka ban pdiang sngewbha ïa u snem thymmai 2023 hynnin ka sngi lah sngi U Blei da kaba pynlong ïa ka jingïabam khana bad hadien kane kila pynlong sa ka jingïashad Carol kaba i shongkun bha.
Hynnin ka sngi la sakhi ïa ka jingshongshit jong kane ka sngi pdiang burom ïa u snem thymmai ha kaba da ki hajar ngut ki nongshong shnong kiba la mih shongshit nala ki jong ki dong kiba kynthup lang naduh ki hep rit, ki longkmie, ki longkpa bad ki khun samla shynrang bad kynthei.
Kine ki dong bapher bapaher hadien ka jingïabam khana kila mih ban ïashad da ka jingkmen ban ai khublei ïa u snem barim bad ban pdiang sngewbha ïa u snem thyme 2023 kiba la pynkhreh hala ki jong ki sur jingrwai ban leit kylleng sha ki dong bad ban leit pyni ïa ka rukom shad bad ka ki sur jingrwai ha Iawmusiang ha ka jaka bala pynkhreh da ka Jaiñtia Tourism and Environment Society (JTES).
Ïa kum kane ka shad kut snem ba la shim bynta da ki dong bapher bapaher la ju leh tang ha Nongbah Jowai, kiba la mih na manla ki jong ki dong ban leit ïuh kjat ha Iawmusiang bad nangne kila leit pait biang sha la ki dong, yn da la wan poi na kane ka jingïashad kila sdang sa ka prokram pynbyrnia ha ka por mynmiet lyngba ki sur jingtem Bad kiwei kiwei de.
Jowai K’Lyngkot 03: U Lat jong ka Jylla u Brig.
(Dr.) B.D.Mishra (Retd) hinnin ka sngi u la wan poi ha nongbah Jowai ban ïakynduh ïa ki khlieh jong ki tnat treikam bapher bapher ha ka jingïalang kaba la pynlong ha Conference Hall jong ka ophis Soil & Water Conservation Officer, Jowai.
Ha kane ka jingïakynduh na ka liang jong u Lat ula pynshlur ïa ki khlieh jong ki tnat sorkar bapher bapher ba kin pynthikna ba baroh ki skhim sorkar ki dei ban poi lut sha baroh kiba dei ban ïoh ïa ki bad ruh dei ban pyntreikam bha ïa kine ki skhim.
Na ka liang ki bor District la ïoh ban ai jingkren da u P.K Boro, MCS uba la ai khublei ïa u Lat ka Jylla uba la ai ka jingkyrshan bad ka jingbatai bniah ba ïa ki skhim sorkar dei ban pyntrei ha ka rukom kaba dei.
Hashwa kane u Lat ka jylla ula leit hiar ha shnong Nartiang ban leit jngoh kyrpang ïa ki ar tylli ki jaka mane Blei (Mandir) ki Hindu ha Nartiang Durga Temple kaba la rim tam hapoh ka West Jaiñtia Hills District bad kumjuh ïa ka jaka ba pawnam haka kam jngohkai pyrthei kaba don ïa ki Mawbynna jong ki longshwa manshwa.
Jowai K’Lyngkot 03: Ka Seng Pynroi Pynbha Amlarem Sub-Divisional Amlarem ha ka jingïalang bala pynlong ha ka 31/12/2022 ha ïing Hall ka Syiem Jingsuk Amlarem ha ryngkat ka jingdon lang ki riew Rangbah Shnong, ki Sengbhalang bad ki riew pawkhmat jong ka Thaiñ War Jaiñtia.
Ha kane ka jingïalang la ïakren shaphang ki kam jong ka seng kiba ïaleh naduh u snem 2018 ter ter tad haduh mynta ban pynïoh ïa ka Sub-Divisional Hospital ha Amlarem kaba dei ka Sub-Divisional Head Quarter.
La ïathuh ruh ba don lai jait ki Hospital (1) PHC (2) CHC bad (3) ka Sub-Divisional Hospital bad ka long ruh kaba heh tam bad kaba lah ruh ban buh tang kawei hapoh ka Sub-Division bad ka dei ruh ban buh hapoh ka Sub-Divisional Head Quarter.
Ka jingpyrshah jong ki ïa ka jingpynkiew kyrdan ïa ka PHC Jaraiñ da ka Sub-Divisional Hospital ka daw ba kongsan eh ka long ba ka Jaraiñ PHC ka don shabar jong ka Head Quarter.
Shuh shuh ka Seng ka la ïohi bad ka shem ruh ba la dei ban buh ïa katei ka Hospital ha Amlarem kaba dei ka Sub-Divisional Head Quarter bad kaba long ka pdeng eh jong kane ka Sub-Division khlem pep ki paitbah kin suk bad kin ïoh jingmyntoi shibun eh bad namar kata ka Seng ka la ïaleh shitom haduh katta katta ban ïoh jaka hangne hapoh ka Head Quarter bad la ïoh ruh ïa ka jaka ban buh ïa kane ka Sub-Divisional Hospital kaba ym duna ïa ka 10 Acre na u Hat Dhar Chairman ka Kur Dhar Sohtken Shmiashyiang Village Amlarem Sub-Division.
Ïa kane ruh la pyntip sha ka Health Department na ka bynta ban leh ïa kaba donkam bad ruh da kaba ai copy sha U Local MLA ma Lahkmen Rymbui ban dawa ban buh Sub-Divisional Hospital hangne ha Head Quarter.
Ka Seng ka la pynpaw ïa ka jingsngewnguh sngewburom kaba khraw ïa ka Health Department namar ba kan ïaid ne leh kat kum ka aiñ synshar khadar ka ri, hynrei kaba sngewsih ka long pat ba naka liang u Local MLA ma Lahkmen Rymbui ula leh da khongpong ïa kane da kaba u pynkiew kyrdan bym shongñia shonghok ïa ka PHC Jaraiñ da ka Sub-Divisional Hospital ha kaba ka Seng ka la ïaleh naduh u snem 2018 ter ter bad haduh mynta ban buh ïa katei ka Sub-Divisional Hospital ha Amlarem kaba dei ka hok jong ka Sub-Divisional Head Quarter kata ym ban pynkiew kyrdan ïa ka PHC Jaraiñ da kane ka Hospital.
Ha katei ka sngi hadien ba la ïakren ba la ïa pyrkhat sani bha bad ba la ïa sngewthuh shai ruh ha kane ka jingïalang ba ka jingpynkiew kyrdan ïa ka PHC Jaraiñ sha ka Sub-Divisional Hospital kaba ka Hospital ka long ka bym shongñia satia.
Kumta ka Jingïalang ka la rai ban dawa na ka Sorkar ban weng noh ïa ka jingpynkiew kyrdan ïa ka PHC Jaraiñ kaba don shabar ka Head Quarter, da katei ka Sub-Divisional Hospital kaba dei ka hok kynti jong ka Amlarem Head Quarter bad ban buh beit ruh ïa ka hapoh ka Sub-Divisional Head Quarter, Amlarem.
Ha kane ka jingïalang ka la rai ruh ba dei ban ïaleh ïakane khlem man thait tad haduh ba ka Sorkar kan buh ïa kane ka Hospital ha Amlarem, namar ka long kaba da shongñia shonghok shisha ban bud ïa ka hapoh ka Sub-Divisional, Head Quarter kata ha Amlarem, la ïathuh u ma Babyson Pakyntein Chairman Seng Pynroi Pynbha Amlarem Sub-Division, Amlarem.
Nongpoh, Kyllalyngkot 03: Ki nongïalam ka BJP Mawhati Mandal kum ka jingkynmaw burom ïa u weina u nongïalam ba radbah ka dong Ri Bhoi bad ha ka jylla hi baroh kawei, wat lada umdon shuh ha sla jong kane ka pyrthei, hynrei ban ioh ïa ka jingkyrkhu kum ki nongïalam ha ka 1 tarik u Kyllalyngkot kaba dei ka sngi snem thymmai ki la leit ban buh syntiew ha u Lum jingtep utei u nongïalam ban buh ïa ki jingduwai bad ruh ban pan ïa kata ka jingkyrkhu.
Une u nongïalam ba radbah ka them Ri Bhoi bad ha ka jylla hi, u dei u Fr.Sylvanus Sngi, uba la khlad noh na kane ka pyrthei, hynrei ki kam ba khraw bad ki matti kiba ula ïalam ka la pynlong ïa ki nongïalam ka BJP Mandal ban kynmmaw burom ïa une u Nongïalam bad uba dei ruh u nongïalam niam ka Balang Katholik.
Haba pdiang ïa u snem 2023 ba un long u snem ba pahuh pahai bad ba dap kyrhai da ki jingkyrkhu, ki nongïalam ka BJP Mawhati Mandal ha ka jingïalam u President, u Bah Shanbor Rympei bad u Dr.Evarist Myrsing kum u kyrtong ka BJP bad kiwei dei ki nongïalam ha ka 1 tarik u Kyllalyngkot 2023 kaba dei ka sngi kaba nyngkong eh ban pdiang ïa u snem thymmai ki la leit ban buh syntiew ha u lum jingtep ba la tep don burom ïa u Fr.Sylvanus Sngi ha Nongbah Shillong,Kumba la pynpaw da u Dr.Evarist Myrsing,uba dei u kyrtong ka BJP na Mawhati ban aireng ha kane ka election 2023 hapoh ka jylla, ka daw kaba la pynlong ïa ka BJP Mawhati Madal ban kynmaw burom ïa une u nongïalam, ka dei namra ba u Fr.Sylvanus Sngi u dei na ka thain Thaiang kaba don ha Mawhati bad kum ki nongïalam ki kynmaw burom ka long ruh halor ka nongrim ba kum u nongïalam na katei ka dong bad ka thaiñ u la noh synniang shibun eh sha ka imlang ka sahlang.
U Dr, Evarist Myrsing u la ong ruh kum ki nongïalam ki da kynmaw burom ïa une u riew khraw katei ka thaiñ wat lada um don shuh ha sla jong kane ka pyrthei bad ki matta bad ki synñiang kiba u la trei na ka bynta ka jaid bynriew kin ïai neh shi ryta bad kin ïai kynmaw ruh shi junom.
Shuh shuh, u la bynrap ruh da kaba ong, ba ha kane ka jingleit buh syntiew ki la pynlong ruh da ka jingduwai kyrpang ïa ka mynsiem jong I ba kan ioh ïa ka jingjahthaid kaba bym jukut bad ha kajuh ka por ruh ki pan ka jingkyrkhu kyrduh ba un ïasaid lem na ka bynta ka Mawhati ba ha kane ka jingpynkhreh ban aireng ïa ka election kan long kaba jop bad ruh ka Mawhati kan dang lah ban pynmih shibu ki nongïalam kiba don ka jingkitkhlieh ïa ka dong bad ka thain kumba la ïalam lynti da une u nongïalam kaba ka pyrthei ka tip halor shibun ki synñiang ki bynhei ba la noh synñiang da u Fr.Sylvanus sngi ym tang ha ka Balang Katholik bad ha ka jylla hi baroh kawei, u la bynrap.
Shillong, K’Lyngkot : U Pastor L.D Nongsiej incharge ka Balang Presbyterian Mawlai Nongkwar u la pynpaw ba ki khmih lynti ba haduh kumba 10,000 ngut ki paid riewngeit kin wan sha kane ka jingïaseng presbytery ka ban long ha ka 17,18 bad 19 tarik u Rymphang ha madan Lummawnei, Mawlai Umthlong.
Na ka liang u Pastor u la pynpaw ïa kane ha ka jingïakynduh ïa u MLA ka Mawlai u Bah PT Sawkmie ha ka 2 tarik mynta u bnai ha ka jingdon ryngkat ki nongïalam ka Balang Presbyterian Mawlai Nongkwar, ki riew rangbah, ki longkmie bad kiwei kiwei.
U Pastor u la pynpaw ruh ba u ju ïohi ba ki jingai ba ai ki nongmihkhmat, ki phuh ki phieng tang katto katne ka haba sdang bad ki duh noh tang khyndiat por, kumta u kyrpad ïa ki paidbah ba kin sumar sukher ïa ki, ban shim ba ki dei ki mar jong ki.
Ha ka juh ka por u kitbok bad kyrmen ruh ba u Bah PT Sawkmie un wanphai biang kum u nongmihkhmat ka Mawlai Konstitwensi.
Katba na ka liang u Bah Sawkmie u la pynpaw ba u wan ban ai mynsiem ban ïa don ryngkat bad ka Balang ha kaba ïa dei bad kane ka jingïaseng na ka bynta ki jingpynkhreh jong ka.
Nalor kata ula ong ruh ba haba long ka jingïaseng ka jingkyrkhu ka wan bad ka jingkyrkhu banyngkong ka long ba ka dong Lummawnei kan ïoh ïa ki street light lyngba ki solar light ban pynïeng ha ki surok dong, bad u la ïathuh ruh ba dang shen u dang shu dep ai street light ïa ka shnong Umjajew, kaba la shai mynta haba ïaid ha ka por mynmiet.
Ha kajuh ka por u pyntip ruh sha ki paidbah nongshong shnong ka dong Lummawnei ba kin sa shna noh ïa ka jaka Saitjaiñ, kaba la slem khyndiat na ka daw ba ïa pynbeit kam bad ki trai jaka.
U pyntip ruh ba kin sa shna noh ruh ïa ka lynti iaid kjat (Footpath) hapoh kane ka dong.
Shuh shuh u bah Sawkmie u pynpaw ruh ba un ïai don ryngkat bad ka balang na ka bynta kane ka jingïaseng bad u pynpaw ruh ba kum u nongmihkhmat u ju don bynta ruh bad kiwei de ki balang haba ki donkam ïa u.
Ha kane ka sngi la ïoh ruh ka jingkren na u tymmanbasan E.E.S Lamare, na secretary dong Lummawnei bah Hamles Mylliem Umlong bad na bah Iabeit Khongwar ha ka jingdon ryngkat u rangbah dong Lummawnei bah Habamut Mylliem Umlong, ki riew rangbah, ki longkmie bad kiwei kiwei.
Shillong, K’Lyngkot : Ka Seng ïeng Rasong Sports Social And Cultural Club (IRSSCC), Shillong ha u kyrwoh lyngba u Bah S.Lyngdoh Publicity Secretary ka pyntip ba ka Seng kan pynlong ïa ka ‘General Council Meeting & Happy New Year 2023 Get Togather,’ ha ka 7 tarik mynta u bnai ha Shillong Club Ltd, Shillong ha ka por 2 baje nohphai sngi.
Ha kane ka jingïalang yn ïakren halor kiba bun ki kam ba kyrkieh jong ka Seng kynthup halor ka jingpynkhreh ban pynlong ïa ka prokram halor u drok.
Ha kajuh ka por ka Seng ka ai ka jingkhublei snem thymmai basuk ba kmen ïa baroh ki paid nongshong shnong jong ka bri u Hynñiewtrep hi baroh kawei.
Shillong, K’Lyngkot : U Superintendent of Police ka East Khasi Hills, Shillong da kane u pyntip ba ha ka 30.12.2022, ki pulit ki la lapdien ïa uwei u briew ha u tyllai phasi hajan Parking lot ka Muda ha Khliehiew, Shillong.
Hadien ba la pyndep ïa ka jingdonkam baroh la pynkynriah noh shapoh Civil Hospital Shillong, bad hadien ba la pyndep ïa ka postmortem la pynkynriah noh ïa ka metïap shapoh ka jaka buh metïap jong kane ka hospital na ka bynta ka jingpynithuh.
Une u briew bym lah ban ithuh u dei uba la don ha ka rta kumba 50 haduh 60 snem rta bad u don ka rynïeng kumba 5.5 phut, u phong da ka jaket rongktieh, ka patlun rong grey, ka swetar rongktieh, ka T Shirt rong grey bad ka banian lieh.
Kumta la kyntu ïa kiba haïing hasem bad kiwei pat kiba don jingïadei bad une u rangbah ba kin phone sha kine ki nombor na ka bynta ka jingwan shimti noh ïa kane ka metïap.
o/c Lumdiengjri PS -0364-2548151, i/c police control room, Shillong -0364-2222214/2222215.
Shillong, Kyllalyngkot 03 : U Myntri ka Tnad ka rep ka riang ka Sorkar Pdeng u Narendra Singh Tomar, un wan plie paidbah ha ka 5 tarik Kyllalynngkot ïa ka College of Agriculture ha Kyrdemkulai bad ia ka Krishi Kumbh Mela ha ICAR, Umiam.
U Tomar un wan poi ha Kyrdemkulai ha ka 4 tarik Kyllalyngkot bad un sahmiet ha kane ka jaka shuwa ban plie ïa ka College of Agriculture bad ban ïasyllok bad ki paid nongrep ha kane ka jaka pule.
Hadien kane, u Tomar un leit sa sha ICAR, Umiam ban plie ïa ka Krishi Kumbh Mela shuwa ba un mih ban leit pat sha Pasighat, Arunachal Pradesh.
Ha kane ka jaka, u Tomar un plie ïa ka Administrative & Academic Building bad ïakynduh ïa ki paid nongrep.
Ha ka sngi kaba bud, u Myntri un leit ïuhkjat sa ha Julukie, Nagaland ban plie ïa ka Academic Block ba thymmai jong ka College of Veterinary Sciences and Animal Husbandry, Julukie.
Shillong, K’lyngkot, 03: U Bah Kyrsoibor Pyrtuh uba long u kyrtong shimet na North Shillong Constituency bad u dkhot jong ka KAM, Meghalaya u la pynrem jur ïa ka jingshah thombor jong ka Iingmane Katholik ha ka shnong Narayanpur, Chattisgarh kaba la jia ha ka Lah Sngi u Blei mynta ka taiew.
“Nga khot ba ngin ïa ieng lang kawei ban pyrshah bad pynrem jur ïa ki kynhun shit niam kam pher lada ki ïasnoh kti bad kano kano ka seng saiñ hima (Political party).
Ngin rai lang kawei ban kyntait ïa ki seng saiñhima kiba kyrshan bad ïasylla bad ki kynhun shitniam kiba thrang ban pynkylla Ri Hindu ïa ka Ri India ba laitluid," ong u Bah Pyrtuh ba la phah ha u kyrwoh sha ki lad pathai khubor ha ka Lah Sngi u Blei mynta ka taïew.
“U kyrwoh ba la phah lyngba ki WhatsApp la ïathuh ba ha ka 2 tarik Kylla lyngkot 2023 kumba 1000 ngut ki riew shit niam bym dei Khristan ki la thombor ïa ka Iingmane Catholic ha ka shnong Narayanpur.
Ha kine ki khyndiat bnai ba la lah ki Khristan ha kylleng ka Ri India ki shah ban beiñ bad ki riewngeit Khristan ki shah shoh shah dat khlem daw.
Ha ka Jylla ba marjan, ka Assam ngi ïohi ba la pynher syrngiew ïa ki Balang Khristan da ki shithi na ki bor Sorkar kiba pan jingkheiñ ïa ka jingdon briew bad kumta ter ter," ong u kyrwoh.
“ñiuma kane kam dei kaba thymmai, ki riewshitniam kiba dei ki dkhot jong ki seng shitniam Hindu ki la thombor ïa ki ritpaid bad ki Khristan ha kylleng ki Jylla.
Naduh ka snem 1999 haba la thang im ïa u Graham Staines bad ki khun jong u haduh ka jingïap u Father Stan uba la shah pharep bad ïap kum u koidi khlem ka jingbishar hok ha ka snem 2021.
Hapdeng kine ki snem ki la jia shibun bah ki jingthombor pyrshah ïa ki Khristan bad kiwei ki ritpaid.
Ha ka snem 2007 ha ki taiew lehkmen aiom Khristmas ki riewshitniam hindu ki la thombor ïa ki Khristan ha ka shnong Khandamal.
La thang bad pynjot ïa ki Iingmane bad ki don ruh kiba la ïap bad mynsaw," la ong u Bah Pyrtuh.
“Lada ma ngi ki Khristan ha ka Jylla Meghalaya ngi pyrkhat ba kine ki jingshah thombor ki Khristan ha kiwei ki Jylla kim ktah eiei ïa ngi namarba kim jia ha ka Jylla jong ngi te ngi la bakla shibun," la kyrpad u Bah Pyrtuh.
Shillong, K’lyngkot, 03: Ka Parliamentary Standing Committee on Food, Consumer Affairs and Public Distribution kan sa wan iuhkjat ha kane ka nongbah Shillong naduh ka 6 tarik haduh ka 8 tarik, Kyllalyngkot, 2023.
Ha ka 6 tarik, ka Committee kan sa shong jingïalang bad u Chief Secretary jong ka Sorkar Jylla u Bah DP Wahlang ban ïathir ïatai ha kaba ïadei bad ka phang, “Initiatives in the North-East in the field of Consumer Rights Protection.
"Ka Committee kan sa leit jurip ruh ïa ka kudam buh khaw jong ka Food Corporation of India (FCI) kaba don ha Shillong.
Ha ka 7 tarik, ka Committee kan sa shong jingïalang bad ki ophisar ka FCI bad CWC ban ïathir ïatai halor ka phang ‘Post-Harvest Management of Food grains: Storage, Transport and Distribution’ kaba ïadei bad ka thaiñ Shatei Lammihngi ka ri India.
Ka Committee kan sa leit jngoh ruh ïa ka Price Reporting Centre/State Consumer Commission.
Shillong, Kyllalyngkot 3 : ïa ka Almanak Meghalaya 2023 ba la pynmih da ka tnad Directorate of Information and Public Relations (DIPR), yn sa die paidbah noh naduh ka 5 tarik Kyllalyngkot 2023 naduh ka por 11 baje mynstep haduh ka por 2 baje janmiet ha ophis DIPR Lower Lachumier.
Ka dor ka long 80 tyngka ïa ka almanak ba bun sla bad 20 tyngka ïa kaba shi sla.
Shillong, Naiwieng 21 : Ki nongïalam jong ka FKJGP ha ka sngi Nyngkong ki la leit ban kynduh ïa u Chairman jong ka Meghalaya Public Service Commission chairman, u Bah Paul Reader Marweiñ ban kyntu ïa u na ka bynta ban pynstet pyndap ïa ki kam kiba lait thylli ha ki tnad bapher bapher jong ka sorkar jylla.
U President jong ka FKJGP Bah Dundee Khongsit haba kren bad ki lad pathai khubor hadien ka jingïakynduh, u la ïathuh ba na ka liang u heh ka MPSC u la pyntip ba ka don ka jingpynslem na ka bynta ban pyndap ïa ki kam kiba lait namar ki don haduh kumba 20,000 ngut ki nongwad kam kiba aplai na ka bynta saw ne san tylli ki kam kiba lait.
Shuh shuh u la ïathuh ba ki la ai jingmut ruh ba ka sorkar jylla ka la dei ban buh noh da ka Information Technology (IT) cell ban pynstet ïa ka jingphah ïa ki application.
U President u la ïathuh ruh ba kumba long mynta hi, ka rukom thep kam ha ophis MPSC mynta ka long beit markhmat da u briew bad kumta ka la long ka daw kaba shim por bha.
“Ngi la ai jingmut ruh ïa u Chairman ba dei ban ring video haba don interview namar kane kan ailad ïa ki kyrtong ba kin pynhun ïalade lada jia ba kim sngew ïahap ïa ka result.
"La ïathuh ruh ba na ka liang u Chairman ruh u la kular ba un sa bishar ïa katei ka jingai jingmut ban don ïa ka jingring video ha ka por interview ban pyntikna ïa ka jingleh hok bad ruh khnang ba ki samla wad kam kin don ka jingshaniah ha ka rukom ïakhun kam.
Kawei pat kaba utei u nongïalam ka Seng u pynpaw ka long ba ka dawbah kaba ktah lut ïa ka rukom thung kam ban pyndap ïa ki kam kiba lait thylli kadei eh na ka jingwan ka khlam COVID ha u 2019.
Nalorkata la ïathuh ba u Chairman u la pyntip ba ka Commission ka la sdang ban pynstet ïa ka eksam kam da kaba pynlong ïa ki written test bad ruh ïa kiwei ki interview ha kitei ki kam ba lait thylli ha u Rymphang bad Lber mynta u snem.
Kawei pat ka jingeh kaba utei u nongïalam u ïathuh ba ka Commission ka kynduh kadei hadien ka jingbthah na ka High Court ban pyntreikam noh ïa ka roster system.
Shillong, K’lyngkot, 03: U Archbishop jong ka Jyllaniam Bah Shillong u Most Rev.Victor Lyngdoh u la phah ïa u kyrwoh sha ki Lyngdoh, ki Riewniam bad sha ki paid u Blei jong ka Jyllaniam Bah Shillong ba u Kpa Bakhuid, u Pope Benedict XVI u la khladnoh ha ka 31 tarik, Nohprah, 2022.
Ka jingtep donburom ïa ka met ba dang sah kan long ha ka 5 tarik mynta u bnai.
Kum ka jingïasohlang bad ka Balang Salonsar, ngin sa pynlong ïa ka Mass Bakhuid ha Ingmanebah, Laitumkhrah ha ka 5 tarik mynta u bnai ha ka por 5:00 baje janmiet," ong u Archbishop ha u kyrwoh.
U Archbishop u la kyrpad ïa ki paid u Blei ban duwai lem na ka bynta ka jingjahthait bymjukut jong ka mynsiem jong u Pope Benedict XVI bad ban ïashim bynta lang ha ka Mass Bakhuid ha katei ka sngi.
Shillong, Naiwieng 21 : Uwei na ki nongïalam ka BJP bad uba dei ruh u MLA ba rim ka South Tura Constituency u John Leslee K Sangma u la pynbna mynta ka sngi ba un ïa aireng biang na kane ka constituency ha kane ka election MLA 2023.
Kumta da kane ka jingrai jongu mynta kiba la thikna ban ïa ai reng pyrshah ïa u myntri rangbah u Conrad K Sangma ki long u Bernard Marak na ka BJP, u John Leslee u bym pat pynbna ïa ka party, ka TMC bad Congress.
Lah ban pynkynmaw ha ka election MLA 2018 ka kyrtong kaba jop na kane ka constituency ka dei ka Agatha Sangma hynrei kane ka la hiar shuki noh ban ailad ïa u Myntri Rangbah u Conrad K Sangma ban ïakhun noh ia ka bye election na kane ka Constituency ban skhem ka shuki myntri rangbah bad ïalade ka la shimti pat da ka shuki MP ba la bat da u Conrad.
Ha kane ka election ka Agatha ka la ïoh 6499 votes, u Bilikid Sangma na ka BJP uba wan ba ar u ïoh 4896, u Grithalson Areng na ka Congress uba wan ba lai u ïoh 3597, u John Leslee uba dei u MLA ha katei ka por u la wan ba saw u ïakhun na ka NCP bad ïoh 3314 votes, u Bernard N Marak uba wan ba hynriew uba ïakhun na ka TMC u ïoh 1560 votes.
“ Nga la shim ïa kane ka rai ban wan phai biang sha ka saiñ pyrthei hadien ba nga la ïoh pdiang ka jingkyrpad na ki seng saiñ pyrthei bapher bapher bad kumjuh ruh na ki paid nongkyrshan jong nga.
Nga la rung sha ka BJP naduh ka 29 tarik Jylliew 2022.
Nga la shim ïa kane ka rai hadien ba la ïamir jingmut bad ki nongïalam jong nga ha ka jingïalang kaba la long ha ïing jong nga ha ka 20 tarik mynta u bnai ha Palm Dale" ong u John Leslee“Da ki spah ngut ki paidbah ki la ïapoi ha katei ka sngi ban pyni ba ki thrang ba ngan ïa khun bad kin ai ka jingkyrshan ba pura bad kumta nga la kular hamhmat jongki ba ngan ïa khun beit ha kane ka kynti na South Tura.
Kane ka jingïalang ba kyrpang ka long ruh ban pynshai sha ki paidbah halor ki khubor hamsaia kiba la saphriang kylleng shaphang ka jingbym ïakhun shuh jongnga na South Tura hynrei na North Tura hynrei nga la pynthikna ïa ki ba ngan ïa aireng beit pyrshah ïa u myntri rangbah na South Tura" ong biang u John.
U la ïathuh ba u la ïoh ka jingpynbor na kiba bun ban ïa aireng beit.
“ Nga la rung sha ka BJP da ka jingthrang ban pynurlong ïa ka jingkwah ki paidbah ïaka roi ka par, ka ïoh kam ïoh jam ki samla bad khamtam ban ïada ïa ki hok ki riti jong ki trai ri trai muluk hapoh ka jylla".
ong u John.
“ Nga la ïadon ryngkat bad ïatrei lang bad ki paid ka South Tura bad da ki hajar ki phai khmat sha nga khamtam haba ki ïakynduh ïa ki jingeh bad ki dang don ruh da ki hajar ngut kiba dang shaniah beit ïa nga kumta ngam lah ban shu leh klet ïa ki tang na ka bynta ka jingmyntoi shimet jong nga.
Namar kaei kaba nga don ïa ki paid ka South Tura ka dei ka jingieit lada iap ne im ruh ngan ïadon beit bad ki" ong biang u John.
U la ong ruh ba um don kano kano ka jingsngew pyrshah ïaki paid ka South Tura kiba la jied bujli ïa u ha u 2018.
U la ong ba ka dei ka jingjied jong ki paidbah ban ailad ïa ka longkmie ka Agatha Sangma khamtam ki kynthei ki sngew ba dei tang ma ka kaba sngewthuh ïa ka jingeh jong ki kynthei khynnah.
Hynrei ka la pynduh mynsiem noh ïaki namar ka la hiar shuki tang hadien khyndiat bnai.
Ha ka bye election ki paidbah ki la jied ïa u Conrad Sangma ban long u nongmihkhmat jongki bad kane ruh ki paidbah ki leh ïa kaba dei eh namar u la long lypa u Myntri Rangbah ka jylla.
U la ïathuh ba u la sngap jar mynta la san snem namar u burom ïa ka rai ki paidbah.
“ Ki paidbah ki tip shai ba ka nongbah Tura ka don da ki jingeh suda bad tang u MLA um lah ban leh ei ei hynrei da ka jingïoh myntri rangbah ki kyrmen ba kiei kiei kin sa kylla bad dei ruh na kane ka jingthrang ki paidbah ba ki la pynjop ïa u Conrad kum u MLA jongki.
Hynrei ha kine ki san snem u ïohi ba kam don kano kano ka jingkylla ym don jingroi jingpar lait noh tang ka jingïabamsap suda, ki samla kim ïoh kam ïoh jam kat shaba phai ym i don jingkyrmen namar ki nongmihkhmat ki lap miet sa tang ka jinglute ïa ka pisa u paidbah" ong u John.
“ Ngi la klet ba ngi dei kiei bad kaei kaba kum ki Khristan ngi dei ban leh khamtam ba kane ka jylla ka dei ka jylla ba bun ki Khristan hynrei kane ka sorkar hapoh ka jingïalam u Myntri Rangbah Conrad K Sangma ka thmu ban wanrah sa ka Casino.
Nga da sngewnguh ïa ki nongïalam niam ha Shillong kiba la ïeng pyrshah ban ïada ïa ki paid Khristan da kaba lah ban pynkohnguh ïa ka sorkar ban pynsangeh ïa kane ka jingthmu jongka" pynkut u John.
Shillong, Naiwieng 21: U MLA jong ka North Shillong, u Bah Adelbert Nongrum, ula ther tyngeh ïa u State President ka NPP, u Dr.WR Kharlukhi, halor ka jingong jong u ba ki paidbah kim dei ban pynlong ïa ka North Shillong ka Constituency kaba shah rkhie beiñ, ha ka por u kren ha ka jingïalang jong ka NPP North Shillong ha ka 19 tarik mynta bnai.
U Bah Adelbert u la ong ba u Dr.Kharlukhi, uba long ruh u MP jong ka Rajya Sabha um dei ban kren arsap, namar ba ka NPP ha ka jylla ka la mynjur lang bad kiwei ki Party ha ïingdorbar ban mynjur pyntreikam ïa ka ILP, katba ha Lok Sabha bad Rajya Sabha pat ka NPP ka kyrshan ïa ka CAA.Shuh shuh u la ong ba dei ha ka jingïalam ka NPP ïa ka sorkar, ba ki ong ba ym don jingtih dewïong ha ka jylla namar ka jingkhang ka NGT, katba na ka por sha ka por pat la lap ïa ki met ïap na krem dewïong.
Nangta ki trok kit dewbilat , hynrei ynda ki kylla ha surok pat lap ba don lang bad u dewïong.
“Hato kane kam dei ka jingkren arsap ki nongïalam ka NPP?", la ong u MLA ka North Shillong.
Da kaba kubur na ka North Shillong ne ka Mawkhar ka dei u dohnud jong ka Ri Khasi, u Bah Adelbert u la ong ba kum u nongmihkhmat u la rah bun tylli ki mat hapoh ïingdorbar bad kawei na kine ki mat ïa kaba ka sorkar ka la hap ban leh kadei halor ka jingpynjlan ïa ka rta thungkam.
“Nga la rah ïa ka mat ban pynjlan thungkam bad ka sorkar ka la leh ïa kane", u la ong.
Nangta u la rah ruh ïa ka mat halor ka jingdonkam ban pynkylla noh ïa ka Reservation Policy jong ka jylla, namar ba la noh shiliang palat, hynrei um shym la ïoh jingkyrshan hapoh ka ïing.
Nalorkane u la dawa ruh ban pynbeit ïa u pud u sam jong ka jylla bad ka Assam, ka jingpyn kynriah noh ïa ka jaka sah ki khar metor.
U la pynkynmaw ruh ba um shym la ïashim bynta ha ka jingrakhe dap sanphew snem ka jylla,namar ba um sngew myntoi haba kiba bun ki ishu jong ka jaidbynriew ki shu sah hajuh khlem poi shano shano.
Kum u MLA, u Bah Adelbert u la ïathuh ba u la rah ruh ïa kamat ban pynïakhlad noh ïa ka kam IAS bad IPS jong ka jylla na ka Assam.
U la ong ba kine kin long ki ishu elekshon jong u ha ka snem 2023.
U la ong ruh ba u la long kum u nongmihkhmat uban long ka nuksa ïa kiwei pat, namarba wat lada u don lang ha ka sorkarm, hynrei um ju pep pat ban ther ïa ka sorkar ne ban rah ïa ki mat kiba ktah ïa ka ri bad ka jaidbynriew.
“Ki paidbah ki sngewthuh ïano ban rkhie beiñ bad ïano ban nym rkhie", la ong u MLA ka North Shillong uba la khmih lynti ba un ïakhun ïa ka elekshon MLA na ka Seng VPP ha u 2023.
Shillong Naiwieng 23 : Ka jingjop thiaw jong ka North East Olympic Games 2022 (NEOG-22) kaba dei ka sien kaba ar ba la pynlong ïa kane ka Olympic ka dei baroh ka jingshlur shim rai jong u myntri ka tnad kam sport u bah Banteidor Lyngdoh bad ka jingai mynsiem jongu Myntri Rangbah ka jylla u Conrad Sangma.
Balei ba ong kumne ka dawbah dawsan ka dei ba hynriew bnai shwa ban long kane ka NEOG-22, ka la don ka jingïakynduh lang jong ka tnad kam sport ka jylla hapoh ka jingïalam u Myntri kane ka tnad u bah Banteidor Lyngdoh ha ka jingïadon ryngkat lang ki ophisar naduh u Commissioner jong kane ka tnad u Vijay Kumar, ki nongïalam ka Meghalaya State Olympic Asosiation ba la lam khmat da u bah John F Kharshiing bad ki dkhot ka NEOG bad ha kane ka jingïakynduh u myntri ka tnad kam sport u la ong beit ïa ka kyntien, “Ngin ïaid shakhmat ban pynlong ïa kane ka Olympic kaba jop" Kane ka la ai mynsiem lut ïa baroh ban ïatrei lang bad pynlong ïa kane ka NEOG kaba jop.
Ha katei ka jingïalang haba la ïakren ban pynlong ïa ka NEOG kaba ar, u Myntri ka tnad kam sport u bah Banteidor Lyngdoh khlem pat da ïamir jingmut bad ïakren bad u Myntri Rangbah u la shim beit ïa ka rai ban pynïaid shakhmat ïa kane ka jingïalehkai kata ruh tang hapoh hynriew bnai.
Hadien ba u la shim ïa kane ka rai ka MSOA lem bad ki ophisar jongka tnad kam sport hapoh ka jingïalam u Vijay Kumar ki la pynkhreh ban pynïaid shakhmat ïa ka kam.
Ha kaba sdang u myntri Rangbah um pat tip halor kane ka jingpynkhreh bad dei tad hadien ba u Myntri kam Sport u bah Banteidor Lyngdoh u la leit ban ïa kynduh bad ïathuh lut ha u ïa ki rai ba u Myntri Rangbah ruh u la ai mynsiem ba dei ban ïaid beit shakhmat.
Da ka jingïatrei lang hapdeng u Myntri kam ïalehkai bad u Myntri Rangbah lem bad ki ophisar baroh ba la lah ban pynlong ïa kane ka NEOG 22 kaba jop bad kaba la ïoh ka jingïaroh na baroh ki jylla kane ka thain shatei lam mihngi ka ri India.
Naduh ka sngi ba sdang ban plie pyrda ïa kane ka NEOG-22 ha madan jongka SAI ha NEHU haduh ba kut ruh ha ka juh ka jaka ka jingpynlong ïa ki prokram ka la long kaba ïaid beit ïaid ryntih.
Ha ka Sngi ba plie pyrda la ïadon lang u Symbud Myntri Rangbah ka jylla u bah Prestone Tynsong u la long kum u Symbud Kongsan bad u Myntri Rangbah kum u Kongsan bad ha ka sngi ba pynhap pyrda pat la long kongsan biang da u Myntri Rangbah bad u Symbud Kongsan da u Myntri kam Ïalehkai.
Kaba ai mynsiem ïa ki nongïashim bynta ha ka jingïalehkai sport ka dei ka jingpynkhreh pynkhrum kaba nadong shadong ha kaba ym don kano kano ruh ka jingshah ujor ne jingshah kynnoh.
Ha ka sngi ba pynkut lei lei ki nongïashim bynta ha ki jingïalehkai sport bapher bapher ki la babe ba kan kut noh namar ki la sngew hun sngewtynnad palat namar ka jingpynkhreh pynkhrum jongka sorkar jylla ka la pynhun palat ïa ki naduh ka jaka thiah jaka dem haduh ka bam ka dih kaba biang.
Ka daw ba kongsan eh jong kane ka jingjop ka dei ba u myntri ka tnad sport u dei u nongïalehkai sport bad u shim khia da shisha ban kyntiew ïa ka kam ïalehkai sport ha ka jylla.
Dei ha ka por jongu ba ka jylla ka kiew bha ha ka jingïalehkai sport namar ha u snem 2018 ba ka NEOG ka sdang nyngkong eh ha Manipur ka jylla ka ïoh tang lai tylli ki takma ksiar hynrei mynta ka kynti ka la ïoh haduh 36 tylli ki takma ksiar bad ka la wan ha ka kyrdan kaba saw.
Kane ka jingkiew kyrdan kynsan jong ka jylla ha kane ka kam ïalehkai sport ka dei namar ka jingshim khia jong u myntri ban kyntiew ïa kane ka kam ïalehkai.
Ha ki por mynshwa ym ju don ba ithuh ïa kiba wanrah burom ïa ka jylla na kane ka kam ïalehkai sport lada ithuh eh ruh ka jingai burom ka dei beit tang da ki hajar tyngka ka bym ïahap bad ka jinglut hynrei hadien ba u shimti ïa ka tnad la rai ban pynkup burom ïa baroh kiba wanrah burom ïa ka jylla ha ka kam ïalehkai sport da kaba ai ruh ka khusnam kaba heh.
Kumta ka jylla ka donkam ïa kum kine ki nongmihkhmat bad nongïalam kiba shim khia ban kyntiew ïa ka jylla ha ki kam ba ki bat bad synshar bad ki paidbah ruh ki dei ban sngewthuh bad ithuh ïa kiba kum kine kein ki nongmihkhmat ki ban ïalam ïa ka jylla.
Nongstoiñ, Naiwieng 22: Hynne ka step kawei ha ka por kumba 9 baje eiei, ka trok kaba don ïa u registration number ML10 C 5992 kaba mih na shaphang Nongstoiñ, da ka jingthmu ban hiar sha Shallang, hynrei haba la poi ha kawei ka jaka kaba khongwaiñ bha ha shnong Mawlangdep West Khasi Hills, ka la rat ïa kawei ka Bolero kaba don ïa u registration number ML 06 7331, ha kaba u nongñiah jong katei ka Bolero bad lai ngut ki khynnah skul kiba shong ha katei ka Bolero ki la mynsaw jur.
Haduh ba thoh ïa ka khubor ym shym la lah satia ban tip ïa ka daw jong ka jingtynrah lane haduh ka jingjur ka jingmynsaw, hynrei la ong ba katei ka Bolero ka dang thmu ban leit buh ïa ki khynnah skul ba thoh eksam.
Pynban la ong ba mar ia por ha katei ka jaka, katei ka trok 12 taiar ka la rat ïa katei ka Bolero kat haduh ba kiba don hapoh jong ka Bolero ki la mynsaw jur.
Ïa kiba mynsaw sha jaka sumar bad ka jingtohkit ka dang ïaid shakhmat.
Phlangwanbroi, ‘Naiwieng 22: Ka Balang Presbyterian Phlangwanbroi lyngba ka Jingïaseng Samla Balang Presbyterian Phlangwanbroi kaba hapoh jong ka Mawsynram C&RD Block, East Khasi Hills District ka la ïoh ban pynkut noh ïa ka jingrakhe lehkmen ïa ka Quasquicentennial Jubilee Celebration ne ka jingdap 125 snem jong ka Balang da kaba ki la pynlong ïa ka lympung ïalehkai kynjatbol ka Knock Out Football Tournament 2022 ha madan Phlangwanbroi.
Katkum ka jingïathuh ba kiba la poi ha ka phainal jong katei ka lympung ïalehkai ki long ka Jingïaseng Samla Balang Presbyterian Lawbah bad Jingïaseng samla Balang Mawkhan ha kaba ka Jingiaseng Samla Balang Lawbah ka la lah ban pynliem noh da 5 – 1 kol ïa ka Jingïaseng Samla Balang Mawkhan bad rah syndon ïa ka nam lahduh.
Ka jingpynlong jong ka J/S Balang Presbyterian Phlangwanbroi ïa kane ka lympung ïalehkai kynjatbol ka long kum ka dak ban pynsah kynmaw ïa ka jingrakhe jong ka Balang ïa kane ka jingrakhe ba kyrpang ha ka jingdap 125 snem ha kaba ïa ka lympung ïalehkai la plie naduh ka 6 tarik u ‘Nailar, 2022 bad la pynkut pat ha ka 19 u Naiwieng, 2022 kaba dei ka sngi saitjaiñ.
Ha kane ka sngi ban pynkut u bah H.M.Shangpliang u nongmihkhmat jong ka dong ka thaiñ u la long kum u kongsan bad shim ruh ka bynta ban wan pynhap pyrda noh ïa kane ka lympung ïalehkai bad kumjuh ka jingrakhe ïa ka jingdap 125 snem jong ka Balang Presbyterian Phlangwanbroi.
Haba phai ha kaba ïa dei bad ka jingwan ïashimbynta jong ki kynhun sha kane ka Knock Out Football Tournament 2022 ki don baroh 30 tylli ki Jingïaseng Samla Balang kata kiba napoh ka Shella Presbytery bad na kiwei pat ki Presbytery kiba Marjan.
Ha ka sngi ban pynkut ïa ka jingïalehkai la ïa don lang naduh ki Rangbah na Phlangwanbroi u R.Sohmat, na Kenbak Malai u bah S.K.Dewkhaid bad na Mawsawa u Lamper Iawrod bad kumjuh ruh ki Tymmen Basan, ki Pastor, ki Rangbah Balang.
Nongstoiñ, Naiwieng 22: Ka seng Meghalaya Youth Federation (MYF) Mawshynrut circle ha ka 22 tarik Naiwieng, ka la leit ban ïakynduh ïa ka DMHO West Khasi Hills, ha kaba ïa dei bad ka jingud jingnam ki paitbah ka thaiñ halor ka jingbym don Doctor hapoh Shallang PHC la kumba shi bnai tam.
Ka jubab ba ka seng ka ïoh na ka DMHO ka long ba kan sa pynsngew sha ki bor ba halor ba dei peit halor kane ka mat.
Hynrei watla katta, na ka liang ka seng ka dawa ban phah Doctor noh kham kloi, khnang ba ki paitbah ka thaiñ kin lait na kino kino ki jingeh.
La ong ba hapoh PHC Shallang ki bun kiba mad ïa ki jingeh ha kaba ïa dei bad ki kot ki sla ban phah soi kum ki birth certificate, kiba leit phah check up bad kiwei kiwei ki kam kiba donkam hapoh jong kane ka PHC.Kane ka long katkum ka kyrwoh na u samla Pynshai K Bani President MYF Mawshynrut circle.
K a Police Battalion ka dei kawei na ki lad ban pynïoh kam ïoh jam ïaki spah bad hajar ngut ki khun samla, hynrei ha kane ka jylla Meghalaya mynta la bun bun snem ym shym la ïoh shuh ïa ka Police Battalion ba thymmai.50 snem ba ka jylla ka la ïoh ïa ka jylla ba pura, hynrei ngi dang don tang hynriew tylli ki battalion bad kawei ka SF 10 katba lada ïa nujor bad kiwei kiwei ki jylla kane ka thaiñ ki la don da ki phew phew battalion ki pulit jongki bad kane ka la ïarap ban ai kam ai jam ïa ki hajar hajar ngut ki khun samla kynthei bad shynrang.
Ha Meghalaya ka jingkyrduh kam ki khun samla ka la nang kiew na uwei u snem sha uwei pat katba ka sorkar ka khlem khih khohreh ban leit pan police battalion na ka sorkar pdeng.
Ban da dei ba shim khia ban leit pan bad leit bud dien katta lehse la lah ban poi sha ka khyndai bad shiphew battalion bad kane khlem pep ka la ïarap ban ai kam ai jam ïa ki hajar hajar ngut ki khun samla.
Hooid lada phai sha ka jinglong jingman ka suk ka saiñ ym lah ban len kane ka la sdang ban wan phai ha ka jylla hadien ba ki seng kieng atiar ki la kloi ban wan sha ka miej jingkren ïasuk hynrei wat la katta ka sorkar ka donkam ban don ki police battalion ban ai kam ai jam pat ïa ki khun samla.
Kumba ka long ka Battalion kaba khatduh ba la seng nongrim ha ka jylla ka dei ka 6th MLP IRBN kata ha u snem 2012.
Hadien kane sa shu mih ka SF -10 lait nangta ym don battalion ba thymmai shuh.
Kane ka sorkar ka la dei ban leit ïakren sha Delhi shwa ban long ka election ban ïoh ïaka Battalion ba thymmai.
Ki District ki la nang bun, ki Police Station ki la nang bun nang bun katba ki pulit pat ki dang duna bha.
Namar lada ym don shuh ki seng kaikhlaw hynrei ki don kiwei kiwei pat ki kam runar kiba pynthut ïa ka imlang ka sahlang.
Kum ki kam ïa pyniap briew, kam tuh kam lute, kam shah lehbeijot ki kynthei khynnah bad kiwei kiwei.
Ki pulit ki donkam bha ban bun bad ban ïoh por bha ban tohkit bad bud dien.
Namar ym lah ban len ha kane ka jylla tang shu lait u nongleh kam sniew na kti ki briew ne tang shu ym don ba lap ne ïohi uei uba leh ïa ka kam runar ne kam pyniap briew tang katta ym lap dien shuh.
Peit kum ka jingshah pyniap ki khynnah skul haduh mynta ym pat lap dien ïa ki runar kiba leh ïa ka kam.
Ha kiwei kiwei ki jylla ka jingtohkit ka biang bha namar lada ka shim por da ki snem ruh ha kaba khatduh ki pulit ki lap dien beit ïa ki briew kiba ïadonkti.
Hynrei hangne ha jylla lada ym tip hi uei uba leh tang katta la eh ban bud dien.
Kaei ka daw ka daw baroh ka long ba duna ki bor pulit ki juh ki pulit ki hap ban ïaktait lut ia ki kam.
Lada dei ha kaba peit iaka shongsuk shongsaiñ ruh hap mih madan da ki juh lada dei ha ka kam tohkit ruh hap leh da ki juh.
Kumta khnang ba ka jingtohkit bad bud dien kan long janai bad bniah ka sorkar ka la dei ban dang pynbun shuh shuh ïa ki battalion ha ka jylla.
Namar lada bun ki pulit la lah ban phiah ïa ki briew ruh ban leh la ki jong ki jong ki kam ym shuh ban shaniah beit haki juh.
Lada bun ki pulit Battalion ka sorkar jylla ka lah ban pan na ka sorkar pdeng wat sa ka regiment ruh namar lada don lei lei sa ka regiment ki samla ym tang ba kin ïoh kam ïoh jam hynrei kin peit hi ma ki ïa ki kam ba peit da kiwei ki paramilitary kum ki CRPF.Lada ïoh ïa ka Meghalaya Regiment lehse tang kine ruh ki la lah ban peit ïa ka jylla ban ïarap ïaki bor pulit ym donkam shuh ïa ki CRPF ruh bad kane kan pynsuk namar ïasngewthuh ïa ka ktien ka thylliej ruh.
Kumta ka sorkar ka dei ban buh thong ïakine ki ar tylli ki mat kata ïa ki police Battalion bad ïa Meghalaya Regiment ban ai kam ai jam ïa ki samla.
Hooid ban shu ong ki samla ki dei ban ïeng hala ki kjat ka suk hynrei lada ym plie ka lad lada ym don jinghikai, bei pisa tyngka ïa ki kumno keiñ kin ïeng ha la ki kjat ki hap hi ban phai khmat sha ki kam sorkar bad kane ka dei kawei na ki lad bah ban ai kam ai jam ïa ki samla.
Nongstoiñ, Naiwieng 22: Ïa ka jingplie ïa ka C&RD Block kaba saw ha West Khasi Hills District, ba la ai kyrteng ka Ri Muliang C&RD Block, la plie mynta ka sngi da u MLA jong ka Rambrai Jyrngam Bah Kimfa S Marbaniang MLA, ha ka jingdon ryngkat u MDC Bah Bajop Pyngrope, u Joint Director C&RD Block Bah JE Massar, ki riew paw khmat jong ka District West Khasi Hills, ki nongsynshar shnong bad ki riew paidbah ha ka jingalang kaba long ha madan jong ka shnong Nonglang.
Haba ai jingkren ha ka jingïalang, u kongsan Bah Kimfa S Marbaniang, u la pynpaw ïa ki kyntien ai khublei bad ïaroh ïa ka sorkar, da kaba ong ba kane ka sorkar ka dei kaba kloi ban sngewthuh ïa ka jingdonkam jong ki paidbah ka thaiñ.
U la ong ba baroh shikatta ka la pynlong ïa ki paidbah ban shem shitom, namar ki hap ban leit shaduh Mawshynrut na ka bynta ki kam ki jam.
Hynrei, ka jingplie ïa kane ka Block thymmai kan long shisha ka jingkyrkhu ïa baroh ki 71 tylli ki shnong jong ka thaiñ.
U la ong ruh ba kan long ka sngi sah kynmaw ban plie ïa kane ka Block, namar ka dei ka sngi jingkyrkhu ban kyntiew ïa ka ïoh ka kot jong ki paidbah bad kane u ong kan kyntiew ïa ka jinglong jingman ha ka rukom im.
U la kyntu kyrpang sha u BDO ban sa shimti ïa ka kam, ba un shimkhia lem na ka bynta ka jingmyntoi jong ki paidbah nongshong shnong.
Ha kajuh ka por u la khot la wer sha ki paidbah ka thaiñ, ban ïatreilang bad ka sorkar lyngba ki nongtrei jong ka Block thymmai na ka bynta ka lawei ba phyrnai jong ka dong ka thaiñ.
Nalor kaba plie ïa ka Ri Muliang C&RD Block, la sam ruh ïa ka Chief Minister’s prokam lyngba ka FOCUS bad FOCUS+, YESSS, NRLM CIF, Rabi Seeds & Bio Chemical Fertilizers.
La sam ruh ïa ki Cheque sha SHGs, Cooperative Societies, ki nongri sniang nongri syiad bad kiwei ki nongïoh jingmyntoi.
Kiwei kiba la ai jingkren ha kane ka jingïalang ki long u Bah HK Thabah ADC, u ba la ai ruh ïa ka jingkren pdiang sngewbha, nangta u Bah EM Marak u ba la mih khmat na ka Ri Muliang C&RD Block, Bah Bajop Pyngrope MDC, Bah JE Massar u ba la pynbna ïa ka jingpynbna na u Lat ka Jylla bad na u Bah GH Passah BDO Ri Muliang Block, u ba la ai ïa ki kyntien ai khublei.
Ha kane ka jingialang, la pynlong ruh ka jingsngap jar ba shi minit halor ka jingjia sngewsih, kaba la jia ha ka shnong Mukroh West Jaiñtia Hills District.
Mawkyrwat, ‘Naiwieng 22: Kawei ka jingjia kaba la jia ha kine ki khyndiat sngi ha kaba kawei ka ïing kaba don ha ka shnong Kharew kaba hapoh hapoh jong ka South West Khasi Hills District ka la kem ding bad ingkhong lut naduh ki tiar ki tiar.
Katkum ka tyllong khubor ba la ïoh lum la ong ba kane ka jingjia ka la jia ha ka 20 tarik u ‘Naiwieng, 2022 kaba dei ha ka Sngi U Blei kumba ha ki por 8 baje ei ei.
“Ka ïing kaba la pluh ha katei ka tarik ka dei ka ïing ba shong ba sah ka kong Handalin Lyngkhoi bad u bah Krostar Mawdoh ha ryngkat ki 3 ngut ki khun bad baroh kine ki lait na ka jingmynsaw", ong ka tyllong khubor.
Kumta halor kane ka jingjia, ka National People’s Party (NPP) jong ka Mawkyrwat Block ha ka 21 tarik u ‘Naiwieng, 2022 da ka mynsiem jong ka jingsngewkhia ki la leit ban jngoh ha ryngkat ka jingaimynsiem na ka bynta katei ka longïing.
Ha ka jingleit jngoh jong ki dkhot ka NPP ki la lap ba katei ka ïing ka la ing lut khoit bad ym shym la ïoh shuh don shuh wat ki tiar ki tar hynrei donbok ba ha kane ka jingjia ym shym la don mano mano ba mynsaw.
Shuh shuh la ïathuh ruh ba ki kmie ki kpa kim shym la don satia ha ka por ba jia pluh ka ïing jong ki hynrei ki ïa don tang ki lai ngut ki khun kiba kynthup ïa u hynmen u Jopborlin Lyngkhoi ba 13 snem, u Nashafy Lyngkhoi ba 7 snem bad u Mebapyntngen Lyngkhoi ba 1 snem 7 bnai.
“Ynda ka ding ka la klang haba u hynmen um lah shuh ban tem ïa ka ding u la shu ïalam noh ïa ki para sha kawei na ki jaka ba kham pajih khnang ban lait ban ka jingmynsaw", ong ka khubor.
Namarkata, ka National People’s Party (NPP) jong ka Mawkyrwat Block da ka mynsiem jong ka jingsngewsynei bad sngewkhia halor kane ka jingjia ka la leit ban noh katto katne ki jingïarap ïa katei ka longïing kaba la duh noh baroh khoit ïa ki jingdon jingem.
Ha kane ka jingleit jngoh bad noh jingïarap la ïadonlang naduh u bah Lamphrang Lyngkhoi, bah Estarlin Kharsyiemiong, bah Storing Lyngkhoi, bah Teacher Thongni, kong Diliance Lyngdoh ba kiwei kiwei de.
Shillong, Naiwieng 22 : U Working President ka PDF uba dei ruh u Myntri kam sport & Youth Affairs bad Agriculture u bah Banteidor Lyngdoh u la ïathuh ba kum u nongïalam ka party bad ka party hi baroh kawei ki dawa ba dei ban thung da ka jingtohkit ba laitluid ban tohkit halor ka jingshah siat iap ki hynriew ngut ki mynsiem briew kiba dei ki nong Meghalaya bad uwei u Forest Guard jongka Assam bad bun ruh kiba mynsaw jur ha ka jingsiat pathar ki pulit Assam mynta ka sngi hajan ka shnong Mukroh, West Jaintia Hills.
U la ong na ka liang ka PDF ki pynrem jur halor kane ka jingjia ba sngewsih bad ki phah ruh ïa ka khubor sngewlem sha ki long ïing jong kito baroh kiba la duh ïa kiba ieit ba thoiñ jongki bad kit bok ruh ïa kito kiba mynsaw jur kiba dang don hapdeng ka jingshah sumar ba kin dang ïoh ïa ka jingkoit jingkhiah na ka sngi sha ka sngi.
U la ong “ Kane ka jingleh jong ki pulit Assam ka la dei ka jingthombor kaba na ka por sha ka por ïa ki paid khappud bad halor kane na ka liang ka party kan leit ujor shaduh ka National Human Rights Commission (NHRC) ban shim khia halor kane ka kam.
Namar ka party kam kwah ban dang ïohi ba kum kine ki jingjia kin dang wan jia biang ïa ki paid khappud.
Ngi da sngewkhia jur ïa kiba kum kine ki jingshah siat iap ki paid khappud kaba la ïai jia na ka por sha ka por bad ngi dawa ba ka sorkar Meghalaya bad Assam ki dei ban siew bai lutksan da kaba heh sha ki long ïing jong kito ki mynsiem briew kiba la duh ei ïa ka jingim jong ki bad kumjuh ruh sha kito kiba mynsaw ha ka jingjia bad kumjuh ruh ka dei ban pynlut nadong shadong ïa ka bai sumar ia ki haduh ba kin da koit bha".
U la ong ba ka PDF kan ïai bud dien ïa kane ka jingjia namar kam kwah ban shu kut tang kumne hynrei haduh ban da ïoh ïaka kaiphod jingtohkit ka ba pynhun ïa kiba haiing hasem bad khamtam ban pynshimtom kat kum ka aiñ ïakito ki pulit kiba donkti ha ka dkhat jyndat ïa ki mynsiem briew.
Kane ka dei ka jingthombor, jingleh thurmur bad leh riewkhlaw jong ki pulit Assam namar kim niewkor shuh ïaki mynsiem briew hynrei ki la shu shu siat iap beit la kum ki mrad.
Kumta ki ar sorkar jylla ki dei ban shim khia bad leh ei ei halor kane.
Nongpoh, Naiwieng 22: Namar ki jingshah kynthoh kiba mih na kiba bun ki liang halor ka jingshah kynthoh jong u MLA ka Mawhati u Bah Dasakhiatbha Lamare ba um shym la leh eiei naka bynta ka Mawhati Constituency, ki nongïalam ka party NPP ha Mawhati kila mih shakhmat ban pynshai halor katei ka jingshah kynnoh bad kynthoh jong u MLA ka Mawhati u ba long ruh u Myntri ka sorkar jylla, bad kam ruh kadei tang ka jingïalam bakla bad pynsngewthuh bakla sha ki paidbah, hynrei u Bah Dasakhiat u la leh shibun ki kam naka bynta ka Mawhati Constituency.
Haba pynshai halor ki kam kiba u Dasakhiatbha u la lah ban leh, kitei ki nongïalam ka NPP Mawhati, kiba kynthup ïa u Bah Donbok Kharnaior, Secretary ka NPP bad u Bah RM Mukhim, ki la ong ba u MLA Mawhati, u la lah ban lehbha eh, ha kaba tang ki surok PMGSY u la lah ban wanrah haduh 13 tylli, nangta sa ka surok na Umsniang sha Sonidan kaba don ïa ka jing jngai kumba 40KM, kumjuh ruh ka surok na Liarbang sha Mawlasnai bad ka ban sa pynïasoh shaduh Jingkieng Umkhen, ki surok ki ban pyntrei noh shen, bad lada kheiñ tang ha ki surok, ka jingpynmang tyngka, ka la kot sha ka T.300 klur tam.
Nalor ki kam kaba u la leh bha ban wanrah ïaki surok, kitei ki nongïalam ka NPP, ki la ong ruh ba u Dasakhiatbha Lamare, u la lah ban wanrah ïa shibun ki kam pynroi, la ka long halor ki jaka pule, ki jaka sumar, nangta ki skim pynroi kiba dei na ka PHE, Water Resources, ka jingpyntrei hok ïa ki skhim SRWP, ka jingwanrah ïa ki skim pynroi lyngba ka tnat ïalehkai, ki skhim sha ki shnong khappud bad khamtam eh ka jinglah jong u ban sam tip sha ki 5000 tam ki longing baduk hapoh katei ka Constituency.
Shillong, Naiwieng 22: Ka United Democratic Party (UDP) kaba la rai ban pynbna ïa ka thup ba nyngkong ki kyrtong ha ka sngi Ba-ar ka la pynsahngeh noh shwa hadien ba ki san ngut ki Khasi-Pnar ki shah siat ïap ha ki pulit Assam ha ka step sngi Ba-ar.
Haba kren ha ka jingïalang ba lyngkot ba la long ha ophis treikam ka party u President ka UDP u Bah Metbah Lyngdoh u la ong ba kum shi bynta ban burom ïa ki mynsiem ba la khlad noh bad ban ïasnoh mynsiem bad kiba haïing hasem jong ki ka party ka rai ban sahngeh shuwa noh.
Na ka liang ka UDP ha shuwa ban sdang kane ka jingïalang ba lyngkot ka la pynlong ruh ïa ka jingsngap jar ba shipor ban kymaw burom ïa kine kiba shah siat ïap.
Haba kren bad ki lad pathai khubor hadien ba la wai ka jingïalang, u Bah Metbah u la ong ba kane ka jingshah siat ïap ki Khasi-Pnar ka dei ka kam riewkhlaw jong ki Pulit Assam kaba donkam ba pynrem jur ban ban leh eiei.
U la ïathuh ruh ba na ka liang ka party ka la ïoh ban shong jingïalang bad u Myntri kam poh ïing u Bah Lahkmen Rymbui ban pan jingshai kaei kaba la jia hadien ba u la wan jurip da lade sha katei ka jaka.
“Ha ka jingshisha ka sorkar ka la rai ban plie noh shen ïa ka Police Out Post ha Borato ha kine ki khyndiat sngi ban wan katkum ka jingïathuh u myntri kam poh ïing," ong u Bah Metbah.
Ha kane ka sngi na ka liang ka UDP ka pynpaw ruh ba ka sngewdei ba ka sorkar jylla ka dei ban aiti sha ka NIA ne CBI ban tohkit halor kane ka jingshah siat ïap.
Shuh shuh ha u la ong ba ka party hi da kawei ka sur ki dawa ba ka sorkar ka dei ban shimkhia ban ïada ïa ki paid Khasi-Pnar kiba shong ba sah ha kane ka thaiñ.
U la ïathuh ruh ba mynta ka sngi ka party kan sa leit ban ai mynsiem halor kane ka jingjia sha kiba haïing hasem ban ban jurip ruh ïa katei ka jaka.
Nongpoh, Naiwieng 22: Tang hadien ka jingjia shah siat ïap kumba 5 ngut ha Mukroh West Jaintia Hills kaba la wanrah ruh ka jingmynsaw jong katto katne ngut ki paidbah hynne ka step, ki pulit jong ka Assam mynta ka sngi kila khang lut ïa baroh ki kali kiba na Assam wat ki kali kamai ban rung sha Meghalaya naduh Jorabat ban lait na kano kano ka jingjia sngewsih kaba lah ban mih na katei ka jingshah siat iap ki paidbah ha ki pulit Assam.
Katei ka jingkhang jong ki pulit ka Assam ha Jorabat ïaki paidbah ban rung shaka jylla Meghalaya ka dei namar ba kim kwah ban mih kano kano ka huri hura bad ïa mynta kin khang shuwa shipor na bynta ka jingshngaiñ jong ki nongleit nongwan ki bym dei naka jylla Meghalaya ban lait na kano kano ka jingjia ba sngewsih tad haduh ban da pynbna pat da kum wei.
Naka liang u Nonglum khubor u la ioh ruh ban ïakren bad katto katne ngut ki nongñiah kali tourist kiba ju leit ju wan man ka sngi ha kaba kila pynpaw ba kila shah khang noh haki pulit ban rung shaka jylla Meghalaya kaba long ka jingduhnong kaba khraw kaba la ktah shibun ïaka kamai jong ki.
Kila pynpaw ruh ba lada kata ka jingjia ka jia sha kawei ka jaka kim dei pat ban khang ïaki nongleit nongwan, hynrei ka sorkar Meghalay bad Assam ka dei ban shimkhia ïa katei ka jingjia khnang ba kan nym ktah ïaka leit ka wan jong ki paidbah.
Jowai, Naiwieng 22: U Vice President ka Khasi Student Union (KSU) u samla Biangbor Paliar ha ka jingïakren bad ki lad pathai khubor ula ong ba ka seng kan pynlong da ka jingïakhih deng lama ïong ha baroh ki Head Quarter jong ka bri u hynñiewtrep ka ban long lashai ka ngi 23 tarik u Naiwieng halor ka jingshah siat ïap ki san ngut ki nongshong shnong ka Mukroh ha ki pulit Assam.
Kane ka jingïakhih deng lama ïong lashai ka sngi kaba dei ka sngi lehñiam jong ka seng kutsnem, bad hadein ka 23 tarik ka seng kin sa shim da kiwei pat ki sien jam kiba tyngeh.
Na ka liang ka seng ka dawa jur ïa sorkar ban kan pynshitom tyngeh ïa kiba donkti ha kane ka kam pynïap breiw da kaba thep ïa ki ha ki kyndon aiñ pynïap briew bad ban dawa na ka sorkar ban kan pynïoh ïa ka hok na ka bynta kitei ki briew jong ka jylla kiba la duh noh ïa ka jingimKa seng kala pyrem jur ïa ka sorkar halor kane ka jingshah siat ïap ki para doh parasnam, kum ka seng kaba ju peit ïa ka bha ka miat jong ki para doh parasnam naduh ki 10, 15 snem mynshwa bad ka seng kala dep ban dawa na ka sokar ban wanrah ïa ka police Out post ha ki thaiñ khappud.
Kaba sngewsih ka long hadien ba u Myntri ka kam pohiing ula wan hiar sha shnong Mukroh halor kane ka jingjia ula pynbna pynbna ban plie ïa ka Police Out Post ha shnong Barato, u ong balei ka sorkar ka ap da ki bun bun snem ban plie ïa ka police Out Post ne ka ap haduh ban da wan kum kine ki jingjia ïa umsnam.
Jowai, Naiwieng 22: Ki sengbhalang kiba kynthup ïa ka KSU, JSU, JSM, LNPC, FKJGP, RBYO, HPSO, JYF, JACBOM, STIEH, HITO, HBDRF bad kiwei de ki sengbhalang kiba don hapoh ka Jylla ha ka jingïalang ba kyrkieh jong ki hynne ka sngi ha Madanbol ka shnong Mukroh, West Jaiñtia Hills, da kawei ka jingmut kila pynpaw ka jingsngewsih kthang mynsiem halor ka jingshah siat pynïap beaiñ ki Pulit Assam bad ki Karbi-Anglong Forest Guard ïa ki 5 ngut ki traishnong na Mukroh bad sa ar ngut kiba la mynsaw jur kiba don hapdeng ka jingshah sumar ha Ialong Civil District Hospital.
Kine ki 5 ngut kiba la shah siat ïap ki kynthup ïa u Tal Nartiang (46), Thal Shadap (45), Sip Talang (55), Si Dhar (65), Shirup Sumer (40), katba kiba mynsaw kiba dang don ha Hospital ki dei u Herin Nartiang bad u Elias Samaiang.
Kane ka jingjia kala jia harud jong ka shnong Mukroh kaba dang hap hapoh u pud u sam ka West Jaiñtia Hills Meghalaya.
Ha ka jingïadei bad ka Police Out Post kaba la mang ban buh da ka sorkar ha shnong Barato, na ka liang jong kitei ki Sengbhalang ki la dawa ba dei ban buh noh ïa ka ha Mukroh ha ka jaka kaba kine ki Rangbah kila shah siat ïap, kaba kila theh da la ka snam.
Shuh shuh na ka liang jong ki Sengbhalang kila rai ba lada ka sorkar kan plie Police Out Post ha Barato kin leit jynrad ïa u Maw Nongrim bad kin ym shah da lei lei ba ka Police Out Post kan don ha shnong Barato, hynrei ka dei ban don ha shnong Mukroh.
Na ka liang ki Sengbhalang kin pynlong ïa ka Non-Cooperation Movement ha Ri Lum Jaiñtia ba kynthup ïa ka East bad West Jaiñtia Hills kum ka dak ka jingsngewkhia halor ka jingshah siat beiñ ki 7 ngut ha kaba 5 ngut kila duh ei la ka jingim.
Ki Sengbhalang kila kyntu ïa baroh ki Nongtrei ophis ha ki tnad Sorkar bapher bapher bad ïa ki paidbah jong ka ri-lum Jaiñtia ba kin ïasnohkti lang ha ki sngi kiba yn sa pynlong ïa kane ka Non-Cooperation Movement.
Ha kane jingsiat ki Pulit Assam uwei napdeng kine kiba la ïap udei u briew jong ka Assam hi uba trei ha Karbi Anglong Forest Guard.
Katkum ka jingshem jong ki paidbah la lap ba ki Pulit Assam kila siat da ki Pistol 9mm haduh 12 round, ki 303 Riffle 18 round, ki 7.62- 21 round bad da ki 5.66 – 4 round.
Bun ruh na ki kuli kila poi shapoh shnong sha rud ki ïingbriew.
Nongpoh, Naiwieng 22: Ka Synjuk ki Rangbah Shnong, Ri Bhoi District, haka jingïalang kyrkieh bala long mynta ka sngi ha Umsning kala pynrem jur ïaka jingleh riewkhaw jong ki pulit ka Assam kiba la synreit kuli pathar ïaki paidbah haka jingjia hynne ka step phyrngap haka shnong Mukroh West Jaintia Hills.
Haba kren sha ki lad pathai khubor mynta ka sngi naka liang u Bah PB Sylliang General Secretary ka Synjuk ki Rangbah Shnong haka jingdonlang u Bah BB Makdoh Chairman bad kiwei kiwei, u la pynpaw ba kum ka Synjuk ka pynrem jur ïaka jingleh riewkhlaw jong ki pulit ka Assam kiba nud ban siat im im peit peit ïaki mynsiem ba lui lui jong ki paidbah ha katei ka shnong haduh ba 5 ngut ki mynsiem briew kila duh noh ïala ka jingim bad shibun kiwei pat kila mynsaw.
U la ong ruh ba watla ka sorkar Meghalaya bad Assam ki dang don hapdeng ka jingpynbeit pud ha kaba kila dep ruh ban soi ïaka MoU hakhmat u Amit Shah myntri kam pohiing ka ri, hynrei i kumba ka sorkar Meghalaya bad Assam kam don ka jingsngewthuh jingmut kumba la sakhi na katei ka jingjia.
U la kyntu ruh ïaki khun samla ka them Ri-Bhoi bad haka jylla baroh kawei ba kim dei ban leh khluid ha kaba ïadei bad katei ka mat kaba lah pynban ban wanrah kano kano ka jingjia ba sngewsih bad kaba ktah ïaka shongsuk shong saiñ haka jylla bad kyrpad ruh sha u DC bad SP ka Ri-Bhoi ba kin long kiba peitngor haka district khamtam ban phah pulit kham bun naki jaka sor sha ki thaiñ khappud ka jylla khamtam ka Ri-Bhoi kaba don syndah bad ka Assam ban nym mih kano kano ka huri hura ïaki paidbah.
Ha kaba ïadei bad ka jngshim rai jong ka sorkar ban khang ïaka Internet naka liang u Bah PB Sylliang u la ong ba katei kan nym wanrah satia ïaka shongsuk shongsaiñ haka jylla hynrei ka sorkar ka dei ban shim da kiwei ki lad ki lynti, khamtam ha kum kane ka por ba bun naki khynnah ki pyndonkamïaka internet ban ioh ïaki jingthoh bad ban lum jingtip naka bynta ban pynkhreh ïaki eksamin bapher bapher.
Hakajuh ka por u Bah PB Sylliang, u la ïathuh ba ha kane ka jingïalang la ïa kren ruh halor ka jingpynshai ba la ïoh na ka Khasi Hills Autonomous District Council kaba la bthah beit ïa ka Hima Mylliem ban ai NOC ïa kino kino kiba thmu sengkam sengjam kum ki hotel, wine shop bad kiwei kiwei tad ynda ïoh ïa ka NOC na ka Synjuk ki Rangbah Shnong ha kaba kum ka Synjuk kala pdiang ïa katei ka rai jong ka District Council bad na ka liang ka SKRS ka la shim ruh ïa ka rai ban pynkup burom ïa ki samla ïalehkai kiba la lah ban wanrah ïa ka nam ka burom ïa ka Ri Bhoi District lyngba ki takma ba la ioh khur na ka 2nd North East Olympic Games kaba dang shu kut shen ha nongbah Shillong kumjuh ruh ïa ka Kong Margret Pathaw kaba la ioh ban khur ïa ka takma ksiar na ka lympung ïalehkai World Arm Wrestling Championship kaba la long ha Turkey kaban sa pynlong ha ka 10 tarik u Nohprah ha Nongpoh.
Shillong, Naiwieng 22 : U President ka NPP ha kane ka jylla u Dr Kharlukhi u la ther da kaba tyngeh ïa u MLA jongka North Shillong Constituency u bah Adelbert Nongrum da kaba u la kyntu ïa u ban kren da ka jingtip ym ban shu kren lap lah namar ka pyni lehraiñ ne u die tad dor ym tang ïalade shimet hynrei wat ïa ka Constitueny kaba u mihkhmat hi ruh.
U la ong ba ha ka por ba wanrah ïa ka Citizen Amendemnt Bill hapoh ka ïing dorbar thawaiñ Parliament um pat dei wat tang u MP ruh namar ïa kane ka Bill la wanrah nyngkong ha ka 8 tarik Kyllalyngkot 2019 hynrei hadien ba ka la dier noh ka por bad kam treikam shuh la wanrah biang ïa ka ha ka 9 tarik Nohprah 2019 bad ka la ïoh ka jingmynjur ha ka 10 tarik Nohprah 2019 bad ha katei ka por ka MP Rajya Sabha ka dang dei ka kong Wansuk Syiem.
“ U bah Adelbert um tip ei ei hi ruh ïa kata namar haba long ka election jied MP Rajya Sabha ruh u khlem wan thep vote hi ruh bad ka la dei hi ïa uba pli ban shu kren ruma rutit, hynrei kane ka jingkren jongu pat ka pynlehraiñ ym tang ïa u shimet hynrei ka ktah jur wat ïa ka Constituency ba u mihkhmat hi.
Kumta kum u nongmihkhmat paidbah haba u kren u dei ban da tip bniah bha ym ban shu kynnoh mata madei lada um tip ïa ki jingshisha baroh.
Kum u nongïalam ka NPP ha ka jylla ngi naduh ba sdang ngi pyrshah ïa ka CAB kaba la long mynta ka CAA bad haduh mynta ruh ngi ïeng ha ka nongrim ban pyrshah beit ïa kane ka aiñ bad dei ruh da ka jingshim khia u myntri rangbah u Conrad K Sangma ban leit ïakren sha Delhi ba kane ka aiñ ka khlem treikam ha ka jylla bad ka jingïai bud dien ka long ba dei ban lait ha baroh kawei ka jylla ym tang ki jaka ba hap hapoh ki District Council" ong u Dr Kharlukhi.
Shillong, Naiwieng 22 : Ki sengbhalang bapher bapher kynthup naduh ki seng saiñpyrthei ki la pynrem jur halor ka jingshah siat ïap jong ki 5ngut ki Khasi – Pnar ha ki pulit Assam hynne ka step ha Mukroh.
Haba pynrem ïa kane ka jingjia, ka FKJGP lyngba u General Secretary ka Seng, Bah Eldie N Lyngdoh u la ong ba kum ka Seng kin snohkti lang bad ka KSU ha ka jingdeng lama iong ha kane ka sngi Balang ban pynpaw ka jingpyrshah kaba jur halor katei ka jingjia shah thombor ki nongshong shnong ha ki pulit Assam.
“Ngi dawa na ka sorkar ba kadei ban phah kem mardor ïa kito ki pulit Assam ba siat ïa kitei ki san ngut kumba ka ju thwet ban kem ïa ki dkhot ka Seng shimiet shimet," u la ong.
Na ka liang ka Synjuk Seng Samla Shnong Seng Kmie lyngba u General Secretary Bah Ricky Pathaw u la ong ba kum ka seng ki snohkti lang bad ka Jaidbynriew baroh kawei ban pynrem jur halor katei ka jingleh riewkhlaw jong ki pulit Assam haduh ban da shim syndet haduh san tylli ki mynsiem briew.
Ha kajuh ka por na ka liang u Senior Working President jong ka UDP, Bah Bindo M Lanong da kaba pynrem halor katei ka jingjia, u la kyntu ruh ia ka Meghalaya ba kadei ban ïakhun beit khlem pyndem bad ka Assam halor katei ka mat.
Na ka liang u Bah Sanbor Shullai, MLA bad Myntri ka Sorkar Jylla u la thoh mardor sha u Myntri Rangbah ka Assam u Himanta Biswa Sarma ban shimkhia mardor halor katei ka jingjia khnang ba kan ym don shuh kano kano ka jingeh hadien habud.
Ha katei ka shithi u la ong ruh ba kitei ki longiing kiba duh ïa ki ba ieit ba thoin ki dei ban ïoh ïa ka hok jong ki.
U la ong ruh ba ka Meghalaya kumjuh ki nongïalam BJP ki dawa ba dei ban sospon bad kem mardor ïa kito kiba donkti ha katei ka kam.
Na ka liang u National Working President jong ka National People’s Youth Front, Bah Nickey Nongkhlaw u la ong ba ki dawa ba dei ban leh ei ei mardor ïa kito ki pulit ba donkti ha katei ka kam bymman kaba long pyrshah ïa ka hok longbriew manbriew.
Ka North East Students’ Organization (NESO) kaba dei ka kynhun jong ki seng ki samla pule ka thaiñ shatei lammihngi jong ka Ri lyngba u Chairman jong ka, Bah Samuel Jyrwa u la ong ba ki kyndit haduh katta katta halor katei ka jingjia ha Mukroh kaba don ha khappud ka Meghalaya bad Assam kaba la wanrah ïa ka jingduh ei haduh hynriew ngut ki mynsiem briew.
Da kaba phah ïa ka jingsngewlem sha baroh ki longiing kiba kynduh ïa katei ka jingjia ba sngewsih, u la ong, “Lada lah ban pynbeit noh ïa ka kam da kaba ioh noh ïa u pud u sam ba pura da kaba mynjur lang, tang kata hi kaba lah ban wallam biang ïa ka suk ka saiñ hapdeng ki jylla bad ki paidbah ha khappud kin im khlem kano kano ka jingtieng jingsmiej para ma ki.
Shillong, Naiwieng 22: Ha ka jingjia kaba lah ban dei ka jingpynpaw ka jingbitar ïa ka jingleh ki Pulit Assam ha Mukroh, kawei ka Kali kaba don u registration AS01 DK- 5958 na Assam ka la shah thang ha Jhalupara haki riewrunar mynta ka sngi por janmiet.
Ki Pulit ki la wan ban shimti noh ïa kane ka kali hadien ba la pyllip ia ka ding da ki kali pyllip ding.
Nongstoiñ, Naiwieng 22: Kum ka dak jong ka jingsngewsih kthang ïa ka jingshah siat ïap ki paradoh parasnam ha Mukroh West Jaiñtia Hills, ha kaba san ngut ki riew lui lui ki la shah siat ïap bad bun ngut ki paidbah ki la mynsaw ha ki ktang suloi ki pulit Assam, kaba la jia ha ka step 22 tarik mynta u bnai, ki saw tylli ki sengbhalang kiba kynthup ïa ka WKSU, MYF, WYF bad ka UHM West Khasi Hills, ki pynrem jur ïa ka jingleh palat ki pulit Assam.
“Ngi lah ban ong ba ki pulit Assam khawpud bym don shuh ka jingsngew briew bad ki nud ban shim jingim ïa ki riew paidbah ba lui lui kiba khlem tiar khlem tar ha ka met jong ki, ka dei ka kam riew khlaw riew thrang snam.
Ki saw seng bhalang ki pynrem ïa ka Home Department ka sorkar MDA, khamtam ïa ki pulit Meghalaya kiba pahara ha ki khappud ha kaba ki khlem lah ban ai jingïada ïa ki briew la jong kiba shong ha ki thaiñ khappud", ong ka kyrwoh na u samla D.Sun President ka seng WKSU.“Ïa kine ki pulit ka jylla Meghalaya ruh ngin kheiñ kum ki khaw pud bad ba ïa syriem la kum ki khnai ba shu phet rieh ha ki thliew ki sar.
Ki saw seng ki pynrem ïa ki heh pulit kum ki DGP, nangta naduh u CM Conrad Sangma Deputy CM P.Tynsong bad Lakmen Rymbui ba peit ïa ka Home Department bad kynthup ïa baroh ki Minister ki MLA ka sorkar MDA, ki bym shim la lah ban wanrah ïa ka shongsuk shong shngaiñ ha ka jylla khamtam ha ki thaiñ khappud.
Ki saw seng ka kynthoh ïa ka sorkar MDA ba lada kam lah shuh ban synshar, kan khambha ban ïa hiar shuki lut noh.
Katno ka jingsngew leh rain, la shuh phlei snam ïa ki trai ri trai muluk man ka por, tang na ka daw u lakam jong ki khlem u bud lum", u la ong biang.
“Ki saw seng ki dawa na ka sorkar lyngba ki bor District bad kum ka dak ka jingsngewsih ktang ïa baroh ki lui lui kiba la shah siat ïap, ba ki dei ban pynsangeh shwa ïa baroh ki program kum ki Festival bad kiwei kiwei ki ïarong tamasa.
Kane kan long kum ka dak ka jingsngewsih ïa ki jingduh ei noh ki mynsiem ba kordor ha Mukroh West Jaiñtia Hills.
Ki saw seng ki phah ka kyrwoh sngew lem sha kiba haïing hasem kiba la duh noh ïa la ki baieit ba thoiñ bad ai ka snam jong ki lui lui kan kyrsiew thiah ïa ki pateng ki ban wan".
“Ki saw seng ki ai khublei ïa u DC Nongstoiñ, u ba la ïatreilang bad ka kynhun ban pynsangeh shuwa shipor ïa baroh ki jait tamasa wat lada ngi kum ka kynhun ngi la shu ïa kren lyngba ka phone namar ki kam bym lah kiar", ong u samla D.Sun.
Shillong, Naiwieng 22 : Kum ka dak ban pynpaw ka jingpyrshah jur ïa ka jingbym burom ka Assam ïa ka soskular ba la ïasoi na ka bynta ban ïa pynbeit ïa u pud u sam namar kane ka jingjia ba la jia mynta ka sngi ha Mukroh kaba la wanrah ka jingiap haduh san ngut ki mynsiem briew bad uwei u forest guard ka Assam hi ka long kum ka sakhi kumta ka sorkar Meghalaya ka la dei ban pyndam noh ïa baroh lai tylli ki Regional Committee ba la thung ban ïakren pynbeit pud bad kumjuh ruh ban pynsangeh noh ïa ka MOU ba la dep ïasoi hakhmat u myntri kam pohïing ka sorkar pdeng da u Myntri Rangbah ka Meghalaya u Conrad K Sangma bad u Myntri Rangbah ka Assam u Himata Biswa Sarma ong u MLA ka Mawlai Constituency u bah Process T Sawkmie.
U bah Process u la dawa ruh ba dei ban thung da ka jingtohkit ba laitluid halor kane ka jingjia khnang ban lap ïaki jingshisha baroh kumno ka sdang ba la poi haduh une u pud ban siat iap pathar ïa ki mynsiem briew.
“ Kum u nongmihkhmat paidbah jong ka jylla Meghalaya nga sngewdei ban pynpaw ka jingsngew sih kaba khraw bad sngew pyrshah jur halor kane ka jingjia bad nga dawa ba dei ban thung da ka jingtohkit ba laitluid.
Nga dawa ruh ba ka sorkar Meghalaya bad sorkar Assam ki dei ban thaw ki lad ki lynti ban wanrah biang ïa ka jingshongsuk shongsaiñ ha ka thaiñ khappud hi baroh kawei namar kane ka jingjia ka la pynher syrngiew lut ïa baroh" ong u bah Sawkmie.
U la ong kane ka jingjia ka la pynkthang da shisha ïa ki paid nongshong shnong ka jylla namar la shu siat pathar ïa ki briew la kum ki mrad kat haduh ba hynriew ngut ki mynsiem briew ki la iap ei da kane ka jingleh ki pulit Assam.
U la dawa ba dei ban pynsangeh lut ïa baroh ki tamasa ba la pynkhreh ban pynlong ha ka jylla kum ka dak ka jingsngewsih halor ka jingjia bad dawa ruh ba ka sorkar Meghalaya bad Assam ki dei ban ai jingïarap da ka pisa sha ki long ïing jong kito baroh kiba la duh ei ïa ka jingim bad kumjuh ruh sha kito kiba mynsaw.
Nalor ka jingïarap dei ban pynlut pynsep ïa ka bai dawai bad bai sumar na ka bynta jong ki da ki ar sorkar.
Shillong, Naiwieng 22: Kum ka burom sah kynmaw ïa ki tymmen Longsan ka Seng Khasi (Kmie), Mawkhar, Shillong, nga la sngew dei ban ai jingthoh shaphang i ‘Riew tymmen Ijun Sing Lyngdoh.
Ine i la noh ïa u syn?iang u bynhei da ki katto katne ki Jingrwai, na ka bynta ka Seng jongngi.
Ai ba ka long mynsiem jongi, kan shong suk ha Dwar U Long-Blei ba ba in dang shan da la ka Rngiew- ka Bshi ban pyneh rngiew kiew bok – kit rwiang ïa baroh ki para ‘Riew Seng, Ka Seng bad ki tnat ki pnat Seng baroh lang.
I long i riew tymmen ba don la ka sap ka phong, ka jingieit Ri ba shisha.
I long ruh iba ïohi jngai bad pynngam jingmut ïa la ka tynrai- ka tyllong jong ka Jaitbynriew Khasi Khara, kum ka Hok-longbriew.
Ki Jingrwai ba la synñiang ki pynpaw ïa ka mut ka pyrkhat ba jylliew, bad ka ïm jingmut ban pynsah-pynneh ïa la ka Hok Tynrai longbriew, kum u Paid Khasi baïar bad ka shnok ktien jong-i, kaba jylliew-ngam skong, kaba ka pateng longbriew jongngi ka hap ban tih ban khlong ia ki jingmut ban ym kie-berong ne sha rong -sha rah da ki Rongphang bad besieh pher pynkylla rong.
Kine ki Jingrwai ki long kumne:-No.5: ‘Ka Jing ia kheiñ kur – kheiñ Kha – Khasi’ – kum ka syllok pynshai jing ïa khot ïa wer para ‘riew Seng ba dang bat la ka kheiñ kur -kheiñ kha Khasi paka nylla.
Ki shnok ktien Khasi, ki paw kumne:Ka Tyllep -ka Tyrbun – sha kyrtep jingmut nongwei kiba bun rong bun rup.
Shong hara – ba la pynshong lynnongThew phylla – da ñ iew da kheiñ la ka kur la ki kha.
Makna suda – ba pynwir jingmut bad bym myntoiTang janai – pynkyntang shong ka Hok – kyrkhu U Blei.
Iehra – ban shu leh klet bad bym kheiñ kor – ñiewkor.
Ki por ki la nangwan nangjan ban syndong-kynsit ïa kane, bad ban teh la kam, wat ha ka Aiñ Riti Dustur jinglong jongngi, kum ka aiñ longbriew jinglong baroh.
No.26 – Jingrwai ‘Tip-sngi’ – kaba pasoh ïa ka wer khot – wan ïa ki long khynnah, kiba ki jingthmu ba bha ka long ban sara, ai um ïa ka mut ka pyrkhat, ban saiñ dur longbriew Khasi Khara ban pynkup mynsiem ïeit Ri.
Ki jingthmu ba la pashat ki long – ban Rwai Ïaroh la ka Ri, kynmaw la ka riti.
Ban pynkynmaw Akor Khasi, ban kiew mynsiem Ïeit Ri, ban tyngkai la Jingim Tynrai bad ka jingim kan long janai.
Ban kyntiew burom la ka Ri bad ka jingim kan ïoh jingshai.
Ban ïoh jingsneng Riew Tymmen, khnang ba ka jingim kan sah kan neh ha ka jinglong ‘Tyrsem’, kumba la seng la buh ki Longshuwa ha ki jinglong ba beit ba biang bad ka Pyrkhat Khasi bad ba phuh ba phieng ha ki jingïohi kiwei bym dei Khasi.
No.31 – ‘Burom ka Ri kan neh Tyrsem’ – Ka Seng Khasi ruh kan nangsan nangsei haka ki kam pynneh pynsah Riti, kum ka Deiti ba bat Riti.
Ka Jingrwai ka kren shaphang ‘Ka Shad Suk Mynsiem’ ba la ïoh ban pynlong ha ka snem 1911 ha Lympung ‘Weiking hadien ba ki tymmen longsan jongngi ki la hap ban ïaleh ïa u lum ‘Weiking bad ka madan shad kumba la thoh ha ka Thup sah Pynkynmaw, mynba ka Shad ka dap shispah snem.
Katei ka phang jingrwai ka mut ka thew, kum ka Jingpynsah-pynneh lyngba ka Shad ha la ka riam ka beit, ka deng ka kieng bad ka rukom shad shynrang kynthei jongngi.
Ka pynkynmaw ïa ki kamram bad deiti Khasi kiba la long doh long snam bad ka Jaitbynriew Khasi hala ka hara dor ba shisha.
Ka Nongkynti Hok na la ki Longshuwa ba la suit kyntang pynshong Blei ïa ka dur Longbriew bad dur long spah jong ka Pyrkhat Khara ki Longshuwa ba la tynna tang ka duwai-ka phirat, ka kyrpad- ka kyrpon ba la snap bad ka ha phyllaw ïing Seng Khasi, Mawkhar jong ki lai sngi shad.
No,113 – ‘Jingrwai Kynmaw Briew’ – ka ktien ‘Kynmaw Briew’ – ka thew bad ai jingmut ban kynmaw ban ïm jingmut ïa la ka sap-tip-briew ha kaba ïa dei para briew bad bynriew ha sla pyrthei.
I nongthoh da kane ka Jingrwai, i kyntu jingsngew ban biang ka pykhat-pyrdai? ba ka Ri jongngi ka don la ka pyrkhat Blei ba pher kynthong, da kaba pynshong ha la ki Rympei ïing jongngi, haba ngi nguh arti ïa u Long-Blei miet step.
Dei ruh hangne ba ngi Nguh-lait Nguh-let ïa la ki jingleh-lait leh-klet ha ki kam leh jingbriew jongngi, ban ioh lait na ‘Ka Phai lyndet’ U Long Blei.
Ngi ïam ngi syntuid ruh ha ka “Ku-Ri-Ei" jong u Long Blei kum ki let ki lait jingbriew jongngi, kumba la rwai – ‘Ha Ri Khasi don Blei’ ba la pynksan jingkynthoh ha ki jingïohi kiwei – ‘Ka Ri Baieit Ki Blei’ kata ruh haba ki ïohi -ïoh mad ïa ki jinglong mariang jong ka bad ka jingkyrkhu Blei ïa ka, I Nongthoh i sneng ban ym lyndet ïa U Blei – kata ban buh ïa U ha khmat ban mut hok- pynshong Blei la ki jingleh jingkam bad ka Nguh-ka dem.
Ka pyrkhat Khasi kam ju ai dur ai dar ïa U, bad ban leh kumta, ka long tang ‘Ka Khar-madei’, kaba ai ïa ka jingmut kum ka jingleh bym suit ñiew bam kheiñ ïa ka pyrkhat Blei U Khasi.
No.114 Jingrwai ‘Plie Seng’ – Kane ka Jingrwai ka khot ka wer ban wan sha Seng Khasi ban ïm la ‘ka Pyrthei Sngi’ – kata ban ïm ha la ka longbriew, kum u Khasi-Khara, ba la buh bynta U Long Blei.
Ka Jingrwai ka kyntu – ‘La ka Ri ban kit kynti’.
Baroh ngi don la ka por ban leh ei-ei namar la ka jong ka Ri, ha la ka jingim pyrthei jongngi.
Ngim dei ruh ban ïm sah lyngngoh bad bym tip tang ha ka pyrkhat bym seisoh.
Ka jingstad ba ngi lum bym ïa dei bad ka pyrkhat Khasi, ka pynbakla bad khlieng ïa la ka stad tip tynrai khara jongngi.
Kano kano ka jingleh jingkam kaba beit, ba bha bad shong hok ka long kaba dei ban kit ïa ka Burom – ka long kum ka spah kynshew ba kordor tam.
Nalor kine ki Jingrwai ba la kyndup ha ka Kot Jingrwai Seng Khasi, ine i ‘riew tymmen I la thoh ruh ïa ka Lamphang ha ka kot, kaba pynphai kynmaw bad kyrsiew Jingsngew namar ki kamram bad ki Deiti ïa ngi kum ki Khasi bad ban ym klet ïa la ka Hok Tynrai, hala ka Longbriew.
Da kumta ruh, ngi kyntei pynkiew ïa ka Burom namar la ka jong ka Ri.
Ka Khublei Seng Kut Snem ba suk ïa phi baroh.
Shillong, Naiwieng 22:U Nongïalam ka Liang Pyrshah u Dr Mukul Sangma u la ong ba ka jingsiat ki pulit Assam ha Mukroh kaba wanlam pat sha ka jingduhei 6 ngut ki mynsiem ka dei ka jingthmu ban pynïap naphang ïa ki paidbah.
“Ka jingjia ha Mukroh ka dei hapoh u pud u sam ka jylla Meghalaya bad na kaei kaba nga ïoh jingtip ka long ba kane ka jingsiat ki pulit Assam ka dei namar ki kwah ban siat ïap naphang ïa ki paidbah’ ong u Dr Mukul.
“Ka jingduh ki mynsiem ba kordor ha kane ka jingjia ka dei namar kino kino ki daw hynrei kaei kaba shai kaba phalang na kane ka jingjia ka long ba ba kim don shuh ka jingpyrkhat briew ban pyrkhat lem ïa ka jingim, ka jingmynsaw bad ka hok kum ki briew ban im," u la ong.
U Dr Mukul u la takraiñ tyngeh ruh ïa ka sorkar Assam bad Meghalaya kaba ym shym tip eiei ïa kaei kaba jia.
“Kaei kaba la jia mynta ka sngi bad ha kine ki khyndiat por ba la dep, nga lah ban ong ba ba ki sorkar na ki ar jylla kim don jingtip na kaei kaba jia shisha bad kim sngewthuh ruh ïa ki SOP ba la mynjur ban pynneh ïa ka shongsuk shong saiñ ha ki jaka khappud’ u la bynrap.
Ha ka sngi Ba-ar u Dr Mukul u la hiar jurip ruh ïa sha ka shnong Mukroh ban kynduh bad ki paidbah katei ka shnong bad khamtam bad kiba ha iing ha sem kiba shah siat ïap ban ai mynsiem bad ai ka khubor sngewlem sha ki bad ba kin ym duh mynsiem namar ka TMC bad ka kynhun ka ieng ha syndah jong ki.
Ha ka jingleit jngoh ïa kiba mynsaw kiba shah sumar ha Jowai Civil hospital u la ai ka jingkular ba un ïakhun haduh ba in da ïoh ïa ka hok jong ki.
Shillong, Naiwieng 22: Ka Seng KSU Central Executive Committee, ka la pynpaw ka jingsngewkhia bad pyrshah jur ïa ka jingdkhat jubor ka Assam ïa ki San ngut ki mynsiem ba lui lui ha Mukroh mynta ka sngi.
Ka Seng ha ka CEC kaba la long kyrkieh mynta ka sngi, ka la rai ban pynlong da ki jingïakhih kiba jur da kaba sdang shuwa daka jingwah lama ïong ha ka sngi Balang, kata ha ka 23 tarik mynta u bnai.
Ka kyrwoh ba la phah da u Bah Donald V.Thabah, General Secretary, la ong ba ka ong ba ka CEC jong ka Seng ka la shong kyrkieh mynta ka sngi ban ïasyllok bad pynbeit halor kum kine ki jingjia kiba ju jia khah khah ïa ki para Khasi ha ki thaiñ khappud.
Ka Seng ka la ïa kren sani bha halor ki jingshah thombor ki Khasi kiba sah ha khappud naduh mynshwa khamtam ki jingjia kiba jia ha Sahsniang ha u snem 2003 ha kaba 4000 ngut ki Khasi ki hap phet wir na Block 1 namar ka jingshah pyndik ha ki pulit Assam bad lehnoh Karbi, ka jingshah siat pathar ki Khasi ha ïew Langpih, West Khasi Hills ha u snem 2010 ha kaba 4 ngut ki rangbah Khasi ki la kyllon iap, ka jingshah pyniap u Bah Tyngshaiñ Mukhim ha ki Nepali ha khappud Ri Bhoi ha Raid Nongrung ha u snem 2018, bad kane kaba la jia mynta ka sngi ha Mukroh.
Ha kane ka jingïatai, ka Seng ka la lap ba ka daw jong ki jingshah thombor ka dei namar ka jingbymlah ka sorkar Meghalaya ban ai jingïada ba pura ïa ki nongshong shnong ha khappud kaba la pynshlur ïa ki bor sorkar Assam, Karbi Anglong Autonomous Council, lehnoh Karbi bad poiei Nepali ban thom naphang bad ïuhroit donbor ïa ka hok longbriew man briew ki Khasi ha khappud.
Kum ban shu ai nuksa, ka sorkar Mizoram ha u snem 2021 ka la lah ban ai jingïada kaba paka ïa ki nongshong shnong jong ka kiba sah ha khappud Mizoram-Assam na ka jingwan thombor ki pulit Assam bad ki kharbang da kaba phah bad pynbiang ïa ki pyrton Pulit ha ryngkat ka jingsynran ki politician bad ki riewpawkhmat.
Ka jingbymlah pynbeit pud naduh mynshwa haduh mynta ka la wanrah ïa ka jingïam kthang ïa ka Jaidbynriew Khasi naduh ba ïoh ïa ka jylla Meghalaya haduh mynta ha kaba la sakhi ba ka jingleh donbor ka dei beit na ka Assam bad ka sorkar Meghalaya ka shu shah kum u diengshaiñdoh.
Hadien kane ka jingïatai, ka Seng ka la rai ba ka jingïapynbeit pud dei ban pynïaid noh ha ka jingkhmih bad jingpynbeit lang ka sorkar pdeng.
Ka la ong ruh ba ka jingdawa Hill State ka dei namar ba ki Khasi ki kwah ban synshar hi dalade ïa lade, kumta baroh ki shnong Khasi bad ki jaka ba hap hapoh ki Hima, Raid, Elaka Khasi ki dei ban hap beit hapoh Meghalaya lym kumta ka mut ka jingthmu jong ka Hill State ka la pulom.
La dawa ruh ba dei ban weng noh mardor ïa ki len pulit Assam ne kino kino ki tnad sorkar Assam na ki shnong Khasi ha khappud.
Ka Seng ka la dawa ruh ba dei ban kem ban pynshitom ïa ki runar na Assam kiba don kti ban synreit kuli pathar ia ki paidbah ha Mukroh.
Ka sorkar Meghalaya ka dei ban ai jingïarap ia ki longïing jong kito kiba la khlad bad mynsaw ha katei ka jingjia.
Ka sorkar Meghalaya ka dei ban seng ïa ki Police Stations ha man la ki jaka khappud khamtam ha ki jaka ba kham don jingiakynad.
Ka Police Outpost ha Bararo/Mukroh ka dei ka jingdawa jong ka KSU bad ki paidbah naduh mynshwa, ka sorkar ka dei ban pynurlong noh mardor.
Ïa mynta ka sorkar Meghalaya ka dei ban phah ïa ki pulit jong ka ban ïada ïa ki paidbah sha Mukroh bad ban pynher krad noh mardor ia ki pulit Assam.
Shuh shuh na ka liang ka KSU ka la dep phah ïa ki nongialam ka CEC kiba kynthup ïa u Samla Biangbor L Paliar, Vice President, u Samla Sonstar Nongkhlaw, Samla Barikular Nongsiej, Samla Ïashan Mukhim, Samla Shiningstar Kharbihkhiew bad kiwei kiwei ki dkhot kiba na West Jaintia Hills bad East Jaintia Hills ban don ryngkat lem bad ki nongshong shnong ka Mukroh.
Kyntang ïa wai ka KSU ka phah ia ka kyrwoh sngewlem sha ki bahaïing jong ki 5 ngut ki paradoh parasnam kiba la khlad ha katei ka jingjia bad sha baroh ki nongshong shnong ka Mukroh.
Shillong, Naiwieng 22 : U MP jongka jylla sha ka ïing dorbar thawaiñ Lok Sabha uba long ruh u President ka MPCC u ma Vincent H Pala u la ong ba u Myntri kam pohïing ka jylla ( Home Minister) u ma Lahkmen Rymbui u dei ban shim ka jingkitkhlieh halor kane ka jingshah siat iap ki san ngut ki mynsiem briew bad wanrah ka jingmynsaw jur ïa kiba bun na ka jingthombor ki pulit Assam ha khappud Mukroh da kaba u dei ban hiar shuki mardor kum u myntri kam pohïing.
U ma Pala u phah ïa ka khubor sngewlem sha ki long ïing jong kito kiba shah siat iap ha ki pulit jongka Assam bad duwai ruh ba kito kiba mynsaw jur kin ïoh ïa ka jingkoit kaba kham kloi.
U la dawa ba dei ban siew bai lutksan da kaba heh sha ki long ïing jong kiba la duh ei ïa ka jingim bad kumjuh ruh sha kito kiba mynsaw.
Nalor ka bai lutksan ka sorkar ka dei ban siew ruh ïa ki bai dawai bad baroh ki jinglut jingsep ha kaba ai jingsumar ïa ki.
U la ong ba kane ka jia namar ba ka sorkar MDA ka khlem shim khia ban peit ïa ki paid khappud namar na ka por sha ka por ka jingshah thom bor ka jia bad ki paidbah ki long kum ki langknia ha ki pulit Assam.
Kumta u dawa ba ki ar sorkar kata ka Meghalaya bad Assam ki dei ban shim khia halor kane ka jingjia khnang ba kum kane ka jingjia kan ym jia shuh hadien habud.
Jowai, Naiwieng 22: Hynne dangstep phyrngap ha ka por kumba 1:30 shiteng ei ei, katba ki trai shnong na Mukroh ki dang wan kit ïa u Kba na ki Hali jong ki, kila kit artad katto katne ki lyngkhot dieng sawdong da kawei ka trok (Fourwheel) kiba ki pom na ki jaka lajong kiba hap hapoh u pud u sam jong ka jylla Meghalaya.
Haba kine ki nongkit kba kila poi sha surok bah katto katne ki Pulit jong ka Assam ha ryngkat ki Forest Guard kila beh thong ia ki, na ka bynta ban ïoh dawa pisa.
Kane ka jingbehthong jong ki Pulit Assam kila rung haduh 6 Kms shapoh u pud ka jylla bad poi shaduh shnong Mukroh.
Ban pynsangeh ïa kine ki kali, ki Pulit Assam kila siat ïa ki shakha jong katei ka trok Fourwheel na shakhmat bad shadien bad pynpait ïa kawei ka kali Maruti Car kaba kit kba.
Hadien kata ki Pulit Assam kila kem noh ïa ki lai ngut ki briew na katei ka trok bad leit rah ia ki sha Jrikyndeng Police Station jong ka Karbi Anglong.
Hadien ka jingioh jingtip jong ki nongshong shnong ka Mukroh ïa ka jingshahkem jong kitei ki laingut, kumta kila ïamih paidbah da ka jingthmu ban leit pyllait ïa kitei kiba la shah rahbor ha ki Pulit Assam.
Hynrei ha lynti ha ka por kumba 7:00 ei ei ha rud nong Mukroh hi ki Pulit Assam kila ap lypa ban khang lad ïa ka jingleit tur jong ki paidbah ban leit pyllait ïa kitei ki briew kiba la shah rah sha Assam.
Kumta kala mih ka jingïania ktien kaba jur hapdeng ki paidbah nongshong shnong bad ki Pulit Assam.
Ki Pulit Assam pat ha ka jaka ba kin sngap ïa ka jingdawa jong ki paidbah kila siat naphang sha ki paidbah da ki Pistol Pistol 9mm haduh 12 round, ki 303 Riffle 18 round, ki 7.62- 21 round bad ki suloi 5.66 – 4 round.
Ha kane ka jingsiat ki Pulit Assam ka la wanrah ka jingiap jong ki 5 ngut ki nongshong shnong ka Mukroh bad uwei u Forest Guard jong ka Karbi Anglong hi.
Nalor kine sa ar ngut ki nongshong shnong ka Mukroh kiba la don hapdeng ka jingmynsaw jur ki dang don mynta ha Ialong Civil Hospital.
Mar mar hadien kane briew ki Pulit Assam kila phet noh shapoh Karbi Anglong, bad ha ka jingpynher stet kawei ka kali Pulit Assam kala hap noh sha nala.
Na ka liang jong ki Forest Guard jong ka Karbi Anglong Assam ban khanglad ïa ka jingwan tur ki paidbah da ki kali, kila pynkhyllem da ki dieng ban ha shilynter ka ka surokbah.
Ha kaba ïadei bad kitei kiba la shah kem na ka liang jong ki bor District ka West Jaiñtia Hills kata u DC bah B.S.Sohliya, u S.P u B.D.Marak, u ma M.A.Callam ryngkat ki Pulit kila la hiar shaduh Mukoilum Police Out Post, West Karbi Anglong na ka bynta ban leit pyllait ïa kitei ki lai ngut kiba la shah rahbor.
Shillong, Naiwieng 22: U Bah Ardent Miller Basaïawmoit, President ka VPP, u la ong ba ka jingjia ha Mukroh, kadei ka jingsiat khnang ka Assam ban pyntieng pynsmiej ïa ki paidbah Khasi ba shong ha khappud, khnang ba kin phet shnong bad ba kan ïoh kurup ïa ki jaka jong ki.
Haba pynpaw ka jingsngewkhia kaba jur halor ka jingshah siat ïap ki San ngut ki para ri ha katei ka Shnong kaba hap ha West Jaiñtia Hills District kaba don marjan bad ka Shnong Borato, u Bah Ardent u la ong ba kane ka jingshim kabu jong ka Assam kadei namar ba ka ïohi ïa ka jingshah jem bad ka jingshah jong ka Meghalaya na ka por sha ka por bad ong ruh ba u la ju kren wat ha Assembly ruh ba lada ka sorkar kam lah ban ïada ïa ki paidbah ha khappud, dei ban ai noh da ki tiar ïaleh ba kin ïada ïalade.
U la ong ruh ba ka jingpynbeit pud kam mut pat ba lada ym lah ban pynbeit yn shu siat beit katba mon ha ki briew jong ngi.
“Kane kadei ka buit sianti jong ka Assam ban ïoh kurup ïa ki jaka jong ngi", u la ong.
Shuh shuh u la ong ruh ba kaba sngewsih pat ka long ba ki nongïalam ka jylla pat kim sngewthuh ïa kane ka jingleh ka Assam, hynrei ki shu ieh beit kumto ïa ki briew la jong namar ba kim don jingieit ne sngewsynei na ka bynta jong ki.
“I kumba ki ong pynban ieh ka mat siat ïap ka Assam".
Ha kaba ïadei bad ka jingdawa kiba bun ban pynsangeh noh ïa ki Festival kum ka Cherry Blossom Festival ka Film Festival, ïa kaba ka sorkar ka la pynsangeh noh hadien kine ki jingdawa, u Bah Ardent u la ong ba ma u hi shimet um sngew ïahap ban don kine ki Tamasa, namar kim wanrah kano kano ka jingmyntoi, hynrei kidei tang ki jingpynkmen ka sorkar ïa ki samla ban tap eitmiaw ïa ki jingbymlah treikam jong ka.
“Kumno yn leh kmen ne leh tamama hapdeng ka jingduk jingkyrduh bad hapdeng ka jinghiar ka ïoh ka kot", u la ong, da kaba ong ba ym dei ban pynlong kum kine ki Tamasa, bad ha kaba kum kane ka por haba jia kum kane ka jingjia, ka sorkar ka ladei ban sngewthuh hi, ym da donkam ban ap ban don ban dawa pynsangeh.
Jowai/ Shillong: Ka sur lynñiar, ka sur ïam bad ka snam kaba lyngkien ryngkat ki met ïap kiba thiah lyngktop ha madan, ki la wan phai biang sha ki para ri hadien khatar snem, haba ki ktang suloi na ki bor jong ka sorkar Assam, ki la synreit naphang ïa ki paidbah ha Mukroh, West Jaiñtia Hills District.
Ha ka step jong ka 22 tarik u Naiwieng 2022, ki Pulit Forest Guard, klem da ai kano kano ka jingsiat pynma ïa ki paidbah kiba la ïa mih sha surok naduh ka por ba dang dum, ki la siat pathar da ki phew kuli da ki automatic sha ki paidbah bad tang shiphang hadien ka jingïaphet kulmar ki paidbah, la ïohi ïa ki artylli ki met ïap jong ki rangbah kiba kieng la ka pla kiba thiah lynktop ha surok hapdeng ka jinglyngkien ka snam.
Nangta harud jong ka surok pat don arngut ki shynrang kiba thiah mar syndah.
Shapoh jong ka surok, kaba don ka kynroh kaba jrong ha ka jaka ba kham long sañium, don sa arngut kiwei pat kiba la shu thiah lyngktop hajuh.
Kiba la kyllon ïap ha kane ka jingthombor ki long u Bah Thal Shadap, 48 snem ka rta, nangta u Bah Shirup Sumer 45 snem, u Bah Sip Talang, 54 snem, u Bah Tal Nartiang bad u Bah Si DharKane ka jingjia ka pynkynmaw ïa ka jinglyngkien ka snam ha Langpih ha ka snem 2010, haba saw ngut ki rangbah ki la kyllon ïap ha ki kuli ba shyrkhei jong ki Pulit Assam.
Kane ka jingshah siat ïap kine ki para ri ha Mukroh, ka la jia ha ka por ba ka Meghalaya bad ka Assam ka ki dang don ha ka lynti ban sdang ïa ka jingïakren pynbeit pud ha ka bynta kaba ar.
U Myntri Rangbah, u Conrad Sangma haba kren halor kane ka jingjia ha Mukroh, u la ong, “Ka jingïakren pynbeit pud bad ka Assam kan nym long shuh kumba ju long".
Katkum ka jingïathuh ki paidbah nongshongshnong ka Mukroh, la ong ba ha ka por ba bun ki dang ïoh thiah, ki la ïoh sngew ïa ka jingpyrta u Rangbah Shnong ban ïa mih paidbah namar ba ka don ka jingshah kem jong ki 6 ngut ki nongshongshnong ha ki bor Pulit jong ka Assam.
Kumta ki paidbah ki la ïa mih sha surok ban pynpaw pyrshah ïa kane ka jingleh ki bor ka Assam.
Hynrei ha ka por 7 baje ei ei mynstep ka la don ka jingïatur paidbah ha kaba ki don kiba la rah bad ki dieng, ki maw bad hapdeng une u paidbah ruh la don ki Pulit bad ki Forest Guard jong ka Assam bad ka la don ruh ka jingïakhynñiat hapdeng ki paidbah bad ki Pulit Assam.
Ki Video kiba la saphriang paidbah ki paw ba ha kaba kum kane ka por, la shu ïoh sngew ba ka don ka jingsawa ki suloi kiba sted bad bun kuli bha kaba long kum ka jingsiat da ki suloi automatic.
La ïohi ba ki paidbah ki la ïamareh bad phet kulmar kynthup ruh ïa ki kynthei.
Dei ynda la kynjah ki paidbah ba sa ïohi ïa kine kiba la thiah ïap ha surok bad sharud surok.
Hadien katto katne por pat la ïoh sngew ïa ka jingïam jinglynñiar jong ki kynthei briew bad ka jingïam pangnud ki kmie ki kpa, ki khun ki kti bad kiba haïing hasem jong kine kiba la khlad.
La ïathuh ruh ba nalor kine ki san ngut ki Khasi Pnar, la don uwei u Forest Guard jong ka Assam, uba la kyllon ïap ha ka jingshah siat kulmar ki Pulit jong ka Assam.
Mar syntip ïa kane ka jingjia ki nongïalam Sengbhalang bapher bapher ki la hiar kyrieh sha Mukroh ban leit kyrshan bad ai mynsiem lem ïa ki para ri sha katei ka jaka bad ban ïarap lem ïa ki ha kino kino ki jingdonkam jong ki.
Shillong, Naiwieng 22: Ka jingïalang ba kyrkieh ka Kynhun Myntri kaba la long ha ka janmiet sngi Ba-ar ban ïakren halor ka jingshah siat ïap ki san ngut ki Khasi-Pnar, ka jingïalang ka Kynhun Myntri da kawei ka sur la rai ban dawa ba ka kynhun tohkit ka sorkar pdeng la ka dei da ka National Investigation Agency (NIA) ne ka Central Bureau of Investigation(CBI) ka dei ban shimti ban tohkit halor kane ka jingshah siat ïap ha ki pulit Assam.
Na ka liang ka kynhun myntri ka sorkar jylla ruh kan sa leit ban hiar mynta ka sngi ban jurip ïa kane ka shnong kaba jia kane ka jingshah siat ïap ki Khasi-Pnar ha ki Pulit Assam.
Haba kren sha ki lad pathai khubor hadien ba la dep shong jingïalang u Myntri Rangbah ka jylla u Conrad K Sangma u la ïathuh ba u Myntri ki Kam poh ïing ka sorkar jylla u Bah Lahkmen Rymbui u la hiar da lade sha kane ka jaka ban ïakynduh bad kiba ha ïing bad ban pynkhreh ïa ka kaiphot na ka jaka ba jia kane ka jingshah siat ïap.
U la ïathuh ba na ka liang ka kynhun myntri ka la rai ban dawa ba ka kynhun tohkit jong ka sorkar pdeng la ka dei da ka CBI ne NIA ka dei ban shimti tohkit ban lap ïa ki jingshisha baroh.
U la ong ba na ka liang ka Kynhun Myntri kan sa leit sha Delhi ha ka sngi Palei ban leit ban ïakynduh ïa u Myntri Kam poh ïing ka sorkar pdeng u Amit Shah ban leit ai kaiphod kaba na ka liang ka sorkar jylla ka la pynkhreh halor kane ka jingjia ban kumjuh ban pynsngew ba ka sorkar jylla ka kwah ba ka CBI ne NIA kan shimti tohkit halor kane.
U la ong ruh ba ka Kynhun Myntri ha ka jingleit sha Delhi kan sa leit ban ïakynduh ïa ka National Human Rights Commission (NHRC) ban aiti ïa ka kaiphod halor ka jingshah siat ïap ki san ngut.
U la ïathuh ruh ba na ka liang ka Kynhun Myntri ka la rai ban thung da ka Special Investigation Team(SIT) kaba u DIG ka Eastern Range un sa khlieh ïa kane ka jingtohkit katkum ka ka ejahar kaba la ujor halor kane ka jingshah siat ïap.
Shuh shuh u la ïathuh ba na ka liang ka Kynhun Myntri ka la rai ban thung da ka Kynhun Tohkit ban khlieh da u Nongbishar ne ka Judicial Commission lada dei u nongbishar ba la shong thait ne uba dang don ha ka kam ba kan peit bniah ïa ki daw kiba wanrah haduh ka jingduh ei ki mynsiem briew.
Haba la kylli la kane ka kynhun tohkit kan dei lang kaba thung da ki ar sorkar jylla, u Myntri Rangbah u la jubab, “Ngin sa syllok bad ka Assam la kan dei kaba kynthup lang ne tang na ka liang jong ngi ha kane ka kynhun tohkit".
U Myntri Rangbah u la ïathuh ruh ba mynta ka sngi na ka liang kynhun myntri kan sa leit ban iuhkjat sha Mukroh mynta ka sngi ha kaba ma u ryngkat u Symbud Myntri Rangbah u Bah Prestone Tynsong, u Myntri ka tnat PHE u Bah Renikton L Tongkhar, u Myntri ka tnat Disaster Management u Bah Kyrmen Shylla ban leit aiti ïa ka bai lut ksan sha ki ba haïing jong kito kiba la shah siat ïap kaba kot san lak tyngka.
Shuh shuh u la ïathuh ba na ka liang jong u u la ïakren lyngba ka phone bad u Myntri Rangbah ka Asaam u Himanta Biswa Sarma ban batai ïa ki jingjia baroh bad dawa ba na ka liang ka sorkar Assam kan shim ki lad ban pynshitom ïa ki pulit bad ka Forest Guard kiba donkti siat ïap ïa ki san ngut.
U la ïathuh ba ka sorkar Assam ka la pyntip ba na ka liang jong ka ka la transfer noh ïa u SP ka West Karbi Anglong bad ka la sospon ïa u OC ka Jirikirding Police Station bad ruh ïa u Forest Range Protection Officer ba peit ïa ka ktem ha jan katei ka jaka ba jia ka jingshah siat ïap.
U la bynrap ruh ba ka sorkar Assam ka la rai ban ai ka jingïatreilang bad kino kino ki sienjam kiba ka sorkar Meghalaya la ba kan leit pynsngew sha ka sorkar pdeng halor ka jingthung kynhun tohkit ne kiwei pat ki mat jingdawa.
Shuh shuh u la ïathuh ba ka sorkar ka la rai ban pynsahngeh noh shisyndon ïa baroh ki tamasa kiba ka thmu ban pynlong kum shi bynta ban ïasnoh mynsiem bad kiba haïing ba mad ïa kane ka jingjia.
“Ki tamasa baroh ngin pynsahngeh noh syndon bad ki prokram sorkar baroh la ka dei ban plie mawnongrim ne kino kino ki projek ngi la rai ban sahngeh shipor tad haduh ka 30 tarik mynta u bnai" u la ong.
Kumjuh ruh na ka liang ka sorkar Assam ka la rai ban thung da ka Judicial Inquiry Commission ban khlieh da u Nongbishar ba la shongthait ka Guwahati High Court bad kumjuh ka la rai ba kan siew bai lutksan kaba kot san lak sha kiba haïing kito kiba shah siat ïap.
Shuh shuh na ka liang ka Assam ka la pynpaw ïa ka juh ka jingmut bad ka sorkar jylla ba ka NIA ne CBI ka dei ban shimti ban tohkit halor kane ka jingjia.
Nongstoiñ, Naiwieng 23 : Ka kynhun ïalehkai phutbol jong ka Ri Bhoi United FC ka la jop da ar kol la kawei pyrshah ïa ka kynhun ïalehkai jong ka NACO Imphal, ha ka jingïalehkai jong ka pre quarter final kaba saw, ha ka lympung Invitation Knockout Football Tournament 2022-23, ba la pynïaid da ka New Nongstoiñ Sports Social and Cultural Club ha madan New Nongstoiñ.
Ha kane ka jingialehkai kaba ïakhaid bad mar biang bor bha, ka kynhun jong ka NACO ka la lah ban thep shwa ïa ka kol ha ka kylla step.
Hynrei, ha ka kylla miet ka Ri Bhoi United FC ka la ïakhun dukhi khait bad khlem ai lad shuh ïa ka NACO, kat haduh ba ka la ioh ban thep ruh ïa ki ar kol kiba kongsan na ka bynta ka kynhun, ban ioh rung pat ïalade sha ka quarter final jong kane ka lympung.
Na ka liang ki nongpynïaid ki la jied ruh ïa u Rostom Khriam jong ka Ri Bhoi United FC kum u rang ïalehkai ba tbit tam jong ka jingïalehkai.
Kumjuh ruh ka jingïalehkai ka ban bud ha ka 1 tarik u Nohprah ha kane ka madan ha Nongstoiñ, kan long hapdeng ka Shillong Lajong FC ka ban ïakhun pyrshah ïa ka Oil India Football Team.
Shillong, Naiwieng 23 : Ka Meghalaya ka la mad nam rem da hynñiew wicket ha ka Railways ha ka lympung ïalehkai U-25 Men State A Trophy ha ka jingïakhun hynne ka sngi Palei ha Chandigarh.
Hadien ba ka la jop ïa ka jingkynting pisa, ka Meghalaya ka la kam ban tied nyngkong hynrei ka la duh lut baroh ki wicket da kaba kamai tang 92 ron ha ki 33.1 over, ha kaba ka Railways ka la lah ban kynjoh sha ka thong tang ha ki 12 over.
Napdeng kiba kamai bun ron, u Jaskirat Singh u tied 13 ron bad ka Meghalaya ka la hiar ka jingkamai ron da 30 ron ha ka jingduh noh 8 wicket.
Hynrei ki rangtied ba khyndai, shiphew bad khatwei kata u Bipin Kr Ray u kamai 16 ron, u Sudhir Sahani 24 ron bad u Manish Sharma 15 ron (not out) ki la kyntiew ïa ka ron sha ka 62 ron na bynta ka jingduh noh shiphew wicket ha kaba ka Meghalaya ka buh ka thong ba 92 ron.
Ka Railways haba wan beh ïa katei ka thong, ka la lah da kaba suk ban tied bad kamai haduh 55 ron ha ki saw over shwa ba kan duh tang 1 wicket.
Ki arngut kiwei pat ki la hap wicket noh, hynrei ka Railways ka khlem duh mynsiem bad lah syndon ban pynliem ïa ka Meghalaya.
Kiba la khur wicket na bynta ka Meghalaya ki long u Agreas Chamcham Sangma u ïoh 2 wicket ai kamai 18 ron bad u Manish 1 wicket ai kamai 23 ron.
Ka Meghalaya kan pynkhreh pat ban ïakhun pyrshah ïa ka Pondicherry ka ban sa long ha ka 27 tarik Naiwieng 2022.
Shillong, Naiwieng 23 : Ka Meghalaya ka la pynkut ka jingïaid lynti jong ka ha ka lympung ïalehkai Vijay Hazare Trophy one day tournament da kaba khur jingjop pyrshah ïa ka Sikkim da kaba pynliem da 59 ron ha ka jingïalehkai hynne ka sngi Balang ha Kolkata.
Katei ka nam jop ka la wan lyngba ka jinglah ban ïalehkai bha u Sylvester Mylliempdah ha ka liang ka tied bad kawang bol.
Ka Meghalaya ka la ïakhun pyrshah ïa ki team kiba khlaiñ mynta u snem na ka Group B da kaba mad nam rem lait noh tang ka jingjop pyrshah ïa ka Sikkim.
Hynne ka sngi ka Meghalaya ka la jop ïa ka jingkynting pisa ha Eden Gardens bad kam ban tied nyngkong, da kaba kamai 226 bad duh noh 9 wicket ha baroh ki 50 over shwa ba kan pynhap lut baroh ki wicket jong ka Sikkim kaba kamai tang 167 ron.
Watla ka la don haduh lai ngut ki rangïalehkai guest professionals, hynrei dei ki nongïalehkai kiba napoh la ka jong ka jylla (Meghalaya) kidei kiba la tyngshaiñ ha kane ka jingïalehkai.
U Sylvester Mylliempdah uba la tied sdang u kamai 49 ron da kaba khyrwit san tylli ki four hynrei u khlem kynjoh sha ka half-century.
U Lerry Sangma u tied 45 ron na ki 47 ron da kaba khyrwit saw tylli ki four bad kawei ka six.
U Yogesh Tiwari (27) bad u Junjun Sangma (18) ki la ïarap kamai ron na bynta ka Meghalaya ha kaba u Junjun Sangma la ïoh ban mih madan tang arsien ha kane ka lympung.
Uwei pat u rangtied uba la ïarap na bynta ka kynhun u dei u Abhishek Kumar, uba la khyrwit 27 ron ha ki ar over kiba khatduh ha kaba u la kynjoh sha ka 32 ron na ki 15 bol khlem da hap wicket bad tied kawei ka four bad ar tylli ki six.
Ki hynriew ngut ki rangkawang bol ka Meghalaya kiba la shim ka bynta, ki la khur mar shi wicket lait noh tang u Mylliempdah uba la khur 3 wicket ai kamai 37 ron, katba u Kumar u ïoh 2 wicket ai kamai 21 ron, u Dippu Ch Sangma 2/33.
U Chengkam Sangma u ïoh 1 wicket ai kamai 6 ron katba u Rajesh Bishnoi (1/33) bad u Chirag Khurana (1/35).
Ka kynhun ïalehkai kriket ki senior ka Meghalaya mynta kin pynkhreh pat na bynta ban ïalehkai ïa ka Ranji Trophy, kaban sdang ha u bnai Nohprah.
Shillong, Naiwieng 23 : Ka Germany ka la mad nam rem ha kaba sdang ka jingïaid lynti jong ka ha ka FIFA World Cup ha Qatar da 1-2 kol ha ka Japan ha ka jingïalehkai hynne ka sngi Balang ha Khalifa International Stadium, katba ka France ka la khur nam jop da kaba pynliem da 4-1 kol ïa ka Australia ha ka jingïalehkai na ka Group D ha Al Janoub Stadium.
Haba phai sha ka jingïalehkai hapdeng ka Germany na ka Group E, ka Germany naduh kaba sdang ka la ñion sha ka kut jong ka Japan hynrei ka khlem lah ban pyndep thep kol bad dei tad haduh ka minit ba 33 ka la ïoh ban plie pyrda lyngba ka penalty ïa kaba la thep da u Ikay Gundogan bad lamkhmat da 1-0 ha kaba kut ka kylla step.
Hynrei dei ha ka kylla miet, ka Japan ka la ïoh ban pynphai kylla ïa katei ka shi kol ba la thep nyngkong da u Ritsu Doan ha ka minit ïalehkai ba 75 bad ha ka minit ba 83 u Takuma Asano u la thep ïa ka kol kaba ar na bynta ka Japan kaba la lah ban kyrda na ka jingshah thep kol haduh kaba kut jong ka jingïalehkai bad khur syndon ïa ka jingjop.
Ha ka jingïalehkai hapdeng ka France bad Australia, dei ka Australia kaba la thep kol nyngkong ha ka jingïalehkai ba dang ïaid 9 minit ba la thep da u Craig Goodwin, hynrei ka France ka la siew kylliang lyngba u Adrien Rabiot ha ka minit ba 27.
U Oliver Giroud u la thep ar kol ha kane ka sngi sdang kata ha ka minit ba 32 bad 71 katba u Kylian Mbappe u la thep shi kol ha ka minit ïalehkai ba 68.
K a jingshah siat ïap jong ki san ngut ki riewpaidbah baluilui ha ki ktang suloi jong ki Pulit ka Sorkar Assam bad ki Pulit pahara khlaw ka la pynbitar haduh katta katta ïa ki paidbah nongshong shnong jong ka jylla Meghalaya.
Kane ka jingjia ka la pur kum ka ding ha u langïap.
Ka Sorkar Meghalaya ka la pyrshang ban tem ïa ka jingklang jong ka ding da kaba pynsangeh lut ïa baroh ki jingleh sngewbha bad ki tamasa kiba la dei ban pynlong ha une u Naiwieng.
Ym tang katta, mardor u Myntri Rangbah ka Jylla u Conrad Kongkal Sangma u la pynbna ba ka Sorkar Jylla kan siew bailutksan mar T.5 lak sha ki longing jong ki san ngut ki lanot kiba la duhei ïa la ka jingim ha ka jingshah synreit kuli ha ka step jong ka 22 tarik, Naiwieng, 2022.
Lah ban ong, ba kane ka jingjia ha ka shnong Mukroh kan nang pynklang shuh shuh ïa ka ding kaba la rhem lypa na ka jingïajia pud hapdeng ka jylla Meghalaya bad ka Jylla Assam kaba la neh mynta la jan san phew snem.
Kane ka jingjia, ka la pynkynmaw biang ïa ki paidbah nongshong shnong ka jylla Meghalaya ïa ka jingshah synreit kuli saw ngut ki rangbah Khasi ha ka shnong Langpih ha u bnai Jymmang, 2010 ha ki Pulit ka Jylla Assam.
Kine ki dang dei tang ki ar tylli ki jingjia ba ki paidbah ki kynmaw kyndiang ïa ki jingsynreit kuli jong ki Pulit Assam ïa ki paidbah nongshong shnong ka jylla Meghalaya hynrei ki bun bha ki jingjia kiba la jia ha ki snem kiba ladep ha kaba ki Pulit ka Jylla Assam ki la thombor ïa ki paidbah kiba shong basah ha ki shnong kiba don ha khappud ka jylla Meghalaya bad ka Jylla Assam.
Kine ki jingjia ki long ka daw na ki sohkyrdot ka jingïakajia pud hapdeng ka Jylla Meghalaya bad ka jylla Assam.
Ki briew kiba sah ha ki shnong khappud ki ïakynduh mawsiang bha namarba ka Status Quo kaba ïasoi ki snem ba la leit noh hapdeng ka Sorkar Meghalaya bad ka Sorkar Assam ka long pynban ban ailad ïa ka Assam ban kyntur pud bad ka Meghalaya kan nang shah khñiot na baroh ki liang.
Ki paidbah kiba shong basah ha ki bynta khappud ki sngewthuh shai ba ka Jylla Meghalaya kam pat ïoh ïa ka Jylla bapura namarba ki ïai shah pyndik laiphewjait ha ka Sorkar Assam namarba kam burom satia ïa ka Status Quo ba la ïasoi bad ka Sorkar Meghalaya.
Ka jingshah jem bad ka jingaimon ka Sorkar Meghalaya ka pynlong ïa ka Sorkar Assam ban phah pyntieng pynsmiej da ki shipai ki swar ban pynkbum da ki ktang suloi khnang ba ki paidbah Khasi kiba shong ha ki shnong khappud kin kohnguh bad kin pyndem hakhmat ka Sorkar Assam.
Lada phai sha Block-I bad Block-II, ki shnong kiba ïatakhuh bad ka Jylla Assam ki mad ïa kajuh ka jingshah pyndik namar ki paid Khasi Pnar ki la mad teng ïa ka jingkylla phetwir ha la ka jong ka ri tang namarba ki sheptieng ïa ki ktang suloi jong ki Pulit Assam kiba pyntieng pynsmiej ïa ki paidbah thik kum ki lehnoh.
Kum kine ki jingeh, ka Sorkar Pdeng ka ladei ban tuklar mardor bad ka ladei ban phah ïa ki ksiang nongpynïasuk ban pynkut noh ïa kine ki jingïakynad kiba pynpoi wat shaduh u pud ba ki nongshong shnong ki hap ban theh ïa la ka jong ka snam tang ban ïada ïa la ka iing ka sem bad ka jaka ka puta namarba ka jingïakren ïapynbeit pud ka shu long tang ha suiñ katba ka Sorkar Assam kam burom satia ïa ki jingïakut bad ki jingïakren hapdeng ki arliang mamla.
Mynta ka shong eh ha ka mon bajwat jong ka Sorkar Meghalaya Democratic Alliance (MDA) hapoh ka jingïalam jong u Conrad Kongkal Sangma, kum u Myntri Rangbah ban pynkut noh ïa kine ki kynrum kynram hynrei ym ban pynlong ishu elekshon ïa ka jingeh jong ki paidbah ka jylla.
Mawkyrwat, ‘Naiwieng, 23: Kum ka dak jong ka jingaimynsiem ha ryngkat ka jingpynshlur na ka bynta ki khynnah skul kiba na ka Hima Maharam Syiemship kiba la wan shakhmat ha ki jingïaleh eksam, na ka liang kiba ha ïing ha sem jong u Parad Maniwell Jahrin (bam kwai ha dwai U Blei) mynta ka sngi ki la ïoh ban pynlong ïa ka prokram pynkup burom da ka “Maniwell Jahrin Excellence Award 2022" ïa ki 5 ngut ki khynnah pule kiba la wan shakhmat ha ka eksam SSLC jong u snem 2022.
Ïa katei ka jingïalang ha kane ka sngi la pynlong ha Multipurpose Hall jong ka ophis Deputy Commis-sioner, South West Khasi Hills District, Mawkyrwat ha kaba u Thomas A.Sangma uba long u nongaibuit jong u Myntri Rangbah ka Jylla Meghalaya u la long kum u kongsan ha ryngkat ka jingïadonlang ka kong C.Kharkongngor, IAS, Deputy Commissioner, South West Khasi Hills District bad kiwei de kiba la shah khot sngewbha naduh ki nonghikai bad kumjuh ruh ki khynnah skul.
Lah ban kdew ba ki 5 ngut kiba la ïoh pdiang ïa ka khusnam “Maniwell Jahrin Excellence Award 2022" ki kynthup ïa u Damebanhun Thongni uba la ïoh 83.33% uba pule ha Nativity Higher Secondary School, Mawkyrwat, ka Naphisha Dkhar kaba la ïoh 80.33%, ka Ilawanshwa Nongsiej kaba la ïoh 79.50%, ka Eureca Kharwanniang kaba la ïoh 78%, bad ka Dahunshisha Lyngkhoi kaba la ïoh 75% bad kine baroh ki dei kiba la leh bha ha ka eksam jong ka Class X ne ka Secondary School Leaving Certificate (SSLC) jong u snem 2022.
Haba kren kum u kongsan u Thomas A.Sangma u la ong ba kum ki khynnah skul haba ki leh ïa kano kano kam ki dei ban buh nyngkong ïa U Blei shakhmat namar dei ma U U ksiang ha ka jingim jong ngi ki briew.
“La phi stad katno katno ruh khlem ka jingïarap jong U Blei na jrong bunsien ki jingthmu ki long leh noh ei", u Thomas.
Namarkata, u la ai mynsiem ïa ki khynnah skul kiba dang don hapdeng jong ka jingpule ba kim dei ban pynleh noh ei ïa ka por hynrei ki dei ban minot thop ha ki jingpule, trei shitom bad shaniah ha U Blei U ban pynïaid ïa ka jingim jong ki.
Haba kren ai mynsiem na ka bynta ki 5 ngut kiba la ïoh pdiang ïa ka khusnam ba haba ki ïoh ïa kane ka khusnam kim dei ban hun tang hangne hynrei ki dei ban pyrkhat ruh kham ha jngai khnang ba ki jingthmu ha ka jingim jong ki kan long kaba phyrnai.
Ka kong C.Kharkongngor, IAS, Deputy Commissioner, South West Khasi Hills District ha ka jingkren jong ka ka la ong ba kane ka long ka sngi kaba khraw ha kaba ki khynnah pule jong kane ka thaiñ kin ïoh ban shah pynkup burom ha kane ka sngi ban sah kynmaw ïa u Parad Maniwell Jahrin (bam kwai ha dwai U Blei).
Ka ngeit ruh ba haba ki khynnah ki ïoh ïa kane ka jingshah pynkup burom kin nang ban pyndonkam hok ïa ka na ka bynta kaei kaei kaba bha ka ban lah ban rah bad kyntiew ïa ki shajrong.
Ka la ong ruh ba ki khynnah mynta ki long kiba donbok, namar ki don bun ki lad ki lynti bad ka shong ha ki kumno ban jied bad ban pyndep hok ïa ki jingpule.
Namarkata, ka la kyntu ïa ki ba kin trei minot bad ban pyndep hok ïa ki kamram khnang ba kin lah ban long ka jingmyntoi ïa ka imlang sahlang hadien habud bad ban pyndonkam hok ïa ka pisa kaba ki ïoh kum ka khusnam nongjop.
Ha kajuh ka por ka la pynpaw ïa ka jingsngewnguh ïa ka Kur Jahrin kaba la pynlong kum ïa kane ka prokram ha ka ban ai mynsiem bad kyntiew ïa ki samla pule jong ka Hima Maharam baroh kawei.
Ïa ka Testimony sha-phang ka jingim jong u Parad Maniwell Jahrin (bam kwai ha dwai U Blei) la pule da ka kong Pearly Syiem Marak kaba long ruh ka nongpynïaid ïa ka jingïalang bad ka jingpule na ka Ktien U Blei, ka jingdwai na ka kong Rosamund Syiem, ka jingdwai kyrkhu na ka bynta ki jingïoh ïa ka khusnam na u Timothy C.G.Monin.
Nongstoiñ, Naiwieng, 23: Kisengbhalang ka West Khasi Hills ba kynthup ïa ka FKJGP, KSU bad ka HNYF, kum ka dak jong ka jingpynrem bad ka jingsngew lem ïa ka jingshah siat ïap jong ki hynriew ngut ki briew ha Mukroh, ki la pynlong da ka black flag day ha kaba ki la sieh da ki lama ïong ha kylleng ki jaka jong ka District bad ruh ha ki kali ba kynthup naduh ki kali kamai bad ki kali shimet.
Nalor kata ki la leit ban sieh da ki lama ïong ha baroh ki ophis sorkar.
Ki nongïalam jong kitei ki lai tylli ki sengbhalang haba ïakren bad ki nongthoh khubor, ki la ong ba katei ka jingjia ka dei ka jingjia kaba la pynsngewsih jur ym tang ïa ki longïing jong kito kiba ngat ha katei ka apot sepsngi, hynrei ka pynsngewsih kthang ruh ïa ki para doh para snam ha ka bri u Hynñiewtrep baroh kawei.
U bah Carry Oscar Kharmuti general secretary ka FKJGP, u la ong ba ka jingjia ha Mukroh kam dei shuh ka jingjia kaba dang thymmai, namar kaba kum kane ka jingjia ka la jia ha u snem 2010 ha Langpih ha kaba saw ngut ki rangbah Khasi, ki la shah siat ïap ha ki pulit Assam.
Ha kajuh ka por u la ong ba kumba ki tip ba hadien ka jingshah siat ïap ha Mukroh, ka sorkar ka la pynkhlaiñ ïa ki bor pahara ha Shillong ha ka jaka ban phah pahara sha khappud.
Nalor kata u la ong ba man ka por lada don ki jingïaid rally jong ki sengbhalang ban dawa ïa ka hok, ka sorkar ka phah da ki bor pulit ban khanglad.
U la ong ruh ba ka jingkular jong ka sorkar Assam ban siew san lak tyngka sha ki longïing kiba ngat ha katei ka apot, ka pyni shai ba ka sorkar Assam kam kheiñ snep satia ïa ki briew jong ka Meghalaya.
U la bynrap ruh ba lada ïa ka jingim briew la pynshongdor tang san lak tyngka ka long kaei kaei ka bym sngewïahap.
Kitei ki nongïalam jong ki sengbhalang ki la dawa ruh na ka sorkar ba ka dei ban phah shuh shuh ki bor pulit sha katei ka jaka ban ïada ïa ki paitbah.
Mawkyrwat, ‘Naiwieng 23: Kum ka dak jong ka jingsngewlem bad sngewkhia halor ka jingshah pynïap dusmon jong ki mynsiem ba kordor ha kawei ka jaka ba marpud bad ka Assam ka shnong Mukroh, West Jaiñtia Hills District mynta ki ar seng ba kynthup ïa ka Federation of Khasi Jaiñtia & Garo People (FKJGP) bad ka Khasi Student’s Union (KSU) jong ka South West Khasi Hills District bad Mawkyrwat Circle ki la ïoh ban teh ïa ki lama ïong ha ki kali bad kumjuh ruh ha ki ophis Sorkar ha South West Khasi Hills District.
Hadien ba jingteh ïa ki lama ïong, u bah Balse Kharbani, Secretary ka FKJGP South West Khasi Hills District haba kren ha ki lad pathai khubor u la ong ba ka jingwan mih paidbah jong ki dkhot ka seng mynta ka sngi ha ki katto katne ki jaka ïew ka long ban teh ki lama ha ki kali kaba long kum ka dak jong ka jingsngewlem bad pynpaw ka jingsngewkhia halor ka jingshah shim jubor ki mynsiem briew ha kawei na ki shnong ha Mukroh kaba markhap bad ka Assam ha ka jingjia ha ka 22 tarik mynta u bnai.
Namarkata, u la ong ba kane ka jingleh donbor jong ki Pulit Assam ka pyn-i shai ba ki nongïalam jong ka Sorkar Meghalaya ki tlot bor haduh katta katta namar da ka jingbym kheiñ snep shuh jong ki (pulit Assam) ïa ka sorkar Meghalaya ha kaba kine ki pulit ki la wan ban siat ïa ki briew jong ka Meghalaya bad kane ka long kaei kaei ka bym sngewïap ba kum ka seng FKJGP ka sngew ban pynrem jur ïa ki pulit kiba la leh ïa kane ka kam bad ka pynrem ruh ïa ka sorkar Assam namar lada khlem da ïoh jingbit na ki bor kiba ha jrong kumno kin nud ban shu leh lyndet ïa kane ka kam.
U bah Balse u la ong ruh ba kaba i thamula ka long ba ynda la duh 5 ki mynsiem briew ha katei ka jaka ka sorkar Meghalaya ka sa pei shkor ban buh ïa ka Out Post Police Station.
Namarkata, ka seng lyngba kane ka phah ki khubor sha ka Sorkar Meghalaya bad ka Sorkar Assam ba lada ki la don jingthmu ban phah tohkit halor kane jingjia ha ka National Investigation Agency (NIA) ne ka Central Bureau of Investigation (CBI) bad lada kata ka jingtohkit kam ai jinghun ïa ki paidbah jong ka Jylla baroh kawei, kum ka FKJGP ka kren da kaba shai ba ki don shibun ki bar jylla kiba don ha kine ki dong ki thaiñ bad kan sa pynlong da kawei pat ka jingïalang ban ïatai bad shim ka rai ban ai syndon da ka ‘Quit Notice’ ïa ki bar jylla kiba don ha kane ka dong ka thaiñ.
Katba ha ka jingkren jong u bah Pauldeep Tongwah, President ka KSU Mawkyrwat Circle u la ong ba ka KSU Mawkyrwat Circle ryngkat ka KSU South West Khasi Hills District da ka jingsngewkhia haba la ïohi ïa ka jingshah bthat jubor jong ki 5 ngut ki mynsiem ba kordor ha ki pulit ka Assam, kum ka seng ka phah khubor ban pynrem jur ïa kane ka jingleh ‘riew khlaw jong ki.
“Kum ka dak jong ka jingpyrshah halor kane ka kam, ka seng KSU ka la ïoh ban teh ki lama ïong ha ki kali bad kiwei de ki jaka", ong u Pauldeep.
Ki phah ruh ka jingpynrem ïa ka sorkar Meghalaya kaba hapoh ka jingïalam jong u Conrad Sangma kum u Myntri Rangbah ka Jylla ïa ka jingtlot ha ki rukom treikam kaba la pynlong haduh ban poi ha u pud ba ki para doh para snam kin duh ïa la ka jong ka jingim bad kum kine ki jingjia ym dei tang mynta hynrei ha kiba bun ki khep la ju ïohi ïa kiba kum kine ki jingjia bad ka jingbymler kam jong kane ka sorkar.
“Lada ka jia shi ïai jia kumne, ka por ka la dei ba kum ki samla kin mih shakhmat ha kaba kum ka dong ka thaiñ kan hap ban kynther ïa ki bar jylla kiba don ha kylleng ki jaka kiba rieng tngen bad kiba sngewheh mynsiem haba ki ïohi ïa ka jingtlot jong ki bor synshar jong ka Sorkar Meghalaya", ong u bah Pauldeep bad ong ruh ba kum ka seng kan nym shongkli-kti hynrei kan tur naphang ban nym ai lad shuh ïa ki nongwei nongar ba kin wan rung bad leh trai khlieh ha kine ki jaka jong ngi.
“Ngin ïai long ki shipai ban pynthikna ba ka dong ka thaiñ kan lait na ki jaboh jabaiñ ba ngin hap ban kynther ïa ka jingdon ki nongwei shisngi", ong u bah Pauldeep.
Namarkata, na ka liang ki ar seng ka FKJGP, South West Khasi Hills District ryngkat ka KSU, South West Khasi Hills District bad ka KSU Mawkyrwat Circle ki phah ka kyrwoh sngewlem sha baroh kiba ha ïing ha sem kiba ïa kynduh ïa kane ka jingjia ba sngewsih ba to U Blei Un don ryngkat lem bad ki ha ki por baroh.
Ka jingteh lama ïong jong ka FKJGP ka long ha baroh ki kali kiba don ha ki jaka Ïew jong South West Khasi Hills District ba kynthup naduh ka Ïew Mawkyrwat, Ïew Borsora, Ïew Photkroh bad Ïew Nongjri bad kiwei de.
Ïa ka kynhun jong ka FKJGP la ïalamkhmat da u bah D.K.Lyngdoh Nonglait, President bad u bah Balse Kharbani, Secretary jong ka FKJGP South West Khasi Hills District katba ka kynhun jong ka KSU pat la lam khmat da u Pauldeep Tongwah, President ka KSU Mawkyrwat Circle ryngkat ka jingsynrang lang da ki dkhot jong ka seng.
Nongpoh, Naiwieng 23: Namar ka jingshah khang jong ki kali ba kamai bad kumjuh ruh ki kali shimet kiba wan na Assam ban rung shaka jylla Meghalaya, naduh hynnin ka sngi tang hadien ka jingjia ha Mukroh, naka bynta ka jingshngaiñ jong ki nongleit nongwan, ki nongñiah kali kamai jong ka jylla Meghalaya bad Assam tang ban pynpoi suk ïaki nongleit nongwan bad ban nym ktah ïaka kamai kajih jong ki, kila mih shakhmat ban ïatreilang bad ban ioh kamai lem khamtam ban pynpoi suk ïaki nongleit nongwan lyngba ka kam kaba ki shakri.
Haba ioh ruh ban ïakren bad katto katne ngut ki nongñiah kali kamai kila pynpaw ba ki kali kamai ba kit ïaki passenger na Shillong kin pynhiar noh ha Jorabat ha kaba nangtei pat yn sa shimti ïaki da ki kali kamai ba na Assam kum ka jingïatreilang bad kan nym ktah ïaka kamai kajih ki kali kamai na Assam kiba ju kamai sha Meghalaya.
Ki la ong ruh lada kim ioh passenger kim banse ban shim haka dor kaba kham rem bad kum ki nongñiah kali kila pynpaw ruh ka jingsngew bynñiaw bad pynrem jur halor katei ka jingjia hynrei kum ka sorkar kam dei pat ban pyndik ïaki nongleit nongwan kaba ktah ruh wat ka kamai kajih jong ki kali kamai kiba ju kamai man ka sngi na Shillong sha Guwahati bad na Guwahati sha Shillong.
Ha kaba ïadei bad ka jingjia ha Mukroh naka liang kitei ki nongñiah kali kamai kila kyrpad sha ka sorkar ba kan pynkloi ïaka jingïakren ha kaba ka sorkar Meghalaya bad Assam ki dei ban shimkhia ha kaba ïadei bad katei ka jingjia.
Nongstoiñ, Naiwieng, 23: Ka jingpynbna jong u bah Renikton Lyngdoh Tongkhar, Chairman jong ka Regional Committee on Border Dispute ba dei peit ïa ka West Khasi Hills, ba shen un sa khot ïa ki nongsynshar shnong bad hima ban ïaphylliew jingmut ha shuwa ban leit jurip ïa ki shong ki thaw bad ki jaka kiba hap ha ka Langpih sector, na ka bynta ban sdang pynbeit noh ïa u pud u sam, ka la sdang ban pynïoh mynsiem ïa ki paitbah.
Halor kane u bah Dominic Wahlang uwei na ki riew rangbah jong ka Langpih, haba ïakren bad u nongthoh khubor, u la ïathuh ba ki paitbah jong kitei ki hynriewphew khyndai tylli ki shnong ba kynthup ïa ki shnong Khasi bad Garo, ha kine ki sngi ki la sdang ban ïoh mynsiem bad ki la sdang ban sngew shngaiñ haba ki shong ki sah ha kitei ki jaka kiba dang don hapdeng jong ka jingbym pat lah ban ïapynbeit.
U la ong ba na ka liang u Syiem ka hima Nongmynsaw u la register ïa ki jaka bad ki nongrim ïing jong kiba ki la shnong la sah.
U la ïathuh ruh ba na ka liang ki paralok Garo jong ki shnong bapher bapher, mynta ki la rai kut ba kin ym leit sha Assam da lei lei ruh hynrei kin sah beit ha Meghalaya.
U la ïathuh ruh ba ka daw kaba pynlong ïa ki paitbah Garo kiba shong ha kitei ki shnong khappud, ba kin rai kut ban sah ha Meghalaya, ka dei hadien ba ki la don ki briew jong ka sorkar Assam, kiba la wan pyntip sha ki, ba ka sorkar Assam kan ai tang lai bikha ka jaka ïa kawei kawei ka longïing, hynrei ki kper ki phrah bad ki jaka ba lait baroh ki dcei ki jaka jong ka sorkar.
U la ong ruh ba dei halor katei ka nongrim ba ki paitbah garo ha kine ki sngi, ki la sdang ban khih khohreh bad pyneh triang ba kin ym leit sha Assam da lei lei ruh.
Lada ki ar sorkar kim sngap ïa ka jingkwah jong ki, ki jingeh kiba bun ki lah ban mih hadien habud.
Ki tyllong khubor kiba la ïoh lum na ki paitbah jong ki shnong kiba hap ha ka Langpih sector, ki ong ba baroh ki nongshong shnong hapoh katei ka sector, ki dawa ïa u Conrad Kongal Sangma Myntri rangbah ka jylla, ba hadien ba ki dkhot ka Regional Committee on Border Dispute jong ka West Khasi Hills, ki la pyndep ban pynlong ïa ka jingpynsngew paitbah bad sngap ïa ka mon jong ki, u Myntri Rangbah um dei ban shu bret ïa ka report jong ka Regional Committee, hynrei u dei ban shim ka jingkitkhlieh ba ka jingpynbeit ïa u pud u sam ka dei ban long thik katkum ki paitbah.
La ong ruh ba lada ka jingpynbeit ïa ka Langpih sector kam long katkum ka jingkwah jong ki paitbah nongshong shnong, u Myntri Rangbah bad ka sorkar jong u ki hap ban kitkhlieh lada jia kino kino ki jingïaklumar lane ki huri hura, kiba lah ban poi haduh u pud jong ka jingthut ha ka shong suk shong saiñ bad ka jingshong syier jong ki paitbah nongshong shnong ha ka thaiñ baroh kawei.
Khliehriat, Naiwieng 23: Ki nongïalam bad ki dkhot jong ka Khasi Students Union bad Federation of Khasi, Jaintia and Garo People East Jaiñtia Hills District, mynta ka sngi ki la pynlong ïa ka jingteh lama iong ha Khliehriat hajan ka ophis u Deputy Commissioner, kane ka long ban pynpaw ïa ka dak ka jingpyrshah bad pynrem jur ïa ka jingleh riew khlaw ki pulit Assam kiba la siat pathar ïa ki paidbah ha shnong khappud ha Mukroh West Jaiñtia Hills District ha kaba haduh san ngut ki ki iap bad ar ki la mynsaw.
Ki nongïalam ba la lam khmat na ka KSU-EJHD ki kynthup u President u bah Streamly.
S.Suchen, u General Secretary, u bah K.S.Suchiang, u Assistant Finance, u bah C.Suja, President KSU Ladrymbai Unit, u samla Donbok Mukhim, lem bad ki dkhot, na ka liang ka FKJGP East Jaiñtia Hills, la lam khmat da u President, u bah Mac Meral Suting, u General Secretary, u bah Deihok Sumer lem bad ki dkhot.
Ka seng ka dawa na ka sorkar kaba hapoh ka jingïalam u Conrad Sangma, ba dei ban ïa pynbeit noh mardor ïa kine ki kynrum kynram kiba mih hapoh ka jylla, lem kumta ka seng lem bad ki paidbah kin shim da kawei pat ka lynti.
“Ka seng na ka por sha ka por ka la ju dawa ba dei ban buh ïa ki police outpost ha ki jaka khappud, hynrei ka sorkar ka kheiñ dew thala ïa kine ki jingdawa ka seng, ka jingjia kaba la jia mynnin ka sngi ha Mukroh ka dei na ka daw bym don ki police outpost jong ka Meghalaya, na kata ka daw ki pulit Assam kin sa wan ban thom bor ïa ki para doh para snam jong ngi, ka khubor sha ka sorkar ka long ba lada ka dang shim sting ban pahara ïa ki khappud, ka seng kan sa shim da kawei pat ka lynti ban pyrshah ïa ka sorkar, namar ngim hun ba ki paradoh para snam kin duh ei ïa ka jingim, ngi kyntu jur ïa ka sorkar ba kan shim ia ka jingkitkhlieh halor kane ka jingjia, mynta ka la dei ka jingiakhi jaitbynriew ym dei shuh ka jingiakhih sengbhalang" la bynrap u bah S.Suchen.
Kumjuh ruh u bah K.S.Suchiang u la ong “Ka jingshah siat ki para doh ha shnong Mukroh, ka dei ba ka KSU kam lah ban pdiang da lei lei ruh bad ngin nym lah ban klet ïa ka snam ba la tuid jong ki para doh para snam jong ngi hangtei bad ka kamram jong ngi mynta ka dei ka kput, ngi kyntu ïa ki nong shong shnong ha Mukroh ba kin pynkhreh ïa u khnam bad ka ryntieh namar ngim lah shuh ban shaniah ïa ka sorkar Assam bad ngim shaniah shuh ïa kane ka sorkar MDA jong ngi bad ïa ka tnat pulit jong ka Meghalaya" u la ïathuh ruh ïa ka jinglong khawpud ki pulit Meghalaya kiba don ha Mukroh ki bym shym la ïada ïa ki paidbah hynrei ki phet krad pynban, ha ka jaka ba kin pynphai kuli lem ïa ki pulit Assam hynrei ki phet krad pynban “Kumta kane ka jingjia ka pyn kyndit thiah shuh shuh ïa ngi ba ngim dei shuh ban shong kli kti hynrei ngin pyni noh da ki kam" bynrap u bah Suchiang.
Kumjuh ruh u General Secretary ka FKJGP East Jaiñtia Hills District, u bah Deihok Sumer, u la ong “Ngi pynrem jur ïa ka sorkar MDA, namar ngi ïohi ïa ki kam jong ka soarkar kaba wanrah ïa ka roi ka par bad plie ïa ki tnat bapher bapher, hynrei balei ka long kaba eh pat ïa ka sorkar ban plie ïa ka Police Out Post kaba pura ha Mukroh ka ban long ka lad ban ai jingiada ïa ki briew ha katei ka thaiñ, ngi pynrem ruh ïa ka tnat pulit namar lada ïakhih ki sengbhalang ki da shim khia bha ban thwet ban bud dien bad khot hajir ruh halor ki kyndon ba ki pyn ngat hynrei sngewsih pat ba ki pulit ha ka jaka ba donkam ki long ki khawpud na ka bynta ban ïakhun ïa ka hok ka jaitbynriew, na kata ka daw na ka liang jong ngi ki ar seng, ngi pynpaw ka jingsngewsih bad kyntu jur ïa ka tnat pulit ba kaei kaba ki don ban leh halor kane ka jingjia namar kane ka dei ka mat jong ka jylla ha kaba ka sorkar ka dei ban shim khia namar ka jingaïaleh ka long bad kawei pat ka jylla" ha kajuh ka por u la phah ruh ïa u kyrwoh sngewlem sha ki ba ha iïng ha sem jong ki lanot kiba ngat ha kane ka apot ba u Blei un phah ïa u mynsiem ban pyntngen ïa ki “ka snam kaba tuid kan nym kut hynrei kan ïai pynrhem ïa ka mynsiem jong ngi ki samla kiba ïaleh ïa ka hok jong ka ri bad ka jaitbynriew bad nangne sha khmat ngi long kiba la khreh ban ïaleh, namar ngi ïohi ba ki paidbah ki phai khmat sha ngi ki sengbhalang haba ki don ha ki jingeh"Kumjuh ruh na ka liang u President ka FKJGP East Jaiñtia Hills District, u bah Mac Meral Suting, u pynpaw ka jingsngew sih bad pynrem jur ïa ka jingleh ki pulit Assam ha Mukroh bad ong ba kane ka pyni shai ba ki pulit Assam na ka por sha ka por ki la ibeiñ bad leh beiñ haduh ban pyniap ïa ki para doh para snam, na ka liang ka seng ka buh ka khubor sngewlem ïa ki bah ha iïng ha sem bad kyntu ruh ïa ka sorkar ba kam dei ban don ka jingpyrkhat tang ban kamai lum spah hynrei ban pyrkhat ïa ki paidbah ruh khamtam kito kiba shong ha ki khappud ban wanrah ïa ka shong suk shong shngaiñ ban lai na kino kino ki jingjia ba sngewsih, u pynrem ruh ïa ka jingleh ka tnat pulit Assam bad ka tnat pulit Meghalaya, u kyntu ruh ia ka sorkar ban ai ïa ka jingbishar ba hok jong kito kiba iap ha kane ka jingjia.
Kum ka khubor sha ki paidbah kiba ha ki khappud, ki nongialam jong kitei ki ar tylli ki seng na East Jaiñtia Hills District, ki la pynpaw ruh ba ki ïai don lang ryngkat bad ki paidbah ha kano kano ka por ba ki donkam bad kyntu ruh ïa ka sorkar ba ka dei ban weng noh kloi ïa ki jingeh ha ki jingkajia khappud bad wanrah ïa ka shongsuk shong shngaiñ ha ki shnong ba ha khappud.
Nongpoh, Naiwieng 23: Hadien ka jingjia ha Mukroh West Jaiñtia Hills District naka jingsiat iap ki pulit Assam ïa 5 ngut ki mynsiem ba lui lui, ka ding jong ka jingpynrem kala klang sha baroh ki jaka jong ka ri Khasi bad Jaiñtia, bad ha kum kane ka por kala don ruh ka jingthang taiar ha surok bah ha Ri-Bhoi kaba la pynthud ïaka leit ka wan jong ki paidbah hynne ka miet ha Umajarasi Nongthymmai.
Hadien katei ka jingthang taiar bad ka jingklang jong ka dieng kaba lah ban pynsyier bad pynthud ïaki nongleit nongwan naka liang ki pulit jong ka Nongpoh Police Station kila leit ban pynlip noh ïaka ding bad weng noh ïa kitei ki tiar kiba la klang ding ha surok bah.
Haduh mynta ki pulit kim pat ioh jingtip mano ba leh ïa katei ka kam bad ka jingtohkit halor katei ka jingjia ka dang ïaid shakhmat.
Khliehriat, Naiwieng 23: Ka jingmih madan ki dkhot jong ka Khasi students Union bad ki dkhot ka Federation of Khasi Jaiñtia and Garo People East Jaiñtia Hills District kiba la pynlong ïa ka jingteh lama ïong ha sorbah Khliehriat, lehse kane ka la pyn ma bad pyn syier ïa ki bar jylla ha kaba kiba bun ki dukan jong ki bar jylla ki don ha Khliehriat bad ha Ladrymbai ki la khang dam lut.
Ha ka jingshisha, ki dkhot jong kitei ki ar seng, ki la pynlong ïa ka jingteh lama ïong da kaba jai jai tang ban pyni ïa ka dak ka jingsngew pyrshah ïa ka jingleh ki pulit Assam kiba la pyniap dusmon ïa ki briew ha shnong Mukroh, hynrei la lap ba kiba bun ki dukan kiba dei jong ki bar jylla ki la shu khang hi khlem da don mano mano ba phah khang, kumjuh ruh la lap ba ka jingwan kiew ki kali na Assam ki duna bha mynta ka sngi.
Nongpoh, Naiwieng 23: Kum ka dak ka jingpynrem jur ïaka jingjia ha Mukroh, hadien ba 5 ngut ki mynsiem briew kila duh noh ïala ka jingim hadien ka jingsynreit kuli jong ki pulit Assam, ki 4 tylli ki kynhun sengbhalang ba kynthup ïaka KSU, RBYF, FKJGP bad HNYF mynta ka 23 tarik Naiwieng kila pynlong ka jingteh lama iong ha kylleng ka dong Ri Bhoi naduh ki rud surok, ki kali kamai, ophis sorkar bapher bapher bad wat ki kali pulit bad kali sorkar.
Ïa katei ka jingteh lama iong la pynlong ha kylleng ki jaka ha Ri-Bhoi bala sdang naduh Umiam, Umsning, Nongpoh, Byrnihat shaduh Khanapara bad ki thaiñ Western Ri-Bhoi ban pynpaw ïa ka jingsngewsih jur, halor ka jingduh noh ïa 5 ngut ki mynsiem naka jingdusmon jong ki pulit Assam kiba la shu synreit kuli im im peit peit sha ki paidbah ha katei ka shnong haka jingjia kaba la jia haka step jong ka 22 tarik.
Haba kren sha ki lad pathai khubor naka liang ki nongïalam jong kitei ki 4 seng ha Ri-Bhoi ba kynthup ïa u Bah Ferdinald Kharkamni President ka KSU, Bah Bipul Thangkhiew President ka RBYF, Bah Luistar Lyngdoh President ka FKJGP bad u Bah Marcus Marten President ka HNYF kila ong ba kum ki nongïalam seng ki dap da ka jingsngewkhia kaba jur bad pynpaw ka jingsngewsih halor ka jingkhlad noh 5 ngut ki mynsiem ba lui lui naka jingdusmon ki pulit Assam bad kum ka dak ka jingsngewlem bad sngewsih kila pynlong ka jingteh lama iong ha kylleng ki jaka jong ka dong Ri-Bhoi, naduh ki ophis sorkar, ki kali kamai, ki dukan bad kum ki paidbah kila ai ka jingïatreilang ha katei ka sngi.
Kila ong ruh ba lada ka pulit ka jylla ki tieng ban leit sha khappud ban leit ïakhun bad khamtam ban ïada ïaki khasi ba shong ba sah ha katei ka thaiñ, ai hangi ki tiar bad ka bor ngin leit ban ïakhun hi sha khappud.
Kitei ki nongïalam seng kila ther tyngeh ruh ïaka sorkar jylla ba kum kine ki jingjia baroh ka dei ka jingpheil ka rukom treikam jong ka sorkar bad khamtam u Myntri kam pohiing ka jylla kaba la pyntlot ruh ïaki pulit ka jylla haka rukom treikam.
Shuh shuh kila pynkynmaw ruh ïaki jingjia bala dep ban jia naduh Langpih ha kaba 4 ngut ki mynsiem briew kila duh noh ïala ka jingim bad kine ba mynta 5 ngut sa katno ngut ki mynsiem ba lui lui kin dang ïap la buh jingkylli kitei ki nongïalam seng da kaba pynkynmaw ruh ïaki jingjia haka thaiñ Umlaper, Block II ha kaba ki pulit Assam ki ju wan leh donbor naka por shaka por haduh bala pynlong ïaki pulit ka Meghalaya ban phet krad na katei ka jaka khlem da pyndonkam ïaki tiar siat watla ki don, bad hato kane ka jingphet jong ki ka dei ka jingkhawpud ne ka jingburom ïaka Assam ka shong haka tnad pulit ban jubab, hynrei haba ngi phai haka jingjia ba Mukroh ka jingsiat ki pulit Assam ka dei ka jingdusmon ïaki paidbah ba shong ba sah ha khappud ka jylla.
Kum ki nongïalam seng kila phah ruh ka kyrwoh kaba shai sha ka sorkar jylla ba kum ki nongïalam seng kin nym shong kli kti halor katei ka jingjia bad kin shong da ka jingïalang ban shim ïaki rai nangne shakhmat.
Nongpoh, Naiwieng 23: Ka Dorbar Shnong Nongpoh kan pynlong ïa ka jingpynkhuid shnong ha ka 26-11-2022 naduh ka por 7baje mynstep bad kane ka long shi bynta ban wan rah ïa ka khuid ka suba hapoh ka shnong ka thaw.
Na ka liang u Rangbah Shnong, u Bah Silvester Mynsong u la kyrpad ïa baroh ki paidbah nongshong shnong, ki nongsahwai bad kumjuh ruh kito kiiba don jaka ha Nongpoh ki dei ban ïa shim bynta ha kane ka jingpynkhuid shnong ka Shnong Nongpoh, kaba la ju leh man la u snem na ka bynta ban wan rah ïa ka khuid ka suba hapoh ka Shnong ka thaw.
Kino kino kiba ym shim bynta lang kumba la bthah da ka bor shnong kin ngat ha ki kyndon ba la buh da ka Dorbar Shnong.
La pyntip ruh baroh ki dukan paidbah kin khang shipor ha ka por ba dang don ka jingpynkhuid shnong.
Jowai, Naiwieng 23 : Ka Jaiñtia Student Union (JSU) mynta ka sngi ka la rah da ka lama ïong haka por wan ïuh kjat u Myntri Rangbah bad u Symbud Myntri Rangbah ka jylla bad kiwei ki myntri jylla hapoh ka shnong Mukroh West Jaiñtia Hills bad ka seng ka la pyrta shla bad dawa na u sorkar jylla ban buh ïaka Police regiment ha ka shnong Mukroh ban ïoh jingïada ki paitbah kiba shong ha khappud.
Ka seng ka ai ruh da ka dorkhas bad ka ki saw tylli ki mat jingïada kaba nyngkong ban dawa na ka sorkar jylla ban pyntikna ban ai ïa bor pahara kaba skhem ha ki jaka khap pud bad ban ai ïaka hok kiba shem lanot kiba la ïap ei ha u kuli ki pulit Assam ha Mukroh.
Kaba ar ka seng ka la dawa na ka por shaka por na ka sorkar jylla ban buh noh daka ktem pulit ap pahara ïaki jaka khap pud ban lait na ka buhai shnong ki pulit Assam bad wan rah biang ïaka jingsuk bad ka jingshong shngaiñ.
Kaba lai ka seng ka dawa ruh na ka sorkar ban wanrah biang ïaki 36 tylli ki shong Khasi bad Jaintia (Block-1) sha ka jylla Meghalaya bad ban pynduh ïaka Notification 1951 jong u Governor of Assam bad kaba saw ka seng ka dawa na ka sorkar jylla ban ai noh khlem da pynslem shuh ïaka lad jingïarap sha ki longing kiba duh ei iaki baieid bathoiñ bad kiba mynsaw ha u kuli ki pulit Assam bad Forest guard.
Ha ka jingïakren u Myntri Rangbah bad ki nongïalam ka seng JSU ha Mukroh mynne na ka liang u Conrad u lah kular ban shim khia ban buh iaka ktem pulit ha Mukroh ban ai jingïada ïaki nongshong shnong khappud bad ban pyrshang ban wan rah ïaki shnong Khasi Jaiñtia na Block ha ka jingpynbeit pud bad ka jylla Assam.
Shillong, Naiwieng 22 : Ka Synjuk Ki Shiphew Dorbar Shnong Shillong West kaba kynthup ïa shiphew tylli ki Dorbar shnong kiba don hapoh u pud u sam jong ka 18 – West Shiloong constituency ha ka jingïalang kaba la long kyrkieh ha ka 23 tarik Naiwieng 2022 ha Lumdiengjri Community Hall, Shillong ka la pynpaw ïa ka jingsngewsih halor ka jingjia kaba la jia ha ka Shnong Mukroh ha ka 22 tarik Naiwieng 2022 ha kaba ki paradoh parasnam ki lah shah siat ha ki pulit jong ka Assam bad san ngut ki lah duh ei ïa ka jingim jong ki.
Ka Synjuk ka pynrem jur halor kane ka jingleh riewkhlaw jong ki pulit Assam bad kum ka Synjuk da ka mysiem kaba sngew khia ka kyrpad ïa ka Sorkar Meghalaya ba kan ai ka jingïada ïa baroh ki nongshong shnong kiba sah ha ki khappud khnang ba kum kine ki jingjia ba sngewsih kin nym jia shuh nangne shakhmat.
Kum ka Synjuk ka phah ïa ka jingsngew lem sha baroh kito ki longïing kiba mad ïa kane ka jingjia kaba sngewsih bad ka ai ruh ïa ka jing kitbok ïa kito kiba mynsaw kiba dang don hapdeng ka jingsumar.
Shillong, Naiwieng, 23: U Nongïalam ka Liang Pyrshah ka All India Trinamool Congress (AITC) u Mukul Sangma ha ka Sngi Balang u la takraiñ tyngeh ïa ka Sorkar Pdeng halor ka jingbym sngewthuh ïa ka jingdonkam jong ki jylla ka thaiñ Shatei Lammihngi ha kaba ïadei bad ka jingpynneh ïa ka shongsuk shongsaiñ ha kane ka thaiñ.
Ha ka jingïakren bad ki lad pathai khubor u Sangma u la ïathuh ba ka Jylla Meghalaya bad kiwei kiwei ki Jylla ka thaiñ Shatei Lammihngi ki ladep phah ïa ka jingrtyrwa sha ka Ministry of Home Affairs (MHA) ha kaba ïadei bad ka jingdawa ban pynkha ïa ki Police Station ha shilynter ka khappud hynrei kane ka jingdawa ka shu sahkut ha ka almari jong ka MHA.Kane ka jingkynthoh jong u ka long hadien ka jingshah siat ïap jong ki hynriew ngut ki briew ha ki Pulit ka Jylla Assam ha ka shnong Mukroh, West Jaiñtia Hills ha ka step Sngi Baar.
Haba pynpaw ïa ka jingdonkam ban pynkhlaiñ ïa ki bor pahara ha kane ka thaiñ u Sangma u la ong, la bynshet ïa kane ka jingkitkhlieh ha ki sorkar jylla bad ha kajuh ka por bun na ki jylla ki don hapdeng ka jinghiran pisa.
“Nga sngewkmen ba ka Sorkar Pdeng ka la sngap ïa ka jingpynsngew mynba u P.Chidambaram u dang long u Myntri ka tnat Kam Pohing ka Ri bad ngi la ïakren sani shaphang kane ka jingkitkhlieh ym tang ha ka jylla Meghalaya hynrei wat kiwei kiwei ruh ki jylla bad ngi la aiti ruh ïa ka jingtyrwa ïa kaba la kular ban bei pisa da ka Ministry of Home Affairs na ka bynta ban tei ïa ki Police Station ha khappud.
Ngi sngewkmen.
Ha ka jingshisha, katkum ka shithi, ka la don ka jingmang pisa ba la ai sha ka Arunachal Pradesh bad ngi ruh ngi la khmihlynti ban ïoh pisa na ka bynta kane ka jingtyrwa.
Kynsan, hadien ka elekshon ha u snem 2014, baroh ki kam ki la pulom.
Dei na kata ka daw ba nga ju ong ba ki sohkyrdot kiba ïadei bad ka synshar ka khadar ha kaba ïadei bad ki jylla bapher bapher jong ka thaiñ Shatei Lammihngi, ki briew na Delhi ki dei ban sngewthuh shai," u la ong.
U la bynrap ba ka Sorkar Arunachal kaba la ïoh ïa ka shishi mang pisa hynrei ka pisa kam shym la poi satia.
Kumjuh ruh ka Meghalaya kam shym la ïoh pisa eiei ruh em.
“Nga la pyrshang ban pynsngew ha ka Sorkar India, nga kwah ban ïakren biang bad ki ha ka por ba u Rajnath Singh u dang long u Myntri ka tnat Kam Pohing bad watla ma u shimet u sngewthuh ïa kane hynrei ka Ministry of Finance kam shym mon satia ban bei pisa," la bynrap u Sangma bad ong, “haba phim don ïa ki briew kiba lah ban ai jingïaroh ha ki jingshah tynjuh kiba bun bad dei mynta ka la wan jia da kumne.
"Shuh shuh, une u nongïalam ka Liang Pyrshah u la ong ba bun na ka pisa ba la mang da ka Sorkar India sha ki Jylla ka thaiñ Shatei Lammihngi la weng noh.
Kine ki kynthup ïa ka Special Plan Assistance ba la mang sha ki Jylla ka thaiñ Shatei Lammihngi.
“Kine ki dei ki daw kiba dei ban pynsngew sha ka Sorkar India ba kin dup sngewthuh ïa kiba bun ki jingeh ba ki sorkar jylla ki la mad bad kane kam shym la urlong satia.
Ka paw pynban kumba pynsngew ha ki tyndong skhor ba kyllut," u la ong bad bynrap, dei na kane ka daw ba ki jylla ka thaiñ Shatei Lammihngi ki ju sakhi kum ka jingjia ha ka shnong Mukroh.
Shillong, Naiwieng, 23: Ka Boundary Committee ka Khasi Hills Autonomous District Council (KHADC) ha ka sngi Ba-ar ka la shong ïa ka jingïalang bad ki khlieh nongsynshar jong ka Hima Mylliem, ka Raid Nongtung, Hima Nongspung, Hima Nongkhlaw bad Hima Jirang ban pynskhem halor ka jingkam trai jong ki ïa ki jaka ban ïa pynbeit pud hapdeng ka jylla Meghalaya bad Assam.
Haba kren sha ki lad pathai khubor u Chief Executive Member (CEM) ka Khasi Hills Autonomous District Council (KHADC) uba dei ruh u Chairman ka Boundary jong ka KHADC u Bah Titostarwell Chyne u la ïathuh ba ka rai kaba mih na kane ka jingïalang ka long ba ka Committee ka la aiti ha ki hima bad ki raid ba kin pynbiang ïa ki kot ki sla ki dulir jaka puta ban pynskhem ïa ka jinglong trai jong ki ïa ki jaka ba ki kam trai.
U la ong ba na ka liang ka Boundary Committee ka la ai por sha ki khlieh nongsynshar ba kin pynbiang ïa ki kot ki sla shuwa ka 30 tarik ha kaba ka Regional Committee ba peit ïa ka Ribhoi kan sa shong jingïalang.
U la ïathuh ba ki shnong kiba hap ha Block II kiba ka Hima Khyrim bad Raid Nongtung ki kam trai don kumba 22 tylli bad ong ba kine baroh ki shnong ki dei kiba dang hap hapoh ka jylli synshar ka KHADC.U la ïathuh ba ka Hima Nongspung ka kam ba ka Bardua kaba heh kumba 147 SQ KM ki dang dei ki bynta ka hima.
U la ong ruh ba ka Hima Nongspung ka kam ïa ki 8 tylli ki shnong kiba la shah klun ha ka Assam bad ïathuh ba ka Raid Wah Mawtamur la wan mihkhmat da u Syiem ka Hima Jirang.
Shuh shuh u la ong ba ha kane ka sngi ki nongmih khmat jong ka Hima Nongkhlaw kam shym la poi satia sha kane ka jingïalang.
“Ka jingïalang da kawei ka sur ka la rai ban aiti sha ki hima bad ki raid ba kin pynbiang ïa ki kot ki ki sla sha ka Boundary Committee khnang ba u nongmih khmat na ka liang ka KHADC un ïoh rah ïa kine ki kot ki sla sha ka jingïalan ba ka Regional Committee jong ka Ribhoi kaban shong ha ka 30 tarik," u la ong.
Shillong, Naiwieing 23 : Ka Synjuk ki Nongsynshar Shnong Nongthymmai Pyllun ha ka sngi Balang ka la kyntu ïa ki kynhun bapher bapher ba kin snohkti lang na ka bynta ban pynneh ïa ka suk ka saiñ ha ka jylla baroh kawei khamtam mynta ba ki khynnah skul kiba bun ki dang don ha ka eksam kut snem.
“Ngi kum ki Nongsynshar Shnong ngi don kajuh ka jingsngewkhia bad pynrem jur halor katei ka jingshah siat iap jong ki san ngut ha Mukroh hynrei ka Synjuk pat ngi kyrpad ïa kiwei pat ki nongïalam shnong bad ruh ia ki seng bapher bapher ba kin ai ka jingiatrei lang na ka bynta ban tehlakam ia ka suk ka saiñ bad ia kino kino ki jingkulmar kiba lah ban ktah ia ka imlang sahlang khamtam ha ka nongbah," ong u Chairman ka Synjuk, Bah Bantyllilang Nari haba kren bad ki lad pathai khubor ha Shillong Press Club.
Katei ka jingkyrpad jong ki kadei halor ka nongrim ba ki khynnah skul bad ki samla pule kin ym shah pyndik ha kane ka eksam kut snem bad kiwei kiwei ki eksam kiba dang ïaid mynta.
“Bun kiba la artatien bad synjor ba ïoh ka thut ka eksam ïa ki khun ki pyrsa," u la ong da kaba kyrpad ïa baroh ba kin ïa snohkti lang ban pynneh ïa ka suk ka saiñ.
Shwa kane, u la ïathuh ruh ba kum ka Synjuk ki sngewkhia haduh katta katta halor katei ka jingjia bad ki la dep ruh ban pynlong da ka jingïalang hadien ba u Myntri Rangbah u la dep ban khot da ka jingïalang bad ki Khlieh Nongsynshar hynin ka snngi.
“Ka Synjuk ha ka jingïalang ka la pynrem ruh ïa ka jingleh riewkhlaw da ki riew bat aiñ da kaba pyndonkam bakla ïa ka bor jong ki," u la bynrap biang.
Ka Synjuk ka kyntu ruh ïa ki nongsynshar ka Meghalaya hapoh ka jingïalam jong u Conrad Sangma kumjuh ïa u Myntri Rangbah ka Assam ba kin buh ïa ka kynhun tohkit ne ka jingwad bniah kaba tikna bad ka bym ïa shah liang ban lap ïa ka jingshisha la ka dei ban khot da ki Agency la ka long naduh ka NIA, CBI lane kino kino ki bor tohkit ban lap ïa ka daw tynrai haduh ban da duh noh ki mynsiem briew.
Shillong, Naiwieng 23: U Myntri Rangbah ka jylla u Conrad K Sangma u la ong ba ka jingshah siat ïap ki san ngut ki Khasi ha Mukroh ka wanrah ïa ka jingdom jingbitar ha ki paidbah ka jylla namar la shu dkhat im im peit peit ïa ka jingim ki ïa ki luilui ba khlem tiar khlem tar ha ki pulit kiba la kieng atiar bha.
Haba kren bad ki lad pathai khubor u Myntri Rangbah u la ong ba ka jingjia shah siat ïap ki san ngut ka dei ka jingjia kaba sngewsih bad kaba baroh hi ki nongshong shnong ka jylla kin sngewdom sngewbitar ïa kaei kaba la jia hynrei wat la katta ka donkam ba ki nongshong shnong ka jylla ba kin long kiba jaijai.
Haba la kylli halor ka jingshah thang kali, u Myntri la ong ba ka jingthang kali ka ju jia haba don ki jingjia ba kum kane hynrei kane ka jingthang kali kan ym pynïohnong satia ïa ka jylla ne wat ïa ka hok ki san ngut kiba shah siat ïap.
“Ka jingthang kali nga kwah ban kren da kaba shai ba kan ym wanrah satia ïa ka jingïohnong ïano ïano bad wat ka hok ki san ngut ruh kan ym lah ban pynïoh, namarkata, nga kyntu ïa ki paidbah bad ki seng bhalang baroh ba kin long kiba jaijai bad ban shaniah ha ka sorkar namar ngi ruh ngim shym la shong kli kti halor kane ka mat," u la ong.
Shuh shuh u la bynrap, “Lashai ka sngi ngin leit sha Delhi ban kynduh bad u Amit Shah ban ïakren halor kane hi ka mat bad ban pynïoh ïa ka hok ki san ngut, te ki paidbah ki dei ban shniah ha ka sorkar ban ban ym wnarah kino kino ki jingkulmar ban pynthut ïa ka shongsuk shongsaiñ.
".
Shillong, Naiwieng 23 : U Myntri Rangbah ka jylla u Conrad K Sangma mynta ka sngi ha ka jingleit sngewlem sha ki long ïing kiba la ïakynduh ïa ka jingjia ba sngewsih na ka jingshah siat iap pathar ha ki pulit Assam ha ka 22.11.2022 u la pynsngeh ïa ka kali jongu haba u la ïohi ïa ki nongïalam seng bhalang ba ki pynpaw ka jingpyrshah jur halor kane ka jingjia.
Ha kane ka jingïakren bad ki nongïalam seng bhalang ula kular ba ka sorkar kan shim khia ïa kane ka kam khnang ba ka hok bad jingshisha kin paw.
U la ïathuh ba u Myntri Rangbah ka Assam u Himanta Biswa Sarma ruh u ïatrei lang bad ka sorkar Meghalaya halor kane ka jingshah siat iap ki san ngut ki mynsiem briew ha ki pulit Assam.
Na ka liang u Himanta ruh u la mynjur ban aiti tohkit sha ka NIA ne CBI halor kane ka jingjia, ong u myntri rangbah.
U Conrad u la ïathuh ba ka sorkar Assam ka ïatrei lang bad ka sorkar Meghalaya ha ki liang baroh.
Na ka liang ka sorkar Assam kala dep sospon ïa u OC bad u Ophisar jongka tnad Forest jongka kiba donkti ha ka jingjia.
Nalor kata ïa u SP ka West Karbi Anglong ruh la dep pynkynriah kam hynnin hi ka sngi.
U la ïathuh ha ki seng bhalang ba lashai ka sngi ma u bad u Himanta Biswa Sarma lem bad ki myntri jongu kin leit ban ïa kynduh ïa u Amit Shah Myntri Kam Pohïing ka sorkar pdeng ban ïakren halor kane ka jingjia ha Mukroh.
Na ka liang ka JSU ka la ai ïa ka memorandum sha u Myntri Rangbah bad dawa ban buh ïa ka Police Out Post ha Mukroh.
U la ong ba dang shen ka sorkar ka la rai ban buh ïaka Out Post ha Barato hynrei halor kane ka jingdawa ka sorkar kan sa bishar bniah biang bad ka lah ban pynkynriah noh sha Mukroh.
U la kular ba ïa baroh ki jingeh ba la pynpaw da ki seng bhalang bad kumjuh ruh da ki paid katei ka thaiñ un ra rah hakhmat u Myntri Kam Pohïing ka ri ha ka jingïakynduh lashai ka sngi.
Shillong, Naiwieng 23: U President ka Shillong All Faith Forum (SAFF) u Rev Bishop Purely Lyngdoh u la ong ba kum ki briew kba u nongthaw u la thaw baroh ym don satia uba lah ban lait ne kiar na ka sni ka jingïap bad ka jingwan ka jingïap ha u briew kan dei na ka daw ka pang ka shitom ne ka jinglong tymmen hynrei ba ka jingïap kan wan rong noh ïa u briew ha ka kti uwei pat u briew ka long kaei kaei kaba ym lah satia ban pdiang ne hun.
Haba kren ha ka jingïaseng duwai na bynta ki san ngut kiba la shah siat ïap ha ki Pulit Assam kaba la pynlong da ka Synjuk ki Nongsynshar Shnong Ka Bri U Hynniewtrep (SSNBH) ryngkat ka SAFF ha U Soso Tham Audotorium u Bishop Purely u la ong ba ka jingshah dkhat jubor ki san ngut ki mynsiem kiba u nongthaw u la buh ba kin im ha sla pyrthei ka long kaei kaei kaba yn ym don mano mano ban lah ban pdiang hynrei ki kwah ba ka aiñ kan shim la ka bynta ban pynshitom ïa ki.
“Ka jingïap kam ïaid lait na mano mano ruh hynrei kan wan rong beit ïa u briew ha kano kano ka sngi na ka daw ka jingpang jingshitom ne ka jinglong tymmen bad kane hi ka dei ka jingïap kaba kaba ka mariang ka la buh beit buh ryntih hynrei ba ka jingïap kan wan namar ka jingshah shim ha uwei pat u briew uba dang dei u para jingthaw ka dei kaei kaei ka kam kaba ym lah ban shu hun noh, namarkata ngi kwah ba ka aiñ kan shim la ka bynta ban ai saja ruh kat kum ki kyndoon aiñ" u la ong.
U la ong ruh ba ka jingïap jong ki san ngut ki rangbah ha ka shnong Mukroh ha ka kti ki Pulit Assam u kyrmen ba kan ym shu dei ka jingïap ba kut noh kumto hynrei u kyrmen ba kan long kum ka jingaiti jong ki la ka jingim bad ba ka jylla kan kyndit bynriew ban pynbeit pynryntih noh ïa u pud u sam hapdeng ka Meghalaya bad Assam kaba la sah teng la da ki 50 snem.
U la kyntu ïa u Myntri Mangbah ka jylla bad ka sorkar ba kin wanrah ïa ka hok sha ka jingshai bad ban pynshai kdar sha u paidbah ïa kaei kaba la jia bad kaei kaba ka sorkar kan leh, bad ïa ka jingthmu jong ka.
U la ong ba ha ka juk stad Science & Technology u briew u la lah ban leit kiew shaduh ka sahit bneng hynrei ïa ka jingim bad ka jingïap, u briew ha pyrthei u nym lah da leilei ban shemphang namar ka jingim bad ka jingïap ka dei ka maïan kaba u kynrad u la buh.
U la ong, “Kumta dei ban sngewthuh ba katba dang im ha pyrthei ngi dei ban long ki briew kiba don ïa ka mynsiem ka jingïatip lem bad ka jingsngewsynei parabriew khnang ba ka suk ka saiñ kan shong ha ka jylla bad ha ka mynsiem briew.
"U la kyntu ruh ïa ki paidbah ka jylla ki sengbhalang bapher bapher bad ïa ka jaidbynriew hi baroh kawei ba kin wan shakhmat da ka mynsiem ban ïatrei lang ban kner ïa ka kti ka jingïarap sha ki nongïalam ha ka jingïaleh ban pynbeit pynryntih noh ïa u pud u sam hapdeng ka jylla Meghalaya bad Assam.
“Nga kwah ban kyntu ruh ïa ki seng saiñ pyrthei baroh ba kin don lang kawei ka buit bad kawei ka bor na bynta kane ka jingjia ym ban shim kabu saiñ pyrthei na bynta ka jingmyntoi jong ki shimet," u la kyntu.
Shuh shuh ha ka jingduwai jong u u Bishop Purely u la duwai ba u Kynrad Nongbuh Nongthaw un syrpud syrpai ïa ka ïing kaba la duh noh ïa kiba ieid ba thoiñ bad ba ki paidbah ka jylla ruh kin lap jingtngen ha u Blei bad ban ym mih kano kano ka jingjia kaba pynthut ïa ka suk ka saiñ.
Ha kane ka sngi la sakhi ba u Myntri Rangbah ka jylla u Conrad Sangma, u Symbud Myntri Rangbah ka jylla u Bah Prestone Tynsong, u Bah Sanbor Shullai myntri sorkar, u Chief Secretary ka jylla u DP Wahlang, ki ophisar ka sorkar jylla, ki nongïalam jong ki niam bapher bapher ka jylla, ki khlieh nongsynshar shnong bad ki riewpaidbah.
Hadien ba la kut ka jingduwai ka don ka jingbuh syntiew bad ka jingthang mombati ban leh burom khatduh ïa ki san ngut ki rangbah ba la shah dkhat noh ka jingim ha ka kti ki pulit Assam.
Shillong, Naiwieng 23 : Ka sorkar jylla ka dang bishar bniah mynta ha shwa ba kan weng noh ïa ka jingkhang internet kaba 48kynta ha ki 7 tylli ki distrik jong ka jylla, kata ha East Khasi Hills, West Khasi Hills, Eastern West, South West Khasi Hills, Ri Bhoi, East Jaintia bad West Jaiñtia Hills.
Kumban shu kdew hangne, ka sorkar ha ka sngi Ba-ar ka la pynmih ïa ka hukum ban khang ïa ka internet hadien ka jingjia shah siat ïap jong ki san ngut ki nongshong shnong ka Mukroh ha ki pulit jong ka Assam.
Katei ka sienjam ba ka shim ka long da ka thong ban tehlakam ba kan ym pur ne kan ym phriang kano kano ka jingthoh, ki dur ne ki video kiba lah ban ai ding shuh shuh ïa katei ka jingjia.
“Ngi aiti mynta ha ka tnad Pulit ban peit bad bishar bniah la ka jinglong jingman ka la wanphai biang neem bad lada kam don ei ei shuh lehse naduh la shai (Sngi Palei) ngin sa peit ba ngin lah ban weng noh ïa katei ka jingkhang internet," ong u Symbud Myntri Rangbah ka jylla, Bah Prestone Tynsong haba kren bad ki lad pathai khubor.
Shwa kane, u Symbud Myntri Rangbah u la ong ba ha kane ka juk social media ki mih bad phriang bun kiei kiei kiba lah ban ktah wat ïa ka jabieng ym dei eh tang na ka bynta kito kiba dei na katei ka thaiñ ba don ka jingjia hynrei teng teng ïa ka jylla Meghalaya baroh kawei bad ka ktah lang ruh wat shabar jong ka Meghalaya ruh.
“Ka rai ba ngi shim ban khang internet ka long ba lada mih kum kine kiei kiei kan ktah bha bad ka lah ban kylla long ruh kum ka ishu ïapher jaidbynriew.
Kumta namar ngim kwah ban long kumta, na kata ka daw ngi khang shwa ïa ka internet," u la bynrap biang.
Shuh shuh u ong ruh ba bun khlem pyrkhat ki pynphriang ha ki social media kat kaba ki ïoh kumta ha ka jinglong briew ka don bad ka rung beit ka jingsngewdom bad kumta ka sorkar da kaba khang internet ka pyrshang ban khang ïa katei ka jingsngew ba kan ym pur la ka long ha ka jylla ne wat shabar ka jylla ruh kumjuh.
Ha kawei pat ka liang u la kubur ba ha kane ka juk mynta baroh ki donkam ïa ka internet la ka long naduh kiba dang pule haduh kiba treikam hynrei u kyntu pat ba kin iai shah shwa na ka bynta shipor arpor.
Shillong, Naiwieng 23: Ka Hill State People’s Democratic Party (HSPDP) ka la dawa ba dei ban kem mardor ïa ki pulit jong ka Assam kiba donkti ban siat ïap ïa 5 ngut ki nongshong shnong ha Mukroh hynnin ka sngi 22 tarik Naiwieng, ha shwa ba kan wan ka jingtohkit CBI lane NIA ne kiwei ki jingtohkit.
Haba kren bad ki lad pathai khubor, u President jong ka HSPDP, Bah KP Pangniang u la ong, “Katkum ka ain jong ka Ri hadien ba la ujor ïa ka ejahar ki dei ban kem mardor ïa kito ba donkti bad dei ban set ha patok watla ka don ka hok ban shah bishar.
"Da kaba pynkynmaw ba katno u pang ka mynsiem kum u nongïalam ban ïohi ba haduh sawngut ki briew ki kyllon ha kuli ki pulit Assam ha u 2010 ha Langpih, u Bah Pangniang u la ong ba katei ka jingleh jong ki briew kiba bat ïa ka aiñ ka long thik kumba kim don shuh ïa ka mynsiem briew ne ka mynsiem sngewlem para briew.
“Kumta ngi dawa katkum ka aiñ jong ka Ri ba lada uno uno u briew ba donkti ha ki kam bymman shisien ba la dep ban ujor ejahar dei ban kem mardor ïa ki bad kwah ban ïohi ba kin don ha patok," u la bynrap biang.
Nalorkata, u ong ruh ba ki la ïohi ïa ka jingkren jong u Myntri Rangbah ba shen ka sorkar kan sa leit ban kynduh ïa u Myntri Kampohiing ka ri ha Delhi ban dawa ban thaw da ka kynhun tohkit la ka long da ka CBI lane ka NIA ne da kino kino ki commission.
“Kaei kaba ngi dawa ka long ba katkum ka aiñ dei ban kem mardor bad aiti noh sha ki pulit Meghalaya ïa kito kiba donkti bad set ai ki ha patok bad hadien kane sa thung ïa ka kynhun tohkit lane ka commission," u la bynrap biang.
Ha kajuh ka por u ong ruh ba ka sorkar jylla mynta kadei ban pynleit jingmut ruh na ka bynta ban pynstet noh ban pynbeit pura noh ïa u pud u sam ha ka kylla kaba ar bad ka Assam khnang ba kum kitei ki jingeh kiba tyngkhuh ha ki khappud kan kut noh syndon.
U ong ruh ba ki kwah ban ïohi ba ka sorkar ha ka jaka ba kan bunkam ha kaba sam ïa ki sniang syiar lyngba ka FOCUSS kadei ban don da kawei pat ka Focuss ban pynbeit kham kloi ïa u pud u sam.
Shuh shuh u ong ruh ba kadei ka kamram jong u Myntri Rangbah ban khot da ka Coordination Committee jong ka MDA ban ïakren lada jia ba ka sorkar Assam kam pat khih na ka bynta ban sdang noh ïa ka jingkren pynbeit pud ha ka kylla kaba ar na ka bynta kito ki jaka ba dang sah ban pynbeit.
“Lada buh ban pyndep shwa ka Kristmas dei ban pyndep noh khnang ba kum kine ki jingjia ba sngewsih kin ym jia shuh," u la ong.
Shwa kane, u Bah Pangniang u la ong ruh ba ka aiñ ha Ri India ka long salonsar kumjuh ïa kito kiba donkti ban siat ïap pathar la kadei ha ka jaka ba don jingïakajia pud lane ha ka jaka bym don jingïakajia pud.
U ong ruh ba kiba donkti ha kum kitei ki kam dei ban kem bad pynshitom beit.
Shillong, Naiwieng 23: U Working President ka UDP u Bah Paul Lyngdoh ha ka sngi Balang u la dawa ba u Bah Lahkmen Rymbui uba dei u Myntri ba bat ïa ka kam poh ïing ka jylla u dei ban hiar shuki noh namar ka jingbym lah jong u ban ïada ïa ka jingim jong ki paidbah nongshong shnong ka jylla kat kum ka jingdawa ka kam ba u bat.
“U Bah Lahkmen u dei ban shim jingkit khlieh halor ka jingjia ha Mukroh bad u dei ban hiar shuki noh mardor namar um lah satia ban ai jingïada ïa ki paidbah ka jylla wat haduh ba kan wanrah ïa ka jingduh ei ki san ngut la ka jingim," u la ong haba kren bad ki nongthoh khubor.
Kane ka jingdawa u Bah Paul ka long hadien ba san ngut ki Khasi ki la shah siat ïap ha ki pulit Assam ha ka shnong Mukroh ha ka sngi Ba-ar.
U Bah Paul u la ong ruh ba kane ka jingjia ka pyni shai kdar ba u Bah Lahkmen u la pheil lut nadong shadong kum u Myntri ka tnat kam poh ïing.
Ha ka sngi Ba-ar u Bah Lahkmen u la ai jingshai ruh sha ki nongïalam ka party hadien ba u la wan ïuhkjat sha katei ka shnong.
U Bah Paul u la buh jingkylli ruh halor ka jingkam u Bah lahkmen ba um don jingtip ha kaba ïadei bad ka jingshah siat ïap ki Khasi ha Mukroh, “Kumno ki trai muluk kin shah siat ïap ha la ka khyndew ka shyiap bad ha kano ka nongrim ba u myntri kam poh ïing un thet kti da kaba ong ba u khlem ai hukum ban siat kuli sha ki riew paidbah kumno un shu shim jingkit khlieh ma u"U la ong ruh ba u Bah Lahkmen um don hok shuh ban dang bat ïa kane ka tnat namar um lah satia ban leh ïa ka kamram kum u myntri ba peit ïa ka kam poh ïing.
Kumjuh ruh na ka liang u MLA ka Mylliem Constituency u bah Hamlet Dohling bad u MLA ka Nongpoh u bah Mayralborn Syiem ki la pynrem jur ïa kane ka jingleh dusmon ki pulit Assam ïa ki mynsiem briew ba lui lui bad ki dawa ba dei ban ai ka jingpynshitom kat kum ka aiñ ïa kitei ki pulit ba donkti da kaba dei ban kem bad set phatok ïaki.
Ki la phah ïaka khubor sngewlem sha kiba haïing hasem jong kito kiba la duh noh ïa kiba ieit ba thoiñ jongki bad kumjuh ruh kitbok ba kito kiba mynsaw ruh kin nang koit na ka sngi sha ka sngi.
Ki dawa ruh ba ka sorkar ka dei ban aiti tohkit ha ka kynhun tohkit ba lait luid halor kane ka jingjia ba sngewsih.
Shillong, Naiwieng 23 : U Nongialam ka PDF uba long ruh u Myntri ka sorkar jylla uba peit ïa ka tnad sport bad Youth Affairs bad ïa ka Agriculture u bah Banteidor Lyngdoh lem bad kiwei ki nongïalam ka Party mynta ka sngi ki la hiar sha ka shnong Mukroh ban leit sngewlem ïa ki long ïing kiba la ïa kynduh ïa ka jingjia ba sngewsih da ka jingduh noh ïa kiba ieit ba thoiñ jongki na ka daw ka jingshah siat iap pathar ha ki pulit Assam.
Ha kane ka sngi u bah Banteidor la ïoh sngew da la ki jong ki shkor ïa ka jingud jingnam jong ki paidbah halor ki jingeh ba ki ia kynduh na ka jingwan pyndik bad thombor ki pulit Assam na ka por sha ka por hapoh shnong poh thaw.
Kumta na ka liang jongu u la ong ba ka sorkar ka dei ban thaw noh da ka Border Battalion ban phah pahara ha khappud ne ïa mynta mar mar pat dei ban phah shwa da ki SF-10 ban pahara khnang ba ki pulit Assam kin ym nud shuh ban thombor.
U la ong ïa kane namar hynnin ka sngi ki don ki pulit Meghalaya ha katei ka jaka ba jia ka jingthombor ki pulit Assam hynrei mar ïa riew kuli daiñ bad daiñ na ki pulit Assam kine ki phet rieh pynban sha khlaw.
Nalor kane u la ong lada ka sorkar hi kam lah ban buh da ka Battalion ba kyrpang bad phah pahara da ki SF 10 lah dei ka por ban ai jinghikai pyntbit ïa ki paid khappud bad ai ïa ki da ki suloi ba kin ïada hi ïa lade na ka jingshah thombor ha ki pulit Assam.
Ha kane ka jingleit sngewlem la ïadon lang u President ka PDF bah Gevin Mylliemngap MLA ka Sohra, bah Egenstar Kurkalang Working President, Dr Amada Pakyntein i kurim jong u bah Banteidor lem bad kiwei kiwei ki nongïalam.
Kine ki la ïoh ban leit ïa kynduh bad ai ka jingsngewlem ïa baroh ki long ïing kiba la ïa kynduh ïa ka jingjia ba sngewsih.
Nalor kane na ka liang jong ka PDF ka la pynnoh jingïarap ruh sha ki long ïing longsem kiba ngat ha kane ka apot.
Shwa ïa kane ki la leit ruh ban jngoh da la ki jong ki khmat ïa ka jaka ba la jia ka jingshah siat iap bad ki la lap ba kane ka jaka ka hap hapoh u pud u sam ka Meghalaya.
U bah Banteidor u la ong kane ka shnong Mukroh ka dei kaba dang hap hapoh ka Meghalaya bad hap ha ka Elaka Shilliang Myntang.
U la ong “ Nga dawa ba ka sorkar kan buh ïa ka Police Outpost ha Mukroh ym ha Barato namar kiba shah thombor ki dei ki paid khappud ha Mukroh.
Kane ka jingshah thombor ki paidbah na ka por sha ka por ka la pynbitar da shisha namar ki pulit Assam kim suidñiew ïa kaei ka jingïakren ïa pynbeit na ka por sha ka por ban ïa burom mar kylliang katba ym pat lah ban pynbeit ïa u pud u sam.
Kumta ka sorkar ka dei ban shim khia halor kane ka jingjia bad ban pynthikna ruh ba kum kine ki jingjia kin ym dei shuh ban dang ïai jia biang ha khappud".
U la ong ba ka jingkynnoh ba ki tuh dieng na Assam ruh kam long kaba shisha namr kine ki pom na ka khlaw shnong ban ïoh thang ding.
Kane ka jingkynnoh ka dei tang ban aidaw hynrei ka jingthmu kine ki pulit Assam ka long beit ban pyndik bad dawa pisa na ki paidbah khappud ka jylla kaba la jia na ka por sha ka por kumba la ïathuh da ki trai shnong.
Jowai, Naiwieng 23 : U Myntri Rangbah duh ka Jylla u Conrad K.Sangma mynta ka sngi ula hiar dalade sha ka shnong Mukroh ban leit sngewlem ïa ki 5 ngut ki nongshong shnong ka Mukroh kiba la khlad na ka jingshah siat ïap hynnin ka sngi 22 tarik ha ki pulit AssamHa kane ka sngi ki myntri kiba la wan ban synran ïa u Myntri Rangbah ki long u symbud myntri rangbah bah Prestone Tyngsong, myntri pynroi sor ma Sniawbhalang Dhar, myntri ka Revenue ma Kyrmen Shylla, Myntri ka tnad PHE bah Reninton Lyngdoh Tongkhar, MDC bah Bajop Pyngrope, u MDC ka thaiñ ma Aiborlang Shadap, u MLA ka 4 Mowkaiaw ma Nujorki Sungoh, u Deputy Commissioner ka West Jaiñtia Hills bah B.S.Sohliya IAS, Superintendent of Police WJH u B.D.Marak bad kiwei de ki heh sorkar.
Na ka liang ka sorkar Meghalaya lyngba u Myntri Rangbah kum ka dak ka jingsngewlem ïa kiba haïing sem kiba la duh noh ïala kiba ieit ba thoiñ la pynnoh mar 5 lak tyngka ïa kawei kawei ka longïing jong ki rangbah kiba la shah siat ïap ha ki pulit Assam ha kane ka 22.11.2022.
Ha kane ka sngi la pynlong ïa ka jingïalang kaba lyngkot ha ïing jong u Waheh Shnong ma H.Sumer kaba la pynïaid da u ma Comingson Dkhar Chairman ka Labang Nongphyllut Pangam Raliang Area Committee.
Hashwa ban ïoh ki jingkren na u Myntri Rangbah la ïoh ruh ki jingkren lyngkot na ki katto katne ki rangbah kiba kynthup ïa u ma M.M Thaiang, ma Philip Talang, ma Hamboi Sumer nalor kiwei de.
Na ka liang jong kitei ki rangbah haba kren ha ka jingïalang kila pynsngew ha u Myntri Rangbah ba ïa ka Police Outpost kaba la mang ban plie ha ka 25 tarik u Naiwieng 2022 ha shnong Barato la dawa ban pynkynriah noh sha Mukroh bad kumjuh ruh ban wanrah ïa ki 36 tylli ki shnong Khasi Pnar kiba shong basah ha Block 1 shapoh ka Meghalaya.
U ma Thaiang haba kren ha kane ka sngi nalor kaba dei ban pynkynriah ïa ka Police Out Post na Barato sha Mukroh ula pynpaw hakhmat u Myntri Rangbah bala donkam ban don ka Separate Gader na ka Assam khnang ba ki pulit Meghalaya kin ïoh ka bor ba pura kumba long ki pulit ha Mizoram bad tang haba la ïoh la ka jongka cadre ia ki pulit jong ka Meghalaya kin don la ka jong ka bor ha kaba ïada ïa u pud u sam.
U Myntri Rangbah Conrad, K Sangma haba jubab halor ka jingdawa ki paidbah ula kular ba ma u, ka kynhun myntri jong u bad ka sorkar jylla kan shimkhia ïa kane ka kam.
Ula ong ruh ba ïa kine ki jingeh nalor ka jingshah siat ïap jong ki 5 ngut ki rangbah ka shnong Mukroh lashai kin leit sha nongbah Delhi ban ïakren bad kine ki jingeh bad u myntri ka kam pohïing jong ka sorkar India u Amit Shah bad u ong ruh un sa ïakren halor kine ki jingeh bad u Myntri Rangbah jong ka Jylla Assam ha Delhi.
Hashwa ban pynkut ia ka jingkren jong u u Myntri Rangbah ula kyntu ia ki paidbah ban long kiba ïaishah naba kane ka kam la sngewthuh ba ym lah ban shuleh muk mak hadien ba la mih kane ka jingjia kumba la thum ban pyndep ia ka jingpynbeit pud ha ki bnai ba mynshwa.
Shillong, Naiwieng 22 : Ha kaba pynrem jur ïa ka jingshah siat iap ki san ngut ki mynsiem briew ha ki pulit Assam ha Mukroh, West Jaintia Hills ka seng HNLC ka la ther tyngeh ïaka sorkar pdeng namar kam lah ban pynbeit ïa u pud u sam ki jylla kane ka thaiñ shatei lam mihngi ka ri India haduh mynta mynne.
“ Ka Meghalaya ka la ïoh ïaka jylla ba pura khlem u pud u sam uba biang bad kane ka jingpynslem jongka sorkar pdeng ban pynbeit ïa u pud u sam ka la wanrah ïa kane ka jingïaumsnam ym tang ha kane ka jylla Meghalaya hynrei ha kiwei kiwei ki jylla jong kane ka thaiñ ruh kumjuh.
Kane ka dei ka buit saiñ pyrthei jongka sorkar pdeng ban pyntlot bad pynïapait ïapra ïa ki jylla kane ka thaiñ" ong u General Secretary ka HNLC u bah Sainkupar Nongtraw ha ka kyrwoh ba la pyllait paidbah mynta ka sngi.
La ong ba kane kam dei ka sien ba nyngkong ba ki paid khappud ki la shah siat iap ha ki pulit Assam hynrei ka la jia na ka por shaka por bad ka daw baroh ka dei namar ba ka sorkar jylla ruh ka tlot bor palat.
“ Kumta ha kito ki bynta kiba ka sorkar pdeng kam lah ban sh im khia ban pyllait ïa ki jingeh ba ki paidbah ki ïakynduh, ka sorkar jylla ka la dei ban sngewthuh bad leh ïa ka kamram da kaba buh bun ki bor pulit kumba leh sha kiwei kiwei ki ri ban pynthikna ba kan don ka jingshong suk shongsaiñ ha kito ki jaka ym ban kylla kum ki nongphetwir ha la ka jong ka ri" ong biang ka kyrwoh.
Ka seng HNLC ka pynpaw ba ka jingkren ïasuk bad ka sorkar khlem pep kan ïarap ia ki paid ka Bri U Hynniewtrep ban pyllait na kane ka jingeh kaba ki ïa kynduh.
“ Lada jia ba ka jingkren ïasuk kam long kaba seisoh, ka jingïaleh jongka seng kan ïai bteng wat lada kan shim por sa 35 snem ruh.
Lada ban ïasuk ngi hap ban shu sngap jar ha kum kane ka saw ka sian ka jaidbynirew ïa kata hi ngim kwah bad ngim lah dalei lei ruh" pynkut ka kyrwoh na ka seng.
Shillong, Naiwieng, 23: Ka All India Trinamool Congress (AITC) Meghalaya ha ka sngi Balang ka la ong ba ka Sorkar Meghalaya ka ladei ban dawa ïa ka Sorkar Assam ba kan shu aiti da kaba suk ïa ki Pulit kiba donkti ban siat ïap ïa ki san ngut ki paidbah ka shnong Mukroh, West Jaiñtia Hills District bad ban tian bishar katkum ki kyndon aiñ jong ka Criminal Procedure Code (CrPC) bad ka Indian Penal Code (IPC).
Ka AITC ka la pynbna ruh ban ai jingïarap T.5 lak tyngka sha ki bahaing hasem jong ki lanot kiba la duhei ïa ka jingim ha jingshah siat ïap ha ki Pulit Assam.
U Nongïalam ka Liang Pyrshah jong ka AITC u Mukul Sangma ha ka jingïakren bad ki lad pathai khubor u la kynthoh ba ka jingshim rai ka Sorkar ban phah tuklar ha u Myntri ka tnat Kam Pohing u Amit Shah ban tohkit CBI lane ha ka NIA halor ka jingjia ha Mukroh.
“Ka jingjia hangne ka dei kaba shai, ki aiñ jong ka ri ki don, ai ba kin bud katkum ki kyndon jong ka CrPC, IPC bad ban kem mardor ïa kito ki Pulit kiba donkti ha kane ka kam pynïap briew.
Ki (Sorkar Meghalaya) dei ban dawa ïa ka Sorkar Assam ba kan aiti ïa kito ki (Pulit) ba donkti ban siat pynïap beiñ," ong u Sangma.
“Balei ban da hap leit pynsngew sha ka Ministry of Home Affairs (MHA) halor kane ka jingjia.
Balei phi donkam la ka jong ka aiñ halor kane ka jingjia.
Ki briew leit sha kat ka jaka (Mukroh) ki don lut ha ka rekod.
Ki ar tylli ki Sorkar ki donkam ban tip.
Ki bor Pulit jong ki ar tylli ki jylla ruh ki hap ban tip," u la ong bad bynrap, “hynrei balei ban da hap pynslem kai.
"“Dawa ïa ka Sorkar Assam ba kan shu aiti beit ïa kito kiba la shah kynnoh donkti bad ai ba ka aiñ jong ka ri kan leh la ka jong ka kamram," la ong shuh shuh u Sangma.
“Ban ïoh ïa ka jingshahniah jong ki paidbah, ka Sorkar ka dei ban bthah ïa ki Pulit ban buddien ïa ka case baladep rejistar bad ba dei ban phah kem mardor ïa kiba donkti hynrei ym tang ban shu kut tang ha ka jingkren," u la ong.
“Balei ban pynslem? Ki dei ban pynstet ïa kane ka kam.
Pynmih da ka Arrest Warrant bad bthah ïa ka Sorkar Assam ban pynthikna ba kito kiba donkti ki dei ban shah kem bad shah aiti sha Meghalaya bad ai ba ka aiñ kan sa leh la ka jong ka kamram," u la ong shuh shuh.
Haba pynrem jur ruh ïa ka rukom shimti jong ka Sorkar Meghalaya bad Assam halor kane ka jingjia ula ong, “nga pynrem jur ïa baroh ar tylli ki Sorkar.
Kane kam dei satia ka rukom ban leh ïa kane ka kam.
Kam dei satia ka jingpyni ïa ki kam hynrei ka dei tang ka jingkren da ka ktien.
"Halor ka jingkhang pyndonkam ïa ka mobile Internet, u Sangma u la takraiñ tyngeh ïa ka Sorkar MDA da kaba ong ba kane ka long ka jingknieh noh ïa ka hok jong ki paidbah nongshong shnong.
“Ki dei ban weng noh ïa ka jingkhang ïa ka mobile Internet khnang ba ngin dup lah ban pyndonkam katkum ka jingdonkam jong ngi kaba manla ka sngi khlem da khñiot ïa ki paidbah da kaba pynjari kum ïa kine ki jingpyrkhing kaba knieh noh ïa ka hok jong ki paidbah," u la bynrap.
U la ong ruh ba ki jingpyrkhing ka Sorkar ïa ka hok jong ki paidbah ka pynpaw ba kam pat nang ban tem tang kum kine ki jingjia kiba rit kiba lah ban nang meh ding ar shah.
U Sangma uba la long teng u Myntri Rangbah ka Jylla ula takraiñ tyngeh ïa ka Sorkar Assam kaba la bthah ïa ki paidbah ban ym wan sha Meghalaya hadien ka jingjia ha Mukroh.
“Kumno ka Sorkar Assam ka lah ban ong ïa ki paidbah ban ym wan sha Meghalaya? Ka Sorkar Assam bad ka Sorkar Meghalaya ki dei ban ïakren paramaki ban pynthikna ba kam dei ban don satia kano kano ka jingpynthud ïa ka shongsuk shongsaiñ," u la ong.
Shuh shuh u la ong ba ka jingjia ha ka shnong Mukroh kam dei satia ka jingjia na ka jingïashrut hapdeng ki Khasi bad ki Assamese hynrei ki jingleh jong ka Sorkar Assam bad Meghalaya ka pynmih pynban ïa ka jingmut kaba bakla.
