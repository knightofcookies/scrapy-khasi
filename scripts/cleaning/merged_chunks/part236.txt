Ha kajuh ka por u la ong ruh ba ka don ruh ka jingsngewsyier haba ïadei bad ka jingshngai jong ki samla pule bad ong ba na ka liang ka sorkar pdeng bad ka sorkar jylla ki shimkhia na ka bynta ka jingshngain jong ki samla pule bad pyntikna ruh ba kin don beit hapoh kut.
Shillong, Nailar 23 : U Myntri Rangbah ka jylla, Conrad K Sangma ha ka sngi Balang u la pynpaw ïa ka jingkmen hadien ba ka Indïa ka la lah ban poi tiak haduh u bnai ïa kaba la tip kum ka Chandrayann-3 Mission.
Haba kren bad ki lad pathai khubor hadien ba la wai ka jingïalang ha ka nongbah, u Myntri Rangbah u la ong ba katei kadei ka khyllipmat kaba kmen tang ïa baroh ki nong India bad kumta ma u ruh u dei uwei na kita ban sngew sarong halor katei ka jingjop.
“Ngin dei ka Ri kaba saw ha ka pyrthei baroh kawei kaban la jop ban ïuhkjat ha u bnai bad ka ri kaba nyngkong pat ban poi tiap haduh ka bynta ba shathie (south pole) jong u bnai," u la ong.
Kumta u la ong ba kane kadei ka sienjam kaba khraw tam na bynta ka India bad ka khubor kaba shai bad kaba khlain sha ka pyrthei halor ka jingnang kiew ka India bad ruh ba ka India mynta kadei kawei na ki ri kaba hakhmat eh kaba don ïa ki kor ki bor ban phah sha u bnai.
Nongstoiñ, Nailar 23: Ka Kashari Special Judge (POCSO) jong ka West Khasi Hills, ka la hukum ban set along 10 snem ïa u briew uba donkti ban leh be-ijot ïa kawei ka Khynnah.
U Superintendent of Police jong ka West Khasi Hills District, u la pyntip ba ki Pulit ki la ïoh pdiang ïa kawei ka jingujor ejahar, ha kaba kawei ka khynnah kynthei ba dang rit ka rta ka la shah thombor bad ïa kane ka kam thombor, la kynnoh ba leh da u Richard Kharbani bad u Sheldar Syiemlieh.
Ki Pulit ki la registar case pyrshah ïa kine ki arngut hapoh Nongstoiñ Police Station bad pyngnat hapoh ka kyndon 3(a)/4 bad ïa ka jingtohkit la bynset ha ka Women Police SI FK Marak, jong ka Nongstoiñ Women Police Station.
Ïa kane ka Case la pynngat kyndon da ka Investigating Officer hapoh ka kyndon 5(1)/6 POCSO Act.
Hynrei dei tad ha ka 18 tarik u Nailar 2023, ka Kashari Special Judge (POCSO) Nongstoiñ, hadien ba la pynshong nongrim bad bishar bniah na ki sakhi satar ba la lap ha ka jingtohkit, la rai pynrem ïa u Sheldar Syiemlieh da kaba set along kaba haduh 10 snem kynthih ryngkat ka jingdaiñ kuna T.20,000 hajar katkum ka kyndon 6 jong ka POCSO Act.
La ïathuh ba ïa u Richard Kharbani la pyllait noh na kane ka case namar la shem ba um ïa don bynta ha kane ka kam runar.
Shillong, Nailar 23 : Ha ka prokram ban rakhe ïa ka G20 Presidency jong ka India, ka Akashvani Shillong ka la pynlong ïa ka Seminar mynta ka sngi ha NEHU, Shillong.
U Commissioner Secretary jong u Lat ka jylla Meghalaya, u Dr BDR Tiwari u la plie ïa kane ka prokram ha kaba u la kyntu ïa ki samla pule bad ki nongïashim bynta ba kin pdiang ïa ka jingngeit ha ‘Kawei ka Pyrthei, Kawei ka Longiing, Kawei ka Lawei’ kaba long ka phang jong ka G20 hapoh ka Presidency jong ka India.
U Dr Tiwariu la batai shaphang ka ‘Sarvajanahitayasarvajanasukhaya’, kaba mut ka bha ka miat bad ka jingkmen jong baroh, ka pyrthei ha kaba ka imlang sahlang bad ka bha ka miat jong baroh ka kham kongsan ïa ki jingmyntoi shimet.
U Dr Tiwari u la ong ba ka G-20 presidency jong ka India ka dei ka lad kaba kyrpang na ka bynta ka ri, namar ka India ka don ki jinghikai kiba bun ban ïasam bad ka pyrthei ha kaba ïadei bad ka jingim kaba jan bad ka mariang.
U la ong ba kane ka seminar mynta ka sngi ka dei bankhring ïa ki samla ha kane ka G20 Presidency jong ka India bad ai jingtip ïa ki shaphang ki jingïakren halor ki phang bapher bapher.
Ka India ka dei kaba la pawnam namar ka jingnang jingstad bad ka jingshemphang bad ka G-20 presidency jong ka India kan ïarap ban pynsaphriang ïa ka khubor jong ka India sha ka pyrthei: VasudhaivaKutumbakam,  u la ong.
Ha ka bynta technical, u Bah AiborlangWanswett, Senior Director (IT) & Scientist F, National Informatics Centre, Meghalaya, Shillong u la ai ka jingthoh‘Digital technologies for sustainable development’.
UBah VivekLyngdoh, Jr.
Research Fellow, Meghalaya Climate Change, Shillong u la ai ka jingthoh‘Go green – be kind to nature for a better future’ bad ïa ka jingthoh‘Sustainable Agriculture & Food Security’ la ai da ka Dr.Bingiala Laloo, Asstt.
Prof., School of Crop Improvement, College of Post graduate Studies in Agricultural Sciences, Umïam, Ri Bhoi katba uVivek Kumar, Research Scholar, ka tnat Environmental Science, NEHU u la ai ka jingthoh‘Your Planet needs you – unite to combat climate change’.
Ki samla pule na ki tnat bapher bapher jong ka NEHU ki la ïashim bynta ha kane ka Seminar.
Ïa kane ka Seminar la pynïaid da u Rahul Chatterjee.
Ka open quiz kaba ïadei bad ka G20 Presidency jong ka India ka dei kaba shongshitbha bad ki nongïashim bynta ki la pyni ïa la ki jingtip shaphang kane ka phang.
Kiwei kiwei ki prokram ki kynthup ki jingrwai tynrai da ki kynhun ba ïalam da ka Kong LarihunMawlongbad u Bah E W Kharsahnohkiba la khringbha ïa ki nongïashim bynta ha kane ka seminar.
Ïa ka jingkren pdiang sngewbha la ai da u Head of Office, Akashvani, Shillong u H.Diengdoh bad ïa ka jingkren ai jingsngewnguh la ai da ka Kong R.M.L.Marbaniang, Head of Programme, Akashvani, Shillong.
Ka India kan pynlong ïa ka G20 summit ha New Delhi ha ka 9 bad 10 tarik u Nailur.
Hashuwa kane, ka Akashvanika la pynlong ïa ki prokram bapher bapher kum ka nongpynmih prokram ba heh tam ha ka pyrthei.
Shillong, Nailar 23 : Ka Committee on Women Empowerment jong ka ïingdorbar thawaiñ ka jylla ka la shong bishar kam halor ki jingjia kiba ïadei bad ki jingshah thombor ki longkmie bad ki khynnah kynthei ha East Jaiñtia Hills bad West Jaiñtia Hills Districts ha ka 21 bad 22 tarik mynta u bnai.
Ka Chairperson jongka Committee, ka Kong Santa Mary Shylla, ka la lum ïa katei ka jingïalang bishar kam ha kaba la ïadonlang ki dkhot kiba dei ki MLA kiba kynthup ïa ka Miani D Shira, Bah Adelbert Nongrum, Bah Gabriel Wahlang MLA, u Marthon J.Sangma MLA bad u Bah Mathew B.Kurbah.
Haba ïakren bad ki nongthoh khubor, ka Chairperson ka Committee ka la ban jur ba dei ban ai ïa ka jingbishar kaba hok bad kaba kloi khamtam eh ha kaba ïadei bad ki POCSO Case.Ka la ong, ba kala bthah ïa ki bor pynïaid distrik ba ki dei ban pynthikna ba dei ban pynbiang ïa ki jingdonkam baroh ïa ki lanot.
Ka Kong Shylla ka la ong ba ka Committee kan sa ïai buddien halor kitei ki jingjia bad kan sa pynlong ruh ïa kum kitei ki jingïalang ha kiwei pat ki district jong ka jylla.
ïa ka jingïalang ha ka East Jaintia Hills la pynlong ha DC office, Khliehriat ha kaba u Deputy Commissioner ka East Jaintia Hills u Abhilash Baranwal, u Addl.SP ka East Jaintia Hills bah Banraplang Jyrwa, bad kiwei kiwei ki heh ophisar ki la wan ban ïashimbynta haka jingïalang.
ïa ka jingïalang ha West Jaintia Hills la pynlong ha Jowai ha kaba u Deputy Commissioner ka West Jaintia Hills u Bah BS Sohliya, u SP ka WJH Bah Chemphang Syrti, u Dy SP Bah CW Lyngdoh bad kiwei kiwei ki heh ophisar kila wan iashimbynta ha ka jingïalang.
Ka Committee ka la leit ruh ban jurip ïa ka One Stop Centre kaba don ha Khliehriat ha ka Lah Sngi U Blei.
Shillong, Nailar 23 : U Myntri Rangbah ka jylla, Conrad K Sangma ha ka sngi Balang u la ong ba ka sorkar jylla ha ka sngi Thohdieng kan sa shim ïa ka rai haba ïadei bad ki lai tylli ki Medical College ban seng hapoh ka jylla.
“Ïa ka rai ngin sa shim lashisngi (Sngi Thohdieng).
Kumba nga la ong, ngi la dep ban bishar bniah ha kine ki khyndiat snem bad kumta ha kine ki khyndiat taïew ngi la don bun ki jingïalang bad ka Myntri ka Koit ka Khiah.
Kumta ïa kane ngin rah ha kane ka Sngi Thohdieng bad ngin sa shim ki rai kiba kongsan bha ha ka kynhun myntri," u la ong haba kren bad ki lad pathai khubor.
Shwa kane, u Myntri Rangbah u la ong ba ka sorkar jylla kan sa pynbna ïa ka jingthmu ban seng la kumno kumno haduh lai tylli ki Medical College.
“Ngin sa buh da ka por kumno ban leh bad ha kajuh ka por kumno ban pyntreikam ïa ka pisa.
Kumta da ka jingpyndep ïa kitei ki lai tylli ki medical college kiban sa don hangne, ngi tikna ba ngin lah ban pynmih kham bun ban ïa kaba ngi ïoh mynta bad ruh nalor ba ka kham suk ha ka jylla lajong," u la ong.
U la ong ruh ba ka Myntri katei ka tnad ka la shimkhia bha halor katei ka bynta namar kadei ka bynta kaba donkam shibun ka jinglut kaba hap pat ïa ka jingtuklar jong u.
“Ngi la dep leh ïa kane ha ka taïew ba la dep bad mynta ka shong sa ha ka kynhun Myntri ban ai ïa ka jingmynjur," u la ong da kaba bynrap ba kane kan dei ka sienjam kaba khraw bad kaba radbah bha.
Haba bynrap pat halor ka jingkren jong ka Myntri hynin ka sngi, u Myntri Rangbah u la kubur ba kadei ka polisi ha kylleng ka ri ba kano kano ka jylla kaba la don ïa ka medical college lajong kim ju ïoh shuh ïa ka bhah pule doktor na kiwei pat ki jylla.
Shillong, Nailar 23: Kum ka dak ban kynmaw burom ïa ka jing shah siat ïap jong u Bah Balajied Dkhar ha ka kti ki pulit ha Nongshilliang Shillong ha ka 23 tarik u Nailar ha ka snem 2000 u ba dei ruh u dkhot barim Jong ka Hynniewtrep National Leberation Council HNLC na ka liang ka Hynniewtrep National youth front HNYF mynta ka sngi ryngkat kiba haïing sem jong u bah Balajied Dkhar bam kwai ha dwar u Blei ki leit ban buh syntiew ha u lum jingtep jong u, uba don ha u lumjingtep kaba Balang U Blei ha Qualapaty shillongHaba kren sha ki ladpathai khubor na ka liang u president ka HNYF East khasi hill u bah Bless Dkhar u la ong ba ka jing wan buh syntiew jong ka seng mynta ka sngi kaba dei ka sngi ïap u dkhot ka HNLC ka dei katkum ka jingbthah u President Rangbah ka seng u Bah Sadon Blah u ba dei ruh u ksiang ka HNLCShuh shuh haba kren na ka liang u kpa jong u, u bah Ejar u la ong ba ka jingshah siat ïap u khun ka dei ha ka por ba u dang don 20 snem ka rtaNa ka liang u Bah Ejar u la kyntait ba ka jingshah siat ïap jong u khun jong u (Balajied) ha ki pulit kadei namar ba don ka jingïasiat ba mar kylliang “Ka jingong ba ïasiat markylliang kam dei namar katkum ka kaiphod jong ka Commission ruh la kdew ba kadei kaba shu thok (fake)," u la ong.
U Bah ES Ajar uba dei uwei na ki Rangbah uba la don bynta ruh naduh ka por ba ïakhih Hill State ban pynïoh ïa ka jylla lajong, u la ong ba ha ka jingïohi jong u, ka sorkar ha ka juk mynshwa bad mynta ka la ïapher bha.
“Ki khun ki kti jong ka jaidbynriew jong ngi mynta, ki ïaleh pyrshah ïa ka sorkar, nga shem ba ka daw kadei namar jong ka sorkar ‘Ka sla dieng kan nym khih khlem beh ka lyer’ bad kidei ki bor synshar kiba pynlong ïa ka daw baroh.
Wat haduh mynta ym donkam shuh ban sakhi nga ïohi lut baroh kaei kaba la jia ha ka ri jong ngi," ong u kpa jong u bah Balajied.
U la ong ba ha ka jingshisha ka sorkar kadei ka kmie bad haba ki khun ki leh runar kidei ban ïaleh ban pynkylla ym ban pynïap.
Ha ka por ba ïakhun Hills State, nga long u Volunteer ha kane ka jingïakhih bad ha Khyndailad ngi ïashad, ki pulit kim ïaleh eiei.
Une u Rangbah u la ong ba mynshwa lada leh bakla u Myntri sorkar ne uno uno u nongmihkhmat u lehrain bad u la rai hi ban hiar shuki ïalade, hynrei ha kane ka juk mynta lada u leh bakla katno katno ruh u pyneh beit.
Lah ban kdew hangne ba u Balajied u la shah siat ïap lang ryngkat u Samla Dapbiang Shullai bad u Samla Rocky Shylla, ki dkhot ka KSU.Shillong, Nailar 23 : U Myntri Rangbah ka jylla u Conrad K Sangma mynta ka Sngi Balang u la ong ki bor pulit ka jylla ki la ïoh ban kyrwit bad jynrat ha ka por kaba biang eh ïa ka seng thymmai National Liberation Council of Nongkyndong (NLCN).
“ Hooid ki don ki briew kiba pyrshang ban ïalum lang bad thaw ïa kane ka seng bad ban ïoh ka jingpyntbit ruh hynrei ka jingtrei shitom ki pulit ka la long kaba seisoh namar ki la ïoh ban khyrwit bad jynrat ïa kane ka seng ha ka por kaba dei da ka jingïoh kem ïa kumba 10 ngut ki briew kiba kam ba ki dei ki nongïalam kane ka seng" ong u Conrad K Sangma.
U la ong ba kim pat da ïoh ban thaw pynskhem bha ïa ka NLCN.“ Ka dei ka kynhun jong ki briew kiba pyrshang ban thaw ïa kane ka seng hynrei kumba nga la ong da ka jingïoh jingtip ki bor pulit ha ka por kaba biang bad leh ïa ka kam kumta ka jingthmu jong ki ka la pulom noh namar kita kiba kam ba ki dei ki nongïalam ba hakhmat eh ki la ngat lut ha shrip ki pulit" ong biang u Myntri Rangbah.
Ha ka taiew ba la dep hadien ba ki pulit ki la lap ksai ïa kane ka seng ki la ïoh ban kem ia 7 ngut ki dkhot jongka kynthup ïa uwei u khynnah skul nangne na East Khasi Hills.
Kine kiba shah kem ki kynthuup ïa ki san ngut ki nongïalam kiba kam ba ki bat ïa ka kam Chairman, Commander-in-Chief, General Secretary , Area Commander West Khasi Hills bad Area Commander Jaintia Hills.
Nalor kane la ïoh kem ruh ïa ka nongpynrung dkhot, kiba thoh ïa ki kyrteng bad 3 ngut kiwei pat ki dkhot.
Ka NLCN ka la ïateh kular ba ki seng kaikhlaw na Nagaland ban ïoh phah leit pyntbit ïa ki dkhot jongka bad ïa ka kynhun ba nyngkong eh la thmu ban phah ha ka 17 tarik mynta u bnai hynrei shwa kane ki la ngat noh ha shrip ki pulit.
ïa kane ka seng la thaw ha kane ka Eastern Range kata Khasi bad Jaintia Hills da ki samla da ka jingthmu ban ïaleh pyrshah ïa ka sorkar, ban leh ïa ki kam pyntriem, ban thied ïa ki tiar ïaleh, ban dawa pisa, ban pynrung dkhot bad leh ki kam rahbor bad kiwei kiwei ki kam pyntriem hapoh ka jylla.
ïa kine kiba la kem la pynngat ha ka kyndon aiñ IPC bad UAPA.Ki pulit hadien ba la ïoh kem ki la pynlong ka jingtohkit kaba bniah bad leit khynra ruh ïa ki jaka ba ki sah bad ïoh kurup shibun ki kot ki sla kynthup ïa ka register ba thoh kyrteng ïa ki 100 ngut ki dkhot.
Kane ka seng ka thmu ban pynrung dkhot haduh 1500 ngut ki ban ïoh jinghikai ha Nagaland.
Ki dang shu sdang ban pynrung dkhot dang mynta ar bnai ei ei tangba ïa kane ka seng ki la ïathaw naduh u snem ba la dep.
Ka jingthmu jongki ka long ban pynkhlaiñ ïa kane ka seng palat ban ïa ka HNLC.Shillong: Ka Child Friendly Shillong ka project kaba hap hapoh ka jingpeit jong ka Bosco Integrated Development Society (BIDS) bad ka skul jong ka Social Work na ka skulbah Martin Luther Christian University ka ïatreilang ban ïa kyntiew ïa ka roi ka par ki khynnah halor ka phang, “Who can protect me, I and We" kaba mut ‘Mano ban ïada ïa nga, Ma nga bad Ma ngi’.
Ka jingthmu jong kane ka phang ka long ban pynsaphriang bad pynhikai ïa ki lad ki rukom ïada ïalade hapdeng ki khynnah bad katto katne ki longkmie hapdeng ki jingsniew jong kane ka pyrthei.
Ha kine ki sngi ba mynta, ngi ïohi bun ki jingeh ba ki khynnah ki ïa kynduh kum ka jingshah ban beiñ ki khynnah khyllung, ka jingïoh khun khynnah, ka jingleit trei bylla ne wad bylla, ki jingshah pynshoi ha ki paralok, ka jingngop noh ha ki jingdih buiad bapher bapher, ka jingshah leh heh para khynnah (bullying) kaba ktah shaduh ka jingmut jingpyrkhat bad kumta ter ter.
Bunsien la shem ba ki khynnah kiba la ngop bha ha kine ki jingsniew ne ki jingshah leh bymman, la ka long ha ka liang ka met ka phad, ka shongkha jubor/ bat bor, ka jingshah leh heh para khynnah, ka ktah ïa ka pyrkhat pyrdaiñ, ka pule ka puthi, ka jingïadei ha ïing hasem bad ki paralok ba ïajan, bad don ki por ba ka poi ha u pud ba ki rai ban bthat noh wat ïa la ka jong ka jingim.
Te kumta, namar ngi tip ba ki khynnah ha kine ki sngi ki bun ki jingeh ba ki ïakynduh te kaei ba ngi lah ban leh kum kiba lah heh la san, ki kmie ki kpa, ki nonghikai, nongïalam shnong, nongïalam niam bad kumta ter ter.
Namar la jan baroh ki khynnah ki don la ki kmie ki kpa ne ki bahaing bahasem, lehse donkam ban pynkhlaiñ ïa ka jingïadei bad ki khun ki kti.
Ka jingïadei shikmie shikpa bad shikhun ka ïapher bha na kiwei pat ki jingïadei ha iing ha sem.
Ka jinglong kmie ne kpa ka kham khia bad ka don ka jingkitkhlieh haba ïa nujor bad kiwei pat ki jingkitkhlieh ha ka jingim jong i Khynnah.
Ki dei ki nongri nonsumar kiba nyngkong eh, nongpeit, nonghikai ïa ki khun ha baroh ka liang kum ka akor ka burom, ban long shlur bad burom ïalade bad kumta ter ter.
Hynrei ha kine ki sngi kiba mynta, ki sngi bunkam ha kaba bun na ngi, ngi bunkam ban beh ïa ki kam ki jam, ki kmie ki kpa ki duh noh ïa kane ka lad ban sumar bad pyllut por bad ki.
Donkam ruh ban sngewthuh ïa ka jinglong jingman jong ki khynnah ha ka rukom pyrkhat pyrdain ka jong ki, ka jingkylla ka met ka phad, ka jingsngewthuh ïa ki kam ba ki sngewtynnad bad kumta ter ter.
Ki jait rukom ba ngi lah ban ïarap ïa ki khynnah kum kiba la heh la san ki long: lehse ngi lah ban sngap ïa ki ïa kaei ba ki ïakynduh ki shem ne ïakynduh khlem da don ka jingbishar ïa ka jingim ne jingshem jong ki, ki kmie ki kpa kin hap ban sdang ban tei ïa ki jingïakren man ka sngi bad la ki khun ki kti.
Ngi lah ban ai jinghikai ïa ki kumno ba kin ïada ïalade ban lait na kita ki jingeh bad ban hikai ïa ki ban ïarap ba kin lah ban shim ka rai kaba bha na ka bynta ka jingim lade.
Ngi hap ban ïa pyrshang ruh ban pyllut por wat ha ka jingmareh jong ka jingbunkam da kaba ïashongkai, ïalehkai ne ïalam kai ïa ki.
Kane ka dei kawei ha kaba ki khynnah kin don ka jingsngew ïa jan bad ki nongpeit nongsumar.
Da kaba leh kumne kan ai mynsiem ïa ki khun ban lait na ki jingsniew namar kin wan ban ïathuh bad kum ki nongpeit nongsumar ngi lah ban ai jingïarap jinghikai halor kata.
Kumjuh ruh, ki khynnah kin lait na ka jingkhuslai jingmut jingpyrkhat bad kane ka ïalam sha ka jingshlur bad ka jingshemphang jong ki khun ha ki liang baroh.
Baroh ki khynnah ki donkam ïa ki jingsneng jingkraw bad ki jinghikai ba bha jong ka jingim.
Ha kajuh ka por ruh kum ki kmie ki kpa hateng hateng ki dei ban ïashim bynta ha ki prokram kiba pynlong ha ki shnong kiba ïadei bad ki lad pynheh-pynsan ïa ki khyllung- khynnah bad kiwei kiwei.
Ngi im ha ka jingim jong ka teknoloji bad sngewthuh ruh ba ka long kaba donkam ha ki sngi kiba mynta.
Naduh ki barit haduh kiba la san ki sngewtynnad bad donkam ïa ka mobile phone.
Hooid, ka long kaba donkam bad ha kajuh ka por ruh ki jingma ki ap.
Bunsien ngi ïohi ba ki khynnah rit dang shisnem ne arsnem ki lah bat ïa ka mobile phone bad bun na ki nongpeit nongsumar ym lah ban buddien ïa ki Site aiu ba ki leit, hynrei shu sngewsarong ba ki khun rit jong ngi ki nang ban leh mobile phone ne hateng ym pushe.
Ki jingwadbniah kylleng ka pyrthei ki paw ba ki jingma ki long kiba bun lada ki khynnah rit ki pynlut por bun kynta ha kaba peit bad khmih ïa ka mobile.
Ha ki khynnah samla rit pat, naduh ka por COVID la shem ba baroh ki la don la ka jong ka mobile phone namarba hap shong Online klas.
Kaba sngewsih pat bun na ki nongpeit nongsumar ki shaniah ba ki leh kumta bad dei na kane ba bun na ki khynnah ki shah lam bakla bad ïakynduh bun ki jingeh.
Lehse ngi kum ki nongpeit nongsumar ngi lah ban husiar ne khmih lang bad ki ïa kaei ba ki leh katba ngi lah toi.
Ki nonghikai ki dei kiwei ki atiar kiba lah ban ïada ïa ki khynnah lyngba ki jinghikai ki jong ki ïa ka Lifeskills Education kaba ïathuh bad hikai shaphang ka rukom ïada ïalade la da don ha kano kano ka khep ban lait na ka jingshah pynshoi ne ban lah ban shim ïa ka rai na ka bynta ka jingbha ïalade.
Ka Child Friendly Organization ka dei kawei na ki Organaiztion kaba ai jinghikai ïa ki khynnah halor kane.
Kiwei pat ki jait jinghikai kaba donkam ban ai ïa ki khynnah ki long ka Career Skills Education kaba lah ban pyni ïa ki jait jingpule ne ki jait kam ba ki lah ban trei khnang ba ki khynnah kin don la ki jong ki thong ba bha na ka bynta ka lawei ka jong ki.
Ïa kine ki prokram lah ruh ban hikai ha ki shnong ki thaw, ki jaka niam bad kiwei kiwei.
Da kaba lah ban hikai bad ïatreilang, ngi ngeit ba u ne ka khynnah ki lah ban ïada ïalade bad kata hi ka dei ka jingthmu jong kane ka campaign “Who can protect me, I and We", Mano ban ïada ïa nga, Ma nga bad Ma ngi.
(Ïa kane ka jingthoh la thoh da: Banteibok Thongney, Nazareen Shabong, Priyanka Jat, Avana Liza Suting, MSW bad Dr.Marbabiang Syiemlieh, Faculty, School of Social Work, MLCU).
Khliehriat, Nailar, 23: Ki Pulit jong ka East Jaiñtia Hills District ha ka sngi Baar ki la ïohkem ïa u Issei Sungoh na iing sah jong u na Dkhiah East, Lad Sutnga halor ka jingdonkti ban pynngop ïa ki khynnah bad ïa uwei u samla lud lyngba ka Facebook ban leit shim ïa ka pisa kaba u la dawa na uwei u briew uba shong basah ha kawei ka shnong kaba hap hapoh ka jylli treikam jong ka Lumshnong Police Station.
U kyrwoh khubor ba la phah sha ki lad pathai khubor ha ka sngi Balang da u Superintendent of Police ka East Jaiñtia Hills u Jagpal Singh Dhanoa, la ïathuh, ‘ha ka 19 tarik mynta u bnai ki Pulit ki la ïoh jingtip na uwei u nongshong shnong uba sah hapoh ka jylli treikam jong ka Lumshnong Police Station ba u la ïoh ïa kawei ka phone call na uwei u briew u bym lah satia ban ithuh uba la dawa pisa bad byrngem ruh ban leh eiei pyrshah ïa u lymda u siew ïa ka pisa ba la shah dawa.
"“Ha ka 21 tarik mynta u bnai ki Pulit ki la pynlong ka jingbuddien ïa u nongshah dawa pisa bad ha ka por kumba 3:00 baje eiei, katba u dang pynieng ïa ka kali ha Dosti Hotel, Ladrymbai, arngut ki briew ki la rung jubor hapoh ka kali jong u.
Ha kum kane ka por, ki Pulit kiba la ap shrip lypa ki la ïohbat ïa kine ki argnut ki briew," la ïathuh u SP.Ïa kiba la shah kem la ithuh kyrteng kum u Daruis Pakem, 19 snem ka rta na ka shnong Moolaitbri Sumer, katba arngut kiwei pat kiba la shah kem ki dang dei tang ki khynnah rit kiba dang hapoh 18 snem ka rta.
U SP u la ïathuh, ha ka jingtohkit, kine kiba la shah kem ha ki Pulit ki la phla ba ki shu pynlum ïa ka pisa ha ka kyrteng jong uwei briew uba ki shu ithuh paralok lyngba ka Facebook.
Ki Pulit ki la kynnoh ruh ba dei ma u, uba la telephone ïa uba la shah dawa pisa bad la ïathuh ruh ba u Issei Sungoh u la pynïadei paralok bad ki arngut kiba la shah kem lyngba ka Facebook bad bthah ruh ïa ki ban leit shim ïa ka pisa kaba u la dawa na u nongshah dawa pisa.
U SP u la ïathuh shuh shuh ba u Issei Sungoh u dei uba la shah kem teng ha ki Pulit jong ka East Jaiñtia Hills halor ka jingdonkti ban pynbthei ïa u Bomb IED ha Khliehriat Police Reserve ha u snem 2021 bad u la lait na along hadien ba u la ïoh jamin na ka Ingbishar.
Halor kane ka jingjia, ki Pulit ki la register case ha Lumshnong Police Station bad pynngat hapoh ka Section 386/120-B jong ka Indian Penal Code (IPC) bad ka jingtohkit mynta ka dang ïaid shakhmat.
Shillong, Nailar, 23: Ka Khasi Students Union (KSU) ka la pan jingpynshai na ka tnat ka Koit ka Khiah jong ka Sorkar Jylla ha kaba ïadei bad ka bhah pule MBBS jong ka Jylla Meghalaya lyngba ka State Quota.
“Ka KSU ka la ïoh jingtip ha kaba ïadei bad ka bhah pule MBBS jong ka jylla Meghalaya lyngba ka State Quota, la don bun kiwei pat ki jaidbynriew kiba ïoh rung ha ka Open Category.
Na ki 14 ngut kiba la shah jied ban leh Screening, don tang lai ngut ki trai ri lane ki riewlum katba 11 ngut pat ki dei na kiwei pat ki jaidbynriew bym dei riewlum," la ong ka seng ha u kyrwoh ba la phah sha ki lad pathai khubor ha ka sngi Balang.
“Ka seng ka la ïoh jingujor ruh ba lehse kitei ki 11 ngut kim dei na ka jylla Meghalaya hynrei ki dei ba na jylla Assam.
La don jingsuba ruh ba ki ïoh ïa ki kot ki sla na ka shnong Ampati, South West Garo Hills.
Halor kane ka kynrum kynram, ka KSU ka pan jingpynshai na ka Sorkar Jylla hato kitei haneng ki dei kiba shisha ne kumno.
Ka KSU ka dawa ruh ba ka Sorkar Jylla ka dei ban pyni paidbah ïa ki Aadhar Card bad EPIC jong kitei ki 11 ngut la ki dei neem ki nong Meghalaya bad kumjuh ruh na ki kolej aiu ba ki pyndep ïa la ki jingpule," la dawa ka KSU.“Ka Open Category ka dei na ka bynta baroh ki nong Meghalaya kynthup ruh ïa ki Scheduled Tribes ka jylla bad bunsien bun ngut ki Khasi ki ju ïoh ban rung ha kane ka thup kaba plie lad plie lynti pat ïa ki kiwei ki para Khasi ban rung na ka Khasi-Jaiñtia Category.
Katei ka jingïoh rung khlieh da ki samla pule ba suba ba dei na shabar ka jylla kan pynduh lad ïa 11 ngut pat ki samla Khasi bad Garo kiba thrang ban ïoh pule MBBS," la ong ka Seng.
“Sa kawei pat ka mat kaba ktah jur bha ïa ka jylla bad khamtam ïa ki samla ba dang shu dep pule Medical kiba dei na jylla ka dei halor ka jingkhot ïa ka Walk-in-Interview da ka Sorkar Jylla ïa 170 ki kam Contractual kiba dei ïa ki post Medical & Health Officer (70 tylli) bad ki post Specialists (100 tylli).
Ka seng ka sngew namarba ki dei kiba kam kiba hap hapoh ka Sorkar Meghalaya kumta ka dei ban plie lad shwa ïa ki trai shnong ka jylla ym ban plie kyllum lang ïa baroh ki nong India bad ïa kito kiba na ka thaiñ Shatei Lammihngi," la dawa ka Seng.
“Ka seng ka la buh jingkylli hato balei ym ailad ban long da ka eksam ban pynïaid da ka Meghalaya Medical Recruitment Board? Ki don bun ngut ki samla na jylla kiba la pyndep ïa la ki jingpule ha ka laiñ Medical bad katei ka jinglait haduh 170 tylli ki kam kan ailad ïa ki ban thep ïa kitei ki kam lada mang beit tang ïa ki nong Meghalaya hynrei sngew thamula ba ka Sorkar Jylla ka plie pynban ïa ka lad aikam aijam sha baroh ki nong India.
Hato ka Health Department jong ka jylla Meghalaya ka dei jong ka jylla ne ka dei ka tnad Sorkar Pdeng?  Ka KSU ka dawa na ka Sorkar ba ka dei ban pynbeit mar mar ïa kane ka kam bad kyntu ïa kaba ka dei ban long ka nongaikam ïa ki trai jylla ym ïa ki bar jylla," la ong shuh shuh ka Seng.
Nongpoh, Nailar 23: U heh pulit ka jylla u Dr LR Bishnoi mynta ka sngi haka sien ba nyngkong u la leit ban ïakynduh ïaki samla pule ka Ri Bhoi College ha Nongpoh, da jingangnud ban pynsngewthuh paidbah halor ka jingma u drug bad kiwei ki jingdih buaid lyngba ka Awareness Programme.
Ïa kane ka prokram ban pynsngewthuh paidbah halor ka jingma u drok la pynlong daka tnad pulit jong ka Ri-Bhoi haka jingïatreilang bad ka Health and Hygiene Cell jong ka Ri-Bhoi College namar ka jingjyllei jong u drok ha Ri-Bhoi District ka ba dei ruh ka khyrdop ban rung bad mih naka jylla bad bun naki samla kila sdang ban kyrni bad ngop ha utei u jait jingdih buaid kaba la buh ïaka imlang ka sahlang hapdeng ka jingma kaba khraw namar ki kam tuh kam thiem bad kiwei kiwei ki kam sniew.
Ha kane ka program ai jinghikai la sakhi ruh da ka jingdonlang u Giri Prasad Superintendent of Police ka Ri Bhoi, Ishan Gupta Assistant SP, EC Benny Principal ka Ri-Bhoi College, ki heh pulit jong ka Ri Bhoi, ki nonghikai lem bad ki samla pule na katei ka College.
U Dr LR Bishnoi haba kren ha katei ka sngi, u la ong ba u drug u dei uwei naki jait jingdih ba ktah ïaka bor jabieng ban pynbuaid bad bun naki samla bala ngat ha u kim lah shuh ban bthah bad ban ieh, bad ka jylla Meghalaya kala don hapdeng ka jingma kaba khraw naka jingkynrei bad jur ki nongdih bad nongkhaii drok bad u la ong ruh katkum ka jingtip bala ioh lum haduh u snem 2019 kumba 2.5 lakh ngut ki samla kila ngop ha u drok bad kumba 45 hajar ngut ki dei tang ha Nongbah Shillong, bad da ka jingtrei shitom ka tbad pulit ka jylla kala ioh ban kurup ïa u drok ba shongdor kumba 124 klur bad ka pisa kumba 75 lakh haduh mynta.
U la ong ruh ba ka Ri Bhoi district kadei kawei naki district kaba la jur kiba la kyrni drok khamtam ka dei ruh ka lynti rung bad mih naka jylla, naka liang u tei u heh pulit ka jylla u la ai ruh ka jingbatai kaba bñiah sha ki samla pule shaphang ka jingtreikam bad ka jingma u drok lyngba ka Power Point Presentation da kaba kyntu ruh ïaki samla pule ba kim dei da lei lei ban ktah lane ban mad ïa u drok, hynrei ban long ki nongsam khubor ba bha sha ka imlang ka sahlang naka bynta ban rat diengkhong ïa u jait jingdih buaid.
Nongstoiñ, Naitung 2: Ki katto katne ngut ki supplier kiba la thep kyrteng na ka bynta ka kam supply jong ka scheme PMMSY kaba dei jong ka tnad Fisheries, ki la pynpaw ïa ka jingbym sngew hun halor ka rukom plie ïa ki quotation ba ki la dep thep na ka bynta katei ka scheme, namar ka jingpynkheiñ hi jong katei ka tnad ïa ki kyndon bad ka por ba la buh.
Na ka liang kitei ki Supplier kiba la leit ban ïakynduh ïa ka Director jong katei ka tnad hapoh Shillong, ki la ïathuh ba ha ka jingshisha ka jingplie ïa ki quotation ka dei ha ka 28 tarik u bnai Jylliew 2023.
Hynrei na ka liang jong ka office Fisheries ka ong ba kim pat lah ban plue ïa ki quotation ha kato ka sngi namar ba ym pat poi lut ki quotation na kiwei ki District.
Kaei kaba ngi sngew lyngngoh ka long ba haba la buh last date ban thep ïa ki quotation ha ka 26 tarik bad ban plie ha ka 28 tarik, kumno ki dang shah ban thep ne ban dang pdiang ïa ki quotation kiba poi hadien ka sngi kaba la buhï.
Buh jingkylli kitei ki Supplier.
Shuh shuh ki la pynpaw ruh ba katei ka tnad ka la pynjlan noh ïa ka jingplie ïa ki quotation sha ka 30 Tarik mynta u bnai, hynrei kaba lyngngoh ka long ba ynda ngi la wan hangne ha office ban tip mano ki supplier kiba ïoh ban supply ïa kano ka tiar khnang ba ngi ruh ngin suk mynsiem lada ngi ïoh ne ngim ïoh ruh, Phewse ynda ngi poi hangne ki shu ong beit ba kin sa pyntip ïa ngi hadien mano ba ïoh ne bym ïoh.
Kitei ki Supplier ki la pynpaw ïa ka jingbym sngewhun ïa ka rukom leh jong katei ka tnad bad ki la suba jur ruh ba ka lah ban don kaei re kaei sha lyndet kaba lam sha ka jingleh shilliang ha kaba kim kwah ban pynpaw wat tang ïa ki dor ba la thep quotation da ki supplier ha ka sngi ba plie ïa ki.
Ngi lah ban ong ba lada ki kwah ban leh tuh na office bad ki kwah ban thep da u supplier u ba ma ki, ki donkti lang, ki lah ban leh da kaba suk ïa kata, namar kin shu peit thuh beit mano ba thep rit duh ïa ka dor bad hangta kin sa pynrit shuh shuh sa maki bad wat Lada ki pynrit tang shiphew naïa ruh kamut ki la ïoh noh tang kine lane u supplier uba don jingïadei bad ki.
Kumta, ngi pynpaw ka jingsngew khia halor kane ka jingleh jong ka office ba kim long transparent ne long shai ha ka rukom plie ïa ki quotation bad kane ka pynlong ïangi ba ngin tharai sniew ïa kane ka rukom treikam jong ki.
Ki la pynpaw ruh ha ka jingshisha ha kiwei kiwei ki department, haba ki ong ban plie tender ne plie ïa ki quotation ki pynbna beit ïa ki dor bad uno u supplier uba thep rit duh ïa ka dor ruh ki pyntip mar mar ha kato hi ka sngi hakhmat jong ki supplier ne representative jong ki supplier, hynrei ha kane ka office Fisheries patde ka long khongpong bad kane ka jingleh jong ki imat ka don shisha kaei re kaei sha lyndet.
Nongstoiñ, Naitung, 02: Ha ka thaiñ Nongtrai kaba hap ha Mawshynrut Civil Sub Division, la lap watla ki surok ki la poi la jan ha man la ki dong bad ki thaiñ, hynrei katba nang mih ki snem ki nang sniew kat haduh ba kim long shuh ban ïaid kali.
Kawei na ki surok ha katei ka thaiñ kaba la sniew sha ba palat ka dei ka surok na Mawdiang sha Langdongdai, kaba dei ka surok kaba la shna lyngba ka skhim shi spah sngi.
Ha kaba ïadei bad ka jingsniew jong ka surok u Bah Arful Mangsang Secretary ka Synjuk Rangbah Shnong Langdongdai Area (SRSLA) bad u Bah Kardening Rongrin, ki la ïathuh ba katei ka surok ka long kaba donkam haduh katta katta, namar katei ka thaiñ ka dei kaba bun bha ki mar rep kum u sying, u kwai, synsar, ki soh ki pai bad kiwei kiwei.
Ki paidbah na ki 14 tylli ki shnong kiba marjan, ki ju pynlong ïa ka jingmih paidbah ban maramot da kaba trei bor met.
Hynrei kim lah satia ban pynbiang kat haduh ba ki kali kin lait suk ban ïaid.
Ki la ïathuh ruh ba ha une u snem lei lei namar ka jingjur slap palat, ki longkmie kiba thmu ban leit kha khun lung ha Riangdo CHC ki hap ban ïaid da ka kjat haduh lai bad saw kynta haduh ban da poi ha ki jaka ba lait kali.
Namar kitei ki jngeh, ki paidbah ki hap ban shu shaniah ha ki nongai dawai kynbat haba ki pang ki shitom bad wat ki longkmie kiba armet ruh ki hap ban shaniah ha ki dawai kynbat.
Jowai, Naitung 02: Ka Society for Urban and Rural Empowerment (SURE) ha kane ka sngi saitjaiñ kum ka jingpdiang sngewbha ïaka lehñiam Behdieñkhlam, kila pynlong ïa ka jinglehkmen ha H.K.Singh School, Jowai da ka jingïashim bynta lang jong ki nongtrei ka SURE.Na ka liang u Rev.Dr.H.H.Mohrmen Secretary ka SURE ha ka jingkren ula ong hapoh kane ka kynhun jong ki ki don ïa ki nongtrei na ki jait ñiam bapher bapher, kumta ka donkam ban ïashim bynta ban lehkmen ïa kino kino ki jait ñiam.
U ma K.Pakma President of SURE ula ong ba kawei ka nongrim jong ka Balang ka dei ban burom kylliang ïa baroh ki jait ñiam, kumta kila juh rakhe ïa ki kiwei de ki sngi lehkmen kum ka Christmas, Behdieñkhlam bad ka sngi Unitarian Anniversary manla u snem.
U dkhot ka Seiñ Raij, Jowai u Ma Kamnipaia Challam, u la batai shaphang ka lehñiam Behdeiñkhlam kaba ki khot ‘ki saw sngi lai miet’, da kaba ula ong ruh ba ïa kane ka lehñiam ka sdang ïa ka naduh u bnai Lber manla ka snem ïa kiba la ju leh naduh ki longshwa manshwa.
Hadien kane la pynlong ïa ka jingduwai ainguh bad ot ruh ïa u cake.
Nongstoiñ, Naitung 2: Ka seng HANM ka la kynnoh ba ka don ka jingbym biang jong ka rukom pynïaid ïa ka Subroto Mukherjee Cup football tournament 2023 naduh ba sdang, kumta ki nongïalam kim sngewhun satia.
U bah Willstone Sohshang president ka seng haba ïakren bad ki nongthoh khubor ha ka sngi saitjaiñ ba la dep, u la ong ba ka jingpynlong ïa ka District level Subroto cup ha West Khasi Hills kam biang satia naduh ka por ba ki sdang ban jied ïa ki khynnah skul kiba dei ban ïashimbynta ha katei ka lynpung ïalehkai.
U la ong ruh ba bun ki kmie ki kpa jong ki khynnah ki la ujor sha ka seng ba ka por ba pynlong ïa katei ka lympung ïalehkai ka dei ha ka por ba ka Exam ka la jan sdang bad ka ktah haduh katta katta ïa ka por khreh kot jong ki khynnah.
Nalor kata u la ong ruh ba ha ka por ba ka jingïalehkai ka sdang, ka la dei ruh ka aïom slap bad namar ka jingktieh palat ka madan, ka la pynlong ïa ki khynnah ba kin ym lah ban pyndonkam hok ïa ka sap ïalehkai ba ki don.
Ha kine ki sngi ba u slap um sangeh satia bad bun ki khynnah kiba ïalehkai ki kem shitom bad bun ki kmie ki kpa jong ki khynnah, ki la ong ba kim treh shuh ban phah ïa ki khun ba kin leit ban ïashim bynta ha katei ka lympung ïalehkai wat haba ki la shah jied ruh.
Utei u nongïalam ka seng u la ong ruh ba ka jingaipor khyndiat palat ha ka por ba ki leh ïa ka screening committee ruh kam ïahap satia, namar ka lyngkot palat bad shuwa ban jied ïa ki khynnah ka dei ban long la kumno kumno lai haduh saw sngi khnang ban ïoh ïa ki khynnah kiba biang.
U la ai jingmut ruh ba na ka bynta ka screening committee ka dei ban jied da ka independent body, namar ba ka don ka jingujor ba ka don ka jingshah kynnoh ba ki syrnod jong ki, kim dei kiba shisha bad ha kaba ïadei bad kane utei u nongïalam ka seng u la ong ba lada lap ba ki don kiba kum kita kin sngewbha ban phah pynbiang da ki syrnod kiba shisha.
Ha kajuh ka por u la ong ba ki khynnah kiba dei na ki skul kiba jngai kiba wan ban ïashim bynta ha katei ka lynpung ki shem jingeh bha, namar ba ym don wat tang ka jaka sah ruh bad haba ki wan ban ïalehkai ki hap ban shu wan rwing da ki kali ha ka jinglut kaba bun, katba ka por ïalehkai pat ka long man la ka sngi.
Kumta ki shem jingeh haduh katta katta ym tang ïa ki khynnah hynrei wat ïa ki kmie ki kpa kiba hap ban sei ïa ka pisa na ka bynta jong ki.
U la ong ruh ba ki don ki skul ba ki khynnah kiba ïashimbynta kim dap khatwei ngut bad haba ki ïalehkai bad ki kynhun kiba biang player ki shah thep da ki phew kol, kumta ka long ka jingjah burom kaba khraw ym tang ïa ka kynhun hynrei wat ïa ka skul baroh kawei.
Khliehriat, Naitung, 02: Ka jingjulor ka surok national highway 6 ha sor bah Khliehriat ka la buh jingeh ïa ki nongleit nongwan, ym tang katta ka buh jingma ruh haba ïaid ki kali heh kiba kit jingkit bad ki kali rit ruh bad kumjuh ruh ki kali kit nongpang, la sakhi ba ka surok ka la dap da ki thliew ba heh- ba heh kiba dap da ka um ktieh ha ka por ba hap slap, kane ka wanrah ruh ïa ka jingnsiew dur ka sor Khliehriat ha kaba bun ki nongliet nongwan ruh ki sakhi ïa kane.
Ka jingjulor kane ka surok, kaba la long shaba palat ka ju wanrah ruh ïa ka jingdheng kali kaba khah khah ha sor bah Khliehriat, ki kali heh bad kumjuh ruh ki kali rit katba lah ki pyrshang ban kiar ban lait na ki thliew hynrei ym lah ban leh eiei namar ka surok ka la dap sa tang ki jingpei thliew ba dap sa ka um ktieh ha ka por slap.
Ka jinglong jingman kane ka surok, ka buh jingeh bad buh jingma ym tang ïa ki kali, hynrei ka buh jingeh bad buh jingma ruh ïa ki paidbah kiba leit sha ïew sha hat, kiba thied jingthied bad kumjuh ruh ïa ki khynnah skul kiba ju ïaid na kane ka jaka.
Kane ka national highway kaba na Khliehriat, ka dei ruh ka surok kaba da ki hajar ki kali ki ïaid lyngba namar ka dei ka surok kaba ki briew kiba na bar bad kiba na ki jylla ba mar jan ruh ki ju ïaid lyngba na kane ka surok bad kaba phylla ba watla ka NHAI ka maramot ruh, hynrei kane ka bynta jong ka surok ka julor man la u snem haba wan ka aiom slap, lehse lah ban dei na ka daw ka jingmaraot kaba tang dep rukom.
Nalor kata, ka jingbym biang ki nala tuid um ruh ka pynlong ïa ka um slap ban tuid pathar ha surok.
Nongstoiñ, Naitung 2: Ka jingbym ïoh slap ha ka por kaba biang ka la wanrah ïa ka jingduhnong kaba khraw ïa ki nongrep ha kylleng ki jaka.
U bah Grosspar Parïong sordar barim ka shnong Mawkamoit kaba don ha ki thaiñ Myrïaw, Eastern West Khasi Hills District, haba ïakren bad u nongthoh khubor, u la ong ba ki nongshong shnong ha katei ka thaiñ ki dei kiba khlaiñ bha ha ka rep sohsaw bad na ka jingpynmih sohsaw na ki shnong ha katei ka thaiñ, la lah ban pynïaid ïew ha kylleng ki jaka bad wat ha sor Shillong ruh la lah ban pynïaid ïew da ki hajar kilo man la ka taïew.
Nalor kata u la ong ba wat haduh Guwahati ruh lajan man ka sngi la lah ban pynpoi da ki Mahindra pickup.
U la ong ruh ba mynta u snem ka jingpynmih sohsaw ka duna haduh katta katta, namar ha ki snem ba la dep ba u slap u wan ha ka por ba biang, shi tynrai u soh saw lah ban pynmih san haduh hynriew kilo hynrei mynta u snem pat na ka shi tynrai lah ban pynmih tang ar kilo ne tam.
U la ong ruh ba lada dei ki jaka rep kiba don ki tyllong um ha jan ki nongrep ki hap ban lei tai um da kaba synreit da ki pump, hynrei ha kito ki jaka rep kiba jngai bha ka um ki hap ban shu iehnoh kumto bad ha ka por ba shit kyrang palat ka sngi ki sla ki long kumba ki la jan ïap bad dei na kata ka daw ba ha ka por bas dang phuh syntiew ki soh ki tlor noh.
U bah Parïong u la ong ruh ba ki nongrep ki la sdang ban kheit soh la ar taïew, hynrei ka jingpynmih soh kam long kumba pynmih ha ki snem ba la dep.
Wat la katta ruh u la ong ba ha kine ki sngi ki la lah ban pynpoi sohsaw sha Mairang, Nongstoiñ, Mawkyrwat bad haduh Shahlang lajan man ka sngi.
Haba kylli pat katno ka dor shi kilo ki nongdie sohsaw ki ju thied ha kine ki sngi, u la ong ba haduh mynta ka sngi ka dor ka dang neh laiphew tyngka shi kilo.
U la ong ruh ba ka jingneh jong ka dor ïew naduh ba sdang kheit haduh mynta ka dei namar ba ka jingpynmih soh na man la ki jylla ka duna bha namar ka jingrang tyrkhong palat ka pyrthei.
Nalor kata u la ong ruh ba ha katei ka thaiñ ka shnong Mawkamoit ka dei ka jaka pdeng ba baroh ki shnong kiba doh ha katei ka thaiñ ki pynpoi ïa u sohsaw bad baroh ki kali kiba wan kit soh ki ïeng ha katei ka jaka ban ap ïa ka jingpynpoi soh jong ki nongrep.
Jowai, Naitung 02: ka Movement For Change, Meghalaya, India bad ka Dorbar Chnong Pammanik West Jaiñtia Hills District, ha kane ka 1 tarik kila pynlong ïaka jingïalang sngewlem halor ka jingshah pynïap beiñ jong kawei ka longkmie ka (L) Rodit Langstang kaba naka shnong Pammanik hi.
Ïa kane ka longkmie kaba 44 snem la pynïap da u kurim jong ka hi u Roibiang Pakma haka 31.5.2023 ha ïing sah jong ki hi.
Da ka jingïarap jong ka kynhun Movement For Change lem bad kiba ha ïing jong kane ka lanot kila leit u jor pyrshah ïa une u runar ha Phramer Traffic Cell haka 3.6.2023.
La ïoh kem ïa une u runar haka 26.6.2023 haka shnong Mynsoo- B daka jingïatrei lang jong kane ka Dorbar Shnong.
Ha kane ka jingïalang la ïashim bynta daki khynnah skul bapher bapher kiba don hapoh ka shnong Pammanik lem, ki nonghikai jong kine ki skul bad ki paid nongshong shnong kynthei bad shynrang.
Ïaka jingïalang la pynlong ha Community Hall jong ka shnong bad bud saka jingïaid rally na Community Hall shaduh sha ïing jong kata kaba shah pynïap.
Ha ïing jong kane ka lanot la pynlong ïaka jingïalang lyngkot bad ka jingthang Mombati sngewlem daka khun kynthei jong ka, kiba ha ïing hasem bad ki paidbah.
Kane ka lanot ka iehnoh shadien ïaka khun kynthei ba marwei jong ka.
Ki nongkren kiba kren hakane ka sngi ki kynthup ïa ka kong Yoophika Langstang naka liang ka kur Langstang, ki nonghikai naki skull kiba don haka ne ka shnong, ka President Village Organisation jong ka shnong shnong Pammanik ka kong Fecility Dhar, u ma P.Lyngkot, u ma P.Samaiang bad u ma C.Sungoh.
Kine ki nongkren baroh ki pynrem jur ïa une u runar uba nud ban pynïap wat ïala ka jong ka kurim.
Kumta la kyntu bad dawa ruh ïaki bor jong ka aiñ ba kin pynshitom ïa u ne u runar kat kum ki kyndon jong ka aiñ da kaba sdien phasi lane set phatok shi jingim.
Ïa kane ka khubor la phah da u Pherdian Samaiang President bad ka kong Z.Thaite Secretary jong ka Movement for Change.
Shillong, Naitung, 02: Da ka sienjam ban bud ïa ka thong USD 10 Billion ha shwa u snem 2023, ka Sorkar Jylla hapoh ka jingïalam jong u Myntri Rangbah u Conrad K Sangma ki la jam shakhmat naka bynta ban kyntiew ïa ki kam jngohkai pyrthei kaba antad ba ka lah ban aikam haduh kumba 50,000 ngut ha ka shisnem bad nohsyniang ruh haduh 4.1% sha ka Gross State Domestic Product (GSDP) jong ka jylla.
Ïa ki kali, u Myntri Rangbah u la pyllait paidba ha ryngkat ka jingdonlang u Myntri ka Tnad Tourism ka Sorkar Jylla u Bah Paul Lyngdoh bad kumjuh ruh u Dr.Vijay Kumar D.Commissioner and Secretary ka tnad Tourism Department, ka Kong Renette C.Sohkhlet kaba long ka Secretary jong ka tnat Tourism ka Sorkar Jylla.
Kane ka sienjam ka long ban pynbiang ïa ka jingbun ka jingtuid ki nongwan jngohkai sha kane ka jylla kiba kwah ban ïoh ïa ka jingshakri kaba paka, ka leit ka wan kaba kham aram haba ki leit sha ki jaka jngohkai pyrthei.
Katei ruh kadei shi bynta ban pynbiang na bynta kito ki nongwan jngohkai kiba pynkhreh ban pynlut shibun ka pisa la ka long ha ki jaka ruh bad ruh ha ka leit ka wan haba ki wan ban shangkai pyrthei ha kane ki jylla.
Hynrei, hadien ba la wad bniah na ki paidbah bad ruh na ki Tourist Operators bad ka tnad Tourism la lap ba nalor ka jingdon ki kali ban leit ki nongjngohkai ka Meghalaya ka duna bha ka jingdon ki kali kiba biang na bynta kito ki nongjngohkai pyrthei kiba kham bit kham biang nalor ki nongniah kiba donburom na ka bynta ban kyntiew shuh shuh ïa ki kam jngohkai pyrthei ha ka jylla.
Dei na kane ka daw ba ka sorkar jylla ka la pyllait paidbah da ki kali kit nongjngohkai pyrthei kiba paka na bynta ki nongseng kam lajong kiba ïadei bad katei ka bynta.
U Myntri Rangbah haba kren ha ka jingïalang u la pynpaw ïa ka jingkmen kaba khraw bad ong, “Ngi dap da ka jingkmen ban ïoh pyllait paidbah ïa ki PRIME Tourism vehicles scheme, kaba dei ka sienjam shakhmat ban kyntiew ïa ka kam jngohkai pyrthei.
Da kaba pynbiang ïa ki kali pura ryngkat ki nongniah kiba donburom bad ba la tbit bad buh hakhmat eh ïa ka jingshngaiñ jong ki nongshong, ngin ai ka jingshakri kaba paka kaba ki nongwanjngoh kai kin sah kynmaw ïa ka jingwan jong ki.
Kane ka sienjam ym tang ba kan kyntiew ïa ka ïoh ka kot jong ka jylla hynrei kan pynkup burom shuh shuh ïa ki nongseng kam lajong bad ruh ïa ki nongniah kali kiba la tbit kumta kane kan kyntiew lut ha baroh ki liang.
"U Bah Paul Lyngdoh haba bynrap halor kane u la ong, “haba ngi pyllait paidbah ïa kine ki kali, ngi sdang ruh ïa ka lynti ka jingkyla ban pynlong ïa ka Meghalaya kum ka jylla kaba paka tam eh na bynta ki nongwan jngohkai pyrthei.
Lyngba kine ki kali kiba kham biang, ym tang ba ngi ai kamai hynrei ngi plie lad plie lynti ruh na bynta ka kam kamai na ka jingitynnad ka mei mariang bad ruh ki paidbah Meghalaya.
"Lyngba kane ka skhim, ka Sorkar Jylla ka kyrshan pisa haduh mar shiteng ka dor kali ha ka jingmang pisa kaba 6 klur tyngka.
Kane ka jingkyrshan pisa ka kynthup haduh 90 persen ka jingsiew ba nyngkong ka dor kali (down payment) kaba pyntikna ba ki nongïoh jingmyntoi kin ïoh ïa katei ka kali kaba la paka da kaba siew shwa tang 1lak tyngka ka bai seng ne down payment.
Nalorkata la siew tam ruh 20 persen ka jingsiew kaba man u bnai ban pynsuk ïa ka jingtreikam.
Kane ka skim ka thmu ruh ban pynbiang shuh shuh ïa ka jingdonkam ki nongwan jngohkai kiba kham bit kham biang la ka long naduh ki kali, ki nongniah kiba tbit, ki nongïalam kai, ban suk wai kali ha ka dor sorkar bad ruh ban thaw pat ïa ki lad kamai.
Kum ka jingsdang kaba ïaid tang shi bnai katei ka skim ka la ïoh pdiang ïa ka jingtyrwa kaba haduh 600 ngut kiba kwah ban pyntreikam ïa katei ka prokam jong ka sorkar.
Hynrei ha kaba sdang la jied shwa tang 47 ngut lyngba ka jingbishar kaba bniah da kaba peit shwa ïa ka jingtbit jong ki halor ka kam jngohkai bad tip ïa ka lynti badka leit ka wan kaba shngaiñ kaba kum ki nongniah ki donkam ban tip.
Na ka liang ka tnad ka pynlong ruh ka jingai jinghikai na bynta jong ki khnang ba kin sngewthuh kumno ban buh shwa hakhmat ïa ka jingshngaiñ jong ki nongshong.
Nalorkata, ka sorkar kala pyndait ruh da ki GPS ha kitei baroh ki kali ban suk ban buddien ïa ki lada jia ba don kano kano ka jingjia ba kyrkieh.
Nalorkine, ka PRIME Tourism Vehicle Scheme, jong ka tnad Tourism ka sorkar jylla ka la sam ruh ïa ki life jackets, first aid box bad ruh ki jingïalehkai sha ki nongpynïaid ïa ki jaka jngohkai pyrthei kiba don ïa ki jingïalehkai ha um.
Ka la don ruh ka jinghikai da kaba treilang bad ka Tour Operators na ka bynta ki nongking lieng bad ruh ki jinghikai ban pyllait im bad ruh ka CPR na ka bynta kito kiba wan na ki jaka jngohkai kum na Shnongpdeng, Sohra, Darrang, Dawki, Umsyiem, bad kiwei.
Shillong, Naitung 02 : Ka United Democratic Party (UDP) kam pat rai satia la kan sei kyrtong neem ha ka elekshon MP ha Lok Sabha ha u snem ban wan.
“Ngin sa kren ïa kane ka mat ynda la don ka jingïakynduh lang jong ka party.
Dei tad ynda ngi la donlang baroh ki nongïalam jong ka party ba ngin sa lah ban shim rai halor kane.
Ïa mynta hi, ngim pat shim kano kano ka rai haba ïadei bad ka elekhson MP," ong u General Secretary ka UDP, Dr.Jemino Mawethoh haba kren ha kane ka sngi u Blei.
Halor ka jingkylli, la un aireng biang neem na Shillong Parliamentary constituency ha kane ka elekshon ban wan, u Dr.Jemino u la ong, “Ngam pat shim kano kano ka rai ïa mynta namar dei ka party hi kaban shim rai halor kane.
"Lah ban kdew hangne ba u Dr.Jemino Mawthoh u dei u kyrtong monlang jong ka sorkar Meghalaya Democratic Alliance na Shillong seat ha u snem 2019 hynrei u la shah rem pat ha u kyrtong ka Congress, u Bah Vincent H Pala.
“Nga la ïoh tang kumba 34 persen ka jingïoh vote (vote share) bad nga ïoh 2.67 lak vote.
Lymda dei na ka ishu Citizenship Amendment Act (CAA) lehse nga la dei ban jop ïa ka elekshon MP," u la ong.
Nalorkata, u ïathuh ruh ba ha ka snem 2009 u Bah Pala u la ïoh haduh 48 persen ka jingïoh vote katba ha u 2014 pat u la hiar sha ka 33 persen.
“Kumta ngi la nang pyrkhat ba ha u 2019 un hiar sha ka 19-20 persen pynban la kiew pynban na ka ishu CAB-CAA," ong u Dr.Jemino da kaba pynpaw ruh ba jingshah pynïasoh lang ba kyrshan ka BJP ïa ka sorkar MDA ka la ktah haduh katta katta ïa ka lad jong u ban jop ha katei ka elekshon ba la dep.
Nalorkata, u ong ruh ba ha ka jingshisha u kwah ban don ha Parliament ban ïoh rah ïa bun ki ishu kiba ïadei bad ka jylla.
Ha kaba ïadei pat bad ka ishu jong ki District Council ha rilum Khasi bad Jaintia Hills, utei u heh UDP u la ong ba ka Central Executive Committee jong ka party ka la shaniah ha ka core committee ban pynkhreh ban pynkhreh na bynta ka elekshon MDC ha ka jylla.
Nongpoh, Naitung, 02: Haba kren halor ka khuid ka suba bad ka jingdonkam ban ïada kyrpang ïa ka mei mariang da kaba ngi hap ban phikir ban bret pathar ïa ki jaboh, kane kam shym la treikam ha ka jingmut jingpyrkhat jong ki paidbah nongshong shnong ka Ri Bhoi District bad kumba paw shabar ki paidbah ki dang duna bha ha ka bor pyrkhat kumno ban pynlong ïa ka imlang ka sahlang ne ki jaka paidbah kaba khuid ba suba.
Kumba la lap da u Mawphor, ka jingbret pathar ïa ki jaboh kam dei tang ha ki jaka paidbah, hynrei khamtam ha ka surokbah National Highway-6 ha kaba la ïohi ba ki nala um jong ka surokbah la shlei da ki plastik bad ki jaboh ba la shu bret pathar da ki paidbah.
Ha ka por tlang, na ka jingbret pathar ïa ki jaboh ka pynmih ïa ka jingsma iwtung kaba ktah ïa ka koit ka khiah ki paidbah bad haka por slap ne ka por lyiur ha ki bynta jong ka surokbah ka wan noh ka jingshlei um na ka daw ba ki nala um ki la set da ki jaboh bad ka wanrah ruh ïa ka jingshlei um sha ka surokbah kaba pynsniew ruh wat ïa ka surok paidbah.
La lap ruh haba ïaid ha shilynter ka surokbah NH-6 ha Ri Bhoi khamtam ha ki jaka paidbah ka nala um jong ka surokbah ka dei ka jaka theh ñiut ne ka jaka bret jaboh ki paidbah.
Kane ka buh jingma ym tang ba ka ktah ïa ka koit ka khiah ki paidbah da ka jingmih ki lyer ba sma iwtung bad kane ka pynjot ruh ïa ka mei mariang, namar ha ki nala um ki paidbah ki la bret pathar naduh ki bilor, ki plastik bad kiwei kiwei ki jaboh ba kum ki bor ba dei peit ki la dei ban leh eiei halor kane ka bynta ne pynshitom ïa kito kiba bret pathar ïa ki jaboh.
Kum ban pynkynmaw, ki bor synshar ka Ribhoi District ha ki snem ba la leit noh ki la pynmih ïa ka jingmana khamtam ka jingbret pathar ïa ki plastik ne ban pyndonkam ïa ki plastik lyngba ka Plastic Waste Management (Amendment Rules, 2021 bad ka Section 5 jong ka Environment (Protection) Act 1986, hynrei kane ka shym la treikam bad dang lap hi ha kiba bun ki jaka paidbah ki paidbah ki bret pathar naduh ki plastik bad kiwei kiweiki jaboh kiba ktah ïa ka mei mariang bad ïa ka koit ka khiah ki paidbah.
Dang katto katne bnai mynshuwa ngi la jied ïa kita ki nongthaw aiñ kiba ngi ju khot bakla ki “nongmihkhmat.
" Ha kito ki bnai shuwa ka elekshon kaba la jia ha u bnai Rymphang bun na ngim ngi la khmih lynti ba kan wan ka jingkylla ha ka synshar khadar bad ba ki paidbah kin leit ban thep vote bad jied ïa ki MLA ki ba lah ban wanrah ïa ka jingroi jingpar kaba kham stet; ba ka sorkar kan ïathir ïa syllok kumno ban lah ban thaw kam thaw jam shabar jong ka sorkar, namar ki kam sorkar ki lah shlei lypa.
Hynrei ynda la ñiew ïa ki vote baroh, jop pynban da kita hi kiba ngi lah kynnoh bamsap bad leh klep ïa ka pisa paidbah.
Ha ki san snem kiba la leit jong ka sorkar MDA kaba nyngkong lah mih ka jingkynnoh bamsap ha ka rukom sam ïa u khaw uba la khleh bad ki kynja dawai khnang ban tei ïa ka bor met ki kynthei bad longkmie.
ïa uta u khaw lah khot u ‘fortified rice.
’ Da ki hajar byrni utei u khaw lah kurup ki pulit Assam na kawei ka kudam.
Hynrei mar kumta hi ka la don ka jingpyrshang ban tep eit-miaw ïa kane ka kam leh tuh.
U Chief Minister Conrad Sangma u la thung ïa kawei ka Komiti ban tih bniah ïa kane ka jingkynnoh ba uta u khaw uba dei ban sam lyngba ki Anganwadi Centre la pyshang ban die noh ha ïew ha hat.
Hadien kata la mih sa ka jingkynnoh ba ka Power Department kaba dei peit ïa ki bording elektrik ka la siew tam ïa uwei u kontrak haduh 149 klur khlem pat pyndep ïa ka kam kaba u la shimti.
ïa kane ka lap da ka tnad Accountant General kaba dei ban peit ïa ka jingpynlut pisa ki tnad sorkar baroh.
Hadien ba ki lad pathai khubor ki la pynmih ïa kane ka khubor bad ki seng liang pyrshah ki la sdang ban dawa ban tohkit ïa kane ka kam, U Chief Minister sa shisien u la pynlong ïa kata ka Enquiry Committee kaba khlieh da uwei u nongbishar (judge) uba na Madhya Pradesh uba lah shong thait.
Ngi dei ban kynmaw ba kano kano ka jingtohkit kaba leh da u nongbishar uba lah shongthait kam don ïa kata ka bor ban ïaid katkum ba dei ban ïaid.
Ka jingthohkit kaba la thung hi da ka sorkar kam lah satia ban lap ïa ka jingshisha.
Dei tang lada ka jingtohkit ka long kaba laitluid bad kaba khlieh da u nongbishar uba dang trei (sitting judge) ba ngi lah ban khmih lynti ban lap ïa ka jingshisha.
Lah bun bah ki kam bam-klop, bam-sap ïa ka pisa paidbah naduh ki snem kiba mynshuwa hynrei ym pat don tang kawei ruh ka case ha kaba la lah ban kem ïa ki nongleh kam tuh.
Ka don sa kawei ka kam bamsap ha kaba lah khyllem uta u dome halor ka ïingdorbar thaw-aiñ kaba dang tei shatei sha ka New Shillong Township.
Uta u kontrak uba pyntrei ïa ka ïing dorbar thaw-aiñ kaba thymmai – u Badri Prasad ha kaba nyngkong lah weng noh ïa u (blacklist) namar um long uba trei bha.
Hynrei ym lah ban tip da kumno pat ba u Badri Prasad u ïoh rung biang kum u kontrak na kyrpong.
Dei une ujuh u Badri Prasad uba pyntrei ïa ka jaka ïalehkai kaba heh bha ha Tura – ka PA Sangma stadium, ïa kaba lah plie shuwa ka elekshon.
Hynrei dang ha ka taiew ba lah dep katei ka stadium ruh ka la khyllem narud narud.
Baroh kine kiei kiei ki nang ïai jia.
Ki surok bad ki lynti ki synkien kiba dei ban neh la kumno kumno 10 snem khlem da maramot, pynban tang shisien tied u slap uba jur ka lah rah noh ka um ïa ka rong kaba la siang namar ba ka stang palat bad kam long katkum ki jingbatai (specification).
Ki engineer ki tip bha ïa kine kiei kiei namar ma ki ruh ki don kti ha kine ki kam bamsap.
Ha ki jingtei bapher bapher, ka jingbamsap ka sdang naduh u minister, bad ka hiar ter ter sha ki engineer bad wat ki clerk ka PWD/PHE ruh kiba ym ju riej ban dawa pisa na u kontraktor.
Lada u kontraktor u la hap ban siew pisa shane shatai te khlem pep un hap ban shna da ki surok lane kiwei pat ki jingtei kiba lah ban duh noh kloi.
Ka jingbamsap ka la ngam jylliew bha ha kane ka jylla.
Imat ka niam Kristan ne kiwei kiwei pat ki jait niam kim shym rung ha ka mynsiem jong ki briew.
Ka jingkyntu ha ïingmane ka ïaid la ka jong, ki jingleh jingkam pat kiba ha ophis ki ïaid la ka jong.
Kata ka dei ka jingarsap kaba pyntroiñ ïa kane ka jylla jongngi.
Hynrei ha man ba don ki jingduna bad jingdkoh la shu kynnoh beit ïa u mynder, u dkhar, u dusmon aiu re katba ïalade pat ngi sait khuid.
Mynta ha ka ïing dorbar thaw-aiñ, don tang khyndiat eh ki MLA ha ka liang pyrshah.
Kita ki long 5 ngut ki MLA na ka seng Congress, 4 ngut na ka Voice of Peoples’ Party (VPP) bad 5 ngut na ka Trinamool Congress (TMC).
Kata ka mut ki don 14 ngut ki MLA liang pyrshah ha ka ïing dorbar kaba 60 ngut.
Na kine ki 14 ngut, ngi la ïohi ba ha kine ki khyndiat sngi u MLA ka Mylliem uba na ka seng Congress u la sdang ban ïaroh sorkar.
U la ïaroh ïa ka jingtrei kam ki pulit bad kiwei kiwei de.
Ka daw ka long ba ka seng Congress ka ïatrei lang bad ka NPP ha Khasi Hills District Council.
Te ka jingpyni ba long na ka liang pyrshah ha ïing dorbar thaw-aiñ ka long tang ban shu leh mynleh.
Ka dei kane keiñ kaba pyniap ïa kane ka ‘jaidbynriew.
’ Toi ngam sngew dei shuh ban pyndonkam ïa kane ka kyntien ‘jaidbynriew’ namar la shu kheiñ niut bad pynhiar dor ïa ka.
Uwei pa uwei u nongai reng elekshon u kam ba un trei na ka bynta ka jaidbynriew.
Hynrei ngi ïohi mynta lah 51 snem ba tang shu lah don ha ka bor bad lah ïoh long minister kita kiba shong shuki ki pyrkhat shuwa kumno ban ïoh lum spah, ka ban neh ar lai pateng.
Ngi ïohi da ka ki jong ki khmat ba ka jingduk ka la nang kiew bad don katto katne ngut pat kiba la shu kiew spah syndet.
Hynrei haba ngi ïohi ïa kine kiei kiei baroh ka shu kut noh tang ha ka jingïakren, ïathuh khana ha ïing iap-briew.
Ym ju kham don ba leh ïa ka RTI ban lap ïa ka rukom pynlut pisa khlem da ïaid da ka lynti kaba dei.
Ha kane ka sorkar lah thung Chairman bad Vice Chairman da ki phew ngut bad baroh kita ki ïoh ka jingsiew kaba heh kaba leit na ka pla pisa paidbah.
Hynrei ngi ïa sngap beit bad ym ju kham don ki ban thoh ha ki kotkhubor bad ban pynkyndit bynriew ïa kane ka jaidbynriew kaba shu ïohthiah lyngngai.
Lada ka ïai long kumne te ka lawei jongngi ka long kaba dum tliw tliw bad ki samla kin sa shu ngop ha u droks bad ka kyiad namar ba duh jingkyrmen – ba ym don ka kam ka jam lane kiwei pat ki lad kamai.
Ka jaidbynriew kaba im ka dei ban shim jingkheiñ thik pa thik na ka sorkar bad ban ïakhun pyrshah ïa ka bamsap.
Ym dei ban ong namar ba ïa ithuh ithaw te ym long ban kren pyrshah.
Hato ban ïeng ha ka nongrim jong ka hok bad ka jingshisha ka long kaba bakla?.
Shillong, Naitung 02 : Ka Hynñiewtrep Youth Council (HYC) ka la ujor pyrshah halor ka rukom maramot ïa ka surok naduh Mustoh shaduh ka shnong Shella kaba don ha East Khasi Hills District.
Ha ka shithi sha u Assistant Executive Engineer ka tnad PWD, Shella Sub-Division ha kane ka sngi Saitjain, u Vice President jong ka HYC Shella Unit u B Natep u la ong ba ki dkhot ka Council ki la lap ïa kane ha ka jingleit jurip hadien ba ki la ïoh pdiang ïa ka jingujor na ki paidbah bad lap ba katei ka surok kaba dang shu dep maramot dang shen ka la jot lut namar ka jingtorti ka rukom pyntrei.
La ong ruh ba katei ka surok ka la long thliew kylleng bad kane ka la buh jingeh haduh katta katta ïa ki paidbah kiba pyndonkam ïa katei ka surok.
Kumta, na ka liang ka seng ka kyntu ïa ka tnad ba dei peit ba kan phah maramot biang mardor ïa katei ka surok.
“Ka jingrben jong ka jingsiang rong kadei ban long katkum ka work order," ong u Natep.
Khliehriat, Naitung, 02: Ki bor synshar jong ka East Jaiñtia Hills District hapoh ka jingïalam jong u Deputy Commissioner u Abhilash Baranwal, ha ryngkat ka jingïatreilang bad ka Mihmyntdu Community Social Welfare Association (MCSWA) ryngkat ka jingkyrshan lang jong ka Meghalaya AIDS Control Society (MACS) Shillong, ha ka sngi Saitjaiñ ki la pynlong ïa ka jingleh test ïa u khñiang jingpang HIV ïa ki nongñiah kali Touirist Raxi ha East Jaiñtia Hills District.
Kane ka jingleh test ka long ïa ki nongñiah kali kiba don ha ka shatri jong ka East Jaiñtia Hill District Tourist Association (EJHDTA) bad ka Kalaiñ Badarpur Association (KBA).
Ha kane ka kynti, ki dkhot jong kine ki Association ñiah kali, da ka mynsiem ba sngewkhia halor ka jingkiew jong ki briew kiba ïoh ïa u khñiang jingpang HIV ha East Jaiñtia Hills District, ki la ïashim bynta ha kaba phah Test ïalade ruh ha ka prokram ba la pynlong ha Mookhep.
Kane ka jingmih shakhmat jong kine ki nongñiah kali kamai ka long ban pynshlur ïa kiwei ruh ba kin mih lang shakhmat ban phah test HIV khnang ban dup tip ruh ïa ka jinglong jingman jong ka koit ka khiah ym dei eh tang ïa ka jingpang HIV.Ki President jong kitei ki Association nongñiah kali ba kyntup u Bah A.Ryngkhlem bad u Bah H.Rymbai ki la ong ba ka long kaba bha eh ban pynlong ïa kum kine ki jingleh test bad kum ki Association ki kwah ruh ban pyni ba ki don ka jingkitkhlieh ban wanrah ïa ka bha ka miat hapoh ka district bad ruh ban pynlong ïa ka district kaba lait na u khñiang jingpang HIV bad kiwei kiwei ki jait jingpang.
Ki nongïalam jong kitei ki seng ñiah kali, ki la kyntu ruh ïa ki paralok bad ki dei ban kiar na ka shongkha pathar bad ruh ban da kynmaw ban sop da ki jingsop kti (hand gloves) haba don kano kano ka jingjia aksiden kali khnang bad lait na ka jingïabit ïa ka jingpang HIV bad ki da kyntu ïa ki nongñiah kali ba kim dei ban dih kyiad ha ka por ba ñiah kali ha ka por ba kit ïa ki nong shong kali bad ruh ba ym dei ban kit palat pud.
Ha kane ka Chekup Camp, la leh ruh ïa ka jingtest Blood Pressure, ka general Check up , ka test HEP-B bad ka C bad kiwei kiwei ki jingleh test na ka bynta kiwei kiwei ki jait jingpang.
Shillong Naitung 02 : Ka IIM Shillong ha ka sngi Saitjaiñ kala ïasoi ïa ka Memorandum of Understanding (MoU) bad ka sorkar Nagaland na bynta ban pynïar ïa ka jinghikai bad ban kyntiew ïa ka pule puthi jong ki samla ka Nagaland ha ka Higher Education & Skill Development.
U Myntri ka tnad pule puthi ka sorkar Nagaland u TemjenImna Along, ula pynpaw ïa ka jingsngewhun ïa ka jingïatreilang hapdeng ka IIM Shillong bad ka sorkar jylla Nagaland bad ula ïaroh ïa ka jingshemphang bad ka jingtbit jong ka IIM bad kane kan wanrah ïa ka jingkylla ha ka pule puthi ha ki kyrdan kiba heh ha ka jylla Nagaland.
Ka thong jong kane ka jingïatreilang ka long ban wanrah ïa ka jingkylla ha kiba bun ki liang bad ban kyntiew shuh shuh ïa ka pule puthi bad ban pyntreikam ïa ka New Education Policy (NEP).
Ka Education Policy kaba thymmai la pynwandur ba kan lah ban sei ïa ki khynnah kiba tbit ban ai sha ki ïa ka jingpule ba paka bad ka sorkar jylla ruh kan ai ka jingkyrshan bad ka jingïatreilang na bynta ban long kaba jop.
Halor ka NEP 2020, u TemjenImna ula ong ba kadei ka jingïohi jngai bad ka jingpyntreikam ïa kane ka Polisi ka long kaba biang bha na bynta ka pule puthi.
ïa ka NEP la wanrah na bynta ban pynwandur ïa ki khynnah ha ka liang ka jingpule.
Katba u Atul Kulkarni, dkhot jong ka BoG, IIM Shillong, ula pynthikna ba kane ka jaka pule kan ïaleh ban kyntiew ïa ki samla pule jong ka thaiñ shatei lam mihngi bad ula kyntu ïa ki samla pule ka thaiñ ba kin shim ïa ka kabu ban pule ha ka IIM ban pyntbit ïalade ha kiba bun ki laiñ jingpule.
U Director jong ka Higher Education Nagaland, u la pynpaw ïa ka jingsngewkmen ïa kane ka sienjam ha kaba kane ka dei ka sien kaba nyngkong eh ban ïatreilang bad kane ka jylla Nagaland.
Na ka liang jong u Nitin Sharma u dkhot jong ka BoG, IIMS, u la ïaroh ïa ka MOU ba la ïasoi namar kane kan plie lad ïa ki khynnah ka Nagaland ba kin don bynta hapoh kane ka shatri jong ka IIM khlem da donkam ban ïakhun ïa ka Common Admission Test (CAT).
Mawkyrwat, ‘Naitung, 02: Ka kynhun jong ka Search and Rescue Team jong ka Fire & Emergency Service, South West Khasi Hills District ka la ïoh ban leit pyllait ïa uwei briew uba la sah kut ha uwei u dewlynnong ha Wah Rilang, Mawranglang, South West Khasi Hills District.
Katkum ka jingpyntip napoh na ka F&EC, Mawkyrwat la ong ba kane ka jingjia ka la jia naduh ka 30 tarik u Jylliew, 2023 ha kaba u briew uba la sah kut u dei u bah Bekstar Lapang, 43 snem karta ha kaba ula sah kut ha utei u dewlynnong la kham katto katne kynta ha kaba um lait shuh ban kam lane kiew sha ryngkew na ka daw jong ka jingkiew kynsan jong ka um saw.
La ïathuh shuh shuh ba une u rangbah u la mih na ïing ban leit khwai na katei ka wah Rilang naduh ka por 5 baje mynstep bad ynda ula poi ha katei ka jaka ba u thmu ban khwai u la leit ha uta u dewlynnong bad tang shu poi ka la wan kynsan kynsan jong ka jingkiew jong ka um saw bad haba u la pyrshang ban phai na ka lynti ba u la leit um lait shuh ban kam na kata ka wah.
Namarkata, halor kane ka jingjia na ka liang ka F&EC, Mawkyrwat ka la ïoh jingpyntip ha ka por 5 baje janmiet bad mar mar ki la leit bad haba ki la poi ha wah Rilang ki la pyrshang katba lah ban thaw ki lad ki lynti ban ïoh ban pyllait na kata ka jaka ba u don hynrei ha kaba nyngkong kim shym la lah ban pynurlong hynrei da ka jingïaipyrshang jong ki tat haduh ka por 7:30 janmiet ki lah ïoh ban pyllait im ïa u na uta u dewlynnong ba u u la sah kut.
Mawkyrwat, ‘Naitung, 02: Ha kawei na ki jingjia ba sngewsih kaba la jia ha ka sngi U Blei ha ka surok shwa ban poi sha shnong Keniong, South West Khasi Hills District kawei ka kali Alto K10 kaba don ïa u registration number ML04 B-1269 ka la noh sha riat kaba kynjang 200 phut eiei bad u Bah Kalbinus Nongbri na ka shnong Amarsang u la khladnoh.
Katkum ka tyllong khubor na ki Pulit la ong ba kane ka la jia ha ka por kumba 11:00 baje mynstep ha kaba kane ka kali ka mih na Nongstoiñ da ka jingthmu ban leit sha shnong Nongjri, South West Khasi Hills District hynrei ynda la poi ha ka shnong Kenïong ka la hap noh sha riat.
“Kane ka kali ka la hap hapoh riat kaba kynjang kumba 200 phut ei ei", ong ka tyllong khubor bad ka jinghap jong ka kane ka kali ka dei namar ba ka thmu ban tam shakhmat ïa kawei ka trok bad ki don haduh 9 ngut kynthup ïa u nongñiah bad 5 ngut ki hep rit.
U Bah Kalbinus Nongbri na ka shnong Amarsang uba dei ruh u kpa jong ki san ngut ki hep rit bad kiba mynsaw ki kynthup ïa u Bah Khrawbor Nongsiang, 22 snem na ka shnong Mawlyngdep, West Khasi Hills District (nongñiah), u Bah Marius Nongbri, 70 snem na shnong Mawlyngdep uba dei u Paieid, ka kong Merilin Nongmin, 40 snem na shnong Amarsang, South West Khasi Hills District (kmie), i hep rit Dariti Nongmin, 4 snem ka rta, u hep rit Ribanson Nongmin 8 snem ka ta, u heprit Erick Nongmin 10 snem ka rta, i heprit Rikormary Nongmin 7 snem ka rta bad u heprit Micheal Nongmin 5 snem ka rta.
Ïa kine ki 8 kiba la mynsaw la pynkit noh sha Civil Hospital Mawkyrwat da ka kali EMRI 108.
Hadien katto katne por ba la buh hapoh Civil Hospital Mawkyrwat ïa kiba mynsaw jur la pynkynriah noh sha Shillong ban ïoh ïa ka jingsumar kaba kham thikna bad ïa ka met jong uba ïap la buh hapoh ka jaka buh met ïap hapoh Civil Hospital Mawkyrwat.
Shillong, Naitung 02: Ka United Democratic Party (UDP) ka la rai ban phah jingthoh sha ka Law Commission of India ïa ka jingsngew ka party ha kaba ïadei bad ka jingthmu ka sorkar pdeng ban pyntreikam ïa ka Uniform Civil Code (UCC) ha ka ri.
“Ngi sa phah ïa ka jingsngew ka party ha kaba ïadei bad kane ka mat bad ngin sa ïathuh ïa phi ïa kaei ka nongrim kaba ngi ieng ha kaba ïadei mad ka UCC," ong u General Secretary ka UDP u Dr Jemino Mawthoh ha ka jingïakren bad ki lad pathai khubor,U la ong ba ka UCC ka dei ka mat kaba kyllaiñ bha bad donkam bad sngewthuh ïa ka jingktah ïa ka jinglaitluid ka mane Blei, ka hok ki rit paid bad ka jingma ïa ka jingngeit niam bad ruh ïa ka jaidbynriew riewlum.
U la ïathuh ba ban sngewthuh ïa kane ka mat na ka liang ka Youth Wing jong ka party kan sa pynlong ïa ka jingïakop ïatai nia hapdeng ki samla pule kolej kaban sa pynlong ha ka 12 tarik.
Shillong, Naitung 02: Ka dheng kali ba ka thain Upper Shillong ka ju mad baroh shi katta kan sa kham duna noh shen tang shu dep ban pyndep ïa ka jingshna ïa ka surok Western By-pass kaban ïaid na Lad Mawreng bad mih pat sha Lad Umsaw, Ri-bhoi District.
Kat kum ka jingïathuh u MLA Ka Mylliem uba ba dei ruh u Nongïalam ka Liang Pyrshah ha Ïing Dorbar Thaw Aiñ ka jylla u Bah Ronnie V Lyngdoh u la ïathuh ba ïakatei ka surok kaba ma u kum u MLA ka Mylliem bad ki paidbah ba ïaid ba ieng na ka surok NH-40 ki la angnud dik dik ban pyndep noh ïa katei ka surok kaba ka sorkar ka la dep ruh ban mang pisa na bynta ban ïaid shakhmat khnag ban lah ban weng ïa ka jingdheng kali kaba jur kaba jia ha man la kawei pa kawei ka sngi.
“Nga sngewnguh ïa ka sorkar jylla khamtam eh ïa u Symbud Myntri Rangbah ka jylla uba peit ïa ka PWD u Bah Prestone Tynsong uba la leh shitom ban pynïoh ïa ka mang pisa ba 600 klur tyngka na bynta ban tih ïa kane ka surok kaba thymmai kaban ym ïaid lyngba shuh ka sor Shillong bad kyrmen ba ka jingpyntrei kan sdang noh bad kan ïaid ruh shait shait khang ban lah ban pyndep kloi katba lah," u la ong.
“Nga kyrpad ïa ki paidbah ba kin ai ka jingïatreilang bad ka sorkar khnang ba ka kam kan ïaid sted bad nga kyntu ïa ki trai jaka kiba kane ka surok kan ïaid lyngba ba kin ym pynkyllaiñ ïa ka jingai jaka bad ruh ïa ki shong kiba ka surok kan ïaid kin ai ka jingïatreilang kaba pura bad ka sorkar nalor kane nga kyrpad ïa ka sorkar ban pynsted noh ïa ka jingpyntrei ïa kane ka surok Fourlane kaba ka jingpyntrei ka la sahteng ha kiba bun ki bynta," u la bynrap.
U la ïathuh ruh ba na ka liang jong u u ai khublei halor ka jingmynjur ka sorkar ban leh sorjamin na bynta ban tih ïa ka surok kaba na Sawmer sha Lawsohtun, kumjuh ka surok na Mawkhan sha Mawsing, ‘nga kyrmen ba ki kam kin ïaid stad khnang ba kan long ka jingmyntoi na bynta u paidbah ka Mylliem bad ki paidbah slonsar kiban pyndonkam ïa kane ka surok.
Ha kajuh ka por u Bah RV Lyngdoh u la ïathuh ruh ba u la dep ban kren bad u Myntri Rangbah ka jylla u Conrad K Sangma bad kumjuh bad u Symbud Myntri Rangbah ka jylla uba peit ïa ka tnat Kam Poh Iingna bynta ban pynïoh Police Station na bynta ka Mylliem ban pynsuk ïa ki paidbah ka constituency kiba baroh shi katta ki hap ban leit shaduh Jhalupara bad don ruh kiba ngat sha Mawngap wat haba ki don ki kam kiba rit eh kiba ïadei bad ki pulit.
“Na ka liang u Myntri Rangbah bad kumjuh u Symbud Myntri Rangbah bad wat u DGP u la kubur ba ka donkam ban don noh ka Police Station ha Mylliem bad ha ka jingïalang kaba dang shen haba nga ïakren ïa kane ka mat ki la pynpaw ba ka sorkar kam pat ju ïoh ïa kano kano ka jingtyrwa na bynta ban buh PS," u la ong.
“Nga ïohi ba ka mih ha ki kot khubor ba hana ba yn plie ïa ka PS naduh ka term ba la dep jong u MLA barim ha Umshyrpi hynrei ha ka jingïakren na ka liang ka tnad ki ïathuh ba kim pat ïoh ïa kano kano ka jingthoh ban tyrwa buh PS," u la jubab ha kaba ïadei bad ka jingkylli halor ka jingmih khubor naduh ki khyndiat snem ba mynshuwa ba la mut pynieng PS ha Umshyrpi.
Utei u MLA u la ïathuh ba u la dep ruh ban ïa kren bad ka Myntri ka Koit ka khiah Kong Ampareen Lyngdoh na ka bynta ban kyntiew kyrdan noh ïa ka Pomlum PHC sha ka CHC khnang ba kan long ka jingmyntoi ïa ki paidbah jong kane ka thaiñ.
“Nga la buh ka jingtyrwa ban kyntiew kyrdan noh ïa ka Pomlum PHC sha la CHC namar lada kyntiew kyrdan ki tiar ki tar ki la kham biang, ki jaka thiah bad ki doktor bad ki nos ruh ki la kham bud bad ki paidbah kim donkam shuh ban kiew shaduh sha sor ban shah surmar," u la ong.
U la ïathuh ruh ba ka tnad DoNER jong ka sorkar India ka la mnjur ïa ka mang pisa kaba 33 klur na bynta ka Upper Shillong Water Supply.
Shillong, ‘Naitung, 02: Ka tnat ka Koit ka Khiah jong ka Sorkar Jylla ha ka sngi U Blei ka la pynshai ba ki dawai ba la bret ha Marten ha ka 29 tarik u bnai baladep ki dei kiba la kut por na ka daw ka jingbym ïoh ban pyndonkam na ka jingwan lynshop ka khlam jingpang COVID-19.
Ha u kyrwoh ba la phah da ka Director of Health Services (MI) ka la ong ba kine ki dawai ba la bret ha Marten, Mawïong, Shillong ki dei kiba la sniew.
Ïa kine ki dawai la pan katkum ka jingdawa jong ki district bapher bapher bad ki jaka sumar kiba don kylleng ka jylla.
Kine ki dawai ki dei kiba ïoh bad sam sha ki jaka sumar kiba don ha ki District.
Ïa ki dawai ba la ïoh la buh ha Central Medica Store khnang ban sam haba don ki jingdawa ba kyrkieh.
Hynrei na ka daw ka jingwan lynshop jong ka jingpang khlam COVID-19, kine ki dawai la sahkut ha Central Medical Store bad kam shym la don shuh kano kano ka jingdawa.
“Ki dawai ki dei kiba la sniew na ka daw ka jingbym lah ban pyndonkam na ka jingwan lynshop ka jingpang khlam COVID-19.
Ïa ki dawai kiba la sniew la donkam ban bret noh khnang ban pynkylluid ïa ka jaka buh dawai kaba wanrah ïa ka jingkhapngiah ynda la wanrah ban buh ïa ki dawai kiba thymmai," la ong u kyrwoh na ka DHS (MI).
Ha kaba ïadei bad kane, u Pharmacist in-charge jong ka Central Medical Store Directorate Health Services (MI) u la pyntip lyngba ka shithi kaba Dated May 27, 2023 ba la donkam ban bret noh mardor ïa ki dawai ba la sniew, ong u kyrwoh.
Ïa ka kyrteng jong ki dawai ba la sniew la mynjur da ki bor ba dei peit.
U Assistant Drugs Controller, Directorate of Health Services (MI) lyngba ka shithi kaba Dated June 19, 2023 u la pyntip sha u Pharmacist in-charge jong ka Central Medicine Store ban bret noh ïa ki dawai kiba la sniew da ka jingaibor jong ki bor ba halor, la bynrap u kyrwoh.
U Pharmacist in-charge u la pyntip sha ki bor ba dei peit ha kaba ïadei bad ka jingbret noh ïa ki dawai ba la sniew ïa kaba la sdang naduh ka 29 tarik Jylliew, 2023, ong shuh shuh u kyrwoh.
Ha ka 29 tarik, Jylliew, 2023 da ki lak tylli ki dawai ba la sniew kiba kot da ki klur tyngka la theh sha jaka theh ñiut ha Marten.
Ka jingbret ïa ki dawai kiba la sniew ka la paw pyrthei hadien ba ki nongïalam jong ka Meghalaya Awaken Council Citizens (MACC) ki la buddien ïa ki kali jong ka Shillong Munipal Board (SMB) kiba kit ïa ki dawai kiba sniew, katba ki dang wan na ka thaiñ Polo.
Nongpoh Naitung 03: Hadien ka jingïaid shaphrang jong ka lympung ïalehkai phutbol ki khynnah skul bala tip kum ka District Level Inter School Subroto Cup Football Tournament mynta u snem, bala pynlong da ka ophis u District Sports Officer, Ri-Bhoi District, kaba la sdang naduh ka 27 tarik Jylliew, katei ka lympung kala poi noh sha kaba kut bala pynhap pyrda noh mynta ka sngi ka 3 tarik Naitung 2023 ha madan Kurkalang ha Ri-Bhoi.
Ïa katei ka lympung la wan ban pynhap pyrda da ka kong Kong P L Nonglait DSEO Ri-Bhoi District haka jingdon ryngkat u Bah S Pasleiñ DSP Ri-Bhoi, U Samla Ronald L Nonglait State Player, u ST Rympei Rangbah Shnong Lumdaitkhlah Bhoirymbong u Bah Boby L Nongbet District Sports Officer ka Ri-Bhoi, bad kiwei kiwei ki riew rangbah ka dong Ri-Bhoi.
Haba phai sha ka jingïakhun phainal ha madan ïalehkai kurkalang haka kyrdan U-14 hapdeng ka Mynken Christian Higher Secondary School, Bhoirymbhong pyrshah ïaka Umsning Presbyterian Secondary School, ka Mynken Christian Higher Secondary School kala lah ban pynliem noh ïaka Umsning Presbyterian da 2-0 kol.
Katba ha ka kyrdan U-17 ki kynthei ka jingïakhun kala long hapdeng ka Saiden Secondary School pyrshah ïaka Mynken Christian Higher Secondary School ka la pynliem ïa ka Saiden Secondary School da 1-0 kol.
Haba phai pat sha ka jingïalehkai jong ki kyrdan U-17 shynrang hadpeng ka Mynken Christian Higher Secondary School bad ka Nongjri Presbyterian Secondary School ka la jam sha kaba kut khlem da don ba lah ban pynkhih jar.
Ha kaba khadduh ka Mynken Christian Higher Secondary School kala ïoh ban rah ïa ka namlahduh lyngba ka Tie-Breaker hadien ba jop da 4-3 ïa ka Nongjri Presbyetrian SS ha ka jingïashut ïa ka penalty.
Shillong, Naitung, 03: Ka lympung ïalehkai Badminton kaba hynñiew ba la pynlong da ka East Khasi Hills District Badminton Association (EKHDBA) kaba la sdang naduh 29 tarik Jylliew 2023 ka la poi sha kaba kut ha ka 1 tarik Naitung 2023.
Ki don baroh 120 ngut ki rang bad ki thei ïalehhkai Badminton kiba la iashim bynta ha kane ka lympung.
Ha ka kyrdan Under 13 Girls (Single) ia ka nam lahduh la ïohrah da ka Asem Chanu Shivani, ha ka Under 13 boys (Single) la iohrah da u Haegan Diengdoh.
Ha ka Under 15 Girls (Single) ka Netania T Tariang ka la ïohrah ia ka nam lahduh katba ha ka Under 15 boys (single) ïa ka nam lahduh la ïoh rah da u Gavin Kharbuki.
Ha ka Mens Doubles u P.Joshi bad u Subadonbor pyngrope ki la long ki nongjop.
Katba ha ka Men (Single) bad Women (Single) u Mohit Joshi bad ka Elsarica Umdor ki la ïohrah ia ka jingjop.
Ha ka Under 19 Girls (single) ïa ka nam lahduh la iohrah da ka Angenora Monin bad ha ka Under 19 Boys Doubles u Pratham Majumdar bad u Raynell Kharbuki ki la long ki lahduh.
Ha ka Under 17 Girls (Single) ka Sneha Chetri ka la long ka nongjop katba ha ka Under-19 boys (Single) u Mohit Joshi u la long u lahduh.
ïa kane ka lympung la pynhap pyrda da u Project Director jong ka DRDA East Khasi Hills u Bah T.Passah u ba la long kum u Kongsan.
Ka East Khasi Hills District ka don kynrhai ki sap bad ki nongiatied Badminton kiba tbit bad kiba don jingkyrmen ban kiew shaphrang bad ban ïaryngkat bad ki nongiatied badminton ha ka Ri India.
Hynrei ban poi sha kata ka thong, ki nongiatied Badminton kiba donsap ki donkam ban ïoh ïa ki jinghikai kiba paka naduh ba ki dang lung.
Kumta ka East Khasi Hills District Badminton Association ka angnud bad kut jingmut triang ban poi sha kata ka thong.
Ha kajuh ka por pat ki don shibun bah ki jingeh bad ki jingeh kiba hakhmat eh ki long, ka jingbymdon ki jaka ïaleh badminton ne ki Indoor sport facility kiba biang bad ka jingbymioh jingkyrshan pisa kaba pura.
Wat ha kane ka lympung kaba mynta ruh ka Association ka la shem shitom khait ban pynlong ia kane ka jingïatied badminton namar ka jingbymdon ka ja ka kaba biang.
Kumba ngi iohi ba ka jaka ïaleh badminton kata ka Tirot Sing Indoor Stadium ha Lachumiere la dep pynpra na ka bynta ban tei ia ka Bhavan bad ruh ka JN Sports Complex ha Polo ruh ki dang pynpra bad tei thymmai kaba la ktah jur ïa ka jingïaleh sport ha ka Nongbah.
ñiuma, da ka jingtrei shitom bad jingkyrshan jong ka Director Sports and Youth Affairs ka Sorkar Jylla ka Kong Isawanda Laloo la lah ban pynlong ia ka lympung kaba jop.
Ka Association ka ïai pyrshang ban wad ki lad ki lynti ban ïoh ïa ka jaka ïaleh Badminton bad jaka hikai kaba paka, khnang ban lah ban pynlong ïa ki jinghikai bad ki lympung ïakop.
Na ka bynta kane ka Association ka kyntu ïa ka Sorkar Jylla ban pynioh shi lyngkhot ka khyndew ban tei ia ka Indoor Sport facility bad ka Association ka khot ruh ïa ki nongkhaïi, ki kompeni ban wan shakhmat ban ïasnoh kti bad ïatreilang bad ka Association ban kyrshan bad kyntiew ïa ki nongïatied Badminton.
Shillong, Naitung 03: Hynnin ka Lah Sngi U Blei la ïoh ban pyntyllun biang ïa ka jingïalehkai jong ka lympung Shillong Sports Association’s Women’s League hapdeng ki kynhun ba hap hapoh ka Group A.Ha kine ki ar tylli ki jingïakhun, la ïoh ban sakhi ba baroh ar kynhun kiba khlaiñbor na kane ka Group-A ki la pynjemkhnap ïa ki kynhun ba ïakhun pyrshah, kata ka Laitkor SC ka la pynbam kput ïa ka Kick Start Football Coaching Centre haduh 7-0 kol ha ka jingïalehkai kaba nyngkong, katba ka PFR Football Academy ka la jop da 4-1 kol ha ka jingïakhun kaba ar pyrshah ïa ka Lawei Smit SC.Da kane ka namjop, baroh ar, kata ka Laitkor ryngkat bad ka PFR ki la ïoh ban kyntiew 9 point na ki lai sien ki jingïalehkai ba ladep, hynrei ka Laitkor ka la ïoh ban bat ïa ka kyrdan ba nyngkong lyngba ka jingïoh ban thep bun kol, kaba ïapher da +29 la +26.
Haba phai sha ka Laitkor, ïa ka namtam la ïoh ban khur da ka Iawanlang Nongbet kaba la khyrwit da ka hat trick (2′, 47′, 57′), katba kiwei ki kol la thep da ka Nisilia Majaw (7′), ka Tracy Rympei (13′) bad ka Iaraplang Nongrum (30′, 40′).
Haba phai sha kawei pat ka jingïakhun, watla ka Lawei ka la shah pynbam 4-1 kol ha kane ka jingïalehkai, hynrei patde ka la lah pat ban ïakhun pyneh triang kaba la pynlong ïa ka PFR ban mad ïa ka jingïalehkai kaba jwat.
Ka Betsheba Kharsyntiew ka la ïoh ban pynïakhlad ïa ka jingïakhaid ha ka minit ba 10 lyngba ka kol na ka free-kick shuwa ba ka Ibashisha Khongwet kan thep ïa ka kol kaba ar ha ka 25th minit lyngba ka penalty.
Hadien kane, ka Khongwet ka laïoh ban thep sa ïa ka kol kaba ar tang hadien saw minit shuwa ba ka Ridalin Suting (33′) kan thep ïa ka kol ban lamkhmat da 4-0 ha ka kylla step.
Wat hadien ba ka la ïoh shibun ki kabu, hynrei ka PFR kam shym la lah shuh ban pynkhihjar ha ka kylla kaba ar, katba na ka liang jong ka Lawei ka la pyrshang katlah katïai ban pynphai, bad dei ha ka free kick ba la shut da ka B Nongrum kaba leit dei sha ka bak jong ka PFR shuwa ban rung shapoh kol kaba la pynïoh ïa ka Lawei shi kol ha kane ka jingïalehkai.
Lashai ka sngi, ka lahduh jong u snem ba ladep, kata ka Mawlai SC kan aireng pyrshah ïa ka Synroplang 77 2:30pm bud sa ka Lumparing pyrshah ïa ka Maw U-tieng 4:15pm.
Kiba dei na ka thup jong ka Group-B.Khliehriat, Naitung 3: Ka East Jaiñtia National Council (EJNC) CEC hapoh ka jingialam u Vice President, u bah Ency Shadap, mynta ka sngi ka la leit ban buddien biang na u Deputy Commissioner ka East Jaiñtia Hills District ha kaba ïadei bad ka shithi laitkam (dated, 20 June 2023 Ref No.EJHD/DRDA/702/2022/5) ba la pyllait da ka ophis jong Deputy Commissioner kaba khot thep kam tang ïa kito kiba la don jingtbit lypa lane kiba la don experienced ar snem.
La ong ba ha ka jingïakynduh ki nongialam ka EJNC bad u Deputy Commissioner, u Abhilasah Baranwal, IAS mynta ka sngi bad haka jingïakren kaba sani bha, na ka liang u Deputy Commissioner u la kular ban shimkhia ïa kane ka kam bad u la kular ruh ban weng noh ïa ka tei ka kyndon ‘work experienced’, bad u la ong ruh ba un sa bthah noh ïa kito kiba dei ban peit ïa kane ka kam ba kin pynbna ne advertise noh da kawei pat (fresh notice) kaba yn ym don shuh ka kyndon work experience.
Naka liang u Vice President ka seng bah Ency Shadap u la ai ka jingiaroh ïa u DC uba la shimkhia ïa kane ka kam kaba bha khnang ba ki samla ka thaiñ kin ym sngew duh jingkyrmen haba ki thep ïa katei ka kam kaba lait.
Ka seng ka la kyntu bad ban jur ruh ba dei ban pynkloi noh ïa ka kam ha kaba ïadei bad kane ka kam khnang ba kan kham kloi ka ban long ruh na ka bynta ka jingbit ka jingbiang khamtam ïa ki samla wad kam jong ka thaiñ.
Kum ban shu phai dien, ka East Jaiñtia National Council ka la dep ban buh ruh da ka dorkhas myn ha ka 30 tarik u naitung 2023 ha kaba ka seng ka la dawa ba dei ban weng noh shisyndon ïaka tei ka kyndon kaba la pynbna ba tang na ka bynta kito kiba la don jingtbit lypa ne kiba la don ka work experience.
Katkum ka shithi sha u Deputy Commissioner ba la soi kyrteng da u Vice President EJNC, u bah Ency Shadap, ka seng ka la pynpaw ba katkum ka jingpynbna ka tnat District Rural Development Agency (20th June 2023 Ref No.EJHD/DRDA/702/2022/5) ka la khot application halor ka kam Junior Engineer bad Lower Division Assistant (LDA) ha Lumshnong C & RD Block, East Jaiñtia Hills District kiba dei ha ka contractual basis, na ka liang ka EJNC ka kren tang ïa ka post Lower Division Assistant (LDA), namar ba ka tnat DRDA ka pan ïa kiba don jingtbit ne experience lypa ar snem ha ka kam, halor kane ka seng ka pynpaw ba “Kiba bun kiba la nang la stad kiba hapoh ka district bad shabar ka district ki dei kiba ym pat don jingtbit eiei na ka daw ka jingkyrduh kam la ka dei ka kam sorkar ne kano kano ka kam private, te kane kan pynlong ïa kiba bun ki nongthep kam ba kin nym don kano kano ka jingtbit ha ka kam kaba long katkum ka jingpan na katei ka tnat, kane kan ktah ïa ki samla wad kam kiba la biang ka kyrdan pule kiba don ka hok ban thep ïa katei ka kam bad kiba don hok ban ioh ïa ka kam sorkar, namar kane ka ktah ïa ki samla wad kam kiba hapoh ka district ki bym pat don ne ki bym pat shym ioh jingtbit (experienced) bad kiba la biang ka kyrdan pule ban thep ïa katei ka kam.
Ka Meghalaya baroh kawei mynta ka don hapdeng ka jingpyllip elektrik ban tyngkai ïa ka bording ïa kaba la ju tip kum ka ‘Load Shedding’.
Kane ka load shedding kadei kaba ka pyntreikam naduh u bnai baladep, hadien ba ka jylla ka la mad biang sa shisien ïa ka jingkyrduh bording haba la wan ka jingrang rykhiang naduh kaba sdang jong ka u snem 2023.
Kane ka jingkyrduh bording ka la nang jur shuh shuh hadien ba u slap lyuir uba dei ban wan ums hym la wan, namar ka jylla ka la mad ïa ka jingrang rykhiang naduh u bnai Lber ter ter tad haduh kine ki khyndiat sngi jong u bnai Jylliew.
Ka jingrang rykhiang ka la ktah ïa ka jaka pynlang um ha Pung Umïam, kaba long ka jaka tan bording ba hehduh jong ka jylla.
Ka Pung Umïam ka la paw ka surok kaba la shna ha ka por ba ym pat den ïa ka Wah Umïam.
Ym tip kadei naduh mynno ba kane ka jaka tan bor ding elektrik kan mad ïa ka jingduna um kaba long kumba long mynta.
Kane ka jingduna um ha Dam Site ka la pynlong wat ïa u Myntri Rangbah ka jylla, u Conrad Sangma ban khuslai bad pynpaw lypa ba lada ka jingrang rkhiang ka bteng, ka sorkar kan hap ban khang noh ïa ka jingpynmih bording na Pung Umïam.
Hynrei ha shuwa ban poi kane ka khep kaba eh, u slap u la hap bad ki wah ki la sdang ban shlei ban pyndap ïa kane ka pung ha kaba ka jingdon um ka la sdang ban kiew ha kine ki khyndiat sngi baladep.
Lada phai ïa ka histori jong ka jingpynmih bording ka Meghalaya, ha ki snem kiba kham mynshuwa kadei ka jylla kaba pahuh bording, ha kaba la shalan ïa ka bording sha Assam bad wat sha ri Bangladesh ruh.
Hynrei kumba arphew snem ei ei mynta, kynsan kynsan ka Meghalaya ka kylla long kawei na ki jylla kiba kyrduh bording tam ha ri India.
Lehse kane ka jingkyrduh bording ka don la ki jong ki daw.
Kawei na ki daw kumba la pynpaw da kiba bun, kadei ka jingwan kynsan kynsan ki karkhana, kiba kynthup ïa ki karkhana dewbilat ha East Jaiñtia Hills bad hadien sa ki karkhana saiñ nar ha Ri Bhoi District.
Kine ki karkhana kidei kiba bam bha ka bording elektrik bad bun ka bording elektrik kaba la pynpahuh ïa ka jylla ha kine ki snem ba la leit noh, la bam noh da kine ki karkhana.
Nangta kawei pat ka daw ka long ba wat hapdeng kane ka jingwan ki karkhana ban bam khambun ka bording elektrik, ka Meghalaya kam shym la pynmih khambun ka bording elektrik ban pynbiang lypa ïa ki jingdonkam.
Ha kine ki phew snem ba la leit, ka Projek bording kaba kham heh ba ka sorkar Meghalaya ka la pyntreikam kadei tang ka Leshka Myntdu Hydel Project kaba don ha War Jaiñtia.
Hynrei kane ka projek pynmih bording ha kine ki snem ba la pyntreikam ka la mad bun ki jingeh, kum ka jingtwa, ka jingbymiaid beit ki kor ki bor bad kiwei kiwei.
Kane kadei kawei na ki daw kiba kongsan kiba ka Meghalaya ka mad ïa ka jingkyrduh bording ha kaba ka jingdawa bording ka la nang jur katba ka jingpynmih pat ka duna bad kam long katkum ka jingdonkam ki karkhana, bad ki paidbah ba pyndonkam bor ding elektrik.
Kiwei pat ki daw ka long ba ym tang ba ki mih karkhana kiba heh kum ki karkhana dewbilat bad ki karkhana saiñ nar, hynrei la mih ruh bun kiwei pat ki karkhana shna kali, ki karkhana ot dieng bad kiwei kiwei de.
Nalorkata ki ïa ki sem ruh ki lang mih bun, ki paidbah ba bun ruh ki la pyndonkam da ka ding elektrik haba shet ba tiew bad bun kiwei kiwei pat ki jingpyndonkam.
Nalor ka jingbym lah ban pyndap ïa ka jingduna bording, ka tnad bording jong ka jylla ne ka MeECL ka mad ruh ïa ka jingkyrduh pisa namar ka jingpynlut ban thied bording na shabar ban pyndap ïa ka jingdonkam ha la ka jong ka jylla.
Ha kiba bun ki khep, katkum ka jingong kiba bat ïa ka bor synshar ba ka dor kaba thied bording na shabar ka kham rem ïa kaba ka kheiñ bording ha la ka jong ka jylla.
Kine ki daw ba kiba bun kiwei pat ki pynlong ïa ka tnad bording ba kan dap ram da ki spah klur tyngka bad man la ka snem kane ka ram ka nang kiew nangkiew.
Dei namar kane ka daw ba ka jylla ka hap ban pyrkhat thymmai ha kaba ïadei bad ka bording khamtam eh kaba pynmih ïa ki Projek pynmih bording na ki wah kiba don ha kane ka jylla, Imat ka la dei ka por ban pynkie im biang ïa ki Projek ha Wah Kynshi ne ka Kynshi HEP, kaba la sdng ha ka por ba long Mynri Rangbah u Dr.Mukul Sangma, hynrei la hap ban pynsangeh noh namar ka jingïakhih na ka daw ka jingbym ïaid beit ha ka rukom khot tender.
La dei ruh ban peit ïa ki wah kiba rit kiba rit kiba lah ban long ka jingïarap ha kaba pynmih bording.
Ki don sa kiwei pat ki lad pynmih bording kum na ka lyer, na ka sngi bad na kiwei kiwei kibor katkum ka jingstad jong kane ka juk ba mynta.
Kane kan ïarap shibun ïa ka jylla, lym kumta ka jylla kan dang ïai mad ïa ki jingeh kyrduh bording katba nang mih ki snem.
Jowai, Naitung 03: Ka North Liberty Higher Secondary School Jowai kala ïoh ban mihkhmat sha ka lympung ïalehkai phutbol jong ki khynnah skul ka ‘State Level Inter School Subroto Mukherjee Cup Football Tournament- 2023’ ka ban sa long shen ha nongbah Shillong, katba ha ka H.K.Singh Memorial Secondary School kan mihkhmat haka kyrdan Under-14 jong ki kynnah shynrang.
Kine ki lai kynhun kila long ki lahduh mynta ka sngi nyngkong haka jingïakhun ‘Dsitrict Level Inter School Subroto Mukherjee Cup Football Tournament- 2023’ bala pynïaid da ka ophis u District Sports Officer (DSO) West Jaiñtia Hills District, Jowai ha Kiang Nangbah Stadium, Dongmihsngi Jowai.
Haba phai sha ka jingïakhun Final mynta ka sngi ha ka kyrdan Under-17 ki kynthei ka North Liberty H/S School kala lah ban pynliem da 2-0 kol ïa ka Kiang Nangbah H/S School.
Ïa ki ar kol na ka North Liberty H/S School la thep da ka Eiladki Ksoo ha ka minit ba 30 bad ka Deigracia Dan ha ka minit ba 42.
Ha ka Under-14 (Boys) ka H.K Singh Memorial Sec.
School kala pynliem da 1-0 kol ïa ka Lumpyrtuh Sec.
School, ïa katei ka sihkol na ka H.K Singh Memorial la thep da u Seibor Dkhar ha ka minit ba 49.
Katba ha ka jingïakhun jong ka kyrdan Under-17 (Boys) ka North Liberty H/S School ka la pynliem da 3-0 kol ïa ka Govt.
Boys H/S School, ïa kitei ki 3 kol na ka North Liberty la thep da u Sahame Lyngdoh ha ka minit ba 4, u Lovingstar Suting ha ka minit ba 48 bad u Micky Roy Swer ha ka minit ba 50.
Ïa ki khusnam sha ki nongjop la sam da u kongsan jong kane ka sngi uba dei u Addl.Deputy Commissioner ma Mark Andrew Challam uba la ai ruh ka jingkyntu ïa baroh ki rang ïalehkai kaba kongsan duh ha ka jingim dei ban jop ha ka mynsiem bad ha dohnud.
Shuh shuh ula kyntu ïa ki rangïalehkai ba kin trei shitom khnang ba kin poi sha ka thong jong ka jingjop bad kyrmen ba kin wanrah ïa ka jingsarong ïa ka District hi baroh kawei.
Ha kane ka sngi la ïadonlang naduh u DSO ka WJHD ma K.Passah, u Waheh Shnong ka Mihmyntdu ma Abul Phawa, u Working President ka WJDSA ma E.M.H Passah, ki Dkhot ka Association, ki Nonghikai, ki khynnah skul nalor ki riew ieit phutbol ka District.
Nongpoh, Naitung 03: Uwei u samla bala tip kyrteng kum u Kevin Lumlang M Khonglam dang 24 snem ka rta u la sdang ban plie ïa kawei ka dukan dawai bala ai kyrteng Glory Pharmacy ha Umsning Proper A hadien ba u la pyndep ïaka jingpule bad pyntbit ha katei ka lain na Assam Down Town University.
Ïa katei ka dukan dawai la wan ban plie paidbah da u Dr.C Lyngdoh MLA ka Umsning kum u kongsan bad la wan ruh ban kyrkhu kyrdoh da u Fr.Pius Shadap haka jingdonlang u Bah Rocky Marweiñ Rangbah Shnong Umsning Proper B, Bah Glory Marweiñ bad ka kong Theressa Khonglam kiba dei u kpa bad kmie jong utei u samla ryngkat ki bahaiing hasem.
Naka liang u Dr.C Lyngdoh u la pynpaw ka jingsngewkmen halor ka jinglah utei u samla ban plie ïa katei ka dukan dawai da ka jingkyrshan jong ki kmie ki kpa bad khmih lynti ba katei ka dukan dawai kan ai ka jingshakri ïaki paidbah ka dong ka thaiñ ha kaba ïadei bad ka jingdonkam ki paidbah.
Nongpoh, Naitung 03: Ki nongmihkhmat naka Khasi Hills Autonomous District Council lem bad ka Karbi Anglong Autonomous District Council haka jingïakynduh lang mynta ka sngi ha ka shnong Ummat, Block II kila pynthikna ban ai ka jingïatreilang ban pynneh ïaka shong suk shongsaiñ ha katei ka jaka, ban nym wanrah kano kano ka jingsngewpher jaitbynriew khamtam kaba ktah ïaka shongsuk ki paidbah.
Watla naka liang u Avijit Kro MAC ka Chinthong Constituency jong ka KAAC u la kam ba ha kine ki snem bala leit noh kala don ka jingïa jngai haka rukom im bad ïajan hapdeng ki jaitbynriew Karbi bad ki Khasi ha katei ka thaiñ hynrei kila pynthikna ba kam dei ban mih kano kano ka jingkajia ka ba ktah ïaka shongsuk shongsaiñ ha katei ka thaiñ.
Lyngba katei ka jingïakynduh da ki nongïalam ka KHADC bad KAAC ha Ummat ka long ruh ka jingshngaiñ ïaki paidbah ba shong ba sah ha khappud, da kaba pynthikna ruh ba kam dei ban don kano kano ka jingpynthud ïaki paid Khasi bad kumjuh ruh ban burom mar kylliang haba ïadei bad ki kam pynroi kiba wan naka jylla Meghalaya ne Assam.
Naka liang u Bah Charles Marngar Dy.Chairman ka KHADC u la kren shai ruh hakhmat u nongmihkhmat ka KAAC ha katei ka sngi ba ka KAAC kam dei ban pynthud lano lano ruh ïaki kam pynroi jong ka jylla Meghalaya, hynrei ai ba ki kam pynroi kin ïaid ryngkat bad ka shongsuk shongsaiñ ban nym wanrah jingsyier ïaki paidbah ha kaba naka liang ka KAAC ruh kala kular ban burom mar kylliang, kumba ka jingpynbeit pud hapdeng ka sorkar Meghalaya bad Assam ka dang ïaid shakhmat haka wat kaba ar ha kaba ki ar jylla shen kin sa sdang ban leit jurip ïaki jaka lyngba ki Regional Committee bad khmih lynti ba ka jingpynbeit pud kan long kaba seisoh kumba angnud ki paidbah.
Jowai, Naitung 03: Ka lehñiam shad Behdeiñkhlam jong ka Seiñ Raij Jowai mynta ka snem kaba ‘Saw sngi Lai miet’ kan sdang naduh ka sngi Pynsiñ jong ka 6 tarik u Naitung ban pynkut ha ka sngi Muchai 9 tarik u Naitung 2023.
U President ka Seiñ Raij Jowai ma O.R.Shallam haba ai jingkren sha ki lad pathai khubor mynta ka sngi ula ong ba ïa kane ka shad Behdieñkhlam la pynbna ïa ka kum ka sngi shuti hapoh ka jylla, hynrei mynta ka snem ka hap haka sngi U Blei bad la pynbna shuti noh haka 7 tarik u Naitung da u DC ka WJHD.U kyrmen skhem ba ka Behdeiñkhlam mynta ka snem kan long kaba phuh ba phieng bad ka Seiñ Raij Jowai ka khot bad wer ïa baroh ki nongshong shnong ban wan sakhi ïa kane ka Behdeiñkhlam kaba la pynkhreh pynkhrum bha bad ïa ka jaka noh rot (Syiem Aitnar) la dep ban pynbha pynmiat ïa ka lyngba ka tnad Tourism jong ka sorkar jylla.
Ula ïathuh ha kane ka lehñiam Behdeiñkhlam ki tnad sorkar kiba don bynta ki kynthup naduh ka Arts & Culture, Tourism, NEC, ha kaba ka G-20 ruh kan kynthup lang ha kane ka Lehñiam.
Kumjuh ruh ka seng Khasi Kmie, ki President bad Secretary ka Seiñ Raij Tuber, Ialong bad Chyrmang kin ban don bynta lang.
Kumjuh u Lat ka jylla, ki Myntri sorkar, ki MLA ka Ri-Lum Jaiñtia, ki MDC nalor kiwei de.
Ula ong ba ka jingpyndep ïa ka lehñiam Behdeiñkhlam mynta ka snem kaba hakhmat ka long ‘ban pynduh jait ïa ki kam sniew kiba la teh la khun ïa ki khun samla kata naduh ka jingkyrni ha u Drug, ka kyiad, ki kam awria bad kiwei de, nalor ka pang ka shitom bad ka bamsap bampong’.
Shuh shuh ula ong lyngba kane ka Behdeiñkhlam kan wanrah syndon ïa ka bha ka miat, ka roi ka par ha ka ïing ka sem, ka shnong ka thaw bad ka ri hi baroh kawei.
Ha kaba ïadei bad ki kam ñiam kam rukom kiba la pyndep da u Dolloi, ki 13 Wasan, u Langdoh, ka Langdoh, u Pator, ki Sangot ki Maji, u Dhulia, u Sutia bad ki Phrakur Phra kmai, na ka liang u ma Puramon Kynjing kum u Dolloi ula pynsngew kala dei ka por bad pali ba u Langdoh Jowai un pyndep ïaka Lehñiam Behdeiñkhlam.
‘Ka nongrim jong ka Behdeiñkham ka long ban pyndep ïa ka shad ka kmen halor ki jingkyrkhu jong u nongbuh nongthaw lyngba ka mei mariang’ la ong u Dolloi bad kum ka jingburom ïa kine baroh kiba pyndap pynbiang ïa u khun bynriew kala dei ka por jong ka kmen ka risa da ka jingkyrmen kumjuh ïa kaba bha ka miat ha kane ka snem baroh shisnem.
Hashwa ka lehñiam Behdeiñkhlam la don ka lehñiam ‘Kñia Khang’ ka Kñia Pyrthat jong ki saw Langdoh bad poi sa ki ‘Saw sngi lai miet’ kaba pynpaw ïa ka jingkmen ha ka mynsiem, ka jingïaieit, ka jingkitkhlieh ban ïada ïa ka mei mariang kaba long ka nongkyrshan ha baroh ki liang jong ka jingim briew, la pynkut u Dolloi.
U General Secretary ma Arwotki Sumer u ai khublei Behdeiñkhlam ïa ki khun u Hynñiewtrep Hynñiewskum da ka jingkyrmen skhem kan wanrah ïa ka roi ka par, ka jingkoit jingkhiah bad ka jingbiang ha baroh ki liang, ha ka juh ka por u kyntu ban don ka jingïatreilang bad ka Seiñ Raij Jowai naduh ka rukom pynïaid ïa ka leit ka wan jong ki kali ki mator da kaba ïaishah shipor hapoh kine ki ‘Saw sngi Lai miet’.
Nongstoiñ, Naitung 3: Ka jingpep trei khah khah ki ophisar ha ki tnad ophis sorkar bapher bapher, ka la ktah shibun ïa ki paidbah u ba leit donkam ha ki ophis.
Ym tang katta hynrei ka jingpep trei jong ki, ka wanrah ruh ïa ka jingpynduhnong bad ka pyndkoh ha ka rukom treikam, la ka long ïa u paidbah ne ïa ki ophisar, namar kim lah shuh ban pyndep ïa la ka thong kaba la bthah da ki bor kiba halor.
Haba ïadei bad katei phang haba u nongthoh khubor u la pyrshang ban wad jingtip kaba kham bniah, kaei ka daw jong ka jingpep trei, ha kaba la lap pynban ba ka jingshisha ka long namar ba u juh u ophisar u hap ban khmih ne peit haduh ar jaka ki ophis.
Kane ka pynlong ba lada u don ha kawei station u hap ban pep noh shawei bad ki paidbah kim ïoh ban ïakynduh ha ka por kaba ki donkam.
Kane ka ktah eh khamtam ïa kiba wan na ki shnong nongkyndong.
Kumban shu pyntip bad ban pynshisha ba ki don ki katto katne ngut ki ophisar kiba hap ban khmih haduh ar jaka, kum ka kong Balarina Syiem District Sport Officer West Khasi Hills District Nongstoiñ, ka dei kawei na ki ophisar kaba hap ban khmih lang ruh ïa ka Mairang, Eastern West Khasi Hills.
Ym tang katta hynrei dang don shibun kiwei pat ki ophisar kiba hap ban khmih lang ruh wat shaduh Mawkyrwat ne Southwest Khasi Hills District, kum na PHE bad kiwei kiwei, hynrei ym shym la ïoh ban ïakynduh ïa ki haba u nongthoh khubor u la pyrshang.
Ka jingkylli ka long hato kitei ki ophisar kin ïoh tang kawei ka tulop ne na baroh ar ï.
Lada ka long na baroh ar, balei pat kam thung da uwei u briew, haba katne ki samla wad kam wad jam ki nang hiran, ne ka dei namar ba ka sorkar kam don pisa.
Lada kam don pisa balei pat la shu ai district thymmai, ai Civil sub division, ai Block bad kiwei kiwei man shuwa ka election.
Hato kam long ka jingduhnong kaba khraw lada don tang ka ïing thymmai pynban kaba khongreng khlem ki jingdonkam.
Nongstoiñ, Naitung 3: Ka jingbym lah jong ka sorkar ban pynbiang ïa ka rukom treikam ha Parïong Primary Health Centre, ka la pynlong ïa ki paitbah ba kin ïakynduh jingeh ha ka por ba ki leit phah sumar haba ki pang ki shitom.
Halor kane ki nongïalam ka Hynñiewtrep Youth Council Mawthadraishan circle, hadien ba ki la ïoh jingtip halor ka jingbym biang jong katei ka jaka sumar, ki la hiar ban jurip bad ki la lap ba katei ka jaka sumar ka dang donkam bun bha ki bynta ban pynbiang ha kaba ïadei bad ka jingsumar ïa kiba pang ba shitom.
U bah Shembor Langrin President ka seng haba pyntip ha u nongthoh khubor, u la ong ba ha katei ka jingleit jurip ki la lap ba ki jingduna ki long naduh ka jingdon jong ki nongtrei, ka jingbym shimkhia jong ki nongtrei kiba lah dep don lypa.
U la ong ruh ba kaba sngewsih ka long ba katkum ka jingïathuh jong ki nongpang kiba leit phah sumar ha katei ka jaka, ki la ong ba ki don ki por ba ynda la poi ka sngi thohdieng ïa ki nongpang kiba wan phah sumar ha katei ka jaka, ki hap ban pynkynriah sha kiwei pat ki jaka sumar bad katei ka jingleh ka pynjynjar haduh katta katta ïa ki nongpang.
Utei u nongïalam ka seng u la ong ruh ba ki la ïoh ban ïakren ruh bad u Doktor u ba peit ïa katei ka jaka sumar bad haba ki la kylli ba ka don ne em ka jingpynkynriah ïa ki nongpang na katei ka jaka sumar kumba la kynnoh da ki nongshong shnong, u Doktor u la pynshai ba kam shym la don kaba kum kata.
Hynrei, ka jingpynkynriah ïa ki nongpang sha kiwei pat ki jaka, ka dei tang ha ki por ba la bun palat ki nongpang bad ym don jaka shuh ban thiah, namar ki jingthiah ki don tang khyndiat tylli, kumta kim banse ban phah sha kiwei pat ki jaka sumar kiba kylluid bad kiba kham don bun ki jaka thiah, namar ban shu pynthiah ha baranda ïa ki nongpang ka long kaei kaei ka bym lah ban long namar ki donkam ïa ki jingthiah kiba biang.
Ha kaba ïadei bad kane, na ka liang ka seng ka dawa na ka sorkar ba kan pynbiang noh ïa katei ka jaka sumar, kata ba kan thung noh ïa baroh ki nongtrei kiba dei ban trei ha katei ka jaka sumar naduh ki Grade IV, Ward attendance ki jaka sah jong ki staff Nurses, paiñkhana paitbah ban pynheh shuh shuh ïa ka building bad ban pynbiang ïa ki kamra, naduh ka kamra ba u Doktor u dei ban shong bad examin ïa ki nongpang bad kiwei kiwei.
Utei u nongïalam ka seng u la kyntu ïa ki paitbah ba kin ïasnohkti lang bad ka seng, ban dawa na ka sorkar ba ka dei ban pynbiang ïa katei ka jaka sumar kumba ka dei ban long.
Shillong, Naitung 03: Ka Meghalaya Awaken Concerned Citizen (MACC), ka la pan jingshai kaba pura lyngba ka Department of Health & Family Welfare jongka Sorkar Jylla halor ka jingleit ban bret pathar noh ïa ki Dawai shapoh Marten.
Hynrei wat hadien ba ka Directorate of Health & Services (MI) ka la pynshai lyngba ki Kotkhubor ba ki dawai kidei kiba la kutnoh khlem ïoh pyndonkam ha kapor jongka COVID-19, na ka liang ka Kynhun, ka la pynpaw ba kam lah ban pdiang satia.
Ha ka kyrwoh ba la phah da u Bah Banshai Marbaniang, President ka MACC, la ong ba na ka liang ka kynhun kam lah ban pdiang ïa kane ka bynta namar ym ju kham ïoh sngew ban lap ruh ïa ki dawai ban shu leit bret pathar noh mardor khlem da lah ban pyndonkam ïa ki bad la ju ïohsngew ruh ba bunsien ka jingïateh kular bad ki company bapher bapher lyngba ki Agreement ha kaba iadei ka bynta jong ki dawai lyngba ka Tnat Treikam jongka Health Department jongka Sorkar ba la dei ban pynphai noh pat ïa ki dawai ba la kutnoh shapoh ki Manufacture Company da kaba hap ban pynthymmai da kiwei pat.
Ka kyrwoh ka ong ruh ba ki Manufacturer company ki la don lypa ïa ki jaka ha kaba kumno ynhap ban pyndam noh ïa ki Dawai kiba la kutnoh ym daka shu bret pathar sha lum sha wah namar kane kan ktah ruh ïa ka mariang kumjuh lem bad ka Koit ka Khiah jongki briew kiba ïaid sharum shaneng halor ki kam ki jam ba manla ka sngi.
Ka jingktah jong kitei ki Dawai ba la shu bret pathar nyngkong eh kanlong ka jingma kaba khraw halor ka koit ka khiah jong ki paidbah khamtam sha ki Shnong ba marjan kiba dang pyndonkam ïa ki Umbam Umdih na ki pung ba dang markhap bad ka Marten, nalor kata ha kaba ïadei bad ka rep ka riang lem bad kiwei pat ha ki bynta jongka jingsma khamtam kumba la ju lap man kapor ba ka jaka Marten kaba don hapoh Mawlai Mawiong kalong ka jaka ka bym ïoh shuh ïa ka lyer kaba khuid wat ban ring mynsiem ha kaba shaid ba khlaiñ namar ka jingsma kaba shyrkhei haduh katta katta khamtam na ki bor jongki dawai kiba lah ban ktah bad kane la lap ba kala long ka jingpynkheiñ noh haba phai katkum ki kyndon jongka Drugs and Cosmetic Act 1940 & Rules 1945 ba la buh lyngba ka Ministry of Health and Family Welfare jong ka sorkar India ne kumjuh wat haduh ki kyndon jongki aiñ bapher bapher.
Na ka liang ka Kynhun ka la ong ba hadien ba ka la bniah ka la ïoh jingtip shai ba kine ki dawai kidei ki duplicate Medicine lane ki Non-Essential Drugs da kaba shisien ba la ïoh dei ban pyndonkam tang hapoh ka Trial Medication ymlah ban pyndonkam da ki briew namar wat ki Doctor ruh ki salia ban ai ia ka Prescription sha ki Nongpang bad dei namar kane ka daw kaba pynlong ban hap shu leit bret pathar kat shaba lap khlem da wad bniah ïa ki jaka kiba biang ynda haba ki la kutnoh khlem da lah ban pynphai noh pat ïa ki sa shisien shapoh ki Manufacturing Company ne wat ban ïoh pyndonkam da ki briew kiba pang.
U Bah Banshai, u la ong ruh ba ki tiar pyndonkam hapoh ki hospital Sorkar kilong kiba tad dor haduh katta katta namar ymlah ban ïoh da ki Branded Products ne kumjuh wat ki dawai ruh.
Ki Materials bapher bapher la hap ban shu thied hi da ki Nongpang na shabar ki Pharmacy.
Lada ïoh ka jingsumar napoh ki Hospital sorkar ruh ïakynduh jingeh ki paidbah khamtam kiba wan naki long ïing ba duk, kum ka nuksa haba la ïohi halor kawei ka Longkmie napoh ka Shnong Mawlyndep kaba wan ban kha Khyllung hapoh Ganesh Das Hospital, Lawmali Shillong kala ngat kylla ha ka jingpang lyngba ki tiar ba pyndonkam lyngba katei ka Hospital bad kumjuh ruh haduh ban da duh noh shisyndon ïa la i jong i khun iba dang shu kha hapoh katei ka Hospital.
Shibun ki jingjia kiba mih napoh ki Hospital Sorkar ne wat napoh ki Tnat Treikam jongka koit ka khiah jongka sorkar man la kapor hynrei ymju don ba ïohi ïa ki bad bun na ki Nongmihkhmat kiba long ruh ki MLA ki bunkam tang ban shu put turoi dalade ïalade tang namar ka jingkhraw bor khlem da lah wat ban rah ïa ki jingeh jong u paidbah hapoh ka Cabinet ne wat hapoh Assembly pynban da kaba shu kut ki jingïatai tang hashuwa ka Election lyngba ki tiar jingpynsawa, ki Dukan Sha bad hapoh Surok.
Kiba bun naki paidbah kiba im shapoh ki thaiñ Nongkyndong ki wan na ki longing ba duk ba kyrduh bad don napdeng jongki wat ban thied ïa ka bam ba biang ruh kim lah kotbor.
Nalorkata, ka MACC ka ong ruh ba la ju lap ba wat ban thied ïa ki dawai kiba biang kiba kham rem (Essential Medicines) ruh kimlah kotbor shuh.
Nalorkata,la ju ïohi ba bun na ki Doctor kiba la pyndep ïa ki Medical Degree kim ju treh ban leit trei shapoh Nongkyndong namar ki sngewthuh ba kimdon jingïohnong eiei ruh em namar bym ïoh plie Clinic ne Pharmacy namar khamduna kiba wan shim dawai Private bad dei namar kane ka bynta bun ki Doctor ki kwah ban don beit hapoh ki Jaka Sor kiba bunsien ki ïoh ban pyndonkam ia ka bor katba ki sngewdei ban ïoh kamai.
Kane ka kynhun ka ong ruh ba sha Nongkyndong ka jingduna Doctor kalong shisha kaba bun haduh katta katta khamtam haba phai lei sha ki CHC, PHC ne Sub-Centre ruh kumjuh.
Napoh ki thaiñ Nongkyndong ki Doctor kiba bun ki don kumba 59% percent bad bun na ki kumba 31% kidei kiba dang ioh ia ka kyrdan jingpule Class 12th bad kimlah ban ïoh ia ka Full Medical Degree ban ai ka jingshakri pura ïa ki paidbah.
Na ka liang ka MACC, ka kyntu ïa ka Sorkar Jylla lyngba ka Tnad jongka Koit ka Khiah ba ymdei ban ai jingshai tang hapoh ki Kotkhubor malu mala, hynrei donkam ban ïoh ka jingshai kaba pura khamtam kumba la shem mynta ha kane ka kynti.
Shillong, Naitung 03: Ka Khasi Students Union (KSU) South West Khasi Hills District Unit ryngkat ka jingsynran lang jong ki nongïalam na ki phra tylli ki shnong bad ki nongïalam jong ki seng samla shnong kiba hap hapoh u pud u sam jong ka district ha ka Lah Sngi U Blei ki la pynsngew hakhmat u Myntri ka tnat Social Welfare u Bah Paul Lyngdoh halor ka jingbym larkam jong ka Anti-Narcotic Task Force (ANTF) jong ka South West Khasi Hills District namarba haduh mynta kane ka kynhun Pulit kam pat ju kem satia wat tang uwei ruh u nongkhaïi ne wat ïa u nongdih drok hapoh kane ka district.
U President jong ka KSU-SWKHDU u Bah Forwardman Nongrem ha ka jingïakren bad ki lad pathai khubor u la ong, “ngi la pynsngew halor ka jingbym larkam jong ka Anti-Narcotic Task Force jong ka South West Khasi Hills namarba ngim pat ju ïohi ba kane ka tnat Pulit kan kem wat tang uwei ruh u nongkhaïi ne wat ïa u nongdih drok ha Mawkyrwat.
Kiba bun hi la kem da ki dorbar shnong, ki seng longkmie, ki seng samla bad ki sengbhalang.
"“Ngi la kyrpad ïa u Myntri ba un pynthikna ba ka ANTF kam dei ban shu don tang ka kyrteng bad ka dei ban pyndep ïa la ka kamram ba la bynshet ban tehlakam ïa ka jingjyllei jong u drok ha ka thaiñ Mawkyrwat," u la ong.
U la ïathuh ruh ba ka seng bad ki phra tylli ki Dorbar Shnong ki la aiti ruh ïa ka dorkhas sha ka tnat Social Welfare ban dawa ba ka Sorkar ka dei ban plie noh ïa ka Rehabilitation Centre ha Mawkyrwat na ka daw ka jingjyllei jong ki samla kiba la im kyrni ha u drok ha kaba bun ki dei kiba wan na ki longing kiba duk khnang ban dup lah ban wanrah biang ïa ki sha ka jingim kaba thymmai.
“Na ka liang jong u Myntri ula pynpaw ba un sa ïakren ïa kane ka jingdawa bad ki bor synshar ka South West Khasi Hills District," la ong u Bah Forwardman.
“Kawei pat ka mat kaba ngi la pynsngew ka long haba ngi la tip ba u briew u la shah kem na ka jingpynthikna ba u dei uba dih drok hynrei kaba sngewsih ka long ba kam ju don ka jingbuddien (andatory follow-up procedures) na ka bynta jong ki.
Teng teng ki samla ba la shah kem ynda la lait na along ki la leh biang ïa kijuh ki kam," u la ong bad bynrap, “ngi la ai jingmut ba dei ban buddien kum ïa kine ki briew khnang ban pynthikna ba kan ym jia shuh bad ba kita ki briew kin kylla noh kaba mut.
"“Ngi bna ba ka don ka District Level Committee on Drug Abuse bad ngi la ïakren (bad u Myntri) ba dei ban thaw biang ïa ka District Level Committee on Drug Abuse bad ba u Deputy Commissioner u dei ban long u Chairman, u District Social Welfare Officer un dei u Member Secretary bad kynthup lang ïa ki samla shnong.
Ngi la kyrpad ruh ïa ka Sorkar ba ka dei ban pynmih ïa ka jingpynbna na ka bynta ki kyndon ki ban batai ïa ka kamram jong ka District Level Committee on Drug Abuse ban leh ïa kata ka bynta," la bynrap u Bah Forwardman.
“Ngi kwah ba ka Sorkar kan aibor ïa ki shnong ba kin ïakhun pyrshah ïa ka jingkynrei jong u drok da kaba pynmih ïa ka jingpynbna kum ka Village Level Committee on Drug Abuse khnang ba ki shnong kin dup lah ban pyndep ïa kata ka bynta," ula ong.
Shillong, Naitung 03 : U Myntri Rangbah ka Jylla, Conrad K Sangma u la pynkhreh mynta ban kynduh ïa u Myntri ka tnad Ïada Ri ka Ri, u Rajnath Singh na ka bynta ban ai noh ïa ki jaka jong ki shipai ba don ha Shillong sha ka Shillong Municipal Board.
“Nga la pyntip ba nga kwah ban kynduh ïa u Myntri ka tnad Ïada Ri ka Ri haba ïadei bad katei ka jaka Cantonment Board kaba la tyrwa ban aiti noh sha ka Municipal Board kaba dei ka jaka paidbah," ong u Myntri Rangbah haba kren bad ki lad pathai khubor ha shwa ba un leit sha Delhi.
U Myntri Rangbah u la ïathuh ruh ba ha katei ka jingleit jong u sha Delhi un pyrshang ruh ban kynduh ïa u Myntri ka tnad Pule Puthi ka Sorkar Pdeng ban ïakren halor ka ishu kaba ïadei bad ka Common University Entrance Test (CUET).
“Ngin sa ïa kren ïa ka CUET bad kumno ban lap ïa ka lad khnang ba kan ïarap wat ha ka por ban sa wan ruh da kaba buh kham bun ki centre ha ka jylla bad ruh ban don ïa ki eksam kiba ki samla kim lah ban leit ïakhun kumba ka jia dang shen," u la ong.
Haba ïadei pat bad ka jingkyrduh bording ha ka jylla, u Myntri Rangbah u la ong ba un sa kynduh ïa u Chairman ka NTPC ban ïa kren halor ki katto katne ki power plant ha ka jylla.
“Ngan sa kynduh ruh ïa ki ophisar jong ka International Solar Mission bad ngan sa leit mih sha ophis jong ki bad kane ruh kadei shi bynta bad ka CM Solar Mission.
Ngi kwah ban ohi kumno ngi lah ban treilang bad kumno ki lah ban kyrshan ïa ka Mission jongngi khamtam haba ïadei bad ka Solar Energy," u la ong.
Imphal, Naitung 3: Ka jingïaumsnam ha Manipur ka la nang shyrkhei shuh shuh, haba hynnin ka sngi, uwei u rangbah, uba la tip kyrteng kum u David Thiek, u la shah khrai khlieh bad lai ngut kiwei pat ki para shnong jong u, ki la shah siat ïap hynnin ka sngi ha ka shnong Langza, kaba shong shnong da ki Hmar bad ki Kuki, kaba hap ha Churachanpur District.
Ki khubor na katei ka jylla kaba la don hapdeng ka jingïaumsnam mynta la ar bnai kynthih, ka ïathuh ba u Rangbah Shnong na ka jaitbynriew Hmar u la maham ïa ki paidbah nongshongshnong ban ïaphet noh na shnong namar ba kiwei pat ki kynhun jaidbynriew kiba la suba ba kidei ki Meitri, ki la wan hiar thma ïa ka Shnong jong ki.
Kiba bun ki briew ki la ïaphet bad ieh ïa ki ïing ki sem.
Hynrei ka Shnon ka la buh kumba 20 ne 25 ngut ki rangbah ban ap bad ïada ïa ki ïing ki sem.
Uwei David Thiek udei uwei na kine kiba la ap bad ïada ïa la ka Shnong bad ki ïing ki sem.
Hynrei kine ki kynhun na kiwei pat ki jaidbynriew ki la siat da ki suloi bad tur naphang ïa kine kiba ap pahara, ha kaba lai ngut ki la shah siat ïap bad u David u la shah mait da ka wait na ryndang haduh ban da dkut thui ka khlieh.
Ki khubor ki ong ba kine ki runar ki la sieh ïa ka khlieh jong u ha ki dieng kiba don harud surok.
Kiwei pat ki tyllong khubor ki ong ba kine ki lai ngut kidei kiba shah siat ha kawei pat ka District, haba ki kynhun kiba kieng atiar ki la thang ïa ki ïing ki sem bad kine kiba shah siat kidei kiba ïada ïa la ki jong ki ïing ki sem jong ki.
Shillong, Naitung 03: Ka High Court (HC) of Meghalaya ha ka sngi ka la thalaiñ tyngeh ïa ka Harijan Panchayat Committee (HPC) ha ka por ba ka shim bishar ïa ka mokotduma kaba ki la ujor pyrshah ïa ka jingthmu ban pynkynriah ïa ki Harijan ha kaba ka kashari ka la kyntoh ruh ïa ka jingleh ka HPC kum ka jingleh shalak buit-tuh (playing fast and loose) ïa ka sorkar bad ka kashari.
Haba shim bishar ïa ka mokotduma da ka Kashari ki arngut ki nongbishar u Chief Justice ka High Court u Justice Sanjib Banarjee bad u Justice W Diengdoh ki la kdew ba kane ka jingleh ki Harijan ka long ka jingpynshad shrieh ïa ka Kashari.
“Ha ka sienshong bishar kaba khatduh ki pyrshang ban shon ha ka jabieng (impression) ba ïa kane ka kam kaba rit ka dei beit ïa kaban hap shongbishar hynrei hadien pat la ai jingkynthoh pynban ba ka Ïingkashari ka la batai bakla (interprate) ïa ka submission jong ki,"".
Na ka liang u Chief Justice u la ong ba kane ka jingleh ka HPC ka long ka jingleh kyllaiñ bym don akor ïa ka Kashari bad ïa ka sorkar bad na ka liang ka High Court ka khmih lynti bad ka sorkar kan pynsted noh ïa kane ka kam.
La ïohi ba na ka liang u Muktiar ba mih khmat ïa ka HPC u la ong ba ka HPC ka la ïashong pyrkhat ïa kane ka kam bad u Symbud Myntri Rangbah ka jylla hynrei na ka liang u Chief Justice u la ong ba kane ka jingleh kyllaiñ kam dei kaei kaei hynrei ka jingpyrshang bad pynshad shrieh ne playing fast and loose ïa ka sorkar bad ka Kashari.
Ka Kashari kan sa shim bishar biang ïa kane ka mokotduma ha ka 18 Naitung 2023.
Shillong, Naitung 03: Uwei u rangbah uba la don kumba 39 snem ka rta ïa uba la tip kyrteng kum u Bah Pynsuklang Khongwir u la duh ei ïa la ka jingim ha ka jingbthei bym pat lah satia ban tip kaba lajia ha ïingsah jong u ha ka shnong Lumkynsai, kaba don ha Smit, East Khasi Hills District.
Katkum ka jingiathuh jong u Rangbah Dong jong ka shnong Lumkynsai, u Bah Krostingwell Nongspung u la ong ba kane ka la jia ha ka por 11 baje mynstep ha ka 3 tarik u Naitung, 2023.
Haba ïakren bad kiba ha ïing ki la ïathuh ba kane ka nmar ym don mano mano ha ïing ha ka por ba jia kane ka jingbthei kim lah ban ïathuh kumo ka jia bad balei ka jia.
La ïathuh ruh ba kane ka jingbthei ka long kaba ja haduh katta katta ha kaba wat ka met jong une uba la khlad ka la pra lyngkhot lyngkhai lut.
Lah ruh ban sakhi ba ki ïit kiba don ha kane ka mala ki la pait bad hap lut ha madan na ka daw ka jingjam palat kane ka jingbthei.
Ki bor Pulit marien ïoh jingtip halor kane ka jingjia, ki la leit marmar ryngkat bad ka kynhun Bomb Squad ban pynlong ïa ka jingtohkit kaba bniah khnang ban lap ïa ka daw tynrai.
Ki Pulit ka kynhun Bomb Squad bad ka CSU ki dang pynlong mynta ïa ka jingtohkit ban tip tynrai ïa ki tiar ba pynmih ïa ka jingbthei.
Ha ka kyrwoh sha ki lad pathai khubor u Superintendent of Police ka East Khasi Hills Bah Sylvester Nongtnger u pyntip ba ka jingbthei ka long kaba la jam bha haduh ba ka la pynjulor ïa katto katne ki kamra jong ka ma la ba nyngkong hapoh kane ka ïing.
U SP u ïathuh ba ha ka jingtohkit, ki bahaïing hasem ki la pyntip ba une u rangbah ba khlad u dei uba dang shu dep leh ïa ka spinal surgery ha kine ki arbnai ba la leit noh bad u la shu thiah beit ha jingthiah.
Ki la pyntip ruh ba une u rangbah u la pyrshang ruh ban dkhat jubor ïa la ka jingim haduh arsien kynthih.
“Ha ka jingtohkit ïa ka jaka ba mih ka jingbthei, lap lap ïa ki lyngkhot lyngkhai kiba dei ki thymmei jong kane ka jingbthei.
Ka kynhun Bomb Squad bad ka kynhun CSU ki dang tohkit ïa ki daw jong ka jingbthei" u la ong.
Ki Pulit ki la register case halor kane ka jingjia bad ka jingtohkit mynta ka dang ïaid shakhmat.
Nongpoh, Naitung 03: Tang hadien kumba 2 taiew eiei bala thaw ïaka EC ba thymmai jong ka District Council, u CEM ka KHADC u Bah Pynïaid Sing Syiem lem bad ki dkhot ka Executive Committee mynta ka sngi kila hiar sha ka shnong Ummat haka thaiñ Block II kaba dei ka shnong kaba hap haka jaka kajia pud, ban leit peit bad jngoh ïa u Mawbah ki 12 kur, ka ba dei ka jaka lehñiam bad jaka tep ïaki mawshyieng jong ki briew kiba khlad noh na kane ka sla pyrthei ka ba dei tang naka bynta kitei ki 12 kur jong ka Raid Nongtung da ka jingangnud ban pynneh pynsah bad sumar ïa katei ka jaka bala buh naduh ki longshuwa manshuwa.
Tang mar ïa poi haka shnong Ummat kala don ruh ka jingïakynduh bad pdiang sngewbha mar kylliang da ki nongmihkhmat ka Khasi Hills Autonomous District Council bad na Karbi Anglong Autonomous Council ban ïa leit lang sha katei ka jaka da ka jingpynthikna ruh ban don ka jingïatreilang ban pynneh ïaka shongsuk shongsaiñ ki paidbah ha katei ka thaiñ, khamtam hapdeng ki jaitbynriew Khasi bad ki Karbi.
Nalor u Bah Pyniaid Sing Syiem CEM ka District Council, la synran lang ruh da ka kynhun EC ka KHADC naduh u Bah Pynshngaiñ N Syiem Dy.CEM, Bah Lamphrang Blah Chairman, Bah Charles Marngar Dy.Chairman, Rangkynsai Kharbuki EM, Bah Teibor Pathaw EM, katba naka Karbi Anglong Autonomous Council la wan ban mihkhmat da u Avijit Kro MAC Chinthong Constituency ryngkat bad ka kynhun haka jingdon lang ruh ki nongïalam Shnong naduh u Bah Blik Sohtun Chairman ka Synjuk ki Rangbah Shnong Border Area, Syiem Khynnah ka Raid Nongtung lem bad ki Rangbah Shnong.
Hadien katei ka jingleit jngoh ïa katei ka jaka lehñiam naka liang u CEM bad ka kynhun na District Council bad kumjuh ruh na Karbi Anglong Autonomous District Council kila shong da ka jingïalang ban ïa kren sani halor ka jingdonkam ban pynneh pynsah ïa katei ka jaka lehñiam khamtam kum ka Council ka ba peit kyrpang ïaka khyndew ka shyiap bad kular ruh ban ai ka jingïatreilang ha kano kano ka bynta ba donkam ha katei ka jaka.
Hadien katei ka jingleit jngoh ïa katei ka jaka lehñiam jong ka Raid Nongtung haka shnong Ummat naka liang ka kynhun jong u CEM kila leit ruh ban pynlong da ka jingïalang haka shnong Mawlasnai ban ïakynduh ïaki nongïalam shnong ban ïakren sani halor ka jinglong jingman bad ka jingeh jong ki paidbah ha katei ka thaiñ, khamtam hadien ba ka sorkar shen kan sa sdang biang ïaka wat ba ar ka jingpynbeit pud kaba kynthup ruh ïaka Block II.Haba kren sha ki lad pathai khubor hadien ka jingïalang naka liang u Bah Pynïaid Sing Syiem u la ong ba ka jingthmu jong ka ka Council ban leit sha katei ka jaka ka long ban peit bad khmih ban tip ïaka jaka puta khamtam ban leit peit bad jngoh ïa kawei jaka lehñiam jong ki 12 kur ka Raid Nongtung bala buh naduh ki longshuwa manshuwa kum ka District Council ka dei kaba peit kyrpang ïaka khyndew ka shyiap bad ka riti ka dustur kaba dei ruh ka jaka ba dang sumar bad pynneh pynsah haduh mynta haka juh ka por u la ong ruh ba naka liang ka Council kan sa shong da ka jingïalang ban mang pisa naka bynta ban shna ïaki kynja jingtei ha katei ka jaka ban pynsahmam khnang ba katei ka jinglehñiam ha katei ka jaka kan ïai sah pateng la pateng.
U la ong ruh ba ka jingleit jong ka Council ha katei ka sngi ka long ruh ban ïakynduh ïaki paidbah ban ai mynsiem ïaki khamtam ban kyrpad ruh sha ki paidbah Karbi bad kumjuh ruh ki Khasi bad kiwei kiwei ki jaitbynriew ba kim dei ban pynmih kano kano ka huri hura lane ka jingsngewpher jaitbynriew hynrei ka shongsuk shongsaiñ ka dei kaba donkam eh hakhmat, bad u la pyntip ruh ka long kaba sngewkmen ba naka liang u CEM bad Dy.CEM kila long ruh ki dkhot jong ka Committee pynbeit pud jong ka sorkar bad kaei ka jingïakren kaba mih na katei ka sngi bad ka jingpynsngew da ki nongïalam shnong ha kaba ïadei bad u pud u sam, bad ka Council kan sa shong jingïalang bad ban rah ïaka jingai jingmut ki paidbah kiba la sei ruh ryngkat ki kot ki sla ban pynshisha ïaki jaka puta sha katei ka Committee pynbeit pud, u la bynrap.
Shillong, Naitung 04 : Ki thei ïalehkai phutbol ka Mawlai Sports Club ki la ïoh ban thep haduh 14 -0 kol ïa ka Synroplang 77, ha ka jingïakhun ha ka Group B jong ka Shillong Sports Association’s Women’s League kaba long hynne ka sngi ha Madan Third Ground, Polo.
Ha ka jingïakhun kaba ar pat ka Lumparing SC kala ïoh ban pynliem ïa ka Maw-U-Tieng SC da 2-0 kol ha ka jingïakhun kaba itynnad bha ha ka Group B hi.
Baroh ar tylli ki kynhun, kata ka Mawlai bad ka Lumparing ki la ïoh ban khur ïa ka jingjop kaba mar lai sien hynrei ka kynhun kaba hakhmat ka la ïoh ban lamkhmat da ka jingïapher ha ka jingïoh thep kol kata da (+25 la +17).
Haba phai sha ka jingïakhun, ka Maw-u-Tieng ka la sdang ïa ka jingïakhun kaba ar jong katei ka lympung da ka jingkyrmen ba ka jingjop kaba ar hynrei hapdeng ka jingïalehkai bha pynban ki la mad ïa ka jingshah rem.
Katei ka kynhun ka la ïakhun tyngeh tad haduh ba jan kut ka kylla step ha shwa ba ka Chibasal Sangma kan ïoh ban pynkhih jar ha ka minit kaba 35+1 hadien ba ka la ïoh ban pynkiar ïa ka bol na ka thep ai kol.
Hadien kane, ka Sidaris ka la ïoh shi kol tangba ka bol ba ka thep ym shym la kheiñ satia na ka daw ba offside noh.
Ha ka kylla miet, ka jingïakhun ka la neh kumjuh hynrei ha kane ka kylla ruh ka Maw-U-tieng kam shym la ïoh thep kol satia.
Ha kane ka kylla miet ruh ka Sangma ka la ïoh biang ban pynkhih jar sa shisien ha ka minit kaba 49 bad kane ka la pyntikna ïa ka Lumparing ban khur suk ïa ki lai point.
Ki nongthep kol ha ka jingïakhun kaba nyngkong pat na ka Mawlai Sports Club ki kynthup ïa ka hat-trick naka Baïarknti Mylliemngap kaba ïoh ban thep kol ha ka minit kaba 3, 18 bad 54, nangta ka Makrisha Songthiang ha ka minit kaba 34,39, 61 bad 63.
Nangta ka Cynthia Mylliemumlong ha ka minit kaba 24 bad 26 bad ïa ki ar tylli kiwei pat ki kol la ïoh ban thep da ka Dakini Shylla ha ka minit kaba 35 bad ka Marbarin Nongrum ha ka minit kaba 70+2.
Ka jingïakhun la shai ka sngi ha ka Group B pat kan long hapdeng ka Kharang SC pyrshah ïa ka Snohktilang FC por 2.30 baje bad ka Umpling SC ïa ka Mawkriah West SC por 4:15 baje janmiet.
Bengaluru, Naitung 04 : Ka kynhun ïalehkai jong ka Ri ka la ïoh ban rah ïa ka nam lahduh jong ka SAFF Championship hadien ba ka la lah ban pynliem noh ïa ka Kuwait da ka jingshut tie-breaker ha ka final kaba long hynne ka janmieet ha Sree Kanteerava Stadium ha Bengaluru.
Haba phai sha ka jingïakhun, dei ka Kuwait kaba ïoh nyngkong ban pynkhih jar tang ha ka minit kaba 14 jong ka kylla step lyngba u Shabib Al Khaldi ha ka por ba ki rangap dien ka India ki khlem poi pyrkhat satia.
Tangba katei ka kol kaba ka India ka shah lamkhmat ka la pynlong ïa ka kynhun baroh kawei ban kyndit bynriew bad kumta tang hadien 24 minit ei ei ba ka kynhun ka la ïoh ban pynïakhaid ïa ka jingïakhun lyngba ka bol kaba la thep da u Lallianzuala Chhangte ha ka minit kaba 38.
Kane ka jingïalehkai ka la bteng khlem da don shuh ba ïoh ban thep kol tad haduh ban da kut ka kylla step.
Wat hadien ba la poi ka kylla miet ruh baroh arliang kim shym la ïoh satia ban thep kol bad kumta la hap ban pynjlan biang ïa ka por ïalehkai (extra time).
Hynrei hangne ruh wat hadien 120 minit tam ka jingïalehkai hapdeng madan kawei ka kynhun kam shym la ailad ïa kawei pat ban thep kol bad kumta hadien ba la kut ka por ïalehkai la pynlong noh da ka tie-breaker.
Ha kane ka jingshut tie-breaker ruh ka la pynshong shit ïa u paidbah namar ha ka jingïashut kaba mar san ngut, ka jingïakhun ka ïakhaid hadien ba u Udanta ka India bad u Abdullah ka Kuwait ki la shut shabar ka kol.
Kumta hadien ba la ailad biang, u Mahesh Singh u la ïoh ban pynkhih jar katba ïa ka bol ba shut da u kapten ka Kuwait, u Hajiah u rangap kol ka India u Gurpreet Singh Sandhu u la ïoh ban kynrup ban pyntikna ba ka India kan ïoh ban rah ïa ka nam lahduh jong ka SAFF Championship mynta ka samoi.
Jowai, Naitung 04: Ka lympung ïalehkai 3rd U Adelbert Laloo Memorial Trophy jong ka kyrdan 3rd Division Football Tournament 2023, ba la pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong ka Mookaswan Dongwah kala pynliem da 1-0 kol ïa ka Tympang, ïa katei ka shikol na ka Mookaswan Dongwah la thep da u Khel Shylla ha ka minit ba 19.
Ha ka jingïakhun kaba ar hapdeng ka kynhun Mupliang bad ka Umshangiar kila poi sha ka jingïakhaid khlem da don kiba thep kol 0-0.
Kumjuh ha ka jingïakhun kaba lai hapdeng ka Saiñdur Mihmyntdu pyrshah ïa ka Lumsliar sliar kila poi sha ka jingïakhaid da mar 3-3 kol.
ïa ki kol na ka Saiñdur Mihmyntdu la thep da u Lakhon Phawa ha ka minit ba 5 & 67 bad u Tremi Phawa ha ka minit ba 41.
Na ka liang ka Lumsliar sliar la thep da u Elja Ryngkhlem ha ka minit ba 8 bad u Dabid Dkhar ar kol ha ka minit ba 55 & 59.
Katba ha ka jingïakhun kaba saw ka Mookynphad Mihmyntdu kala pynliem da 1-0 kol ïa ka Iooksi Youth Welfare, ïa katei ka shikol na ka Mookynphad Mihmyntdu la thep da u Wailad Shylla ha ka minit ba 50.
Jowai, Naitung, 04: U Superintendent of Police, West Jaiñtia Hills District, ula pynmih ïa ka hukum kaba ïadei bad ka jingpynïaid ïa ki kali na ka bynta ka jingïaid beit ïaid ryntih ha ki sngi ba pynlong ïa ka jingshad Behdieñkhlam naduh ka 6 haduh ka 9 tarik mynta u bnai.
Ha ka 8 tarik: kan don ka NO ENTRY naduh ka por 9:00 AM haduh 11:30 AM, na Loomsooiung (New Hill) – Iawmusiang area – HK Singh School- Chutwakhu – Khliehchnong-Chiliangraij.
Ha ka por 12:00 Noon haduh 4:30 PM na Loomsooiung (New Hill)-Iawmusiang area, Stand War, Mynthong Road (District Library).
Mission Compound-Iongpiah Road.
Ka NO PARKING ZONE ha Iawmusiang Area, Stand War, Mission Compound Road, Iongpiah Road.
Ha ka 9 tarik ka ONE WAY na D.C Point Mission Compound- (CHC-Point)- Chiliang Raij -Ummakah/AitnarJn)- Chiliang Raij-Umshangiar.
Chiliang Raij- (Ummakah Road/AitnarJn)-Chutwakhu Locality-Jrisalain Junction.
Mission Compound Road-Tpeppale.
Mission Compound Road- ïongpiah Road Dulong (Kdohhati).
Loomïongkjam Jn- ïongpiah Road- Dulong (Kdohhati).
Ka NO ENTRY na Jrisalain Junction, Chutwakhu Road, Chilliang Raij, (Ummakah/Aitnar Jn), Riat ïongpiah –Aitnar, Loomïongkjam Jn- Aitnar, Umshangiar Jn (Khimusniang), Chiliang Raj Road, Chilliang Raij (Ummakah/AirtnarJn), ïongpiah Road, Panaliar (Old Civil Road), Dulong-ïongpiah Internal Road, Dulong (Kdohhati), ïongpiah Road.
Ka ONE-SIDE PARKING na Chiliang Raij Road, Umshangiar Road (Reserved for VIPs only),Chiliang Raij (Ummakah/Aitnar Jn), Chutwakhu Road, Jrisalein JN (tang ia ki kali ba don Pass).
Na Mission Compound (CHC Point), ïongpiah Road hajan Church of God (tang ia ki kali ba don Pass).
Ka NO VEHICLE ZONE ha Aitnar Area.
Ki PARKING LOTS ha madan Jrisalein ( na ka bynta ki kali Medium bad Heavy), Parking lots (stands) ha Iawmusiang Area, hajan Thomas Jones Synod College (One side Parking only), Wahgate Area (One Side parking for LMVs only).
Ki NO PARKING ZONE ha DC junction, SP junction, War Taxi Stand, Mynthong Road, DC Junction, District Council/Iawshyiap Zone, HK Singh Tri-Junction, Jrisalein Junction, Wahnangbah Junction, Tpeppale, naduh DC Point haduh Mission Compound Road, Chiliang Raij (Ummakah/Aitnar Jn).
Kan don ka jingpynsangeh ïaid ïa ki kali ha ka por ba wanrah ïa ka “Symbood Khnong, Dieñkhlam and Khnong Blai" kata ha ka 6 bad 7 tarik, na Riatturim haduh New Hill Police Point.
‘Ka kam leh isynei, ka sdang shuwa na larympei’ ka dei shisha ka kyntien kaba shong sbai shong rupa bad kaba kit jingmutlada uwei-pa-uwei un pynson ne pyrkhat ïa kine ki kyntien.
Tongin ïa phai khyndiat shaphang ka imlang ka sahlang la ka long ha ka raid kihima ne ha ka jylla hi baroh kawei.
Ka jingkylli ka mih hangne balei kein katbadang mih ki sngi bad ki snem la ïohi ba dang mih bun shuh shuh ki jaid jingsnïew kiba ha rumkom ha ka imlang ka sahlang ne wat ha ki ing ki sem kabala buh jingma shisha ba ka bor jong ka jingsnïew ka la trei borbah ha kine kisngi.
Habangi phai sha ki Khubor ne ki Telivision bunsien ngim ju ïohsngew shuh ïa kita ki sur kiba ai mynsiem ne kaba kren shaphang ka shongsuk shongsain ne shaphangka bha ka miat ha ka imlang ka sahlang, hynrei la ïohsngew bad ïohi sa tang ki kam lehdonbor, ki kam thombor, kam dih droks bad ki kam snïew kiba harukom.
Hynrei ka jingkylli ka mih hangne, Hato, man la uwei-u-wei ba ba la kot ïa ki borsngewthuh ne ki bor pyrkhat,ki ju puson mo ba balei ki mih kine ki kamsnïew kiba ha rukom ha ka imlang ka sahlang kaba la pyntad dor ïa ka hok longbrïew manbrïew bad haduh ka akor ka burom kaba la hiar dor arsut kaba laïohi ba I kumba ain Blei ne ka ain Briew kam don shuh.
Naka por sha ka por, ki mih ki kam tuh ki kam thiem, ki kam pynïap, ki kam lute,ki kam leh beijot ne lehdon bor ïa ki kynthei ki khynnah ha kaba kam don shuhkata ka jingshngain ha ka imlang ka sahlang khamtam ïa ki kynthei ki khynnah.
Khyndiat pat lah ban ong hangne ba man la uwei-pauwei u la dei ban puson ïalade shimet halor ka jingkynrei kine ki kam snïew kiba la ktah shisha ïa kashongsuk shongsain ha ka imlang ka sahlang jong ka jylla.
Ymlah ruh ban len bunsien haba ïohi ïa ki kam snïew la ka long ha ki Kot Khuborne ki kor Telivision la ïoh sngew tang kata ka jingkren ïa kynïi hapdeng ki para briew badka jingkhnium kaba mih na ka shyntur kaba ki da sngewpangnud ba kynrei ki kamsnïew.
Ka jingkylli ka mih pat hangne.
Hato, katno ngut kiba ju puson nepyrkhat na ei ka tynrai jong ka jingsnïew ka wan bad balei ba ka jur ki kamsnïew ha kine ki sngi?Sngew Sangsot ba ki brïew ha kine ki sngi la ka long naduh ki khynnah, ki samla bad haduh ki tymmenki San tang namar ka spah pyrthei bad ba ki ïa beh ïa kata ka ‘Rongphong Pyrthei" bad kim don por shuh ban puson ne ban pyrkhathalor ki tynrai ba ka jingsnïew ka sdang ban mih.
Hynrei ki la shuh ïa beh ïakata ka spah pyrthei bad ki klet noh ban puson ne ban bishar ïa ka tynrai ba kajingsnïew ka mih kaba la ktah shisha ïa ka shongsuk shongsain ha ka imlang kasahlang ha ka jylla bad ka ri.
Kum ban shu ong, ka Jylla Meghalaya ka dei ka jylla kaba bun tam ki Kristan bad nai ïa kren ïa kataka bynta, namar la ka long ka niam Kristan ne kino kino ki niam ba kynthupnaduh ki Hindu, ki Muslim, ki Sikh bad kiwei kiwei ki jaid niam ruh.
Ka tynrai jong ka jingngeit bad ka jinghikai ka niam ka long hi shi bynta ban im hok imsot bad ban long kita ki ki jingthaw kiba don ïa ki iktiar ban wan rah ïa kashongsuk shongsain ha ki ing ki sem ne ha ka imlang ka sahlang, Phewse!!!!! Dakhongpong ha kine ki sngi ka jingsnïew ka la shong kulai ha man la uwei-pauweiu Briew kiba la klet noh ïa la ka jong ka tynrai kiba la pyrshang ban beh ïa ka Rongphong bad ki jingkwah brai kaba la pyntroin shisha ïa ka hok LongbrïewManbrïew.
Nai da ïa tai san ishaphang ki tynrai ba ka jingsnïew ka mih, hynrei to ngin ïa phai dien khyndiat ban puson kumba ong kine ka Kyntien, `Ka kam Leh isnei ne ka kam babha ka sdangna la Rympei" khnang ba ngin sngewthuh ba balei ba kynrei ki kam snïew kam smeh ha kine ki sngi.
Kum ban ban ktien,ha kine ki sngi kano kano ka longing longsem kim don por shuh ban hikai ïa laki khun ki kti ha la rympei “ Sawdong kaLyngwiar Dpei` namar ba ki la ïa beh ïa ki rongphong jong kane ka pyrtheibad kim don por shuh ruh ban shim ïa la ka jingkitkhlïeh ïa ki khun ki kti hakaba ki la ai mon khlem da tehlakam ha la ing la sem.
Bad ym donkam hiruh ban ïa puson halor ki daw ba ki jingsnïew ki la kynrei ha kine ki sngi, Ngi lah ban kren shai sha ka pyrthei, dei tang namar ba ki kmie ki kpa ne ki Longkni Longkpa ha kine ki sngi kim don por shuh ban sneng ne kyntu ïa la ki khun ki Pyrsa ha la ing la sem bad ki khun ki kti ki la im laitlan katba ki monha kaba ki la sdang ban leh na I kam snïew I barit bad kan sa pur pat haduh baki jingsnïew ki la kïew skong ha kine ki sngi.
Kumba ong kaKyntien, I jingjaw um barit, ka pyndap ïa ki phnïeng ka Duriaw" ka la urlongshisha, namar tang na ka daw ba ki Kmie ki kpa ne ki Longknie ki Longkpa kimdon por shuh ban tehlakam ïa ki khun ki kti ne ki Pyrsa ba ki la im laitlan kala pynlong ruh ïa ki ban kin dang shlur ban leh ïa bun bah ki kam snïew kiba laktah ha ka imlang ka sahlang.
Namarkata, To nai ïa wad shuh ïa kiwei pat ki daw ne ki tynrai ba ka jingsnïew ka mih, hynrei to kum ki Longing Longsem ne ki Kmie ki kpa ngin ïa pyrshang ban hikai ïa la ki khun ki Kti ha la ka jong ka Rympei, namar dei tang ha la Rympei lah biang ban sain dur ïa ka hok long briew man briew ne ïa ka akor ka burom kaba ngi lah ban ïada na bun jaid ki kam snïew kam smeh ha ka imlang ka sahlang.
Kyntang iawai, kano kano ka ing kaba don ïa ka jingiatylli, ka jingïasngewthuh jingmut bad kajingïaieit ba mar kylliang ka don kata ka jingtïeng burom ban leh ïa ki kam sneiw, hynrei lada kano kano ka ing kaba ïa pait ïa pra ym lah ruh ban len ba ki mih bun ki jingïapait ïa pra ha kaba ki kam snïew ruh ki don hangta naba ymdon uta u ‘Shabuk’ kumba u Nonglur u pynkohnguh ïa ki Masi ha ba ki lur ïa ki lyngkha ban pyndep ïa ka kam.
Mawkyrwat, Naitung, 04: U Mawlyngdoh Nongsynrieh u don hapoh ka khyndew jong ka jait Nonglang Saw Kpoh Nongsynrieh.
U don sha ka phang shatei lam mihngi jong ka shnong Nongsynrieh, South West Khasi Hills District kaba hap hapoh jong ka Mawkyrwat C&RD Block.
La tap ïa une u Maw ha ki phew bad spah snem mynshwa da ki diengbah diengsan jong ka khlaw niam ki Kur Nonglang.
Dei ha ka snem 1967 ba ki Kur Nonglang ki la pom lut ïa kita ki dieng na kane ka khlaw kyntang namar ym shym la don shuh ka lehniam bad ka kñia ka khriam.
Haba la pom lut ïa kine ki dieng ba tap ïa une u Mawlyngdoh, u la paw bad ïohi bha hab apeit na shaphang shatei haduh lum Mawthadrainshan, phang sepngi naduh u lum Kyllai Longsngun bad phang mihngi naduh ki thaiñ Laitnongrim bad Nongspung.
Na ka phang shathie ym lah ban ïohi bha ïa u Mawlyngdoh namar la kah ne ker da u Lum Nongsynrieh.
Ka jingheh une u maw lada thew:** Na Mihngi sha sepngi ka lynter ka long 76 meter.
** Na shathie sha shatei ka lynter ka long 320 meter.
** Ka jingkynjang une u maw naduh trai haduh sha jrong ka long 172 meter.
Na ki mawlong, mawteh lah ban ong u long u maw uba heh bad kynjang tam hapoh ka South West Khasi Hills District.
Ha ka jingjrong jong une u Mawlyngdoh la tap da ka khyndew bad ki tymmen jong ka shnong Nongsynrieh naduh ki phew snem ba mynshwa ki ju leit thung phang bad riewhadem halor une u maw.
Ka jingïathuh khana pateng ki tymmen ki ong ba une u Mawlyngdoh u shong halor jong u Lum Nongsynrieh bad lah ban ïohi ïa ka them jong ka ri East Pakistan ba la khot ka Ri Bangladesh mynta lada kiew halor une u Mawlyngdoh.
Haba peit ïa ka spah snem ba mynshwa la i dei ba ha ki spah snem ba mynshwa u shong ha jrong une u lum, namar mynta ka don ka dak pynïakhlad ïa une u maw bad u lum.
Hajrong jong une u Mawlyngdoh lah ban kiew tang ka phang shathie bad phang satei tang ki briew kiba dang eh dang khlaiñ.
Ïa kiba la kham tymmen ruh lah ban btin ba kin kiew haduh jrong jong une u maw.
Na ka phang mihngi jong une u maw ruh lah ban kiew ïa ki ranab tang da ki khun samla shynrang kiba don ka met kaba sting bad khlaiñ.
Haduh mynta halo rune u Mawlyngdoh ka dang don ka khyndew kaba dang sah, hynrei ha ki rud sawdong jong une u maw ki dieng soh lang mut kiba soh bad mih ki la hap lut na ka jingtyrkhong hadien ba la pom lut ïa ki dieng kiba tap ïa une u maw.
Ha kjat kaba dei ha ka phang shathie jong une u Mawlyngdoh ka don ka lum kaba long jaka saitjaiñ jong ki ïing ki sem ka shnong Nongsynrieh.
Ka Shnong Nongsynrieh bad ki Kur Nonglang ki la sdang ban pynbha ïa ka jaka sawdong jong une u Mawlyngdoh na shaphang mihngi la tih ïa ka surok shispah sngi na ka PWD (R) bad pynpoi haduh ha syndah u Mawlyngdoh, na ka ‘phang shatei la sdang ban shna ïa ka dam um ban pynlong pung ban sum ban sait bad jngi sngewbha.
Ka Shnong ka la buh jingmut ban pynbit pynbiang ïa ka jaka shongkai sawdong une u Mawlyngdoh bad u Lum Nongsynrieh, khnang ba kan long ka jaka jngohkai ïa ki briew kiba najan bad najngai bad kan long ruh kum kawei ka Tourist Spot.
Jowai, Naitung 04: Ka Khasi Students’ Union (KSU) Namdong Area Unit, hadien ka jingïoh jingujor naki paidbah kiba leit shim dawai leit donkam ha ka Community Health Center (CHC) Namdong, West Jaiñtia Hills District, halor ka jingbym wan tista bad wan biang por ki nongtrei ne ki staff jong kane ka jaka ai dawai, mynta ka sngi ka 4 Naitung 2023, ka seng ka la leit jurip hi dalade bad la lap ïaki jing shisha ba bun naki nongtrei ki bym wan tista bad ki ba wan ruh kim wan haka por kaba biang, ha kaba wat haduh 11 ne 11:30 mynstep ruh ym pat don nongtrei bad ki mih trei ne leit phai pat kumba 2 lane 3:00 janmiet.
Na ka liang ki nongïalam ka KSU Namdong Area Unit, hadien ka jingjurip, kila ong ba kane ka jingleh bym suidñiew jong ki nongtrei ka CHC Namadong, ka long kaba ym lah ban pdiang satia bad lada kumne ka rukom wan trei slem bad leit phai kloi ka jong ki, kumno kin lah ban ai ka jingshakri ïa u paidbah kane ka thaiñ kaba don da ki phew tylli ki shnong bad da ki phew hajar ngut ki briew.
Shuh shuh ha ka jingïadei bad ka jingbym poi biang por jong nongtrei kane ka CHC, ka kyrpad jur ïa ki bor ba dei peit ban leh ïa kaba donkam halor kane ka kam, lym kumta ka seng kan shim da kiwei pat ki sien jam kiba tyngeh.
Jowai, Naitung 04: U MLA ka 2-Jowai Constituency u ma Wailadmiki Shylla mynta ka sngi ula pynkup burom ïa ki samla pule kiba wan shakhmat na kane ka Constituency ha ka MBOSE-2023 bad kyrpang ïa kito ki samla pule kiba la shah hikai haka slem “SSLC Free Coaching Program 2022" ïa kaba la kyrshan jingïarap da u MLA hi.
Mynta ka sngi ïa kane ka prokram ‘Felicitation Award 2023’ la pynlong ha Thomas Jones Synod College Jowai, ha ka jingdonlang ka symbud kongan kong A.P.Syiem District School Education Officer WJHD, u Principal la College Dr.D.G.Lyngdoh, u Principal ka North Liberty School Richard Uriah, u Chairman ka JMB ma Lasooki Lakiang, ma Abul Phawa, ma Lakhon Dkhar (MDC), ma O.Lamin (Nomination MDC), ki nonghikai bad ki samla pule Class-10.
Ha kane ka sngi la pynkup burom ïa ki saw ngut ki Top 10 bad Top 20 ha ka HSSLC bad SSLC jong ka result MBOSE-2023 bad kiba dei ruh ki samla pule napoh kane Jowai Constituency, la pynkup burom kumjuh ïa ki 15 ngut ki samla pule kiba shah hikai ha ka Free Coaching Class jong u MLA.U MLA ma Wailadmiki Shylla ha ka jingkren ula pynsngew sha ki samla pule ba kin don ka thong haka jingim haba leh ïa kano kano ka kam bad kin pynleit jingmut bah ha ka jingpule kot.
U ong ka jingwanrah ïa kum kine ki jaka ai jinghikai ei, kan ïarap ïa kiwei de ki samla pule kiba wan na ki longïing ba duk ki ban ïakhun ïa ka exam matrik, namar bunsien kiba duk kim ïoh lad ban leit Tuition namar ka jingrem dor.
Ha ka juh ka por ula kular ba kane ka jingai jinghikai ka dang ïai bteng manla u snem katba u dang long kum u MLA, ka jingdon kum kine ki jaka ai jinghikai kan ïarap ban ïoh shibun ki jingtip lyngba ki nonghikai hapoh kine ki Coaching Class, ong u MLA.Nongpoh, Naitung, 04: Namar ka jingïai kren bad ïai ban jong u nongïalam ka seng HNYM u Bah Louis Dohtdong President, lem bad katto katne ngut ki Rangbah Shnong, halor ka jinglong Rangbah shnong ki Garo haki shnong ba hap haka Raid Marwet wat hadien ba ïa katei ka kam la dep ban pynbeit da ka District Council bad ka Hima Mylliem ban thung da u Rangbah Shnong Pyllun, bad kane ka jingleh jong utei u nongïalam seng bhalang ka lah ban wanrah pynban ka jingïakynad hapdeng ki Garo bad Khasi.
Haba kren sha ki lad pathai khubor mynta ka sngi naka liang u Paiem Ken Syiem u la pynpaw ka jingsngewkhia kaba jur halor ka jingleh jong u Bah Louis Dohtdong wat hadien ba ka District Council bad ka Hima kila dep ban pynbeit ïaka kam haki shnong ba long Rangbah Shnong ki Garo, hynrei utei u nongïalam u kren kajuh shi kajuh ka phang, bad I kumba utei u nongïalam u kwah ban pynkhie thma kum ha Manipur hapdeng ki Khasi bad Garo, namar haduh mynta ki Khasi bad ki Garo kiba shong ba sah hapoh ka Raid Marwet ki shongsuk shongsaiñ khlem kano kano ka jingïakynad.
Na ka liang u Syiem ka Raid Marwet u la ther ruh ïa utei u nongïalam ka seng HNYM ba um dei ban wan mushlia ïaki kam ka Raid Marwet namar um tip eiei shaphang ka Raid, hynrei u la shu wan leh kontraktor hapoh ka Raid tang ban wan pynkulmar shnong, bad lada jia ba mih ka jingkynad hapdeng ki Khasi bad Garo ha katei ka Raid, u tei u nongïalam ka seng HNYM u dei ban shim ka jingkitkhlieh ryngkat bad katto katne ki Rangbah Shnong.
Shuh shuh halor ka jingkynnoh da u Bah Louis Dohtdong halor ka jingdonkti jong u Syiem ban die jaka sha ki bar jylla, naka liang u paiem Ken Syiem u la kyntaid mardor halor katei ka jingkynnoh namar ka kot bala pyni da u Bah Louis Dohtdong ka dei naduh u snem 2004 bad hakatei ka por um pat shimti ïa ka kam kum u Syiem bad kadei tang ka kam ban ïalam bakla ïa ki paidbah.
Mairang, Naitung 4: Kum shibynta ban kyntiew ïa ka kam pule puthi lyngba ka jingpyndonkam ïa ki bor teknoloji, ka ophis jong ka Block Development Officer, Mairang C&RD Block Mairang, hynne ka sngi ka la ïoh ban pynlong ïa ka prokram sam M-Tab hapoh ka skhim Chief Minister’s Digital Learning Aid Scheme sha ki khynnah Class XI jong u snem 2022-2023.
Ïa ka jingsam M.Tab la pynlong ha St.Thomas Higher Secondary School, Mairang, ha kaba u Bah Metbah Lyngdoh Chairman jong ka Meghalaya State Planning Board bad ruh u MLA ka thaiñ u la long u Kongsan, ha ka jingsynran lang jong u Deputy Commissioner ka Eastern West Khasi Hills District, u Bah G.Kharmawphlang u ba la long u symbud kongsan.
Ha kane ka prokram la sakhi ruh ïa ka jingdon ryngkat jong I BDO ka Mairang Block, I Dr L.R Hynñiewta, u Sub- Divisional School Officer Mairang, u Bah J.Thyrniang, kiwei kiwei pat ki dei ki nongtrei sorkar, ki nonghikai bad ki khynnah pule jong ki skul bapher bapher jong ka Mairang Block.
Haba kren kum u kongsan ha kane ka prokram, u Bah Metbah Lyngdoh u la ong ba ki khynnah pule ki long ka lawei jong ka imlang sahlang.
Kumta ki dei ban trei minot ban ïa ryngkat bor bad ki khynnah pule na kiwei pat ki bynta jong ka pyrthei, ha ka rukom pyndonkam ïa ka jingstad teknoloji ha ka pule puthi kaba man ka sngi ka jong ki.
U la kyntu ruh ïa baroh kiba ïa sakhi lang ïa kane ka prokram ba kin pdiang ïa kiei kiei kiba bha ba ka bor teknoloji ka wanrah ha ka imlang sahlang.
Shuh shuh, u Bah Metbah u la ong ruh ba ka long ka kabu kaba khraw ïa ki khynnah pule ba kin ïoh pdiang ïa kiba kum kine ki lad jingïarap kiba ka sorkar ka ai khlem kano kano ka jingsiew pisa.
U Bah Metbah u la kren ruh shaphang ka jingkyrduh kam kyrduh jam kaba long kawei na ki mat kaba donkam bha ban ïatai ha ka ri bad ka jylla.
U la kyntu ruh ïa baroh ba kin ym khmih lynti tang ïa ki kam sorkar hynrei ba kin thaw lad ïa kiwei pat ki rukom kamai jakpoh.
Katba, u symbud kongsan, kata u Bah G.Kharmawphlang u ba long u Deputy Commissioner ka Eastern West Khasi Hills District, u la kyntu ïa ki khynnah pule kiba la ïoh pdiang ïa ki M-Tab ha kane ka sngi ba kin pyndonkam hok ïa ki na ka bynta ban kyntiew shuh shuh ïa ka pule puthi ka jong ki.
Kiwei kiwei ki bynta jong kane ka prokram ki kynthup ïa ka jingsam khusnam na ka bynta ki nongjop ha ka jingïakob dro jingdro bad jingïakob thoh poitri, ïa kiba la pynlong kum shibynta jong ka jingrakhe ïa ka sngi pynneh mariang kaba mynta u snem.
Nongpoh, Naitung, 04: Ki paidbah jong ka Raid Marwet mynta ka sngi kila mih shakhmat ban dawa naka Hima Mylliem ban thung bad jied ïaki Rangbah Shnong Pyllun da ki briew kiba dei ki trai jong ka Raid Marwet, kiba peit bad khmih ïa ki shnong kiba la long Rangbah Shnong da ki Garo hadien ba ka Hima Myliem bad ka District Council kila dep ban pynbeit ïaka kam haki shnong ba long Rangbah Shnong da ki Garo namar bala mih ka jingpyrshah ïaka jinglong Rangbah Shnong ki Garo hapoh ka Raid Marwet.
Haba kren sha ki lad pathai khubor mynta ka sngi, katto katne ki riew paidbah naka Raid Marwet kiba don ka jingkitkhlieh halor ka kam Rangbah Shnong Pyllun, ba ka Hima Mylliem kala rai ban jied ba kynthup ïaka Byrnihat Pyllun, Narbong Pyllun, Baridua Pyllun bad ka Umtyrnga Pyllun kila pynpaw ba kim kwah ba ka Hima Mylliem kan jied da ki briew kiba nabar jong ka Raid hynrei ki Rangbah Shnong Pyllun ki dei ban long ki trai muluk jong ka Raid Marwet ban shimti ïaka kam synshar khaddar.
Ki la ong ruh ba ki don shibun ki ki khun ki hajar jong ka Raid Marwet kiba lah ban shimti ïa katei ka kam namar kim kwah ba kiwei kiba nabar kin shimti ïaka kam synshar khaddar hapoh ka Raid Marwet, hynrei ki trai napoh ka Raid Marwet kin shimti ïa katei ka kam bad kyrpad sha ka Hima Mylliem ban sngew ban sngap ïaka jingkyrpad jong ki khun ki hajar jong ka Raid, ha kaba kila pynpaw ba kim don kano kano ka jingsngewpher jaitbynriew hynrei ban shimti hi ïaka kam synshar khaddar ki dei ban long ki trai Marwet namar kitei ki shnong ki dei kiba hap hapoh ka jingpeit jingkhmih ka Raid Marwet.
Na ka liang u Syiem ka Raid Marwet u Paiem Ken Syiem u ong ruh ba naka liang ki paidbah ka Raid Marwet kila kyrpad ruh sha u ban thung Rangbah Shnong Pyllun da ki briew kiba dei naka Raid Marwet, hynrei naka liang jong u la pynpaw ba um lah ban leh eiei namar katei ka dei ka kam jong ka Hima Mylliem.
Shillong, Naitung 04: Ka Division Bench jong ka ïingbishar ka Meghalaya mynta ka sngi, ka la ong ba kan long kaba bha na ka bynta ka jingbit jingbiang lang baroh ban aiti noh sha ka CBI ban tohkit halor ka jingbteng ka kam tih bad khaïi dewïong beaiñ ha ka jylla.
Kane ka hukum jong ka ïingbishar kaba kynthup ïa u Chief Justice Sanjib Banerjee bad u Justice W.Diengdoh, ka la ong, “Hadien 15 bnai ka jingshim bishar halor kane ka kam tih dewïong bad khaïi dewïong beaiñ, ka kam kam shym la poi shano shano bad kan long kaba bha ban aiti noh sha ka CBI ban tohkit ban lap ïa ki jingshisha".
Ka hukum ba la pynmih mynta ka sngi, ka la ïathuh ruh ba u nongujor, u la wanrah ban pynshisha ruh da ki Video bad ki dur.
Ha ki video ba la pyni hapoh ïingbishar, la lap ka jingtih dewïong kaba dang thymmai bad kumjuh ruh ïa u dewïong ba la lum thup.
Ha ka bynta kaba ar bala pyni da ki dur, la lap ïa ka ki jaka tih dewïong ha kylleng kylleng kiba dang tih thymmai kynthup ruh ïa u dewïong uba la lum thup thymmai.
“Kine ki video bad ki dur ki long ka jingpynshisha ba ka jingtih dewïong bad ka jingkhaïi dewïong ka dang ïaid ha jylla Meghalaya, wat hadien ka jingkhang jong ka NGT naduh u snem 2016 bad ka jingbthah ka Supreme Court naduh u 2016, 2017 ter ter", la ong ka ïingbishar.
Ha kane ka jingshim bishar mynta ka sngi, la wanrah ruh sha ka jingtip jong ka ïingbishar ba ki nongujor ki la shah byrngem ha ki briew ne u briew uba donkti bha ha ka kam khaïi dewïong beaiñ.
Na ka liang ka ïingbishar ka la bthah ïa kine kiba shah byrngem ban wanrah da ka affidavit ha ka 6 tarik mynta u bnai.
Ka Division Bench ka la ther biang sa shisien ïa ki bor sorkar bad ki bor Pulit halor kane ka jingbym lah ban teh lakam ïa ka jingkhaïi dewïong beaiñ, da kaba ong ba kine baroh kin nym jia khlem ka jingïatip lang ki bor synshar bad ka jingkheiñ sting ki bor Pulit.
Na ka liang ka ïingbishar ka la kynthah ruh sa shisien ïa ka jingtreikam ki karkhana saiñ dewïong ne ki coke factory kiba la shu mih kumba mih ki tit khlem da ïoh kano kano ka jingbit kaba biang na ki bor sorkar.
Shillong, Naitung 04 : U Myntri Rangbah ka Jylla Conrad K Sangma mynta ka sngi Ba-ar, ula ïakynduh ïa u Myntri ka Ministry of Education u Dharmendra Pradhan ha New Delhi bad kyrpad ban ai ïa ka College of Teachers Education (CTE) ha Jylla Meghalaya.
U Conrad ula pyntip ba ka jingïakren bad u Myntri ka Sorkar Pdeng ka long kaba seisoh bha hynne ka step.
Ula ong ba ka don shibun ki nonghikai ki bym pat dep hikai pyntbit ha Jylla namar ka jingduna ki jaka ai jinghikai.
U Conrad ula pyntip ba ha kane ka jingïakynduh la ïakren sani bha halor ka jingseng ïa ka College of Teachers Education (CTE) hapoh ka Jylla.
“Nalor kane, nga la kyrpad ruh ban mynjur lang ïa ka jingkyrpad na ka Sorkar Jylla ban pyndep noh ïa ka jinghikai pyntbit ïa baroh ki nonghikai jong ki skul Secondary bad Higher Secondary da kaba pynlong ïa kawei ka prokram hapoh ka IGNOU programme bad ïa ki nonghikai skul Elementary hapoh ka NIOS Programme" ula bynrap.
U Conrad ula pyntip ruh “Ka Sorkar Jylla ka la pynkhreh ban pyntreikam ïa ka National Education Policy (NEP) kumba ka long bad haba khmih ïa ki jingdonkam, ka Sorkar ka la pan ïa ka jingkyrshan na ka Sorkar Pdeng ban lah pynbiang ïa ki jingdonkam ki tiar ki tar ha ki skul hapoh ka Jylla".
“Nalor kane, la kyrpad ruh ïa ka Sorkar Pdeng ban kyrshan ïa ka Jylla ha ka liang ka jingai song pisa hapoh ka SSA khnang ba ka Jylla kan lah ban ïaid kat kum ki thong bad jingthmu jong ka NEP 2020" ula ong.
U Conrad ula pyntip ruh ba ka Jylla ka la kyrpad ïa ka Sorkar Pdeng ban thung noh ïa u Pro Vice Chancellor, Registrar, Finance Officer bad University Enigineer kiba la sah thylli ha North Eastern Hill University (NEHU).
“Ngi la kyrpad ban thung briew noh ha palat 200 tylli ki kam nonghikai bad ki nongtrei kiba lait thylli hapoh ka University" ula bynrap.
Ula kyrpad ruh ïa ka Sorkar Pdeng ban pynjynsur ïa ki kyndon jong ka PM-USHA scheme, ka ban ai jingmyntoi ïa ki University ka Jylla, kaba dang don ha ka jingsdang jong ka jingpyntreikam.
Shillong, Naitung 04 : U MDC ka Tura ba dei ruh u Vice President ka BJP, u Bernard Marak ryngkat ki dkhot ka BJP ki la leit ban sam da ki marbam sha ki kynhun bapher bapher kiba don ha Tura.
Katei ka kynhun jong ka BJP ka la leit ban sam marbam sha ka Mother Teresa Charity Home, leper colony bad ruh sha ka TB Hospital ha ka janmiet sngi Saitjain.
Nalorkata, ki la pynsngap ïa shibun ki jingeh kiba kum ki iing ki sem ki kynduh ha leper colony.
Nalorkata, ki la bishar bniah ruh ïa ka report kut snem jong ka TB Hospital bad ka kynhun ka la rai ruh ban ai jingïarap sha ka leper colony namar bun na ki, kim ïoh satia ïa ki song jingïarap na ka sorkar.
Na ka liang u MDC u la kular ruh ban ïarap katto katne ngut ki nongpang TB hapoh ka Nikshay Mitra.
Katkum ka jingong jong u, ha kine ki khyndai snem ka sorkar u Modi ki la don shibun ki jingkylla bad kumta na ka liang ka BJP ka pyntikna ba kan ymdon kano kano ka jingeh ban ai jingïarap ïa ki paidbah.
Shillong, Naitung 04 (PIB): U Vice President jong ka ri India, u Jagdeep Dhankar mynta ka sngi u la ong ba ka Uniform Civil Code (UCC) kan wanrah ka jingïatylli bad ka jingieid ha ka ri bad ka jingpynslem ban pyntreikam ïa ka kan ktah ïa ki jingngeit tynrai jong ki paid ka ri.
Haba kren ha ka jingpynkup burom ba 25 jong ka IIT Guwahati mynta ka sngi, u Vice President u la ong ba ki Directive Principles of State Policy (DPSP) ki long kiba ‘kongsan ha ka jingpynïaid ia ka ri’ bad ba ka dei ka kamram jong ka Sorkar ban pynkylla ïa kine sha ki kyndon.
U la ong ba bun na ki DPSP kum ki Panchayat, Cooperatives & Right to Education ki dei kiba la pynkylla sha ki aiñ, bad u la ong ba ka la dei ka por ban pyntreikam ïa ka Article 44 jong ka Riti Synshar.
U la ong ruh ba kadei ban don ka jinghusiar na ki jingpyrshang ban ktah ïa ka burom jong ka India bad ‘ki jingwanrah ïa ki khana thok na ka por sha ka por shaphang ka India.
U la ong ba ka por ka la dei, ba ai jubab kaba biang ïa kiba pynsaphariang ïa ki khana pyrshah ïa ka India.
Shuh shuh u Jagdeep, u la ong ruh ba ym dei ban don kano kano ka bor nabar ri kaba la ailad ban ktah ïa ka jinglong trai bad ka burom jong ka ri.
U la ong ba ka India ka dei ka ri synshar paidbah kaba rim, ba ïar bad kaba treikam bha naduh mynshuwa.
“Ngim dei ban shah ïa kano kano ka jingktah ïa ka Synshar paidbah jong ngi bad ki kynhun kiba don hapoh ka Riti Synshar," u la ong.
Haba kre n halor ka jingbamsap haka ri, u VP, u la ong ba ym dei satia ban don kano kano ka jingmap ïa kiba bamsap.
“Ka jingbamsap ka long pyrshah ïa ka jingsynshar paidbah bad ka dei ka jingai jingshakri ka Sorkar bym biang, ka jingbam sap ka ktah ruh ïa ka roi ka par.
U Dhankhar u la ong ruh ba um sngewtynnad ba katto katne ngut ki briew ki ïakhih ha ka jaka ban ïaid katkum ka aiñ, haba ki shah kem namar ka jingbamsap.
U Vice-President u la kyntu ruh ia ki samla ba kin sngew sarong ïa ki jingjop jong ka India.
U la ong ruh ba ki dei ban long kiba trei na ka bynta ka ïoh ka kot jong ka ri bad ba ki dei ban kiar na ki rukom ïohnong kiba ktah ia ka ri.
U Lat ka jylla Assam, u Gulab Chand Kataria, u Myntri Rangbah ka Assam, u Dr.Himanta Biswa Sarma, u Chairman Board of Governors, IIT Guwahati, Dr.Rajeev Modi, Director IIT Guwahati, Prof.Parameswar K.Iyer, ki nonghikai bad ki samla pule ha ryngkat kiwei kiwei ki heh ki haiñ ki la ïadon lang ha kane ka sngi.
Shillong, Naitung 04 : Ka kynhun jong ki nonghikai Upper Primary hapoh ka lama jong ka Meghalaya Upper Primary School Association (MUPSTA) hynne ka sngi ki la kynduh ïa u Myntri ka tnad Pule Puthi ka sorkar jylla, Rakkam A Sangma ban phah tuklar halor ka jingdawa ban kyntiew kyrdan noh ïa ki 844 tylli ki skul Upper Primary sha ka kyrdan Deficit.
Haba kren bad ki lad pathai khubor, u President ka MUPSTA, Bah Kenneth Shadap u la pyntip ba ha ka jingïalang bad u Myntri ka long ban buddien ïa ka jingtyrwa ban kyntiew kyrdan noh ïa kitei ki skul adhoc upper primary sha ka kyrdan deficit.
“Ka sorkar MDA ba la dep ka la phah ka jingtyrwa na ki 844 tylli ki adhoc upper primary school na bynta ban kyntiew kyrdan noh sha ka deficit system katkum ka office order memo No.EDN/172/2006/69 Dated Shillong the 7th February/2019 and DSEL/EL/GB/Misc/16/2010/Pt.1/221dated 18.03.2019 bad kumta, ngi la ïakren ïa kane ka ishu bad u Myntri ban pan ka jingïarap lem jong u," ong u Bah Kenneth.
Utei u nongïalam ka kynhun u la pyntip ruh ba ka tulop ba ki nonghikai adhoc mynta ki ïoh ka long kaba rit bha na bynta ban pyndap ïa ka jingdonkam ha iing ha sem bad bun na ki, kim lah satia ban phah ïa ki khun jong ki sha ki jingpule kiba kham heh.
U la ïathuh ruh ba mynta la kumba arphew snem ba ïa ka non-recurring grant-in-aid khlem ai shuh sha ki skul adhoc katba kiwei kiwei ki jingdonkam kum ka grant ban pynbha ïa ki skul, ka jingai uniform ei na bynta ki khynnah bad kiwei kiwei la ïoh da ki skul SSA.“Ngi kyntu ïa u Myntri ba un peit halor kane ka jingtyrwa ban kyntiew kyrdan sha ka deficit ban pyntreikam ïa ka jingmut kajuh ka jingsiew na bynta kajuh ka kam," u la ong.
U Bah Kenneth u la pyntip ruh ba ha ka jingïalang ki la pyntip sha u Myntri ba ki nonghikai adhoc ki la kynduh bun ki jingeh haba ïadei ban pyndap ïa ki kam ba thylli na ka daw ka jingkhlad ne ka jingshongthait noh ki nonghikai na ka daw ka jingbuh kyndon ban pass MTET na bynta ki skul adhoc.
“Ki don ruh ki skul adhoc kiba khlem pat ïoh ban thung nonghikai thymmai la kumba shisnem ban pyndap ïa ki kam ba thylli na kane ka daw namar ym don ki nonghikai ba pass MTET kiba aplai.
Ki don bun ki nonghikai kiba la tbit hynrei kiba khlem pat don MTET.Kumta, ngi kyrpad ïa u Myntri ba un shimkhia ïa kane ka bynta ruh bad pynjynsur ïa ki kyndon na bynta ki skul Adhoc ban thung ïa ki nonghikai ba khem pat pyndep MTET," u la ong.
Tura, Naitung 04 : Uwei u nongtuh masi na Assam uba dang rong tuh ïa artylli ki masi na ka shnong Garo ha West Garo Hills, ula shah bomiap ha ki paidbhur hynnin ka miet Lah Sngi U Blei.
Kane ka jingjia kala jia ha ka shnong Baklagre kaba hap hapoh Selsella.
Une u suba nongtuh u kyrteng u Aynal Hoque ba na Purandiara, South Salmara, Mankachar, Assam.
La ïathuh ba une u briew ula wan rung sha kane ka shnong Garo bad pyrshang ban tuh ïa artylli ki masi hynrei ula shah bat noh ha ki paidbah.
Ki paidbhur kiba la bitar ïa ka jingshah tuh masi man ka por, ki la tangon jem ïa u ha ban da iap.
Ki Pulit ki la leit ban shimti noh ïa kane ka metiap bad ki la register case halor kane ka jingjia.
Nongpoh, Naitung 04 : Uwei u Pulit Pahara jong ka Phatok ha Ri-Bhoi District kaba don ha Mawsyntai, ula dkhat jubor ïa la ka jong ka jingim da kaba sdien ha u tyllai phasi ha kane ka phatok.
Kat kum ka khubor ba ïoh lum, kane ka jingjia kla jia mynta ka sngi Ba-ar hynrei ym shym la lah pat ban pynthikna ïa ka por ba ka jia.
La ïoh jingtip ruh, ba ïa ka met jong u tei u pulit pahara ka District Jail la rah ban leh ïa ka post mortem hapoh ka Nongpoh Civil Hospital.
Haba la pyrshang ban wad jingtip halor kane ka jingjia, na u Superintendent of Police (District Jail), ym shem la ïoh satia ïa ka jingtip kaba tikna namar u ne u SP (Jail) u la pyntip ba u don hapdeng ka shuti (On Leave).
Shillong, Naitung, 04: U Myntri Rangbah ka Jylla ha ka sngi Baar u la pynsngew hakhmat u Myntri ka Sorkar Pdeng u Dharmendra Pradhan ba un tuklar lem ha kaba ïadei bad ka jingshah ktah jong ki samla pule ka jylla Meghalaya bad ka jingdonkam ban buh noh ïa ki Common University Entrance Test (CUET) Centre ha ki 12 tylli i District ka Jylla Meghalaya.
U Myntri Rangbah u la kyrpad ruh ïa u Myntri ka Sorkar Pdeng ban phah ïa ka jingbthah sha ka Ministry of Education bad sha ka National Testing Agency (NTA) ban pynlong ïa ka eksamin kyrpang jong ka CUET na ka bynta ki samla pule ka jylla Meghalaya kiba la duhlad ban thoh ïa ka eksamin na ka daw ka jingïoh ïa ki jaka thoh eksamin CUET shabar jong ka Jylla.
