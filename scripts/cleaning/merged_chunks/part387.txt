U la ong ruh ba ha une u snem 2023 ba la dep ki malaria case ki don haduh 369 tylli tang na ki thaiñ Riangdim bad phra tylli na ki thaiñ Maweit.
Haba ïanujor bad ki snem ba mynshuwa ka jingdon jong kiba shah ktah ha ka jingpang malaria ka la hiar da 92% hpoh West Khasi Hills baroh kawei.
Ki don kumba khathynñiew tylli ki shnong kiba hap ha ka jingpeit jong ka Riangdim Sub Helth centre bad kitei ki shnong, ki dei kiba ki khlaw ba rben ki dang kynrei bha khamtam eh ki khlaw siej bad ka dei ruh ka thaiñ kaba shit bha bad dei na kata ka daw ba ka jingpang malaria ka kynrei bha.
Watla kiba ïoh jingpang malaria ki dang kynrei bha ruh, na ka liang ka tnad ka koit ka khiah jong ka West Khasi Hills ka la pyrshang katba lah ban trei shitom bad ban pynpoi ïa ki dawai dashin kiba biang kum ki dawai injek ki dawai dih ban ïada na ka malaria.
Utei u Doctor u la ong ruh ba na ka liang ka tnad ka koit ka khiah hapoh ka District ka dang ap mynta ïa ki mosquito net kiba ka sorkar kan sa phah biang sha ka ophis, na ka bynta ban sam sha ki paitbah ha ki bnai pyrem kiba ka aïom shit ka la sdang.
Nalor kata u la ong ruh ba kitei ki musari kiba ka sorkar kan sa pynpoi sha ki district kiba ka jingpang malaria ka dang kham kynrei, ki dei kiba la pdem shuwa ha ka dawai bad ka sorkar ka ju sam sha ki paitbah shisien saw snem, namar wat lada sait ïa ka musari ruh ka jingsma jong katei ka dawai ka neh haduh saw snem bad u skaiñ pyrjong un ym lah ban shah ïa katei ka jingsma jong katei dawai.
Nongpoh, K’lyngkot 16: Da ki hajar ngut ki khun samla ka Balang Katholik ba hap ha ka Zone-VI jong ka Shillong Archdiocese ki la tuid ha ka sngi U Blei sha Lumsinai Umden Parish ban sakhi ïa ka jingpynkut noh ïa ka lympung ïa kynduh lang ki khun samla ba ju pynlong man u snem na ka bynta ban wan rah ïa ka jingïatylli ki khun samla ban trei ïa ka kam jong u Blei bad kumjuh ruh na ka bynta ka imlang ka sahlang.
Kane ka 5th Zonal Youth Convention jong ka Shillong Archdiocese Catholic Youth Momenet ka Zone-VI ka dei ka lympung ïa kynduh lang jong ki 5 tylli ki parish ba kynthup ïa ka Umkadhor, Byrnihat, Nongpoh, Umden bad ka Umsiang Parish ha Ri Bhoi District bad da ki hajar ngut ki khun samla ki la wan ban sakhi ïa kane ka lympungbah jong ka jingïakynduh lang ki khun samla ha kaba kane ka lympung ka la sdang naduh ka 12 tarik u K’lyngkot bad la pynkut noh ha ka sngi u Blei kata ha ka 14 tarik u Kyllalyngkot.
Nalor ki khun samla ka Balang Katholik na ka Zone-VI, kiwei kiwei kiba la ïa sakhi lang ha kane ka jingpynkut noh ïa ka lympung ïakynduh lang ki kynthup ïa u Myntri sorkar ba dei peit ïa ka tnad Animal Husbandry, u Bah A.L Hek, u Fr.Peter Syiemlieh, SYD, SACYM Zone VI, Fr.Johny Epen, Fr.Micheal Khongngaiñ, Parish Priest Umden, Fr.Kmenlang Nongrum, Ast.
Parish Priest Byrnihat, Fr.Primus Syiem, Fr.Nicholas Sun, bad Fr.Michael Sun, Parish Priest of Umkadhor ha kaba kynthup ruh naduh ki Katekis, ki rangbah balang bad kynthup ruh ki phadar bad ki sister.
Haba pynkut ïa kane ka lympungbah ki khun samla, ha ka por mynstep la sdang da ka mass bakhuid ryngkat ka lehniam ka lehrukom ba la pynïaid da u Fr.Johny Epen bad la sam pat ïa ka ktien ka jong u Blei da u Fr.Michael Sun, uba la ban khia bha katkum ka phang, “"U dieng u ba bha um ju sei ki soh kiba sniew lymne u dieng uba sniew um ju sei ïaki soh kiba bha" kaba ki la shimm katkum ka Gosper u Lukas 6:43.
Hadien ka mass bakhuid la bud pat sa ki program bapher bapher ba la shim bynta ki khun samla kiba kynthup naduh ki jingrwai, ki jingshad bad ki jingput jingtem ryngkat ki jinglehkmen shuwa ba ki samla kin leit phai noh sha ki ing ki sem bad ba kin long kita ki iktiar ban rah jingshai sha kiwei pat ki samla ba kum ki samla ka Balang ki dei ban long kita ki lawei babha jong ka Balang bad jong ka imlang ka sahlang.
Jowai, K’lyngkot 16: Kum ka lad ban pynpaw pyrthei ïa ka jingbha jong u Soh Ñiamtra uba mih naka shnong Narwan East Jaiñtia Hills District.
Na ka liang ka Narwan Multipurpose Co-Operative Society Ltd.
Mynta ka sngi kala pynbna paidbah ba kin pynlong ïa ka ‘Narwan Orange Festival’ haka sien kaba nyngkong eh.
Ïa kane ka Tamasa yn pynlong ha Madan Mooknor Narwan East Jaiñtia Hills kaba jngai kumba 90 km na nongbah Shillong bad 30 km na Jowai, ka ban long ha ki ar sngi kata haka 30 tarik bad 31 tarik u Kyllalyngkot 2024.
Na ka liang ka Miss.
Sookini Sutnga kaba dei ka Director jong ka ‘Narwan Orange Queen’ bad ka thei bha briew kaba la ïoh bat ïaka Miss Tourism Queen World Wide East India 2018 bad ka Miss India International 2022.
Ha ka jingkren sha ki lad pathai khubor kala ong ha kane ka Tamasa kan don naduh Marathon, Cycle racing, ka Awareness Programme, ka Trekking, Film Screening (NUKSA) bad ka Fashion Show bad kan don ruh ka jingpynbyrnia da ki nongrwai kiba kynthup ïa ka Lily Sawian, ka kynhun Colour bad DJ Meban nalor kiwei de.
Kum shi bynta ban rakhe ïa kane ka Tamasa kan don ka Beauty Pageants ha kaba ki kynthei napoh ka jylla ki lah ban ïashim bynta.
Nalor kane kin don kiwei de ki Artist, ki kynhun tem bad ka jingsam ïa ka khusnam ha ka sngi ba ar jong kane ka Tamasa.
Ha kaba ïadei bad ka jingïakop thei bhabriew Miss Narwan Festival 2024 ha kaba yn leh ïa ka Audition haki ar bynta kata ka online bad offline, ïaka offline kila dep ban leh ha kane ka 13 tarik, katba ïa ka online kan kut haduh ka 18 tarik u Kyllalyngkot, kiba shah jied kin ïoh kiew ha ka rynsan jong ka Grand Finale jong kane ka Festival haka 31 tarik.
U Waheh shnong ka Narwan u ma Lamsuk Langstang ula ong ba ka jingthmu jong ka jingpynlong ïa kane ka tamasa ka long ban pyntip shuh shuh ïa ki paidbah ba najan bad jngi ïa ka jingbang bad ba shngiam jong u soh ñiamtra katei ka shnong bad uba kham pher kumjuh ban pyni ïa ki jingitynnad ki sawdong sawkun jong ka maraing ha katei ka thaiñ.
Katba u ma Leo Shadap Secretary Narwan bad ka tamasa ula ïathuh ba ha kitei ki ar sngi jong ka tamsa yn don ki jingïalehkai Sports bapher bapher bad ki prokram ai jinghikai, halor kane kiba kwah ban ïashim bynta ki lah ban phone ha u No: 7005604655/8014825246.
Lawbah, K’lyngkot 16: U Nongmihkhmat jong ka Mawsynram Constituency ha ryngkat ka jingïatreilang bad ka 67th Battalion CRPF Shillong, Polo Ground ha ka 16 tarik u Kyllalyngkot, 2024 ki la pynlong ïa ka jingai jinghikai ïa ki samla halor kumno ban rung ha ki kam shipai ne kam pulit kiba hapoh ka CAPFs jong u snem 2023 – 2024 kaba dei ka shatri jong ka CRPF, BSF, SSB, ITBT, AR, NIA, NCB & SSF bad ïa ka jingïalang la pynlong hapoh ka Multi Facilities Centre Lawbah, East Khasi Hills District.
Lah ban kdew ba ïa kane ka prokram la pynlong kum shibynta ban pynsngewthuh bad ban ai jinghikai ïa ki samla jong ka thaiñ Lawbah ha kaba kumno kin ïoh ka lad ka lynti ban rung ha ki kam shipai, kam pulit bad kiwei de ki jait kam.
U bah Ollansing Suin, MLA ka Mawsynram Constituency haba kren kum u kongsan u la pynshai ba ka jingthmu jong kane ka prokram ka long ban wanrah ka jingpynshai ha ki samla jong ka thaiñ Lawbah kumno ba kin lah ban ïoh rung ha ki kam shipai, pulit bad ki kam bapher bapher.
U la ai jingmut ruh ha ki samla ba lada ki kwah ban rung ha ki kam bapher bapher kim dei ban shu ap mano ba wan ïarap ïa ki hynrei ki dei ban long ki samla kiba la pynkhreh lyngba ki eksam.
“Ai um ïa nga, ngan ai tang ka um ban dih, hynrei lada phi ong pat ba phi kwah um bam shet, te ngan pyni keiñ ïa ka wah ba phin leit tong", ong u bah Suin.
Kumta ruh ka dei ba haba ki samla ki pan kam ban trei, ma u kum u MLA um lah ban ai hynrei ban kdew lynti u kloi ban ïarap kumba ka long mynta ka sngi ba u la shim ka rai ban wanrah ïa ki briew nabar jong ka Constituency ban long ki nongwan ai jinghikai ne kum u Resource Person.
“Ka kam ka jam ka don ha ki kti jong phi, lada phi don ka jingtrei shitom", ai mynsiem u bah Suin ïa ki samla.
Namarkata, u la buh ka jingkyrpad ïa ki samla ba lada ki kwah ban ïoh ki lad jingïarap bad ki lad jinghikai kim dei ban pynleh noh ei hynrei ki dei ban mih shakhmat ban shim ïa kabu ïa kaba na ka liang jong u kum u MLA u la wanrah mynta ka sngi.
Katba ha ka jingkren jong u P.Haokip, Inspector jong ka CRPF 67th Battalion Shillong, Polo Ground bad u bah H.Thabah, OC jong ka Mawsynram ki la ai bad pynsngewthuh ha ki samla jong ka thaiñ Lawbah ïa ki katto katne ki lad ki lynti kumno ban leh lad ki kwah ban ïoh rung ha ki kam shipai lane kam pulit.
“Long kiba shaniah ha lade ym ha kiwei ha ka por ba ki don ki jingïaleh khamtam ha ki eksam bapher bapher, u bah H.Thabah, OC Mawsynram Police StationHa kane ka prokram ka la don ruh ka jingaisngew bha ïa ki kot pule sha ki samla wad kam kiba la wan sha ka jingïalang da u MLA ka Mawsynram Constituency bad kumjuh ruh ka jingshim ïa ki kyrteng jong ki samla ba kin ïoh shuh ki jinghikai ha ki ar sngi ban wan.
La pynïaid ïa ka jingïalang da u bah Reading Wahlang, Assistant Rangbah Shnong Lawbah, kren pdiang sngewbha na u bah Mightystar Lyngdoh, Co-ordinator Job Orientation Programme bad ka jingkren khublei na u nongpynïaid.
Shillong, Kyllalyngkot 16 : Kum ka jingburom ïa ka President jongka Ri India jong ngi, ka Droupadi Murmu kaba la wan ha ka sien kaba nyngkong eh ha ka jylla, mynta ka janmiet ka Sorkar Jylla ka la pynlong ïa ka jingïalang leh burom kyrpang ïa ka ha Raj Bhavan, Shillong.
La pdiang burom ïa ka President da u Lat ka jylla u Phagu Chauhan, u Myntri Rangbah ka jylla u Conrad K Sangma, ka Myntri ka Koit ka Khiah ka Dr M Ampareen Lyngdoh bad u General Secretary ka Synjuk ki Rangbah Shnong u Bah R Blah.
Haba ai jingkren, ka President Droupadi Murmu ka la ïaroh ïa ka jingitynnad jong ki sawdong sawkun ka mariang ka jylla Meghalaya bad ka la ai khublei ïa ka sorkar jylla bad ïa ki paidbah ka Meghalaya kiba la pdiang sngewbha ïa ka ha ka jingwan ha ka sien kaba nyngkong eh kum ka President ka Ri.
Ka la pynpaw ïa ka jingkmen halor ka jingplie ïa kiba bun tylli ki projek kam pynroi bad ka kyrmen skhem ba kane kan kyntiew ïa ka roi ka par jong ka jylla bad kan wanrah ïa ka roi ka par ïa baroh.
Ka President ka la pynpaw ba ka Meghalaya ka don ïa ka lad kaba khraw lyngba ka kam jngohkai pyrthei bad ka la ïaroh ïa ki projek kiba la pyntrei da ka sorkar jylla kynthup ïa ka jingsdang pyntreikam ïa ka Meghalaya Tourism Policy 2023 bad ban pynlong ïa ka International Tourism Mart ha Shillong bad ka la pynpaw ba kum kine ki sienjam kin ïarap ha ka ban pynsngewthuh ïa ka jinglah ka jylla bad ka thain shatei lam mihngi ha ka kam jngohkai.
Ha kaba ïadei bad ka ‘Act East’ policy jong ka sorkar India, ka President ka la pynpaw ba ka Meghalaya bad baroh ki jylla ka thaiñ shatei lam mihngi ki dei ban trei ha ka dur jong ka mishon ban pynthikna ban biang ka leit ka wan, ka ïohkam ïohjam bad ki jingtei kiba don ha ka thaiñ, da kaba phaikhmat sha ki jaka kiba kongsan khamtam haba ka thaiñ ka long kum ka khyrdop sha ka South East Asia.
Haba ai jingkren ha ka jingïalang, u Lat ka jylla ula ong ba ka jingwan ka President ka long ka histori bad ula pynpaw ïa ka jingsngewnguh halor ka jingleit plie ka jongka ïa ka Meghalaya Games kaba San ha Tura bad kumjuh ïa ka jingplie ïa ki projek kam pynroi da ka jingthmu ban kyntiew ïa ka ïoh ka kot jong ka jylla.
Ula bynrap ruh ba ka President ka la don ïa ka jaka ha dohnud jong ki paidbah da kaba leit sha u paidbah khamtam eh sha ki self – help group jong ki kynthei, ula ïaroh ba ka dei ka kynthei riewlum kaba nyngkong eh hapoh ka ri ka ban ïoh ïa ka burom ban long kum ka President bad kumjuh kum ka President kaba dang khynnah tam jong ka ri.
Katba u Myntri Rangbah ka jylla ula ai khublei ïaka President kaba la ai mynsiem ïa ki samla jong ka jylla da kaba plie ïa ka Meghalaya Games bad ka la long ruh ka President kaba nyngkong duh jong ka ri ban sah hapoh ka Raj Bhavan kaba dang shu dep plie thymmai ha Tura.
Shillong, K’yngkot 15 : Ki heh ki haiñ ki wan bad ki leit na ka bynta ki programme bapher bapher jong ka sorkar sha ka nongbah Shillong ka nongbah barit jong ka Meghalaya.
Hynrei haba kine ba ki wan, ka sorkar MDA ka hukum ïa ki department khamtam ïa ka PWD (Roads) ban pynbhabriew ban tah rong lipstick bad ban syrdep ïa kaba jot ba pei jong ki surok jong ka nongbah.
La jan shisnem mynta ba ka sorkar MDA jong u Conrad K Sangma ka la pdiang ïa ka Dorbar jong ki riewpawkhmat ka pyrthei ba la tip kum ka G-20 summit, ha kaba ki Contractor jong katei ka department ki durut ban trei shitom naduh dangstep,mynmiet bad haduh ban da shai tang ban pynbiang ïa katei ka jingkwah.
La ïohi ïa ka jingphuh jingphieng ki lynti Sohra, ka surok Mawroh Golflink,New Shillong, Shillong-Jowai bad ki surok hapoh ka nongbah hi kum sha Ward’s lake bad shawei.
Da ka jingtrei shitom jong ki Contractor,ka nongbah Shillong bad Sohra ka la ïoh jingïaroh shisha na ki delegates jong ka G-20,nangta la wan sa ki Union Home Minister, Prime Minister mynta sa ka President jong ka ri India.
Ki programme ki wan bad ki leit kumjuh khlem kut hynrei ha lyndet jong ka Jingpynbhabriew ïa ka sor ka don ka jingdukha mynsiem jong ki Contractor.
Kat kum ka jingïathuh jong ki lai ngut ki Contractor ki bym kwah ban pynpaw kyrteng ïalade, ki ong “phim lah ban mutdur la jan dap shisnem kynthih naduh ka G-20 Summit ha Shillong haduh mynta ki Estimate ba ki trei ym pat ïoh wat tang ka sanction ruh, ki sahkut ha ka Planning bad Finance department na ka daw ba u Conrad Sangma bad u bah Prestone Tynsong ki tip khambha", la kren bynniaw kitei ki rangbah.
Ka long kaba shisha, katba ïa ki Bill jong ki Contractor ba trei hok ym lah ban siew bad ban buh pending da ki snem ki snem hynrei ka sorkar ka pynlut pat da ki phew Klur tyngka na ka bynta ki Tamasa bad rongphong ba bunjait naduh ka Cherry Blossom bad kiwei.
Ban kyrjaw mluh shuh shuh ïa ka jingmong jong ki Contractor, la ïathuh ba wat ki Bill jong ki Deposit works ba la dep siew lypa na kiwei ki Agency ym lah ban ai fund, ka mut aiu katta.
Nalor nangta, sa ki 8percent jong ki ruh ym lah ban siew wat la ka liability period jong ki ka la kut ruh.
Ka paw shai kdar ba kane ka sorkar kam don peisa.
Ki Contractor ki kren bynniaw haba tang kitei ki Bill barim kim lah ban siewdep hynrei la pyntrei emergency sa ïa ka jingwan ka President ka ri India, lada kim trei ruh sngewsynei ïa ki Engineer jong ki Division bapher bapher namar kin sa jah ka burom lymda la ïarap lem ïa ki.
Hynrei kata ka jingïarap ka poi pynban sha ka ban duhja duhdoh sa ki khun ki kti jong ki.
Shaei kata ka 10 million dollars economy ba u Conrad Sangma u khyllew hapoh ka Budget Session 2023-24 ka la poi ?.
U bat hi ha lade ïa ka Pla Tyngka bad u buh ruh ïa uCommissioner & Secretary Finance Planning da uba tbit ki ong, pynban long lehnoh ei.
Kata, kan dei tang na ka liang jong ka jingpynbhabriew kaei pat ka jingshem jong ki Pulit kiba hap ban pynlut na ka bynta ka shongshngaiñ (security) jong ki VVIPs.
La kynnoh ba ki Bill jong ki briew kiba ïajan bad ki heh ki haiñ jong ka Secretariat pat ki lait kloi wat la dei tang ki Ordinary Repairs ruh.
U Conrad ha katei ka Budget speech jong u, u ong “Un wanrah ïa ki programme & policy ban pynkiew arshah ïa ka GSDP sha ka 80,000 Klur ha ka 2027-28 ban pynlong ïa ka Meghalaya ka 10 Billion dollar economy,da ka kyntiew ïa ka rep ka riang,ki kam jngohkai pyrthei bad ka khaïi khaba ter ter.
Bad u da khyllew hi ruh ba kane ka Budget jong u ka dei ka Budget jong ki riewpaidbah"(People’s Budget).
Imat,ka por kam slem shuh ba ki Contarctor kin iehnoh hasuiñ ïa ka sorkar lada wan pynbor ban trei ïa ki kam Emergency kiba kum kitei haneng.
Ha ka jingshisha haba ong Deposit works dei kiba la siew lypa na kiwei ki department bad Agency na ka bynta ki Utility line jong ki bad ki da siew lypa sha ka PWD na ka bynta ka jinglut jingsep ban maramot pat ïa kaba ki la tih nur napdeng ne narud surok.
Te haba ki siew, ki Engineer jong ki Division ki hap ban deposit shwa sha ka sorkar shipor katba ym pat dep ka kam, ynda la dep maramot ki pan biang ïa katei ka juh ka Fund na kaba ki la deposit,hynrei kaba lyngngoh eh ka long,ba wat ïa kum kita ki jait jingsiew ruh ym don Fund.
Mano ba bam, mano ba pynjah klep ïa kitei ki peisa ba la dep deposit ne la nguid u Thlen ?.
Kat kum kawei ka thymmei, ka sorkar ka khreh ban pynduh lut ïa ki Fund repairs, te lada kata ka jia kumta, mano ban buria ïa ki kam emergency repairs.
Hato kam dei mo ka por mo ba ka sorkar kan buh budget da kawei ka Head “Emergency Expenditures" khnang ba, lada ki wan jngoh ki heh ki haiñ jong ka sorkar India bad nabar ri, kan nym ban ka hiran ïa ki Contractor kiba hok ïa la ka kam wat mynmiet myniong ruh.
Hato don mo ba pyrkhat ïa ka jingma (risk factor) jong ki Contractor bad ki nongtrei jong ki ?.
Ym tang katta,lada ngi phai sha ki ASHA, ki Nonghikai, ki Home Guards, ki Muster Roll, ka Schorlarship ki samla pule bad kiwei.
la shu sah pongding da ki bnai da ki snem namar ba thylli ka Ïarong Tyngka ka sorkar.
Haei kata ka development,ka Meghalaya kat kum ka National Multidimensional Poverty Index (MPI) ka poi khlemraiñ sha ka kyrdan basan.
Ïa katei ka la jurip bniah ruh da ka Niti Aayog ka sorkar India ha ka 17 tarik Jylliew 2023.
Kaba sngewsih ka long wat hapdeng kat kitei ki jinghiran tyngka, pynban kiba ha ïing hasem jong ki Minister, ki Chairman, ki Co-Chairman ki sdung spah khlem dei por ha man la ki jaka.
Hato, ka don ka jingsynshar ba hok ?.
Shillong, K’lyngkot 16: Ka Media Cell jong ka VPP mynta ka sngi, ka la ujor da ka ejahar pyshah ia kawei ka facebook account ba la ai kyrteng vpp dent vpp dent, halor ka jingkynthoh kaba la long khlem akor shaba palat ïa u President jong ka Seng, u Bah Ardent Miller Basaïawmoit.
Ka ejahar ba la aoi da u Dr.Batskhem Myrboh, Nongaiktien ka Party bad u Dr.Rusievan Shangpliang, dkhot ka Media Cell la ai ha u SP ka East Khasi Hills ban wad bad tohkit kadei ka jingno kane ka facebook account bad kumjuh ruh ban tohkit ia u admin ka Group Facebook ba la ai kyrteng “Ka lympung ki khun ka Ri".
U Dr.Shangpliang haba kren sha ki nongthoh khubor, u la ong ka Seng kam pyrshah ïa kino kino kiba kynthoh ïa u President ne ki nongïalam ka Party, hynrei lada ki jingkynthoh ki la long palat pud bad long khlem akor palat ka Seng kam banse ban ai da ka jingujor,m ym ban wad kput ïano ïano hynrei ban hikai bad ai jingsneng ia ki.
Shillong, K’lyngkot, 16: Ka North Eastern Council, Shillong kan pynlong ïa ka jingïalangbah kaba shi sngi ha ka 19 tarik mynta u bnai ha State Convention Centre, Shillong.
U Chairman jong ka NEC u Amit Shah uba long ruh u Myntri ka tnat Kam Pohing ka ri un sa pynïaid ïa ka jingïalang.
Ha kane ka sngi, yn sa ïashim bynta lang da u Myntri ka DoNER, u G.Kishan Reddy uba longu Vice-Chairman jong ka NEC bad kynthup ruh u Myntri Khynnah jong ka DoNER u B.L.Verma lem bad kiwei kiwei ki heh ophisar jong ka tnat DoNER bad NITI Aayog na New DelhiBaroh ki Lad bad ki Myntri Rangbah jong ki Jylla ka thaiñ Shatei Lammihngi bad kynthup ruh ïa ki Chief Secretary bad kiwei kiwei ki heh ophisar kin sa ïashim bynta ha kane ka jingïalangbah.
Kiwei kiwei ki tnat treikam ba kynthup ïa ka Assam Rifles, NEEPCo, NHIDCL, NEDFi, NERCORMS, NERAMAC, NEHHDCL, NESAC bad NIC kin sa ïashim bynta lang ha kane ka jingïalang.
U Amit Shah un sa pyllait paidbah ïa ka NEC Year Book.
Shi sngi shwa ban pynlong ïa kane ka jingïalang, kan sa don ka jingïakynduh ba kyrpang bad ki Chief Secretary jong ki jylla ka thaiñ Shatei Lammihngi, ki Secretary jong ki Ministry ka Sorkar India, ki nongmihkhmat na ka NITI Aayog, u Director General (Assam Rifles) bad ki Planning Secretary jong ka NER.Shillong, K’lyngkot, 16: Ka Hynñiewtrep Integrated Territorial Organization (HITO) ha ka sngi Baar ka la pan jingpynshai na u Myntri ka tnat Sports and Youth Affairs jong ka Sorkar Jylla u Bah Shakliar Warjri hadien ba la saphriang ki video ha ka rynsan jong ka social media ba ki khynnah kiba ïashim bynta ha ka sngi sdang jong ka Meghalaya Games 2024 ha Tura ha ka Lah Sngi u Blei ki ïoh bam pynban tang da u chip, u samosa, ki biscuit ki bym pynkdang eiei.
Ha ka dorkhas ba ka seng ka la phah sha u Myntri ka la dawa ba dei ban thung ïa ka jingtohkit bad dawa ruh ïa ka jingpynshai halor ka jingbym biang ka rukom ai bam ha ka Meghalaya Games 2024“Ka Hynñiewtrep Integrated Territorial Organization (HITO) ka kwah ban pynpaw ïa ka jingsngewkhia halor ka jingsam bam sha ki nongïalehkai kiba ïashim bynta ha ka Meghalaya Games kumba la ïohi ha ki lad pathai khubor.
Ka rukom ai jingbam ka la wanrah ïa ka jingbuh jingkylli ïa ka tnat Sports jong ka Sorkar Jylla," la ong ka dorkhas.
Ka seng ka la buh khyndai tylli ki jingkylli ïa ka tnat Sports ha kane ka dorkhas.
“Balei ka jingai bam ïa ki nongïalehkai kam long kaba biang? Balei la ai sha ki nongïalehkai tang da ki jingbam kum u Samosa, u Chip, ki Biskit bad kiwei kiwei ki bym tei sati ïa ka bormet bad ki jingbam kiba bha, kiba lah ban pdiang da ki nongïalehkai? Ka Sorkar ka la mang pisa palat 23 klur na ka bynta kane ka lympung ïalehkai, hynrei ka tnat ba dei peit bad ki bor pynïaid kim shym la lah ban ai ïa ka bam ka biang ïa ki nongïalehkai, balei ka jia kumne? Mano ban shim jingkitkhlieh na ka bynta ka jingpynïaid ïa ka jingïalehkai? Mano ban shim jingkitkhlieh ban peit ïa ka bam ka dih na ka bynta ki nongïalehkai bad ïa ki nongïashim bynta? Mano ki briew kiba shim jingkitkhlieh na ka bynta ka jingbym biang ka rukom pynïaid? Hato ka Sorkar ka la shim neem ïa ki lad ki lynti kiba biang ban pynthikna ïa ka bit ka biang jong ki nongïashim bynta bad ki nongïalehkai bad hato la shimkhia neem halor ki jingbam ba la ai ïa ki? Mano ki ophisar, shakri sorkar, kontraktor kiba shim jingkitkhlieh na ka bynta ka jingpynïaid ïa ka jingïalehkai? Ïano ka Sorkar ka thung ban peit na ka bynta ka bam ka dih jong ki nongïalehkai bad ki nongïashim bynta?"la buh jingkylli ka HITO.“Ngi dawa ban thung da ka jingtohkit halor ka tnat ba dei peit, ïa ki bor pynïaid bad ïa ki riewshimet kiba hap shim jingkitkhlieh na ka bynta ka jingbym biang bad ka jingphiel bad ban pynshitom ïa ki pyrshah katkum ki kyndon jong ka aiñ," la ong shuh shuh ka dorkhas ba la soi da u President Bah Donbok Dkhar bad u General Secretary u Bah Wanbun N Dkhar.
Lah ban kdew hangne ba hynnin ka sngi, ki samla nongïalehkai ki la ïathuh ba ki la shah pynshah thngan baroh shisngi ha ka por ba ka President jong ka ri India, ka Draoupadi Murmu ka wan plie ïa ka Meghalaya Games 2024 ha Tura.
Ki samla ki la ïathuh ba hadien ba ki la shah thngan baroh shisngi, ynda la ioh bam pat ki ïoh da ki jingbam dap lyer, kum ki samosa barit, ki chips, ki nuts bad ka umsoh.
Ki video ki la saphriang ha ki social media ba kiba bun ki nongialehkai ki la hap ban ïaid da ka kjat sha ki jaka kiba kham jngai jaka sah.
La saphriang ruh ki video ba wat ia ki pliang bam jar uh la pyndonkam ban sait da ki brut kiba ju pyndonkam ha kaba sait paiñkhana.
Hynrei na ka liang u Myntri ka tnad Sports, u Bah Shakliar Warjri, u la pynshai ba kaei kaba jia hynnin ka lah sngi u Blei, ka jingeh baroh ka mih dei namar ka jingwan ka President ha kaba la pyrkhing ïa ka leit ka wan ha surok bad ka jingkhang ruh ïa ki surok ban ïaid.
Tangba u la ïathuh ba hynnin hi ka miet la pynlong ïa ka jingialang ban ïakren ïa kine ki jingeh bad kular ba kiba kum kine kin nym jia shuh nangne shakhmat.
Shillong, Kyllalyngkot, 16: Ka Dorbar Shnong Ryngud Hima Syiemship Sohra ka la pynlong ïa ka Tamasa Tharia Wah ha ka Wahrew ne ka Beach Festival ha ka 13 tarik mynta u bnai.
Ïa kane ka tamasa tlang ba la tip kum ka “Tharia Wah Rew" la plie da u Myntri ka Sorkar Jylla u Bah A L.Hek ryngkat jingïadonlang jong u Bah Khrawboklang Basaïawmoit, State Vice-president ka BJP, ka Dr.Fenela L.Nonglait, u Syiem ka Hima Sohra u Paiem Freeman Syiem, u Sordar Shnong Bah Edmund Khongsya bad ki nongkitkam ka Umrew Beach Festival.
Ka Tamasa Tharia Wah Rew, harud Wah ka dei ka sien kaba nyngkong ïa ka shnong Ryngud ban pynlong kum shi bynta ban pynkut ïa ka jingdap 50 jong ka shnong.
Katkum ka jingïathuh jong Sordar Shnong Ryngud u Bah Edmund Khongsya ka shnong kum ka jingpynkhreh ban pynkut ïa ka jubili jong ka shnong ka la shim ka rai ban pynlong ïa ka tamasa Beach Festival ïa kaba la shim bynta da ki nongshong shnong kum ka jingïakop jngi, ka jingïalehkai Volleyball, ka Ïasiat Khnam bad kiwei kiwei.
Ha jingpynlong ïa ka tamasa Tharia Wah ha Wah Rew ka dei ka jingpynkynmaw ïa ka iew ïadie ïathied ka shnong Ryngud Hima Sohra ïa ki mar rep bad ki soh ki pai kum u Soh Pieng uba jur bha ban ïadie ha katei ka Wah Rew namarba ki nong Bangladeh ki ju wan da ka lieng ban kit sha Bangladesh na Riwar Sohra namarkata kane ka jaka ïadie ïathied ka Hat la ju tip kum ka “Hat Sohpieng" ïathuh u Bah Khongsya.
Ka shnong Ryngud ryngkat bad ki nongshong shnong jong ka shnong Ryngud kawei na ki shnong kaba dang hap ha ka thaiñ Sohra ka dei ka jaka kaba jur ban pynmih ïa u kwai bad u tympew bad ki long ruh ki mar rep kiba kongsan bha bad ki dei ruh ki markhaii kiba long u budlum jong ka ïoh ka kot ïa kane ka shnong namar ha ki por mynshuwa kane ka don ïa ka hat ïadie ïathied bad ka ri Bangladesh naduh shwa ka jingïoh laitluid ka ri India haduh ban da ïoh ka jylla la kajong ha u snem 1972.
Haduh mynta mynne kane ka shnong ka im beit da ki kam rep ban khaii ïa ki soh ki pai bad u kwai u tympew kumjuh u sohmrit bad u sla tyrpad.
Ka shnong Ryngud ha ki por mynshuwa ki wahheh ki la kyrhuh bad ki wahduid ruh ki shlei lut kat haduh ba la mih ruh wat ki umpohliew ha manla ki jaka.
Kumjuh ki nongshong shnong ki pahuh pahai mynta kam long shuh naduh ba la khang dam ïa ka iew ka hat Ryngud kaba don ha Wah Rew hadien ba la don ka thma India bad Pakistan ha u 1972 ka iew Khaii Khabar ka la jah noh.
Ka jingduh noh jong ka hat Sohpieng, Ryngud ha WahRew namar ha kitei ki snem ka Bangladesh ka hap ha ka jingsynshar jong ka Ri Pakistan ka la don ka thma ban knieh ïa ka Bangladesh ban don bad ka Ri Pakistan da ka jingïarap jong ka Indira Gandhi ka Myntri Rangbahduh ka Ri India ka la dakhol ïa ka Pakistan ban ai jingïada ïa ka Bangladesh.
Ha ka jingshisha ka tamasa Tharia Wah Rew ka la don teng ha ki 1984 ba la ju leh da ka Hima Sohra bad ka Shnong Ryngud ban pynim ban pynkynmaw ïa ka jingïadei ïa ka hat Sohpieng hynrei ka shu jah da ki phew snem ïathuh u Sordar shnong Ryngud.
Khliehriat Kyllalyngkot 16: Ka VPP Narpuh Circle, lyngba ka President, ka kong Deiwi Tongper bad ka Khasi Students Union Narpuh Circle, ki ai ka jingkhublei bad sngewnguh ïa ka tnat pulit jong ka Umkiang PP, East Jaiñtia Hills District namar ka jinglah jong ki pulit ban pyllait im ïa kawei ka khynnah kaba la suba shah rah bor ha u wei u dkhar Muslim, u Farukh Uddin.
Kat kum ka jingiathuh ka kong Deiwi Tongper kaba na Umkiang la ong ba “Katkum ka jingiathuh kane ka khynnah ha kiba haiïng ha sem, ka la ong ba une u khar Muslim uba na Kalain (Assam), u lah rahbor ïa ka da kaba u ai shwa da ki jingbam bad hangta ka la shu leit bud hi ïa uta u dkhar Muslim khlem sngewthuh sngewthaw bad ynda la poi sha Assam kaba dei ka jaka jong u, utei u dkhar u la maham ban pyniap ïa ki hynmen jong katei ka khynnah lada kam treh ïa u"La ong ruh ka ka khynnah kaba la buhrieh kyrteng, ka la jah na la ïing haduh shitaïew kiba ha ïing ha sem ki la ujor da ka ejahar ha Umkiang PP bad ruh ki la pyrshang ban wad ïa ka, ka shnong ka thaw, ki dkhot jong ka KSU Narpuh kumjuh ruh ki dkhot jong ka VPP na Narpuh ki la ialeh shitom shi katdei eh ban ïa wad lang ïa ka khynnah.
Na ka liang kiba haïing ha sem jong katei ka khynnah ruh ki ai ka jingkhublei ïa ka tnat pulit, ïa ka seng KSU Narpuh bad ïa ka VPP Narpuh Circle kiba la ïarap lem ha ka por ba leit wad ïa katei ka khynnah lem bad ki pulit haduh ban da shem ïa ka.
“Ki bahaïing hasem jong ka khynnah ba shah rahbor ha u khar Muslim u Faruk Uddin ki la ai khublei ruh ïa u Incharge jong ka Umkiang PPP bad kumjuh ruh ïa ki pulit jong ka Women Police East Jaiñtia Hills, Khliehriat, ïaki pulit Kalain bad kumjuh ruh ki Pulit Silchar, Assam ïa ka jingtrei shitom jong ki ban wad ïaka khynnah ba shah rahbor kiba la shim khia bad trei shitom khlem thiah, khlem dem naduh ka sngi ba lah buh ïa ka ejahar haduh ban da shem pat ïa ka khynnah bad sngew kmen ba ka khynnah ka don hapdeng ka met ba koit ba khiah bad ruh kam shym la don kano kano ka jingjia ba sngewsih ha ka longrynieng jong ka" pynkut u kyrwoh.
Nongpoh, K’lyngkot 16: Tang hadien ba la ioh jingtip ba ka sorkar jylla lyngba ka tnad Meghalaya Mineral Development Corporation Limited (MMDCL) ka la ai wai sha ki riew shimet ban shna Petrol Pump bad ka Resort ïa katei ka jaka kaba don ha Mawsmai, Ri Bhoi District, ka Federation of Khasi Jaintia & Garo People (FKJGP), North Khasi Hills District mynta ka sngi ka la leit ban jurip bad la lap shisha ba ki la don ki dak ki shin ba la pynmadan ban shna ïa katei ka petrol pump bad ka Resort.
Haba leit ban jurip ïa katei ka jaka sorkar, la ïalamm da u President ka FKJGP, North Khasi Hills District Unit, u Bah Lui Star Lyngdoh ryngkat k ajigndon lang u Senior Vice President, u Bah Lumlang Mawnai lem bad ki dkhot na ka Ditrict bad ki Circle.
Ka seng ka la leit ruh ban jurip ïa katei ka jaka, ha kaba mynshwa la don ka jingmang ban shna kum ka jaka pynlong dewiong (Coal depot) bad mynta ka sokar lyngba ka tnad Meghalaya Mineral Development Corporation Limited (MMDCL) ka la shim kabu pynban ban ai wai sha ki riew shimet na ka bynta ban tei ïa ka petrol pump bad ka Resort ki riew shimet.
Haba kren bad ki Nongthoh Khubor, u President ka FKJGP, North Khasi Hills District Unit, u Bah Lui Star Lyngdoh, u la ong ba ka seng ka sngewkhia halor kane ka jingthmu ban ai wai ïa katei ka jaka sha ki riew shimet bad khamtam kumba la ioh lum jingtip la ong ba la ai wai sha ki briew kiba na ka jylla Assam.
Halor kane ka bynta, u la ong ruh ba ka seng ka pyrshah jur ban ai wai ïa katei ka jaka, ha kaba ka sorkar ha ka jingshisha ka la dei ban tei da ki jaka pule ne da ki ingbasa (guest House) ban pynsuk ïa ki paidbah ka jylla khamtam kiba leit shah sumar, namar katei ka jaka ka don hajan ka Assam badb ka seng ka sngewlyngngoh ba ka sorkar ka klo pyban ban ai wai sha ki riew shimet kaba long ka jingmyntoi sha ki riew shimet bad ym sha ki paidbah ka jylla.
Namarkata, na ka liang ka seng ka kyntu ïa ka sorkar lyngba ka tnad Meghalaya Mineral Development Corporation Limited (MMDCL) ba ka dei ban pyndam noh ïa katei ka jingai wai sha ki riew shimet bad ha ka jaka ban shna da ka petrol pump ne ka ingsahbasa ki riew shimet dei ban shna da ki jingtei kiba ai jingmyntoi la ka long ban kyntiew ïa ka pule ka puthi ne kiwei kiba ai jingmyntoi lang sha u paidbah ka jylla khamtam ka ingbasa ka ban ïarap ïa ki paidbah ha ka pang ka shitom lada ki leit shah sumar sha Assam, u la bynrap.
Shillong, K’lyngkot 16: Ka Voice of the People Party (VPP) mynta ka sngi ka la ai ara tylli ki shithi sha u Myntri Rangbah ka jylla, u Conrad Sangma.
Kawei ban aipor 24 kynta ban thung biang ïa ki 3 ngut ki ophisar tohkit ka Lokayukta, kiba la shah weng kam noh hadien ba ki la lap ia ki kam bamsap ha kaba pyntrei ia ka projek jong ka GHADC ba la pyntrei da u Sanjay Sangma, MLA ka Mahendraganj uba long ruh u kynum jong u Myntri Rangbah.
Kawei pat kadei halor ka jingdawa ban weng noh ïa baroh ki kam Chairman kiba la thung ha ki Board, ki Corporation bapher bapher jong ka jylla.
Ha ka shithi ba la phah sha u Myntri Rangbah, u General Secretary ka VPP u Dr Ricky AJ Syngkon u la ong ba kum ka party ka sngew khia haduh katta katta ïa ka jingweng ba syndet syndet bad pynkheiñ ïa ka jingïateh (terms of contract) kumba la paw ha ki lad pathai khubor.
“Kane ka jingleh jong ka sorkar ka pynpaw ba ka don kaei kaei kaba sha lyndet bad kane ka wanrah ruh ïa ka jingduh jingshaniah u paidbah ha ka ophis ka Lokayukta," u la ong.
“Kum ka party ngi ai por ïa ka sorkar 24 kynta ban thungkam biang ïa ki tad haduh ba ka samoi treikam jong ki kan kut lada kane ka jingdawa jong ngi kam urlong ngin pynlong ïa ka jingïakhih paidbah kaba tyngeh," u la bynrap.
Lah ban kdew hangne ba ka sorkar jylla ka la weng ïa ki  laingut ki Ophisar jong ka ophis Lokayukta kiba la pynlong ka jingtohkit halor ka kam bamsap u kynum u Myntri Rangbah ka jylla u Sanjay Sangma kine ki ophisar kiba shah weng ki kynthup ïa u Director of Inquiry and Prosecution u Bah J.Rymmai uba long u IPS ophisar barim ka jylla, ryngkat bad ki Enquiry-cum-Investigating Officers kiba kynthup ia u R.Pde bad u Anil K.Sangma.
Lah ban kdew hangne ba na ka liang ka NPP kaba ïalam ïa ka sorkar, ka la kyntait ïa kane ka jingkynnoh ka VPP da kaba ong ba ki kyndon treikam jong ka Lokayukta kim shah ïa kine ki opgisar ban don ha ka jingtreikam, hynrei la shut hung shipor ïa ki ha ka kam.
U Bah HM Shangpliang, Nongaiktien ka Party NPP, u la iathuh ba ha ka jaka jong kitei ki lai ngut ba la wengkam,ka sorkar ka la thung thymmai ïa u BahIW Ingty, IAS kum u Director of Inquiry and Prosecution ryngkat bad lain gut ki ophisar kiba kynthup ïa u Chalang G.Momin, u John C Sangma bad u Bah Banteilang Diengngan.
U Bah Hilamaya u la kyntait ruh ba u Myntri Rangbah ka sorkar u u mushlia bad ka jingtreikam ka Lokayukta.
Kawei pat ka shhiti bha la ai sha u Myntri Rangbah ka la dawa ba ka sorkar jylla ka dei ban weng lut plaiñ ïa baroh ki political appointees ne ki nongïalam ki seng saiñ bad ki kyrtong ba shah rem election na ka kam Chairman, Co-chairman, Vice Chairman bad kiwei kiwei kiba ka sorkar ka la thung ha ki Board, ki Commission, Corporation bad kiwei kiwei ki tnat treikam da kaba ong ba kane ka dei tang ka jingpynlut phut ïa ka pisa u paidbah ha ki kam bym ai jingmyntoi wat tang shisapit ruh ïa u paidbah ka jylla.
Ha kane ka shithi, u General Secretary ka VPP u Dr Ricky AJ Syngkon u la ong ba kane ka jingleh ka sorkar ka sorkar ka long ka kam pynlut phut bym phoida.
“Kine ki political appointees ki long tang u soh kthang ïa ki paidbah bad ka long ka jingpynlut phut ha ki kam bym phoida ïa ka pisa u paidbah namar kum ka sorkar ka la pheil ban ai ïa ka jingshakri kaba dei sha u paidbah," u la ong.
“Kum ka party ngi dawa ba dei ban weng noh mardor ïa kine ki political appointees kiba ka sorkar ka la thung," u la bynrap.
Shillong, K’lyngkot, 16: Ka Sports Committee jong ka Khasi Students Union (KSU) hadien ka jingïoh ujor na kiba bun ngut ki nongïashim bynta ha ka Meghalaya Games 2024 bad na ki kmie ki kpa, ka seng ka pynpaw ïa ka jingpyrshah kaba jur halor ka jingbym kheiñ snep ka Sorkar Jylla ïa ki nongïalehkai.
“Ka jingbympynbiang ïa ka bam kum ka ja step bad ja sngi, ka jingai beiñ ki jingbam tad dor kum ki chips, ki shana khutia mutia bad ka jingleh sih pathar kan buh ïa ka koit ka khiah kitei ki nongïalehkai ha ka jingma," la ong u kyrwoh na u Sports Secretary ka KSU CEC u Samla Eric Nongkynrih.
“Ha ka jingshisha, ka sorkar ka la dei ban pynbiang da ka bam ka dih kaba tei met, kum ki ruti bad makhon, dud, kait bad kiwei ki jait jingbam ha ka por step bad pynbiang thikna ruh ka ja ka doh ha ka por sngi bad miet hynrei phewse ka la ai pynban ka bam kaba wat ki mraw ne ki koidi ruh kim bam," la bynrap u kyrwoh.
Ka Sports Committee ka KSU ka sngew ba lada ka Sorkar Jylla ka thrang shisha ban kyntiew ïa ka lehkai sports ha jylla khnang ba kan long kum ka lad kamai jakpoh bad kumjuh ruh khnang ba kin ïoh ïa ki takma bapher bapher ha ka National Games bad ki rynsan international, ka dei ban pynbit pynbiang bha naduh ki jaka sah, ka bam ka dih, ka transport lem bad kiwei kiwei ki jingdonkam ba kongsan ki nongïalehkai.
“Lada ka Sorkar ka ïai bteng ban leh torti kumne ka mut kan pynduh mynsiem ïa shibun ki samla ba thrang ban kiew ha ka sports bad wat ki kmie ki kpa kin ym shlan ban pynshlur ïa la ki khun ki kti ban minot ha ka sports," la ong u kyrwoh.
“Ka KSU ka kyntu ïa ka sorkar ban ym kheiñ dew thala ïa ka sports ha ka jylla hynrei ka dei ban pyni da ki kam ha baroh ki liang ban ïarap bad kyntiew ïa ki nongïalehkai sports ka jylla khnang ba ha kawei ka sngi kin lah ban wanrah nam bad burom ïa ka jylla baroh kawei," la pynkut u kyrwoh.
Shillong, K’lyngkot, 16: Ka Jylla Meghalaya ka la ïoh pdiang ïa ka National Startup Awards, 2022 kum shi bynta ka jingrakhe ïa ka National Startup Day kaba la long ha ka sngi Baar.
Ka Meghalaya ka la ïoh ïa kane ka khusnam hadien ba ka la shah jied kum ka Best Performer ha ki snem baladep.
Kane ka jingjop ka dei ka thong ba ïohi jngai jong u Myntri Rangbah.
Dang khyndiat snem, ka Jylla Meghalaya ka la mad ïa ki ar tylli ki jingïapher.
Ha kawei ka liang ka Jylla ka don ïa ki nongshong shnong palat 72% kiba dang hapoh ka 35 snem ka rta.
Ha kawei pat ka liang, ka don ruh ka jingduna ïohkam ban pynmih da ki karkhana.
Kum u briew uba la long ruh u nongsengkam, u Conrad Sangma u la shim ïa ki sienjam ban pynkylla ïa ki samla kum ki nongsengkam ha ka jaka ki nongwadkam.
U la lamkhmat ruh ban pynsdang ïa ka Meghalaya Startup Policy 2018.
La wanrah nyngkong eh ïa kane ka jingthmu ban pynlong ïa ka jylla ka ‘India’s leading startup hub by 2023".
Da kaba beh ïa ka thong, ka Sorkar Jylla la pynbna paidbah ïa ka PRIME (Promotion & Incubation of Market-driven Enterprises) program ha u snem 2020 na ka bynta ka Startup Ecosystem.
Ka Chief Minister’s E-Champion Challenge bad ka PRIME Incubation program ki dei ki ar tylli ki mawdong jong kane ka jingtrei shitom.
Lyngba kane ka prokram la lah ban ai jingkyrshan kumba 5,500 ngut ki nongseng kam bad palat 200 ki Startups.
Bun na kine ki la ïoh pdiang ïa ki song jingïarap lyngba ka ram kaba khlem oh satia ïa ka sut.
Ïa mynta bun tylli ki ‘PRIME Hubs’ kiba la seng ha kylleng ka jylla ha kaba ki nongsengkam ki ïoh ïa ka jingkyrshan na ka bynta ban pyntreikam ïa ki jingthmu ha ki kam ki jam.
Kine ki PRIME Hubs ki long ruh kum ki jingplie lad ban pynïaid iew ïa ki mar ki mata ba la pynmih da ki nongsengkam ym tang ha ka jylla hynrei wat shabar ka jylla.
Ha u bnai Nohprah 2023, ïa u soh ñiamtra la die paidbah tang ha ki lai sngi ha ka ‘Zest Fest’ kaba la long ha Bangalore.
Shwa une u snem, u Sohtrun bad bad u shynrai Lakadong na ka jylla la pynïaid iew sha ki ri Middle East.
Da kaba ithuh ïa ka jylla Meghalaya kum ka jylla kaba ai jait sha ki kynthei, 20% na ka jingkyrshan pisa la tyrwa lyngba ka PRIME program ba la mang kyrpang thik tang sha ki nongseng kam kynthei.
Bun na ki kynthei ki la ïoh jingmyntoi na kane ka jingkyrshan bad ïa mynta ki pynïaid ïa ki shlem thaiñ jaiñ bad kiwei kiwei ki kam.
Ban rah ïa ka PRIME program sha ka sienjam kaba bud, ka Sorkar Jylla ka la pynbna paidbah ïa ka CM-ELEVATE program ha u snem baladep, Ka thong jong kane ka prokram ka long ban ai jingkyrshan ïa ki 20,000 hajar ngut ki nongseng kam ha ki san snem ki ban sa wan bad 35% haduh 75% ka jingai subsidy na ka bynta ka projek ha ki 15 tylli ki jait kam.
Ki nongaplai ïa kane ka skhim ki don mynta palat 30,000 ngut.
Kum ka nonglamkhmat ha ka Top Performing State Award, ka Meghalaya ka la paw kum ka ‘Focus State’ ha ka World Food India 2023 kaba la long ha New Delhi ha u Naiwieng, 2023.
Ha u Kyllalyngkot mynta u snem, ka Jylla ka la ïoh ïa ka khusnam kaba ar ha ka One District One Product (ODOP) Awards kaba la long ha Aatma Nirbhar Bharat Utsav 2024 ha New Delhi.
Ïa kine ki jingtrei shitom jong ka jylla Meghalaya khamtam eh ha kaba kyrshan jingïarap pisa ïa ki Startups bad ïa ki Incubation & Mentorship la ai jingithuh ruh da ka Sorkar India.
Ïa ka khusnam la pdiang da u Commissioner Secretary ka tnat Finance & Planning ka Sorkar Jylla u Dr.Vijay Kumar na u Myntri ka Sorkar Pdeng uba peit ïa ka tnat Commerce & Industry u Piyush Goyal ha ka jingïalang kaba la long ha New Delhi.
Shillong, K’lyngkot, 16: Ka President jong ka ri India, ka Droupadi Murmu ha ka sngi Baar ka la plie paidbah ïa ka jingpynheh ïa ka surok Rongjeng Mangsang Adokgre bad ïa ka surok Mairang Ranigodown Azra bad ka la buh ïa ki maw nongrim jong ka Shillong Peak Ropeway bad ki jaka sah ki nongjngoh kai ha Khongthong, Mawlyngot bad Kudengrim lyngba ki lad digital.
Haba kren kum ka Kongsan ka President ka la ong ba naduh ki por hyndai, ki riewlum ki dei kiba ïada ïa ka mariang katkum ki jingnang jingstad, ka deiriti bad ki jingngeit tynrai.
Ka la ong ba ki briew jong ka Meghalaya ki ngeit ba ‘U Basa’ lane u blei ka shong ha ki khlaw ki btap.
Ka la ong ki rukom treikam jong ki riewlum ki lah ban ai nuksa shaphang ka jingïadei kaba jan hapdeng ki briew bad ka mariang.
Ka la ong ba ka rukom im ki riewlum ka don bynta ha ka jingkyntiew ïa ki thong jong ka ri kiba ïadei bad ka jingpynneh ïa ka spah mariang bad ka jingpynneh ïa ka jingryntih ha ka mariang.
Ka President ka la ong ba ki longkmie ki don ka bynta kaba heh ha ka jingïada ïa ka mariang bad ki kam ban ïaleh pyrshah ïa ka jingkylla ka suinbneng.
Ka la ong ba ka la paw shai ba ki longkmie ki don ha ka jaka Pdeng jong ki kam pynneh.
Ki longkmie ha ka imlang sahlang jong ki riewlum ki la ïalam lynti ha ka jingïada ïa ka mariang bad ki la ïasam ïa ki jingnang jingstad jong ki ban kyntiew ïa ka jingpynïahap bad ka jingpynduna.
Da kaba kyntiew ïa ka jingïashim bynta ki longkmie ha ki sienjam kiba ïadei bad ka mariang bad ki kam shim rai, ngin lah ban trei kham bha ha ki sienjam ban ïada na ka jingkylla ka suinbneng bad ruh ka jingpynneh ïa ki spah ka mariang.
Ka la ong ba ka kmen ba ka Meghalaya ka la shim ïa ki sienjam ban long ka jylla ba ai nuksa bad kaba pyni ïa ka jingpynryntih ïa ka jingkylla sha ka juk mynta bad ruh ka jingbat ïa ki rukom tynrai.
Ka la ong ba lyngba ka jingwan ka FDI, ka jingshalan mar shabar bad ki briew kiba don sap, ka Meghalaya ka la kylla sha ka nongïalam ha ka roi ka par bad ka ai mynsiem ruh ïa kiwei.
Shillong, K’lyngkot, 16: Ka President jong ka ri India, ka Droupadi Murmu ka la ïakren bad ki dkhot jong ki Self Help Group ha ka kad liengsuiñ Baljek, Tura, ha ka sngi Baar bad buh ruh ïa u mawnongrim na ka bynta ban tei ïa ka Integrated Administration Complex, Tura ba thymmai lyngba ki lad digital.
Haba kren kum ka kongsan, ka President ka la ong ba ka jingpynkupbor ïa ki longkmie ha ki kam ka imlang sahlang, ka ïoh ka kot bad ka saiñ pyrthei ka long kaba donkam bha na ka bynta ka jinpynurlong ïa ka jingthmu jong ka ri ba kan long kaba la kiew shaphrang shuwa u snem 2047.
Ka la ong ba ki longkmie ka India ki la pawkhmat bad ki la prat lynti ïa kiwei kiwei ki longkmie ha ki kam bapher bapher kum ka jingïada ri, ka science bad teknoloji, ki kam ïalehkai, ka pule puthi, ka jingseng kam lajong, ki kam rep bad kiwei kiwei ki kam.
Ki donkam tang katto katne ki kyntien, ki jingpynshlur bad ka jingïaroh.
Ka President ka la ong ba lah ban pyntreikam ïa ka jingthmu ban don ka roi ka par kaba ïalam lynti da ki longkmie lada ki ïoh ka lad ban jied.
Haba don ka jinglaitluid ha ki kam ka ïoh ka kot, kane ka la urlong katto katne.
Ka jinglah kyrshan ïalade ha ka ïoh ka kot ka wanrah ïa ka jingskhem jingmut ha ki longkmie.
Ka President ka la ong ba ka Sorkar India ka leh katba lah ban pynthikna ba ki longkmie ki don la ka bynta ha ka roi ka par bad ka jingkyntiew ïa ka ïoh ka kot jong ka ri.
La shim katto katne ki sienjam ban kyntiew ïa ka jingïashim bynta ki longkmie ha ki kam.
Ka Sorkar ka la shim ïa ki sienjam na ka bynta ka jingkyntiew ïa ki longkmie ha ka imlang sahlang bad ka ïoh ka kot, bad ka la shim ruh ïa ki sienjam kiba heh ban pynthikna ïa ka jingïadon bynta jong ki ha ki kam saiñ pyrthei.
Hynrei ka kam ka dei kaba dang bun ha ka jingpynkupbor ïa ki longkmie.
Ka la kyntu ïa ki briew ba kin sdang ithuh ïa ka jingkordor bad ka jinglong tynrai jong ki longkmie bad ruh ba kin ai jingkyrshan ïa ki.
Ka President ka la kyntu ïa ki dkhot jong ki SHG ba kin bteng ban jam shaphrang bad ruh ba kin ïalam lynti ïa kiwei kiwei ki longkmie.
Ka la ong ba kane kam dei ka jingïaid lynti jong ki shimet hynrei ka dei ruh ka jingïaid lynti jong ki longkmie jong ka ri ki bym pat shim ïa ki kabu kiba don shabar ka iing jong ki.
Ki dei ban long kiba ai mynsiem ïa kiwei kiwei ki longkmie na ka thaiñ jong ki bad ruh na baroh kawei ka ri.
Shillong, Kyllalyngkot 17 : Ka Mawjatap Sports Club ym tang ba ka peit bad kyntiew ha kaba ïadei bad ki kam ïalehkai hynrei ka phaikhmat ruh ha kiwei ki bynta kum ha kaban kyntiew ïa ki sap ki phong jong ki samla bad khynnah ha ka rwai ka siaw, ka jingshad bad kiwei kiwei.
Ha ka 15 tarik Kyllalyngkot 2024 ka la pynlong ka jingpynïakop shad ïa kaba la tip kum ka Riwar Mihngi Dancing Competition 2024.
Ïa katei ka jingpynïakop shad la pynlong ha madan Shnong Mawjatap, ha kaba u Bah Nur Nongrum Sordar Shnong Mawjatap u la long Kongsan ha ka jingïadonlang ki longkmie longkpa, ki samla shynrang/kynthei bad ki khynnah.
Ha katei ka jingïakop shad la wan ban ïashimbynta da ki 8 ngut ba kynthup 6 ngut ki kynthei bad 2 ngut ki shynrang.
Kiba ïashim bynta ki kynthup i Sunday Suting, Patricia Khongiong, Lovely Mery Nongrum, Enca Shadap, Damehi Khongiong, Ïohkmen Mukhim, Sapna Khongiong“bad i lenisha Khongiong.
Ïa ka namjop ba nyngkong la ïoh rah da i Patricia Khongiong, Sunday Suting ïa ka nam ba ar bad i Sapna Khongiong ïa ka nam ba lai.
Ïa katei ka jingïakop shad la wan ban bishar da u samla Welborn Mynsong u tyngshop ki phlim Khasi ïa uba la ju ithuh da u Paheh ha ryngkat ka Badapbiang Mynsong bad u Bah Tensing Khongiong u la ai ki kyntien pdiang sngewbha.
Ha kaba kut jong ka jingpynïakop la sam ïa ki khusnam sha ki nongjop lyngba da ka song pisa.
Shillong, Kyllayngkot 17: Ka Meghalaya ka la lah ban khur ïa ka namjop lyngba ka Innings bad 51 ron ha ka sngi ïakhun ba saw bad ba khadduh jong ka U-23 Col CK Nayudu Trophy pyrshah ïa ka Manipur ha Surat hynne ka sngi.
Sa shi sien pat, u Manish Sharma u la lah ban ïalehkai bha da kaba pyndep ïa ka jingïakhun da 6/32 naki 31 over.
Kumban shu pynkynmaw, u la khur 6/50 ha ka jingïakhun jong ka inning ba nyngkong, bad haba kyllumlang u la khur 12/82 pyrshah ïa ka Manipur, bad na ka liang jong u President ka Meghalaya Cricket Association-Nababrata Bhattacharjee u la ai ka jingïaroh kaba kyrpang ïa u tei u rangkawangbol ka kynhun.
Kane ka dei ka sien kaba ar ba u la ïoh ban khur palat 10 wicket, hadien ki 14 wicket ba u la khur pyrshah ïa ka Sikkim ha ka jingïakhun ba nyngkong jong ka Meghalaya.
Haba phaidien, ka Manipur kala kamai 257 ron shuwa ban shah pynhap baroh ha ka inning ba nyngkong hynrei ka Meghalaya ka la buh ïa ki sha kyndong da kaba tied 467/10 – ha kaba u Kevin Christopher u ba la kamai 155 ron, kynthup ruh na ki half century jong lai ngut ki player ba kynthup ïa u Nishanta Chakraborty (66), Aman Kumar (65) bad u PM Santhosh (51).
Haba bteng ïa ka inning kaba ar hynne ka Sngi ka Manipur ka la shah pyndep noh tang da 159 ron.
Ka Meghalaya kan ïakhun biang sa ïa ka Mizoram ha Nadiad, Gujarat ka ban sdang naduh 21 tarik mynta u Kyllalyngkot.
Shillong, Kyllalyngkot 17: Ka kynhun ïalehkai jong ka Sawmer bad ka Youngstar CC ki la khur jingjop hynne ka Sngi na ka lympung Shillong Cricket League 3rd division 2024kaba dang ïaid shait shait mynta ha madan Urkaliar.
Haba phai sha ka jingïakhun kaba nyngkong hapdeng ka Sawmer pyrshah ïa ka Inningstar XI, ïa ka Toss la jop da ka Sawmer bad ka la jied ban tied nyngkong, ka kynhun ka la ïoh ban buh ïa ka thong da 121 ron hadien ba tied pyndep ïa ka 20over, shah pynhap 9 ngut.
Napdeng ki nongtied kiba la kamai bun ron na bynta ka kynhun, ki long u Apbbor Lyngwa, u ba la tied 26 ron naki 22 bol, nangta u Dakerlang Basaiawmait u la tied 19 ron na ki 28 bol.
Haba pyrshang beh ïa ka ron ba la buh, ki rangtied ka Inningstar XI ki la lah ban kynjoh tang sha ka 112 ron bad hap baroh ki wicket hadien ba la ïaid 19.4 over.
Na ka liang jong u Aniket Chettri u la lah ban ïalehkai bha da kaba tied 42 ron naki 22 bol hynrei kane kam shym la ïarap ïa ka kynhun ban lait na ka namrem.
Dei ki rangkawangbol kiba la tyngshaiñ ha ka Inning tied jong ka Inningstar XI, ha kaba u Arnold Shadap u la khur haduh 3 wicket na ki 4 over bad shah tied tang 20 ron.
Katba u Evanstar Jyrwa u la khur 2 wicket na ki 4 over, shah tied 16 ron kaba la kyrshan radbah ïa ka Sawmer ban jop ïa ka jingïakhun da 9 ron.
ïa ka nam Player of the match la khur da u Evanstar Jyrwa u ba la tied 18 ron ryngkat bad ka khur 2 wicket ha ka bol.
Ka jingïakhun kaba ar ka la long hapdeng ka Young Star CC pyrshah ïa ka SMCA, bad ïa ka toss la jop da ka SMCA bad jied ban tied nyngkong.
Kane ka kynhun ka la lah ban buh thong 117 ron shuwa ban hap baroh ki wicket na ki 19.2 over.
U Ravi Shankar Kumar u la kamai 37 ron na ki 29 bol katba u Hassan u la kamai 20 ron naki 16 bol.
Napdeng ki rangkawangbol ka liang pyrshah, u Ashik Alam (4 over: shah tied 25 ron: khur 3 wicket) bad u Adit Pradhan (3.2 over: shah tied 42 ron: khur 3 wicket) ki dei kiba la seisoh.
Haba jubab ïa kane, ka Young Star ka la pyndep tang ha ka 16 over ban kynjoh sha ka 118 ron, hap tang 4 wicket ban khur ïa ka namjop da 6 wicket.
U Md Wahid u la lah ban kamai 46 ron naki 32 bol bad khur syndon ïa ka nam Player of the match.
Tura, Kyllalyngkot 17: Ka kynhun ki nongïalehkai ba mihkhmat na ka East Khasi Hills District ki la ïai bteng ban kyntiew ïa la ka jong ka District ha ka 5th Meghalaya Games ba la long ha sorbah Tura, West Garo Hills District, da kaba khur jingjop ha katto katne ki jingïakop kiba la pynkut hynne ka sngi Balang.
Ki jingïalehkai kiba la lah ban pyndep noh ki kynthup naduh ka Karate, Badminton, Swimming, Gymnastic, Golf.
Lah ban kdew ba ki namtam na baroh kidei khambun na ka East Khasi Hills District.
BADMINTON: Lada ngin ïaphai sha ka jingïalehkai ïa ka badminton, ka kynhun ki rang bad ki thei ïalehkai na East Khasi Hills, ki la leit phai sha la iing bad kiba bun tylli ki nam jop, ha kaba ha ka jingïalehkai kaba para marwei jong ki kynthei ka Netanïa T tarïang ka la lah ba kan pynliem noh ïa ka Shimtihum Lyngdoh ka West Khasi Hills bad ka takma rnong la khur ïa ka da ka thei ïalehkai kaba dei na West Khasi Jaintïa Hills bad ka West Garo Hills, katba ha ka jingïalehkai kaba shi jur ne ka doubles jong ki kynthei, ka nam jop ka leit sha ki shi jur ki thei ïalehkai ka East Khasi Hills ba la mih madan da ka Netaniya bad ka Caralinda Nongbri hadien ba ki la lah ban pynliem noh ïa ka Shimtihum bad ïa ka Doreenzïa Kharbani.
Jong ka bad ïaka takma rnong na kane ka jingïakob la khur da ki shi jur ki thei ïalehkai jong ka West Jaintïa bad West Garo Hills.
Katba ka resol na ka jingïalehkai jong ki shynrang ka long ba haka jingïakhun kaba para marwei (singles) u lahduh dei u Reynel Kharbuki hadien ba u la lah ba un pynliem noh ïa u Stephan Marwein bad baroh arngut kidei jong ka East Khasi, ka takma rnong na kane ka kyrdan ïakhun ka leit sha ki rang ïalekai jong ka Eastern West bad Ri-Bhoi, ha ka jingïalehkai kaba shi jur (doubles) u Reynel uba la mih madan lang bad u Prathan Majumdar ki la lah ban pynliem noh ïa u Banshabor Lamare bad Lechan Suchïang.
Ribhoi katba ka takma rnong la khur ïa ki da ki nongïalehkai ka West Garo Hills.
“Wushu : Ha ka jingïalehkai Wushu kaba la long ha Don Bosco School la khur jingjop da ki district bapher bapher, watla ka East Khasi Hills ka dang dei ka district kaba la lah ban khur bun tylli ki jingjop.
Tad haduh ban da wanlam ïa kane khubor ka East Khasi Hills district ka la khur khyndai tylli ki takma ksïar ha ki kyrdan ïalehkai bapher bapher.
Ha ka sub junior boys (45 kg), ïa ka takma ksïar la khur da ka Eastern West Khasi Hills hadien ba la la lah ban pynliem noh ïa ka West Khasi Hills.
Katba ïa ka takma rnong la khur da ka East Khasi Hills bad ka South West Khasi Hills.
Ha ka sub junior boys (35 kg), ka East Khasi Hills ka la lah ban pynliem noh ïa ki nongïakhun kiba na South West Khasi Hills bad ïa ka takma rnong la khur da ka Ribhoi.
Ha ka junior boys (45 kg), ka South Garo Hills ka la khur ïa ka takma ksïar hadien ba ka la jop ïa ka West Khasi Hills, katba ïa ki takma rnong la khur da ka East Khasi Hills bad East Jaintïa Hills.
Ha ka lïang ka senior men (45 kg), ka Eastern West Khasi Hills ka la ah ban pynliem noh ïa ka East Khasi Hills.
Nalor kine ym shym la don shuh kiwei pat ki ban khur ïa ka takma rnong hadien bay m don shuh ki nongïalehkai ha kane ka kyrdan.
Ha ka junior boys (45 kg), ka North Garo Hils ka la jop ïa ka South West Khasi Hills.
Ïa ki takma rnong la khur da ka West Khasi Hills and East Khasi Hills.
Ha ka junior girls (45 kg), ka East Jaintïa Hills ka la khur ïa ka takma ksïar, katba ka West Khasi Hills ka la khur ïa ka takma rupa.
Ïa ka takma rnong la khur da ka Ribhoi bad ka West Goaro Hills.
Ha ka junior boys (48 kg), ka West Khasi Hills ka la khur ïa ka takma ksïar hadien ba ka la lah ban pynliem noh ïa ka Eastern West Khasi Hills.
Ka East Jaintïa Hills bad ka South Garo Hills ki la khur ïa ka takma rnong.
Ha ka Junior girls (48 kg), ka East Khasi Hills ka la khur ïa ka takma ksïar, ïa ka takma rupa la khur da ka West Khasi Hills bad ka West Garo Hills ka la khur ïa ka takma rnong.
Haba phai sha ka junior girls (52 kg) la khur da ka East Khasi Hills hadien ba la la lah ban pynliem noh ïa ka West Khasi Hills.
Ïa ka takma rnong la khur da ka South West Khasi Hills bad ka South Garo Hills.
Karate: Haba phai sha ki jingïalehkai jong ka Karate, ka kynhun ïalehkai jong ka East Khasi Hills District kynthup ïa ki kynthei bad shynrang ki la ïoh ban kin khur mar san tylli ki takma ksïar ha kaba kut jong ka jingïakhun jong ka Meghalaya Games ha Tura.
Haba phai ha ka lïang ki shynrang, ka East Khasi Hills ka la khur mar saw tylli ki takma ksïar bad rupa abd saw tylli ki takma rnong, katba ha ka lïang ki kynthei ki la ïoh ban kin khur san tylli ki takma ksïar, saw tylli ki takma rupa bd khyndai tylli ki takma rnong.
Katba ka kynhun jong ka West Jaintïa Hills District ka la wan ba-ar ha ka lïang ki kynthei bad shynrang da kaba ki la ïoh ban khur mar kawei ka takma ksïar bad rupa.
Ka West Khasi Hills ka la wan balai hadien ba ka la khur tang kawei ka takma ksïar.
Swimming: Ka Pdïangsuklang Syngwan bad u Banpynshngainlang Syngwan kiba long ruh ki ar ngut ki samla jngi um ba la mihkhmat ïa ka Jylla ha ka lympung jong ka National Games kaba la long ha Goa ba la long ha u snem ba la leit, ki la long ki ar ngut ki nongïalehkai kiba kynsai tat haduh ba kin da ïoh ban khur ïa ka nam Best Swimmer.
Ha kaba kut jong ka jingïakop lada ngin ïa phai sha ka jingïoh khur takma ka kynhun ïalehkai ka East Khasi Hills District ka la ïoh ba kan khur 11 tylli ki takma ksïar, 11 ki takma rupa bad 10 tylli ki takma rnong.
Bud pat sa ka South West Khasi Hills District kaba la wan ba-ar hadien ba ka la khur mar ar tylli ki takma ksïar bad rupa lem bad 3 tylli ki takma rnong.
Katba kiwei kiwei pat ki district kiba kynthup ïa ka Eastern West Khasi Hills, East Garo Hills District bad ka East Jaintïa Hills District kim shym la lah satïa ban ïoh khur ïa ki takma.
Gymnastic: Lada ngin ïa phai pat sha ka jingïalehkai ka Gymnastic, ki nam tam ne nongïalehkai ba kynsai na kiba kynsai tam (all round champion) ha kane ka lympung ïalehkai jong ka Meghalaya Games kaba 5 ba la long ha Tura ki long ba na ka lïang ki shynrang dei u Mebantei Lyngdoh Marshillong bad na ka lïang ki kynthei pat kane ka nam ka la leit sha ka Wansuk Merry Susngi, kaba dei ha ka kyrdan jong ka all round champion mini group, katba ka Wandalang B Malngïang ka la ïoh ba kan rah ïa ka nam ha ka kyrdan jong kiba la heh (senior).
Wrestling: Lada ngin ïa phai pat sha ka ïakob ïa lympat ne ka wrestling, ka khubor ka jingmih paw jong ka sap ba nylla ka long na ka Ringchi K Sangma, Upper Wadanang, West Garo Hill, ka khynnah kaba dang 19 snem ka rta bad kaba pule ha Govt.
Boys Higher Secondary School.
Kum ka nongïalehkai ka Ringchi ka dang shu sdang ban pynleit jingmut ha kane ka jingïalehkai hadien ba ka la pynïasnoh ïalade bad ka synjuk jong ka Wrestling Assocïation of WGHD kaba don tang kum, ba 23 ngut ki nongïalehkai bad ba dang shu seng artad ïa ka dang shi bnai mynshwa.
Ka Ringchi, ka la ïoh ïa ka jingshah hikai ha ki coach jong ka synjuk bad dei tad hynnin ka sngi, ba katta ka jingim ïalehkai wrestling ka jong ka, ka la sdang ba kan mih paw hadien ba ka la ïoh ba kan kiew rynsan nyngkong eh ban aireng pyrshah ïa kiwei pat ki thei samla.
Mawkyrwat, K’lyngkot, 17: Ka Mawten Sports Club (MSC) ka la ïoh ban sdang ïa ka IV Mawten Invitation T20 Cricket Tournament 2023-‘24 ha madan Mawpyllun Mawten, South West Khasi Hills District ha kaba ka Mawmitbah Sports Club ka la jop pyrshah ïa ka Kingfisher United Cricket Club da 13 ron.
Ha ka jingsdang ïa kane ka lympung jingïalehkai, ka jingïaleh ka la long hapdeng ka Mawmitbah Sports Club pyrshah ïa ka Kingfisher United Cricket Club, ha kaba ka Mawmitbah SC ka la jop ïa ka toss bad ka la jied ban tied nyngkong bad buh thong tang 108 ron na ki 20 obar bad hap noh baroh 8 tylli ki wiket.
U nongtied uba la ïoh bun ron tam u dei u Sarboklang Jana uba la tied 31 ron katba na ki nongbol ka Kingfisher United CC, u Kyrshankupar Pdahsiej bad u Wanpydap Lyngdoh ki la ïoh ban khur mar 2 wiket.
Ha ka kynti ban beh ïa ka thong, ka Kingfisher United CC ka la lah ban kamai 95 run na ki 19 obar bad hap noh baroh ki 10 wiket.
Nangta, u nongtied ba la ïalehkai bha u dei u Kyrshankupar Pdahsiej jong ka Kingfisher United CC uba la tied 23 ron katba u Rifuljen Wanniang u la ïoh ban khur 3 wiket marwei.
Lah ban kdew ba ha kane ka lympung la wan ban ïashimbynta da ki 20 tylli ki kynhun kiba na kylleng kylleng ka jylla bad ka khusnam jong kane ka jingïalhkai ka long T.60,000/- tyngka.
Ïa kane ka lympung ïalehkai Cricket la ïoh ban plie pyrda da u bah Johnfilter Lyngdoh, District President jong ka NPYF kum u kongsan bad uba dei uwei na ki samla rangbah uba ju kit bad trei ïa ki kam imlang sahlang hapoh ha ka dong ka thaiñ, ha ryngkat ka jingïadonlang u bah Bakhaiñ Nongsiej, Secre-tary South West Khasi Hills District Cricket Association (SWKHDCA), ki ‘riew rangbah jong ka shnong, ki nongïalam bad ki dkhot jong ka Mawten Sports Club.
Watla ki seng saiñ pyrthei ki la dep ban pynbna ïa ki kyrtong na ka bynta ban pynïakhun ïa ka elekshon Lok Sabha ka ban sa long shen mynta u snem 2024 hynrei ka Bharatiya Janata Party lehse kan long ka seng saiñpyrthei kaba khatduh eh ban shim rai ban pynieng kyrtong kumba ka la leh ha ka elekshon MLA kaba la long ha u snem 2023.
Ki nongïalam ka BJP na kane ka jylla Meghalaya ki la kam ba ki ïoh pdiang ïa ki jingtyrwa na ki katto katne ngut ki briew kiba la pynpaw ïa ka mon ban ïakhun ïa ka elekshon Lok Sabha na Shillong Seat na ka tiket jong ka BJP hynrei haduh mynta ka party kam pat ai ïa kano kano ka jingmynjur.
U Bah Alexander L.Hek uba long ruh u nongïalam jong ka BJP bad uba dei ruh ha kajuh ka por u Myntri ka Sorkar Jylla u la pynpaw ïa ka mon ba u don ka jingangnud ban ïakhun ïa ka elekshon Lok Sabha lada ka party ka ibit ban pynieng ïa u.
Nalorkata, wat u President barim jong ka BJP Meghalaya State Unit u Bah Ernest Mawrie ruh u pynpaw ba u don ka mon lada ka party ka ibit ïa u.
Bluit, mih sa ka Kong Fenella Nonglait, kaba dei ka Muktiar kaba pynpaw ba ka kwah ban ïakhun ïa ka elekshon Lok Sabha na ka tiket jong ka BJP.Watla ka Kong Fenella kam pat pynïasoh ïalade kum ka dkhot bapura jong ka party hynrei ka la tyrwa monsngewbha ïalade ban ïakhun ïa kane ka elekshon.
Ka jingtyrwa jong ka Kong Fenella ban ïakhun na ka tiket jong ka BJP ka long hadien ba ka la ïohi ïa ka National Peoples Party kaba bat ïa u lakam synshar ha ka Jylla ba ka la pynbna ïa ka kyrteng jong ka Dr.Ampareen Lyngdoh ban pynïakhun na Shillong Seat bad ïa ka Sitting MP ba mynta jong ka Tura Seat ka Agatha Sangma.
Dang shen u National Vice President ka BJP uba peit ïa ka jylla Meghalaya u Dr.M.Chuba Ao u la pynpaw ba ka BJP kan hap ban bishar bniah bin pa bin ïa ki kyrtong kiba tyrwa ban ïakhun na ka tiket jong ka BJP na Shillong bad Tura Seat.
Toi, watla ka BJP ka la buh thong mynta ka kynti ban jop haduh 400 Seat ha kane ka elekshon, tip haduh katno, ki paidbah nongshong shnong ka ri bad ha kane ka jylla ki ïohi ïa kita ki jingtreikam ba la shiphew snem jong ka Sorkar National Democratic Alliance (NDA) ba la ïalam da ka BJP.Katkum ki dak ki shin kiba paw na ka elekshon MLA, ka BJP kan shem jingeh bha ha kane ka elekshon lymda ka ïoh ïa u ne ka kyrtong kiba ïoh ïa ka jingshahniah na ki paidbah.
Ngi kynmaw ha u snem 2019 haba ka BJP ka pynieng ïa u Bah Sanbor Shullai kum u kyrtong na Shillong Seat um shym la lah satia ban jop namarba ki paidbah nongthep vote kim pat lah ban ai ïa ka jingshaniah ha ka BJP.Haba bishar ïa ka jingtreikam jong ki lai ngut ki MP ka Jylla, la shem ba ki sting thew, namarba wat tang kawei ruh ka jingdawa jong ki paidbah nongshong shnong ka jylla kim pat lah satia ban urlong wat tang kawei ruh.
Ban shu pynbiej ïa u paidbah tangba la shu kren ha Parliament kam long satia kaba shongnia namarba ki paidbah ki tip shai ba ka BJP kan ym sngap satia ïa ka jingdawa jong ka Congress, khlem da ïakren ïa ka NPP watla ka dei ka paralok kaba ïatreilang bad ka BJP hapoh ka kynhun NDA.Ki san snem ki la kut, bad mynta ka ladei biang ka por ba ki kyrtong kin wan khroh vote da kaba leh smat ban leit khroh biang sa shi wat ïa ki paidbah.
U paidbah u dei uba stad bad u ladep ban khien jingkhein bad ban thew sawar ïa ki jingtreikam jong ki kyrtong la ki long kiba rim ne wat ïa kiba thymmai.
Ngin ïa ap sa tang ïa ka por ba ka Election Commission of India (ECI) kan pynbna noh ïa ka Tarik ban pynlong ïa ka General Election ne ka samoi jied syiem hapoh ka ri India baroh kawei khnang ba u paidbah ka Jylla Meghalaya un dup ai noh ïa ka rai ïano ban pynkup jaiñ spong napdeng ki kyrtong ba pynieng da ka VPP, ka RDA, ka NPP, ka Congress bad ka BJP.Ka NPP ka kam ba ka lah ban jop ïa ka elekshon Lok Sabha ha Garo Hills bad ha Khasi-Jaiñtia Hills namarba ka jingïoh Vote ha ka elekshon MLA ka long kaba heh bha lada ïanujor bad kiwei pat ki seng saiñpyrthei, hynrei kane ka jingkhmihlynti jong ka NPP kan kylla pyrdet lada ki paidbah ki thew sawar bad ki pynshongnia bha ïano ban phah sha ka Parliament na Shillong bad Tura Seat.
Lehse, ka NPP kan dang lah ban wan phai ha Tura Seat, hynrei ha Shillong Seat kan long kaba jwat ïa ka NPP namarba ki paidbah ki hap ban peit sha kano ka party kaba lah ban ïoh bat ïa u lakam ban synshar ïa ka ri ha ki san snem ki ban sa wan.
Jowai, K’lyngkot 17: Ka jinghiar jurip (Joint Inspection) ïa ki bynta jong ka Wah Myntdu ka la bthah da u Deputy Commissioner ka West Jaiñtia Hills District, la pynlong ha ka sngi Balang ha ka jingdonlang naduh u Assistant Commissioner, ki ophisar na ka tnad PWD (Rds), Water Resources Division, ki nongïalam ka Jaiñtia Fishing Environment Protection Association, ki nongïalam ka Khooid Ya Ka Wah Myntdu lem bad ki paidbah nongshong shnong ka sor Jowai.
Kane ka jinghiar jurip mynta ka sngi Balang kala sdang na ki bynta ka Jingkieng Myntdu surok Jowai-Shillong bad leit jngoh ïa ka liar ‘kam kam’ kaba la shah ktah na ka jingpyntrei surok, nangta kiba leit hiar sha Treïongriang Jingkieng Myntdu bad leit jurip kumjuh ïaka rukom pyntrei ïa u surok By-Pass na Khliehtyrshi haduh Treiongriang ha kaba la lap shisha ïa ka rukom theh khyndew kaba la jur shaba palat bad kaba lah ruh ban ktah ïaka Wah Myntdu baroh kawei.
Hadien kane ka kynhun kala leit ban jurip khaduh ïa ka dam um jong ka tnad PHE na Urkhla ha kaba la pynsngew ba la donkam ban khlong noh ïa u shyiap uba don ha ki bynta ka Wah Moopiah ha ka jaka jong ka Dam ba tan umbam ïa ka sor Jowai.
Na ka liang ki dkhot jong kine ki kynhuh kiba dei ki paidbah nongshong shnong ka sor Jowai kila pynpaw ka jingsngewdiaw halor ka jinglong jingman ka Wah Myntdu kaba la shah ktah eh katba nangmih ki sngi khamtam na ka daw jong ka jingtheh khyndew sha ki bynta jong ka.
La ong ruh ba kane ka jingpyntrei ïa u surok kim shem la ïaid katkum ki kyndon aiñ jong ka NGT kiba la mana tyngeh ba ym bit ban pynjulor ïa ki bynta ka Wah Myntdu lane bret pathar katba lap sha ki bynta ka Wah Myntdu.
Haba thew ïa ka jingshna ïa u surok kaba dei ban long 25 miter, hynrei na ka katei ka miter ba la dep khlong ïa u surok, la ïohi ba ka jingleit theh pat ïaka khyndew kala poi shajan jong ki bynta ba ïasoh bad ka wah Mynkreh, halor kane la kyntu jur ïa ki ophisar bad u Contractor ba kin weng ne khad noh ïa katei ka khyndew katba ka aiom slap kam pat wan.
Ïa utei u surok Jowai By-Pass uba don kumba 6 kilo miter eiei uba pynïasoh na ka surok bah NH-44 na Khliehtyrshi haduh ka surok NH-40E ha jingkieng Treïongriang ba leit sha Amlarem la pyntrei da ka Dhar Construction Company (DCC) bad ka jingpyntrei ka dang ïaid shaid shaid mynta.
Ïa ka report jong kane ka jingleit Jurip (Joint Inspection) mynta ka sngi yn aiti bad pynpoi sha u khliehduh ka District ban ïoh leh ïa kaba donkam.
Nongpoh, K’lyngkot 17: Kum shi bynta ban sei madan ïa ki khun samla donsap ha ka kam shad ba bun kim ioh lad ban sei madan wat la ki don ïa kata ka sap shad kyrpang ha ka jingim, ka kynhun ki Longkmie na ka shnong Mawroh ba la tip kum ka “Mawroh Women Social Welfare Organization" ha ka sien kaba nyngkong ki la rai ban pynlong da ka jingïakop shad na ka bynta ban sei madan ïa ki samla don sap ha ka kam shad.
Kumba la ïathuh da ka Kong Margret Rymbai, kaba dei ka president katei ka kynhun, ka la pyntip ba ïa kane ka jingïakop shad la rai ban pynlong ha ka 26 tarik u Kyllalyngkot 2024 naduh ka por 2 baje noh phai sngi ha Parish Hall, Nongpoh.
Ka la pyntip paidbah ruh kum ka jingai mynsiem ïa ki khun samla, na ka liang kane ka kynhun ka la pynkhreh ruh ïa ki khusnam pisa sha ki khun samla kiba jop ha kane ka jingïakop shad.
Shuh shuh, ka la bynrap ruh da kaba ong, ba ka jingpynlong ïa kane ka jingïakop shad kam dei satia tang ban ailad ïa ki khun samla donsap, hynrei na ka liang kane ka kynhun ka pyrshang ruh ban trei shitom na ka bynta ban pynmih pisa na ka bynta kane ka kynhun kaba don ka jingthmu ban trei shibun ki kam na ka bynta ban kyntiew lang ïa ka imlang ka sahlang.
Kumta na ka liang ka kynhun ka khot ka wer ïa ki samla kiba don ka jingangnud ban shim bynta ha kane ka jingïakop shad ba kin wan ban pynrung kyrteng da kaba kynduh ïa ki nongïalam bad ban tip ruh kham bniah halor kiwei kiwei ki kyndon kiba shim bynta ha kane ka jingïakop shad.
Nongpoh, K’Lyngkot 17: Ka party BJP Meghalaya Pradesh mynta ka sngi kala leit ban pynsngewthuh paidbah halor ka skhim PM-Vishwakarma lyngba ka District Level Workshop haka shnong Pahamsyiem bala wan ban shim bynta da nongïalam BJP bad ki paidbah kiba don ka sap thaiñ bad shna jingshna.
Kum ban shu kdew hangne ka PM-Vishwakarma kadei ka skhim kaba la pynlait paidbah da u Prime Minister ka Ri u Narendra Modi na ka bynta ban ïarap ïaki nongthaiñ jaiñ bad ki briew kiba don sap haki kam shna kti bapher bapher ba kin lah ban kyrshan bad ïeng hala ki jong ki kjat.
Ha kane ka sngi la wan ban sakhi lang u Bah Rickman Momin President State Bhartiya Janata Party Meghalaya, u Bah Wankit Poshna General Sectery State Bhartiya Janata Party Meghalaya, ka Dr.Fenela Lyngdoh, kyrtong ka BJP ha ka election MP ha ka jylla, u Bah Sen Thabah President Ri-Bhoi BJP, u Bah Silentstar Ranee Sectery BJP Ri Bhoi lem bad kiwei kiwei ki nongkitkam ba ha khmat ka Party BJP.Naka liang u Wankit Pohshna haba kren ha katei ka sngi u la pynshai ba katei ka skhim ka dei ka skhim sorkar bala pynlait paidbah da u Myntri Rangbah ka ri naka bynta ban ai ka jingïarap sha kito ki nongthaiñ jaiñ bad ki nongshna jingshna ban kyntiew ïaka ri bad ka ioh ka kot jong ki paidbah kaba di ka thong jong ka Vikasit Bharat Sankalp ban pynlong ïaka ri India kaba roi ba par shuwa u snem 2040.
U la ong ruh ba ki paidbah ki dei ban tip ïaki skhim sorkar ban ioh jingmyntoi kum ka jingkyrshan ïaka sap ka phong kaba ki don bad lyngba kane ka skhim kan ïarap ïaki paidbah ba kin ïeng hala ki jong ki kjat khamtam ban kyrshan da lade ïalade bad ban pynlong ïaka ri India ban lait naka jingduk.
Ha kane ka sngi, Ka Bharatiya Janata Party (BJP) Meghalaya kala pdiang sngewbha ruh ïa ki 4 ngut ki rangbah ki ban wan ïasoh ïalade shaka Party ha Ri-Bhoi.
Nongstoiñ, K’lyngkot, 17: Katba nang mih ki sngi ki khlaw ki btap ha West Khasi hills ki la nang lut namar da ki phew tylli ki trok heh kiba kit rnga ki ïaid sahuh khlem pyrwa ei ei.
Kitei ki trok kit rnga kim ju ïaid ha surok bah ha ka por mynsngi, hynrei ynda ki la dep ban thep rnga ki ïeng harud surok haduh ban da dum bad ha ka por mynmiet, ki sa ïaid bad pynpoi haduh Byrnihat ban leit buh ïa u rnga ha ki karkhana saiñ nar kiba don ha katei ka jaka.
Ïa ka jingïeng laiñ jong ki trok kit rnga la lap mynta ka sngi ha khmat shnong Steplanglur hynrei haba peit ha kitei ki trok ym don briew satia.
Ha kaba ïadei bad ka jingjur jong ka jingthang rnga, ym lah ban len ba ka daw kaba kongsan ka dei na ka jingbym ler trei kam jong ka sorkar bad ka tnad ba peit ïa ki khlaw ki btap.
Lane ka lah ban dei ba ki nongtrei ka tnad khlaw ki ïa donkti lang bad ki nongkhaïi rnga lymda kumta kumno ki trok kit rnga ki jyllei haduh katne.
Haba phai ha ka jingtrei kam jong ka tnad khlaw hapoh ka jylla, ka don ka jingïapher kaba jur hapdeng ka aiñ khlaw ha Garo Hills bad Khasi Hills.
Namar lada peit ha Garo Hills, wat ïa ki dieng kiba la ïap rynïeng sa ban kyllon noh ruh, ym don ba nud ban leit khet ne pom ïa ki namar ka jingpyrkhing ka aiñ khlaw bad ki nongtrei jong ka forest ruh, ki trei hok bad kim ju ailad ïa ki paitbah ba kin pom klumar ïa ki dieng.
Haba kaba ïadei bad ka jingthang rnga, ki paitbah ba bun ba lang ki ju ong ba ka dei na ka daw jong ka jingkyrduh bylla.
Hynrei katei ka jing ong ka dei bym lah ban pdiang, namar lada ki nongshong shnong ki dei kiba smat ba sting bad kiba trei shitom, ki don shibun bah ki lad ban trei ban ktah bad ban trei bylla ha kiba bun ki jait kam.
Wat la kiba bun ba lang ki ong ba ym don bylla hynrei lada wad briew ban phah trei bylla pat ka shem jingeh haduh katta katta ban ïoh nongbylla.
Haba wad nongbylla ruh kiba bun ki pan ïa ka bai bylla sngi ha ka dor kaba rem, katba ka por ban trei bad ka rukom trei kam ïahap satia kumta kiba bun ki nongai bylla ki shem jingeh.
Khliehriat, Kyllalyngkot, 17: Ka Hynñiewtrep Achil National Movement (HANM) Jaiñtia Zone, ka dawa na ka sorkar jylla ba ka dei ban sdang noh ban shna ïa ka Mini Secreteriat bad ruh ban shna ïa ka Governor House ha Jowai bad ka seng ka pynpaw ruh ka jingsngew khia halor ka jingpyn slem ban shna khamtam ïa ka Mini Secreteriat kaba u Myntri rangbah ka jylla, u Conrad Sangma u la dep kular ha shwa ka election bad kaba la dep ruh ban plie ïa u maw nongrim naduh myn shym snem.
Ka seng ka ong ruh ka ka donkam ruh ban don ka Governor House ha Jowai na ka bynta ka jingbit jingbiang ki paidbah ka ri lum Jaiñtia, kine ki ar tylli ki jingdawa ki long kiba donkam katkum ka seng kiba lah ruh ban kyntiew ïa ka thaiñ Jaiñtia bad ruh na ka bynta ka jingbit jingbiang ka imlang ka sahlang.
Ka HANM Jaiñtia Zone ka khmihlynti ba ka sorkar kan shim khia halor kine ki jingdawa bad halor kane ka mat jingdawa ka seng kan sa leit ban buh da ka jingthoh hakhmat u myntri rangbah ka jylla u Conrad Sangma, pynkut u kyrwoh na u President HANM Jaiñtia Zone, u bah Shaniahlang Suchen.
Shillong, K’lyngkot 17 : Ha ka jingpynkut ïa ka jingwan ïuhkjat ba lai sngi jong ka sha Jylla, ka President ka Ri Droupadi Murmu mynta ka sngi Balang, ka la plie paidbah ïa ki motdur jong ki laingut ki khlawait ka Jylla-u Tirot Sing, U Kiang Nongbah bad u Pa Togan Sangma ha Raj Bhavan, Shillong.
ïa kine ki motdur la thaw bad shna da ka Riti Academy of Visual Arts.
ïa ka President la synran da u Lat ka Jylla Phagu Chauhan, u Myntri Rangbah ka Jylla Conrad K Sangma, ka Myntri ka Koit ka Khiah Kong Ampareen Lyngdoh lem bad ki Heh Ophisar bala ïalam da u Chief Secretary Bah DP Wahlang.
Haba plie ïa kine ki motdur, la ïathuh khana ruh ha ka President halor ka bynta jong kine ki khlawait ha ka jingïakhun pyrshah ïa ka jingsynshar ka Sorkar Bilat, kaba lam sha ka jingpha ïa la ka jingim na ka bynta ka Ri.
Shuwa ba kan mih na Shilllong, ka President ka la thung ruh ïa u dieng ha Raj Bhavan.
Ha ka sngi ba nyngkong ba ka wan ïuhkjat kata ha ka 15 tarik, ka President ka la plie pyrda ïa ka 5th Meghalaya Games ha Tura bad ha ka 16 tarik, ka la ai jingkren sha ki dkhot ki Self Help Group (SHG) ha Baljek Airport, Tura bad buh mawnongrim jong ka Integrated Administrative Complex ba thymmai.
Ha kane ka juh ka por, ka President ka la ai jingkren ha ka jingïalang ba long ha Mawphlang bad plie paidbah lyngba ka kor online ïa ka surok Rongjeng-Mangsang-Adokgre bad surok Mairang-Ranigodown-Azra nalor ka jingbuh mawnongrim ïa ka project Shillong Peak Ropeway bad ki jaka sah ki nongshangkai pyrthei ha Kongthong, Mawlyngot bad Kudengrim.
Shillong, K’Lyngkot 17 : U Symbud Myntri Rangbah ka Jylla, Bah Prestone Tynsong ha ka sngi Balang u la khyrwit kylla ïa ka Voice of the People Party (VPP) halor ka jingdawa ban weng lut noh ïa baroh ki political appointee na ki board bad ki commission bapher bapher.
Haba kren bad ki lad pathai khubor u Symbud Myntri Rangbah u la ong, “Ka sorkar hashwa ba kan leh ïa kano kano ka da pyrkhat 100 sien la ka long naduh ka jingthung ïa ki political appointee lane wat ban weng ïa ki nongtrei kontrak (contractual) ha ki tnad sorkar.
"U Bah Prestone u ong ruh ba ki lah ban kren kumno kumno ne katba ki mon hynrei ka sorkar ka treikam katkum ki kyndon bad kumta ki hap bud ïa kata.
Lah ban kdew hangne, ka VPP lyngba u General Secretary ka Party Dr.Ricky AJ Syngkon u la phah da ka jingthoh sha u Myntri Rangbah ka Jylla ban dawa ba dei ban weng lut plaiñ ïa baroh ki political appointee ne ki nongïalam ki seng saiñ bad ki kyrtong ba shah rem election na ka kam Chairman, Co-chairman, Vice Chairman bad kiwei kiwei kiba ka sorkar ka la thung ha ki Board, ki Commission, Corporation bad kiwei kiwei ki tnad.
Ka VPP ka ong ruh ba ka jingthung ïa kine ki political appointee ka dei tang ka jingpynlut phut ïa ka pisa u paidbah ha ki kam bym ai jingmyntoi wat tang khyndiat ruh ïa ki paidbah ka jylla.
Ha kane ka shithi, u General Secretary ka VPP u Dr Ricky AJ Syngkon u la ong ba kane ka jingleh ka sorkar ka sorkar ka long ka kam pynlut phut bym phoida.
“Kine ki political appointee ki long tang u soh kthang ïa ki paidbah bad ka long ka jingpynlut phut ha ki kam bym phoida ïa ka pisa u paidbah namar kum ka sorkar ka la pheil ban ai ïa ka jingshakri kaba dei sha u paidbah," u la ong.
“Kum ka party ngi dawa ba dei ban weng noh mardor ïa kine ki political appointees kiba ka sorkar ka la thung," bynrap utei u heh VPP ha ka shithi sha u Myntri Rangbah.
Shillong, Kyllalyngkot, 17: Ka kynhun jong 10 ngut ki nongthoh khubor na Meghalaya ka la poi sha Bhubaneswar mynta ka sngi kum shi bynta ka Press Tour sha Odisha hapoh ka prokram Viksit Bharat Sankalp Yatra (VBSY).
Ki ophisar ka PIB Bhubaneswar ki la pdiang burom ïa ki nongthoh khubor na Meghalaya haba ki la poi.
Ka jingthmu jong kane ka Press Tour ka dei ban plié lad ïa ki lad pathai khubor ba kin sngewthuh ïa ki jinglong jingman ha kaba ïadei bad ka jingseisoh ki skhim Sorkar Pdeng ha Odisha bad ba kin ïohi dalade ïa ka jingïaid shaphrang jong kine ki skhim ha ka jylla.
Kane ka jingleit ka thmu ruh ban pyni kumno ki kali Information, Education, Communication (IEC) kiba la phah hapoh ka VBSY kaba dang ïaid mynta ki ai jingtip ban pynthikna ka jingpynpoi pura ïa ki skhim Sorkar Pdeng ha ka jylla.
Ha kine ki saw sngi ba kin don ha Odisha, kane ka kynhun kan leit sha Netaji Birth Museum bad ka Maritime Museum.
Ka kynhun kan leit ruh sha ICAR-Central Institute for Women in Agriculture (ICAR-CIWA), ka jaka kaba nyngkong ha India kaba peit kyrpang ïa ka jingwad bniah kaba ïadei bad ki kam rep ïa ki longkmie.
Ka kynhun kan leit ruh sha CSIR – Institute of Minerals and Materials Technology Council of Scientific and Industrial Research (CSIR), Bhubaneswar kaba pynlong ïa ki jingwad bniah bad ki prokram kiba ïadei bad ka teknoloji ha ki kam bapher bapher ban pynbeit ïa ki jingeh ha ka jingwad bniah ha ki kam tih mar poh khyndew, ki mar poh khyndew bad ki kam kiba ïadei bad ki nar ban pynthikna ïa ka roi ka par jong ki kaba ïaineh.
Ha ryngkat kine, kane ka kynhun ki nongthoh khubor kan leit ïakren bad ki briew kiba ïoh jingmyntoi na ki skhim Sorkar Pdeng bapher bapher ha Odisha haba ki leit sha ki jaka bapher bapher ba pynlong ïa ka Viksit Bharat Sankalp Yatra.
Ka kynhun kan leit ruh sha Dhauligiri bad ka Konark Sun TempleÏa kane ka Press Tour la pynlong da ka Press Information Bureau, Shillong ha ka jingïatreilang bad ka Press Information Bureau, Bhubaneswar hapoh ka jingpeit jong ka tnat Information & Broadcasting, Sorkar India.
Khliehriat, Kyllalyngkot, 17: U Symbud Myntri Rangbah ka jylla Bah Sñiawbhalang Dhar ha ka sngi Balang u la plie paidbah ïa u durmot jong uwei na ki khlawait ka rilum Jaiñtia u Woh Tep Kyndiat ba la pynieng hajan u mot ba la tei nam ïa u ha shnong Tuber Kmai shnong, East Jaiñtia Hills District.
Ka Seiñ Raij Tuber kum ka dak ka jingpyndonburom ka la kynmaw burom ïa ka lyngkhuh sngi ïap kaba 355 snem jong u Woh Tep Kyndait uba la shah pyniap ha u Syiem ka Jaiñtia Pur ha Syllhet, ha ka 17 tarik, ïaïong, 1669 bad ka dawbah ka jingshah pyniap jong une u riewkhraw ka dei na ka daw ka jingshah pynbor ha u Syiem Jaintiapur ba dei ban ai jait sha u kpa bad kiwei kiwei ki dawbah kiba ktah mationg ïa ka jaitbynriew.
U Woh Tep u pyrshah jur haduh katta katta ïa ka jingthmu u Syiem Jaiñtiapur khamtam eh ban shim jait na u kpa.
La ong ruh ba u Woh Tep u dei ruh u briew uba ieid ïa la ka jait ka kynja, ïa ka ri bad ka jaitbynriew, uba angnud ruh ban pynneh pynsah ïa ki riti ki dustur jong ki menbarim, u don ruh ka mynsiem shynrang.
Ha kane ka sngi ïa ka khanatang kaba bniah shaphang une u riewshlur la pynsngew da u Adviser jong ka Seiñ Raij Tuber u Bah Helping Phawa.
Ha ka jingkynmaw burom ïa ka lyngkhuh sngi iap jong u Woh Tep, la buh syntiew ha u durmot jong u Woh Tep Kyndait da ki Seiñ Kur Kyndait, ki nongïalam ka Khasi Students Union (KSU) East Jaiñtia Hills Distroct ba la lam khmat da u President u Bah Streamly S.Suchen, ka Seiñ Raij Tuber bad na kiwei kiwei ki kynhun bad ki Raij.
Haba kren kum u kongsan u Bah Sñiawbhalang Dhar u la pynpaw ia ka jingsngewkmen ba ka Seiñ Raij Tuber ka la buh ïa ki dak sah jingkynmaw ïa une u riewkhraw da kaba tei ia u mot uba don haduh lai mala bad u mot dur jong u khlawait.
U la ong ba u Symbud Myntri Rangbah ryngkat bad u MLA ka Khliehriat Constituency Bah Kyrmen Shylla uba dei ruh u Myntri ka Sorkar Jylla kin sa ïa pyrshang ban kyntiew shuh shuh ïa kane ka jaka ban pynlong ruh kum ka jaka jngohkai pyrthei.
“Kum ki khun jong ka Seiñ Raij Tuber, haba dang lah ban kynmaw ïa kano kano kaba dei jong ka mynnor, la khmihlynti ba ka Raij jong phi kan nang kiew shaphrang ha ki liang baroh.
Ai ba u Blei Trai Kynrad un nang kyrkhu kyrdoh ïa ka Seiñ Raij Tuber," la ong u Bah Dhar.
“Kum ki kmie ki kpa, ki Ma ki Woh kano kano kaba ym lah ban leh ki khmihlynti ba ki khun kin pyndep bad pynurlong, kata ka ju dei ka jingangnud lada don kino kino kiba wanrah ïa ka nam ka burom ha shhnong ha thaw, ka Raij ka dei ka muluk, sngewthuh ba ha kito ki por ym don khulom ym don kot, don ki bynta ba ki don ki jingialeh da ka tari, da ka wait, hynrei ha kine ki sngi kam dei shuh kata ka juk ban long kumta, hynrei ka ktien ka thylliej, ka sneng ka kraw jong ka longshwa ai kan neh," u la bynrap.
U Bah Kyrmen Shylla kum u symbud kongsan u la kyrpad ïa u Bah Sñiawbhalang Dhar ba un iarap shuh shuh ban pynioh da ka surok kaba bha ban leit sha ka Khlaw Blai lane ka khlaw kyntang kaba jngai kumba 2 kilomitar na ka surok National Highway Tuber khnang ban dup pynsuk ïa kiba wan jngohkai ïa kane ka jaka.
U la pynpaw ruh ba kum u Nongmihkhmat u don ka jingangnud ban pynneh pynsah ïa ki matti uba rim kiba don ha ka thaiñ.
U la pynpaw ruh ka jingsngewkmen ba ka Raij Tuber ka la lah ban tei ïa u durmot jong u Woh Tep Kyndait kum ka jingpynsah ïa ka kyrteng, ka nam bad ka khana tang ïa ki riew shlur ka thaiñ.
La pynitynnad shuh shuh ïa ka prokram da ki jingshad tynrai na ki samla jong ka Seiñ Raij Tuber, ki jingshad kiba kit jingmut kiba pyni ïa ka riti ka dustur, ka lariti kaba donkam ban pynneh pynsah pateng la pateng,Ha kane ka sngi, la don lang ruh u MLA jong ka Jowai Bah Wailadmiki Shylla, u Deputy Chief Executive Member ka JHADC Bah Lasky Rymbai, u EM ka JHADC Bah Lakhon Dkhar, u Deputy Commissioner ka East Jaiñtia Hills District Abhilash Baranwal, u Superintendent of Police Giri Prasad, u Doloi ka Elaka Jowai Ma Puramon Kynjing, u Doloi Elaka Shangpung Ma Chanki Langbang, u Secretary ka Seiñ Raij Tuber Ma Jolby Sana, u Vice President ka Seiñ Raij Tuber Ma Lukas Shylla bad ki khun ki hajar jong ka Seiñ Raij Tuber.
Shillong, Kyllalyngkot 17 : U Symbud Myntri Rangbah ka jylla uba dei peit ïa ka tnad kam pohïing u bah Prestone Tynsong u la ong mynta ka Sngi Balang ba ka sorkar jylla ka ïai bud dien bad kan dang ïai bud dien ia ki mat ba sahteng bad ka sorkar pdeng kata naduh ka Inner Line Permit (ILP) haduh ka jingpynrung ïa ka ktien Khasi bad Garo ha ka Khyrnit kaba phra jong ka Riti Synshar ka Ri India.
“ La ka dei hangne ne ha Delhi ngi ïai bud dien beit ïa kine ki mat ba sahteng da kaba ïakren bad u Myntri Rangbah duh ka ri u Narendra Modi bad u Myntri Kam pohïing ka ri u Amit Shah" ong u Symbud Myntri Rangbah.
ïa kane u la jubab haba kylli hato ka Kynhun Myntri kan pynkynmaw biang ne em ïa u Amit Shah halor ki mat ba sahteng ha ka jingwan jongu ba arsngi sha kane ka jylla.
Namar u Amit Shah un wan ban pynïaid ia ka jingialang jongka North Eastern Council (NEC) ha State Convention Centre ha ka 19 tarik mynta u bnai.
“ Kumba long mynta ngim ïadon por namar dang mynta ka sngi ka President ka leit phai sha Delhi bad lashai ka sngi la wan sa u Myntri Kam Pohïing hapdeng ka por 3.30-4 baje janmiet.
Kumta ngam tip la ngin don por ne em ban ïa kynduh kum ka Kynhun Myntri ban ïakren halor kane ka mat, lada ïoh lad ruh sa tang lashai hi ka sngi" ong biang u bah Prestone.
Halor ka jingbym biang ka jingpynïaid khamtam ïa ka bam ha ka Meghalaya Games, u Symbud Myntri Rangbah u la ong halor kane ka phang u myntri kam ïalehkai sport u la dep ban pynshai.
“ Lait noh tang ha ka Sngi Plie namar na ki daw ba hap ban pyrkhing ïa ka jingpahara namar ba wan plie da ka President ka jia ka jingslem ban pynpoi ïa ka bam hynrei hadien katei la dep pynbiang lut nadong shadong bad kam don shuh kano kano ka jingujor" ong u bah Prestone.
Shillong, Kyllalyngkot 17 : Ïa ka Centre for Innovations from Public Systems (CIPS), Hyderabad la seng ha u snem 2010 da ka thong ban kyrshan bad kyntiew ïa kito kiba shem thymmai ïa ki sien treikam bapher bapher khamtam ha ka rukom treikam ha kylleng ki jylla jong ka Indïa kaba long katkum ka jingbthah jong ka XIII Finance Commission.
Ka CIPS ka don ha Administrative Staff College of Indïa (ACCI), Hyderabad.
Ka ASCI Hyderabad kaba dei ka kynhun synrop jong ka CIPS ha ka jingtreikam lang, ka la sdang naduh u snem 1956 da ka jingiohi jngai jong ka sorkar bad ki kompeni.
Ka ASCI ka la paw ruh ha ka jinglah ban pynwandur ïa ka pule puthi ha Indïa bad ruh ban pynkhlaiñ ïa ki kompeni, ki administrator, ki nongtreikam lajong bad ruh ki riewshemphang da ka jingtbit lyngba ka rukom hikai kaba janai la ka long ha ki jaitkam ba dei bad ki ishu ba ïadei bad ka sorkar, ki kompeni bad ruh ki kynhun trei mon sngewbha.
Na ka lïang ka XIII Finance Commission ruh ka phaikhmat sha ka CIPS kum ka kynhun kaba lah ban kyntiew shakhmat ïa kane ka isenjam.
Kumta ha kine ki snem, ka CIPS da ka jingkyrshan lang ka ASCI ka la lah ban sdang bun ki kam katkum ka juk thymmai la ka long ha ka koit ka khïah, ka pule puthi bad ruh ha ka lïang ka synshar khaddar ha kylleng ki bynta jong ka ri Indïa.
Kumta, da ka thong ban kyntiew ïa kane ka rukom treikam ba thymmai ha ki Union Territories (UTs), ha ki jylla ka thain shatei lammihngi jong ka ri bad ruh kylleng ki bynta ka Ri, ka CIPS ka la thaw ruh ïa ka CIPS Innovation Awards, ha kaba ki don ki riewshemphang kiba shem thymmai ïa ka buit treikam ha kine ki jylla kin ioh ïa ka jingithuh kaba kyrpang.
Kane ka Innovation Awards ka don ruh ïa ka thong ban ithuh ïa ka jingtreikam ha ki rynsan paidbah ha ki saw bynta, kata ha ka pule puthi, ka marïang, nangta ha ki kam pynroi nongkyndong bad ruh ha ka koit ka khïah bad ki lad ai jingtip ne ka Information Technology.
Kumta, halor kane, ka CIPS ka la khot ka wer na ka bynta ban thep kyrteng na bynta katei ka CIPS INNOVATION AWARDS 2023 na kitei ki jylla bad ki UT.Halor kine, ka CIPS ka la ioh pdaing 117 tylli ki nongthep kyrteng ha kaba 106 ngut kitei ki riewshemphang kiba don ïa katei ka jingtbit ki la shah khot ban pyni markhmat ïa kata ka jinglah jong ki.
Ka long ruh kaba sngewkmen ba ïa kane ka khusnam la mang ban ai ha ki 18 tylli ki jylla bad ki UT ha kylleng ki bynta jogn ka Ri bad ngi la ioh pdïang ruh ïa ka jingthep kyrteng na baroh kitei ki jylla bad UT.Kaba bun eh ka jylla kaba thep kyrteng dei na Assam kaba la bud pat sa na Tripura bad Himachal Pradesh.
Kaba bun eh ka phang kaba ki thep kyrteng kadei halor ka marïang bad ki kam pynroi nongkyndong bud pat sa ka phang kaba ïadei bad ka pule puthi.
Hadien ba la dep ban pyni markhmat ïa ka jingtbit jong ki 106 ngut ki riewshemphang, haduh 31 tylli ki kyrteng la jied ban ka bynta ban wad bnïah shuh shuh bad kumtga 18 tylli ki khusnam la ai ha ka 19tarik Kyllalyngkot.
Ha ka phang kaba ïadei bad ka koit ka khïah bad ka pule puthi, ki la don saw ngut ki nongioh khusnam katba ha ka phang Information Technology bad ha ka Environment & Rural Development, kin sa don san ngut ki nongioh khusnam.
Na ka lïang ka CIPS ha ryngkat ka jingïatreilang bad ka Government Innovation Lab, Meghalaya ka la pynlong ruh ïa ka CIPS Awards Ceremony 2023 ha ka 19tarik Kyllalyngkot ha Vivanta Shillong.
Ha ka sngi ba don ka jingsam khusnam kan sa don ruh ka panel discussion halor ka (i) koit ka khïah, (ii) ka jingpyntreikam da ki kor ki bor ka juk mynta na bynta ka e-governance, (iii) ka pule puthi bad (iv) ka Environment & Rural Development, ha kaba kitei ki riewshemphang bad ki stad wadbnïah kin ïa tai ïa ki buit ban pyntreikam ïa kitei ki sienjam, ki jingeh bad kiwei kiwei.
Na ka lïang u Myntri Rangbah ka jylla, Conrad K Sangma un sa donlang kum u Kongsan bad ban sam ruh ïa ki khusnam bad pyllait paidbah ïa ka jingthoh kaba kdew ïa ka jingktah bad ka jingpynmih bujli da kitei ki 18 tylli ki jingshemba thymmai.
U Myntri Rangbah un sa kren ruh ha katei ka jingïalam bad hadien kane un sa sam pat ïa ki khusnam sha ki nongjop.
U Sampath Kumar, ÏAS, Development Commissioner & Principal Secretary (Health and Community & Rural Development Departments), ka sorkar Meghalaya u la mynjur ban snohkti lang bad ka CIPS bad ruh ban don bynta lang ha katei ka rynsan wad jingtip hapdeng ki kynhun jong kine ki riewshemphang kiba wan na kylleng ki jylla, kiba ka jylla Meghalaya ka don ka jingïasyriem ha ka jingling jingman ka jaka.
Ka long ruh kaba donkam ban tip bad iohsngew lang na kiwei pat kumno ngi lah ban ïaid shakhmat bad thom ïa kine ki jingeh da kaba wanrah pat da kiwei ki sienjam ba thymmai na ka bynta ban pynjanai shuh shuh ïa ka rukom treikam.
Ka jingpyntreikam da ki buit ba thymmai ha ka synshar khaddar ruh kadei kawei na ki mawnongrim jonjg ka Meghalaya Government Innovation Lab.
Ha kane ka sngi kin don haduh 80 ngut ei ei ki ophisar na kylleng ki shnat treikam jong ka ri Indïa kiban wan ban shim bynta lang ha katei ka sngi sam khusnam ban pyni ïa ka jingshem ba thymmai jong ki bad ruh ban pynshai shuh shuh halor ki rukom treikam kiba kham paka kiban shimti da ki jylla na ka bynta ban ai shuh shuh ka jingshakri kaba janai sha ki nongshong shnong.
Ha ka kyrwoh, i Dr.Valli Manickam, Director, CIPS i la kyntu ïa ki ophisar sorkar kiba shim bynta ha katei ka rynsan sam khusnam ba kin wan ban jied bad bishar ïa ki buit treikam kiba thymmai kaban ïahap katkum ka jinglong jingman jong ki jylla jong ki ne ki Union Territories.
Ka CIPS ka pynkupburom ruh ïa kito ki riewshemphang kiba wanrah ïa ki buit treikam kiba lah ban mih bujli thymmai da kaba kyrshan ïa ki jingdonkam jong ki ha kaban pyntreikam pura ïa ka.
Na ka lïang u Dr.Nirmalya Bagchi, Director General, ASCI bad Chairman, Steering Committee, CIPS, u la ai ka jingkhot sngewbha ïa baroh ki jylla bad ki UT kiba kwah ïa ka jingkyrshan haba ïade bad ka jingai jinghikai, jingwad bnïah, ki polisi bad kiwei kiwei kiba ki donkam.
U la kyntu ruh ïa ki jylla bad UT ba kin pyndonkam hok ïa ki kabu ksïar ba ki ioh ha katei ka sngi kaba yn donlang naduh ki heh jong ka CIPS – ASCI bad kiwei kiwei ki heh sorkar na kylleng ki jylla ban ïatai halor katei ka mat.
Shillong, Kyllalyngkot, 17: Ka Khasi Students Union (KSU) Ranikor Circle ha ka sngi Balang ka la maham ïa ki paidbah na kiwei ki distrik kiba thmu ban leit ïashim bynta ha ka Beach Festival harud ka Wah Kynshi ha ka shnong Ranikor ka ban sa long ha 19 tarik bad 20 tarik mynta u bnai ïa kaba la pynlong da ka tnat Jngohkai Pyrthei ka Sorkar Jylla, ba kim dei satia ban dih ne ban sum hapoh kane ka wah kaba tuid arsut lyngba ka shnong Ranikor.
Ha ka jingïakren bad ki lad pathai khubor u President ka KSU Ranikor Circle, u samla Marconi Thongni u la kam ba bun ki briew ki bashong basah ha ka thaiñ Ranikor ki ngat ha ka jingpang Cancer bad u la ong ruh ba ka seng ka suba ba ka lah ban dei na ka jingjaboh jong ka wah Kynshi ha ka thaiñ Ranikor kaba ki nongshong shnong ki ju pyndonkam ban sum, ban dih bad ban bam ruh ïa ki dohkha kiba im hapoh kane ka wah.
U la pynkynmaw ruh ba ha u snem 2010, ka shnong Ranikor ka la sakhi ïa ka jingïap them jong ki dohkha dohum hapoh ka Wah Kynshi ha ka shnong Ranikor bad ong ruh ba mynta kane ka wah kam don shuh wat tang kawei ruh ka dohkha kaba lah ban im namar ka jingjaboh jong ka wah ka la long shaba palat.
U la ïathuh ba ka seng ka ladep ujor sha ka Sorkar halor ka jingkylla rong jyrngam jong ka Wah Kynshi hynrei kaba sngewsih ka long ba ka ophis jong ka Meghalaya State Pollution Control Board (MSBCP) kaba la leh test ïa ka um kam shym la pynmih paidbah satia ïa ka kaiphod la ka um ka long neem kaba bit ïa ki paidbah ban dih, bad ban sum ban sait.
Ha kajuh ka por, ka seng ka la kyrpad ïa ka Sorkar Jylla ban shna pynbha noh ïa ka surok kaba pynïasoh naduh ka shnong Mawsynram shaduh ka shnong Laitumsaw kaba la jot rathai haduh katta katta bad kaba la buh jingeh ïa ki paidbah ha ka leit ka wan bad ha ka rah ka rong.
U samla Marconi u la ong, “lada ka Sorkar ka bun pisa ban pynlut na ka bynta ban pynlong ïa ki tamasa ka dei ruh ban pynlut pisa na ka bynta ban shna pynbha ïa kane ka surok kaba hap hapoh ka tnat PWD Mawsynram Division kaba la pynsyrtok haduh katta katta ïa ki paidbah nongleit nongwan.
".
Shillong, Kyllalyngkot 17 : U Symbud Myntri Rangbah ka jylla uba dei peit ïa ka tnad pynroi sor u Ma Sniawbhalang Dhar u la leit ïa kynduh ïa ka President jongka Ri ka Droupadi Murmu mynta ka Sngi Balang ha ka por mynstep ha Raj Bhavan Shillong.
Ha kane ka jingleit ïa kynduh u la aiti ruh ha ka President ïa ka Souvenir kum ka dak ban sah kynmaw halor kane ka jingwan ïuhkjat ba nyngkong eh jongka ha kane ka jylla Meghalaya.
Ha kane ka jingïakynduh u Ma Sniawbha u la ïoh lad ban ïakren bad ka President halor kiba bun ki mat khamtam eh halor ki mat ban pynkhlaiñ shuh shuh ïa ka kyrdan jong ki kynthei ha baroh ki liang naduh ka khaïi ka pateng, kam saiñ pyrthei haduh ki kam ha ka imlang ka sahlang.
U la batai ruh sha ka President ïa ka jinglong kyrpang jongki jaidbynriew riewlum jongka jylla Meghalaya namar ki ñiewkor bha ïa ki kynthei bad ki ai jait ruh sha ka Kynthei.
U la ïakren ruh halor kiba bun ki skhim ba ka sorkar pdeng ruh ka la leh na ka bynta ban kyntiew ïa ka kyrdan jong ki kynthei.
Na ka liang ka President ka pynpaw ka jingsngewkmen halor kane ka jingwan jongka sha kane ka jylla Meghalaya da kaba ka la ai ka jingïaroh ïa ka sorkar bad ïa baroh ki prokram ba la pynkhreh ba kan ïadon ryngkat.
Ka la sngewhun ruh ban tip shaphang ka jinglong kyrpang ki kynthei ha kane ka jylla kaba long ka nuksa wat ïa kiwei ki jylla ruh.
Nongstoiñ, K’lyngkot, 17: U Bah B.Marngar uwei na ki kontraktor ba paw bha ha ki thaiñ Nongstoiñ u la ong ba ha ki snem kiba mynshuwa, ka kam kontraktor ka dei ka kam kaba myntoi bha ïa uwei pa uwei u briew u ba la register kontrak ha ki ophis sorkar kum ha PWD, PHE, Water resources bad kiwei kiwei ki tnad trei kam jong ka sorkar.
U la ong ba ha ki por ba mynshuwa haba ka sorkar ka khot tender ban shna ïa ki ophis, ki jaka sah jong ki nongtrei bad kiwei kiwei, ki kontraktor ki ïoh jingtrei ha la ki jong ki jong ki bynta kum ka nuksa haba shna ïa ki ophis sorkar ban tih ïa ka nongrim jong ka ophis u kontrak u dei da uwei, u ba shna ïa ka ophis da uwei.
Ha PHE u kontrak u ba ïoh ban trei ïa ki top um da uwei, ïa ki pipe heh da uwei, ïa ki pipe rit da uwei nangta ïa ki surok lada ka surok ka jrong san kilomitar da ki spah ngut ki kontraktor ki ïoh jingtrei, uwei ar phew mitar, uwei lai phew mitar, uwei san phew mitar bad kumta ter ter.
Hynrei u la ong ruh ba naduh u snem 2016-17, ki kontraktor ha West Khasi Hills ki la nang ring swai bad ring sdot katba nang mih ki sngi, khamtam kito ki class III, class II kontraktor bad wat ki class I kontraktor ruh kiba dang im ja na katei ka kam ki dei satang katto katne ngut.
Halor katei ka phang u bah Marngar u la ong ba ha kine ki snem ïa ki surok lada ki jngai katno katno ruh la pyntrei tang da uwei u briew lane da ki Kompeni.
Nalor kata u la ong ba na ka bynta ban pynbha bad siang rong ïa baroh ki surok kiba rim ruh, la shimti da ka sorkar pdeng ban pyntrei da ka Pradhan Matri Gramsadak Yojana.
U kontraktor u ba pyntrei u dei tang uwei hynrei ki kontraktor barit baria pat ki hap ban shu shong thapngap bad ki shu peit kai.
U bah Marngar u la ong ruh ba kine ki sngi ki la dei shisha ki sngi kiba eh bad kiba jynjar bha, namar lada leit pule ruh ynda la pyndep ki samla ki shu shongkai khlem kam khlem jam lada ym leit pule ruh ym sngew dei.
Nalor kata ka kamai kajih, ka ïew ka hat ka la hiar shaba palat bad haba peit thuh ïa ka jinglong jingman ha ka synshar khaddar, ka imlang sahlang bad ka khaïi ka pateng, kiba heh ki la nang heh, kiba rit, ki la nang rit, kiba riew spah ki la nang riew spah, kiba duk ki la nang duk bad duk ksew haduh ba wat tang u khaw ban shet ha ïing ruh ki la shitom ban ïoh.
U la ong ruh ba u ju ïohsngew ba ki don ki briew kiba ong ba naduh ba ka NPP ka la bat ïa ka sorkar ha ka jylla, ka ïoh ka kot bad ka kamai kajih ka la kiew bha.
Hynrei ha ka jingpeit pyrman jong u kum u nongtreikam la jong (business man) kam shym la long satia kumta.
U la ong ruh ba lada phai ha ka jingïalam jong ka sorkar MDA I ka long kaba shisha, namar ba ki briew jong ki high level ki dang ïoh ban kit dewïong beaiñ man la ka sngi katba ki mon.
Hynrei, ha kane ka sien kaba ar ba ka MDA II ka synshar ha ka jylla, imat ki high level ruh ki la la long nongpeit kai lang khamtam ha West Khasi Hills bym don MLA NPP shuh wat tang uwei ruh.
Nongstoiñ, K’lyngkot, 17: Ki dkhot jong ka HNYM West Khasi Hills District, ha ka sngi Balang ki la lap ba ym don satia wat tang uwei ruh u nongtrei ha ka ophis PWD Nongstoiñ, wat haduh ka por kaba la palat na ka por longtrei kaba manla ka sngi ïa kaba la buh ryntih da ka Sorkar.
Ïa kane ka jinglong jingman kaba khlemakor jong ki nongtrei ophis hapoh katei ka tnad sorkar, la lap ha ka por kumba 11:30 baje eiei mynstep katba ki dkhot jong ka Seng ki la poi ha ka ophis na ka bynta ki jingdonkam, haba ïadei bad ka jingkieng kaba la sah slem ha ka shnong Tiehsaw.
Tang shu lap ba ka ophis baroh kawei ka thylli, ka seng ka la pyntip ruh ha u nongthoh khubor bad haba u nongthoh khubor u la poi hapoh ophis la ïohi shisha ba ym don briew satia ha katei ka ophis lait noh tang uwei u Barababu.
Haba ïadei bad kane, ka seng hapoh ka jingïalam jong u Bah Tailan Star Lyngkhoi President HNYM WKHD, u la ong ba ka seng kan leit ai da ka jingthoh ban ai jingujor sha u Deputy Commissioner jong ka West Khasi Hills District.
Shillong, K’Lyngkot 17 : Ka Bharatiya Janata Party (BJP) Meghalaya ka pynkhreh ban kynduh markhmat bad u Myntri Kampohiing ka Ri, u Amit Shah bad ban pynkynmaw biang ïa ka mat dawa Inner Line Permit ha ka jylla nalor kiwei kiwei ki mat kiba kham kongsan ha ka jylla.
“Kum ka party ngin sa rah bun ki mat kiba ïadei bad ka jylla kiba dang sahteng haduh mynta kum ka mat dawa Inner Line Permit, ka jingdawa ai jingithuh noh ïa ka Ktien Khasi ha ka Khyrnit kaba Phra bad shibun kiwei pat kiba kum ka party kan sa rah ha khmat jong u (Amit Shah)," ong u nongai ktien ka BJP haba kren bad ki lad pathai khubor.
Katkum ka jingong jong u, na ka liang ka party kaba don ha ka bor synshar ha ka sorkar pdeng ka shim ïa kane ka kabu ban tynruh lang ïa ki ishu kiba dei na ka bynta ka jingmyntoi jong ki paidbah ka jylla kiba donkam ïa ka jingtuklar jong ka sorkar pdeng na Delhi.
Ha kajuh ka por u la pyntip ruh ba haduh mynta na ka liang ka party kam pat rai ne jied ïa ki kyrtong kiban aireng ha kane ka elekshon MP na Shillong bad kumjuh na Tura Parliamentary Seat.
U Bah Kharkrang u la ïathuh ba ha Shillong haduh mynta ki la don lai ngut kiba pynpaw ba ki kwah ban aireng, kata kynthup lang ïa ka Kong Finela L Nonglait kaba la pynpaw ba ka kwah ban aireng na ka tiket jong ka party na Shillong seat.
“Ka party kan jied ïa u lane ka briew kiba don ka jingkyrmen ban ïoh ïa ka jingjop, bad ïa ka kyrteng jong ki kyrtong yn phah sha ki nongïalam ka party ha Delhi ban ai jingmynjur hadien ba la bishar bniah bha," u la bynrap shuh shuh.
Shillong, Kyllalyngkot, 17: Ka ophis u Superintendent of Police ka East Khasi Hills ha ka sngi Baar ka la pyntip ba u Myntri ka tnat Kam Pohing ka ri u Amit Shah un wan sha Shillong ha ka 18 tarik bad 19 tarik mynta u bnai.
Namarkata, namar ka jingïaid lynti jong ki VVIP, kan don ka jingthud khyndiat ha kaba ïadei bad ka jingpynsangeh ïaid ïa ki kali paidbah ha kiba bun ki bynta jong ka nongbah bad ha ka surok ban ïaid da ki VVIP (yn shah tang shi liang ban ïaid ïa ki kali ha ka por ba dang ïaid ki kali ba kit ïa ki VVIP).
La kyrpad ïa ki kali ba kim dei ban ïaknieh ïaid shakhmat bad ban ïaid beit da u laiñ.
Yn shah ban ïaid tang ïa ki kali Emergency Service, la ong u SP.Tura, K’lyngkot 17: Kawei ka jingjia ba sngew shyrkhei ka la jia ha West Garo Hills District ha kaba uwei u briew ula pyniap bad khrai khlieh ïa la ka jong ka Kmie.
Kane ka jingjia kala jia ha ka shnong Chidagre kaba don marjan ka Babadam, bad hap hapoh ka Rongram Police Station, West Garo Hills.
Kat kum ka khubor Pulit, la pyntip ba une u briew ba kyrteng u Sengjon Ch Sangma, 25 snem ka rta, u dei uba don ka jingduna ha ka bor jingmut jingpyrhat bad ula shoh ïa la ka jong ka Kmie kat haduh ba kan iap syndon.
La ong ba hadien ba ula pyniap, ula khrai syndon ïa ka khlieh jong ka Kmie ha la ka jong ka ïingsah.
Kane ka Longkmie ba shah pyniap ka kyrteng ka Dijak Ch Sangma ba 45 snem ka rta.
Ki Pulit ki ïathuh ba hadien kane ka kam, u Sengjon ula phet rieh mynta na ki kti jong ka ain.
Ki Pulit kila register case halor kane ka jingjia bad ka jingthwet ïa u Sengjon ka dang ïaid shakhmat.
Shillong, K’Lyngkot 17 : Ka jingai por jong ka Voice of the People Party (VPP) 24 kynta ïa ka sorkar ban thung biang ïa ki 3 ngut ki ophisar tohkit ka Lokayukta kiba la shah weng kam noh dang shen ka la pynlong ïa u Symbud Myntri Rangbah ka Jylla, Bah Prestone Tynsong ban kyntu ïa katei ka party ba kin pule bha shwa ïa ka Act jong ka Lokayukta.
Haba kren bad ki lad pathai khubor, u Bah Prestone u la ong," Ngi la dep ban pynshai bad wat na ka liang ka party ruh ngi la dep ban pynshai.
Ki la dei ban pule bha shwa ïa ka Act jong ka Lokayukta bad hadien ba ki la dep pule kin sa wan ban ujor.
Namar khlem da pule bha kan ym ïahap.
"Shuh shuh u ong ruh ba wat ha ki kyndon jong katei ka Act la kdew shai ba ki ophisar ba don ha ka Lokayukta ki dei ban long ki ophisar kiba dang trei lane kiba dang don ha ka kam.
Dang shen na ka liang ka NPP kaba ïalam ïa ka sorkar, ka la kyntait ïa kane ka jingkynnoh ka VPP da kaba ong ba ki kyndon treikam jong ka Lokayukta kim shah ïa kine ki ophisar ba la.
shongthait ban don ha ka jingtreikam, hynrei la shu thung shipor ïa ki ha ka kam.
Ha katei ka por, u Bah HM Shangpliang, Nongaiktien ka Party NPP, u la ïathuh ba ha ka jaka jong kitei ki lai ngut ba la wengkam, ka sorkar ka la thung thymmai ïa u Bah IW Ingty, IAS kum u Director of Inquiry and Prosecution ryngkat bad lai ngut ki ophisar kiba kynthup ïa u Chalang G.Momin, u John C Sangma bad u Bah Banteilang Diengngan.
Shillong, K’Lyngkot 17 : Ka dei ha ka sien kaba nyngkong ba u Symbud Myntri Rangbah ka Jylla ba bat ruh ïa ka tnad Kam-pohiing ka Jylla Bah Prestone Tynsong un ai ka jingïaroh ïa ka kynhun ba pynlong ïa ka jingïakhih ha ka nongbah.
Kane ka jingïaroh jong u Symbud Myntri Rangbah kadei ïa ka jingmih jong ka Federation of Riwar Mihngi Local Durbar ryngkat ki seng bapher bapher ban rah placard hakhmat ka ophis treikam jong ka NHIDCL kaba don ha Barik ban pyrshah halor ka rukom pyntrei ïa ka surok na Shillong – Pynursla sha Dawki.
Na ka liang u Bah Prestone haba kren bad ki lad pathai khubor u la ong, “Na ka liang ka sorkar ngi la khot ïa ka jingïalang ym duna shuh ïa ka 100 sien bad ka NHIDCL.Wat na ka liang ka sorkar ruh ngim sngewtynnad shuh ïa ka rukom treikam jong ki bad shen ngin sa khot biang ïa ki.
"Ha kajuh ka por u la ong ba u kmen ban ïohi ba ki nongïalam shnong ryngkat ki kynhun seng kiba la mih paidbah ban leit ïakhih hakhmat katei ka ophis treikam.
“Wat nga ruh nga kyrshan ïa kane namar ngi la ïohi ïa ka rukom treikam jong ki la bym ihun satia.
Peit wat ha Assam ruh ka la mih ka jingujor kaba jur na ki paidbah halor ka rukom treikam jong ki," la bynrap biang u Bah Prestone.
Haba kylli kaei ka rai ba ka sorkar kan shim haba ïadei bad kane, na ka liang u Bah Prestone u la pyntip ba da shisien un lum biang ïa ka jingïalang ba khatduh bad kin sa shim artad ïa ka rai.
Shillong, Kyllalyngkot, 17: Da ki phew ngut ki nongïalam bad ki dkhot jong ka Federation of Riwar Mihngi Local Dorbar (FoRMLD) ha ka sngi Balang ki la rah da ki plakad hakhmat ka ophis treikam jong ka Regioal Office ka National Highways and Infrastructure Development Corporation Limited (NHIDCL), Shillong ban pynpaw ïa ka jingpyrshah halor ka jingbym maramot jong ka NHIDCL ïa ka surok Shillong-Dawki kaba la pynsuhsat haduh katta katta ïa ki nongleit nongwan bad ïa ki paidbah kiba shong basah ha ki shnong jong ka Riwar Mihngi.
Ha ki plakad ki nongïalam ka FoRMLD ki la thoh, “kiew dor ka bai kali, kiew dor ki mar ki mata dei namarba sniew palat ka surok," “ngi dawa na u Local MLA ban pyni da ki kam, wat heh tang ka kular," bad kiwei kiwei.
Tang hapoh katto katne por, ki ophisar jong ka Regional Office ka NHIDCL ki la khot ïakren ïa ki nongïalam jong ka FoRMLD ha kaba ki la kular ban maramot noh ïa ka surok Shillong-Dawki hapoh 20 sngi.
“Ngi la banjur (ïa ka NHIDCL) ban shna pynbha ïa ka surok Shillong-Dawki naduh Pynursla shaduh Tamabil.
Kum ki nongshong shnong jong ka thaiñ Riwar, bad kum ka kynhun ngi ïohi ïa ka jingleh bym suidniew jong ka NHIDCL bad ki kontraktor wat haba ladep ban pynjot ïa ka surok mynta la lai snem," la ong uwei na ki nongïalam ka FoRMLD.U la ong, ba ka jingjot jong ka surok Shillong-Dawki ka la wanrah ruh ïa ka jingkiewdor ha ka bai kali kaba la ktah haduh katta katta ïa ki paidbah bad manla ka taiew ki kali ki hap ban leit sha karkhana namar ka jingpei thliew jong ka surok.
“Naduh Pynursla shaduh Dawki-Tamabil la ïohi ïa ka jingbym kheinkor bad la ïohi ba la iuhroit ruh da u MLA jong ngi uba dei u Symbud Myntri Rangbah bad uba peit ruh ïa ka tnat PWD (Roads).
Ngi pynpaw ïa ka jingdiaw ha kaba ïadei bad ka jinglong jingman jong ka surok," u la ong.
U la kam ruh ba ka ïoh ka kot ha ka thaiñ Riwar Mihngi la ka hiar haduh katta katta na ka daw ka jingsniew shaba palat jong ka surok Shillong Dawki.
U Bah Edmund Khongngai u la ong ruh ba watla ki sengbhalang na ka thaiñ Riwar Mihngi ki la byrngem ban pynlong ïa ka jingïakhih pyrshah ïa ka jingleh mynthi hynrei ka NHIDCL kam shym la patiaw satia bad kynnoh ruh ba ka shu pynbiej na ka por sha ka por.
U la ong ruh ba watla ka SDO jong ka Pynursla Civil Subdivision ka la khot jingïalang ïa ki kynhun hynrei kam shym la poi shaei shaei ruh.
“Lada ka NHIDCL kam lah ban trei pyndep ïa ka surok ïa ka Phase-IV bad ka Phase-II kaba la sniew shaba palat ngi la kren shai watla ki bor ba dei peit ka NHIDCL ki la pynpaw ïa ki daw kiba ngim lah ban pdiang," u la ong.
“Ngi la ïakren markhmat bad lada ka NHIDCL bad ka Sorkar kim shimkhia ban shna ïa ka surok, ngim banse ban mudui da ka PIL hapoh ka Ingbishar Meghalaya High Court," la ïathuh u Bah Edmund ïa kaei kaba ki nongïalam ka FoRMLD ki la pynpaw hakhmat u General Manager ka Regional Office jong ka NHIDCL.“Ngi kren da kaba shai ïa ka Sorkar, la lai tylli ki snem ngi la mad ïa ka jingsniew ka surok, ka jingkiewdor ki mar ki mata, ka jingkiewdor ha ka leit ka wan, ka jingshah ktah jong ki paidbah kiba pang ba shitom bad ki khynnah skul ki thud na ka daw ka jingthud ka surok ka bym shngaiñ ban leit ban wan ha ka por slap.
U la ong ruh ba ka FoRMLD ka phah ïa u kyrwoh sha u MLA ka Pynursla Constituency u Bah Prestone Tynsong lada ka jingmaramot ïa ka surok Shillong-Dawki kam urlong, u dei ban hiar noh mardor na ka shuki Myntri.
Shillong, Kyllalyngkot, 17: Ka Voice of the People Party (VPP) ha ka sngi Balang ka la pynbna paidbah ban pynlong ïa ka jingïakhih da kaba shong kyllaiñ myngngor hakhmat ka Meghalaya Secretariat ha ka 19 tarik mynta u bnai naduh ka por 10 baje mynstep haduh ka por 4:30 baje janmiet halor ka jingbym sngap jong ka Sorkar MDA hapoh ka jingïalam jong u Conrad Sangma kum u Myntri Rangbah ban jubab ïa ka jingdawa jong ka VPP na ka bynta ban thungkam biang ïa ki ophisar ba la shah weng hapoh ka ophis Lok Ayukta.
“Ka jingïakhih kan bteng biang ha ka lah sngi u Blei ka 22 tarik mynta u bnai lada ka Sorkar kam sngap ïa ka jingdawa.
Ka jingwengkam ai ki ophisar kam dei tang ka jingleh bymhok bad ka jingibeiñ ïa ki hynrei ïa ka jylla baroh kawei bad namarkata, ka dei ka kamram jong uwei pa uwei u nongshong shnong ban ïasnohkti lang ha ka jingïakhih bad ban pyndem khohsiew ïa kane ka Sorkar," ong u Nongaiktien ka VPP u Dr.Batskhem Myrboh.
“Ka party ka kyrpad ïa baroh kiba ïashim bynta ha ka jingïakhih ba kin kiar ban shim ïa kino kino ki sienjam kiba pynkheiñ ïa ka shongsuk shongsaiñ.
Lada don kino kino kiba donkti ha ka jingpynthud ïa ka shongsuk shongsaiñ, u/ka kin hap ban shim hi halade ïa ka jingkitkhlieh," maham ka VPP.Tura, Kyllalyngkot 18: Ki rang bad ki thei lehkai Taekwondo na East Khasi Hills district sa shisien bïang, ka la khur da ki takma ksïar ha baroh ki jinglehkai Taekwondo kaba la pynlong ha Montfort Centre ha Tura.
Ha ka kyrdan junior girls’ Kyorugi hapoh 46 kg, ka Ibapyhnun Kharmyndai na East Khasi Hills ka la pynliem noh ïa ka thei ïalehkai na South West Garo Hills’ Joynilla Ch Sangma katba ka Nokgrikchi G Momin bad ka Jheanchim B Marak ki la ïoh da ki takma rnong.
Ha ka kyrdan junior girls’ kyorugi hapoh 42 kg, ka Dayalanki Challan na West Khsi Hills ka la pynliem noh ïa ka Sritee Kumari na West Jaintïa Hills bad khur ïa ka takma ksïar katba ka Aurïalla Wasabi K Marak bad ka Jaksal Arimchi T Sangma ki la ïoh ïa ka takma rnong.
Ha ka jinglehkai kaba khatduh ha ka kyrdan junior boy’s Kyorugi hapoh 45 kg u Ravi Kumar Rai na East Khasi Hills da kaba pynliem ïa u Areyo M Sangma na East Garo Hills bad ïoh syndon ïa ka takma ksïar katba u Kreangbeth A Sangma na West Garo Hills bad u Samir Chetri ki la ïoh da ka takma rnong.
Shillong, Kyllalyngkot 18: Ka jingïakhun jong ka lympung 1st DIVISION Football League 2023-24 ba la pynïaid da ka Shillong Sports Association hynne ka sngi ha madan SSA Ground.
Haba phai sha ka jingïakhun kaba la sdang ha ka por 2:15 baje nohphai sngi hapdeng ka Malki SC pyrshah ïa ka Nongrim Hills SC, ka jingïalehkai ka la kut ha kaba ka Nongrim Hills SC ka la jop suk da 3 kol.
ïa kine ki kol la thep da u Benjamin Lanong ha ka 10 & 34 minit bad na u Supong Lemba Khongwir ha ka 90+4 minit.
Mynta yn pyntyllun biang ïa ka lympung Under-16 Boys Football League 2024.
Ka jingïakhun ba nyngkong kan long hapdeng ka Shillong Soccer scout (vs) PFR FA.Ngata ha ka Por 11 baje, ka Mawlai SC (vs) Umphyrnai SC, bud sa ha ka Por 12:30 baje ka Upper Shillong colt (vs) Rangdajied United FC, bad khadduh ha ka por 2 b aje, ka Merinda FC (vs) Mawreng SC.Tura, Kyllalyngkot 18: Ki thei ïalehkai football jong ka Ri Bhoi District ryngkat bad ka East Khasi Hills District ki la jam pat mynta sha ka phainal jong ka jingialehkai phutbol ha ka lympung ialehkai Meghalaya games kaba san.
Haba phai sha ka jingiakhun semifinal ba la long hynne ka sngi ha PA Sangma Stadium, Tura, na ka liang ki thei ïalehkai jong ka Ri-Bhoi District ki la lah ban pynkhyllem noh ïa ki thei ïalehkai ka Eastern West Khasi Hills District da namjop kaba haduh 5-1 kol.
ïa ka nam tam ha kane ka jingïakhun ka la leit sha ka Imaia Shylla hadien ba ka la lah ban thep marwei haduh 4 tylli ki kol, katba ïa kawei pat ka kol la ïoh ban thep da ka Rimika Khongkai.
Na ka liang jong ka Eastern West ka shi kol ba pynphai la thep da ka Rympeibasuk Syiemlieh.
“ Haba phai pat sha ka jingïakhun ki thei ka East Khasi Hills, ka kynhun ka la lah ban khur ïa ka namjop kaba suk da kaba pynjemkhnap haduh 5-0 kol ïa ka South West Khasi Hills.
Hangne ka nam tam haduh kaba kut jong ka jingïakhun la khur da ka Inrilaidor Khongthaw, hadien ba ka la lah ban ïalehkai bha bad thep ruh ïa ar tylli ki kol, katba ïa ki kol ba sah jong ka kynhun la thep ïa ki da Melaribha Lyngdoh, nangta ka Ibashembha Khongsit bad ka Ideibanrishisha Kharpan.
Kine ki ar kynhun, ka Ri Bhoi District bad ka East Khasi Hills District kin sa hap ban aireng pyrshah ban ïaknieh ïa ka namlahduh ha ka Meghalaya Games.
Shillong, Kyllalyngkot 18: Ki nongïalehkai kynjatbol bym ïohi ki khmat kiba hapoh ka shatri jong ka Meghalaya Blind Football Association ne ka MBFA, kin sa leit ban mihkhmat ïa ka Jylla ban ïashim bynta ha ka lympung ïalehkai kynjatbol kaban sa long ha Nongbah Bengaluru jong ka Jylla Karnataka.
Katkum ka jingïathuh u Bah Risinius Pathaw President jong ka MBSA ba ha kaatei ka lympung ïalehkai kynjatbol kaba la tip kum ka All India Blind Super League kin sa mih madan ha ka 23 tarik Kyllalyngkot 2024.
U la ïathuh ba kane kadei ka sien kaba nyngkong ba un ïalam ïa kane kynhun kaba dang thymmai kiba don 7 ngut bad kin mih na la ka jong ka Jylla lashai ka sngi Thohdieng ka 19 tarik Kyllalyngkot 2024 katba arngut ki la don lypa ha Bangalore.
Kum ka jingpynkhreh na ka bynta ban leit aireng bad kiwei ki kynhun ha Bangalore, kane ka kynhun hapoh ka jingïalam u Bah Risinius Pathaw ki la ïoh ban kilan met ïalade ha ka madan kynjatbol ha Pohkseh.
Kane ka kynhun ka la pan ruh ka jingkyrshan na ki paidbah nongshong shnong ka Jylla ba kin buh lem ha ka jingduwai khnang ba kin lah ban poi suk sha ka jaka ba kin leit bad ba kin ïoh ïa u soh jong ka jingjop ban wanrah nam bad burom ia ka jylla.
U Bah Risinius Pathaw President ka Meghalaya Blind Football Association haba kren sha ki nongthoh khubor, u la ïathuh ba na ka liang jong ki shuwa ba kin leit ïashim bynta ha ka lympung ïalehkai kynjatbol ha Bangalore ki la pyrshang ban phun ïa u Bah Shakliar Warjri Myntri jong ka tnad Sports ban wad ki lad jingiarap hynrei kim ju ïohlad ban iakren.
“Haduh mynta ngim pat ïoh jingïarap na ka tnad ïalehkai.
Ngi lah phun ïa u Bah Shakliar Warjri hynrei katba call switch off lane ïoh ruh um ju shim," ong u Bah Risinius.
U la ïathuh ba kat haduh mynta nalor ba ki pynlut nalade, ki la ïoh ruh ki jingïarap pisa na ki nongmihkhmat ba kynthup na u Bah Vincent H Pala, Bah Prestone Tynsong bad na u Bah AL Hek.
Tura, Kyllalyngkot 18: Ka jingïalehkai jong ka athletics ha ka lympung ïalehkai jong ka Meghalaya Games kaba San ka ba la long ha Tura, West Garo Hills District, ka la lap ba poi noh sha kaba kut mynta ka sngi.
Bad ha kine ki lai sngi jong ka jingïakhun u Skhemlang Suba ka Ri Bhoi bad ka Glorify Kurbah ka EKH ki la ïoh ba kin rah ïa ka nam kum u rang ne ka thei ïalehkai ba kynsai (best athlete).
Na ka lïang u Skhemlang ka daw kaba la pynlong ïa u ba un ïoh ban rah ïa kane ka nam ïalehkai ba kynsai ka lympung ka la wan hadien ba u la lah ban pyndep kham sted ïa ka thong ha ka jingïakob mareh kaba 800M hadien ba u la lah ba un pyndep ïa ka thong ha ka 1:54.7 sec, kaba la bïang pura ïa u ba un ïoh ban khur 897 poin, katba na ka lïang ka Glorify Kurbah, ka la ïoh ba kan khur ïa kane ka nam hadien ba ka la lah ba kan pyndep ïa ka thong ka ïakob mareh kaba 800m da ba kaba ka la lah ba kan pyndep ïa ka thong ha ka 2:21.5 sec bad khur 809 poin.
Haba khein kyllum pat ïa ka rukom ïalehkai ha baroh ki lai sngi jong kane ka jingïalehkai, ka kynhun jong ka West Jaintïa Hills District kaba la ïoh ba kan khur 17 tylli ki takma ba kynthup 8 tylli ki takma ksïar, 4 ki takma rupa bad 5 ki takma rnong, ka kynhun kaba wan ba-ar dei ka Ri-Bhoi District hadien ba ka la ïoh ba kan khur 15 tylli ki takma ba kynthup 6 ki takma ksïar, 6 ki takma rupa bad 3 tylli ki takma rnong, katba ka kynhun ïalehkai jong ka East Khasi ka la wan ban bat ïa ka kyrdan kaba lai hadien ba ka la ïoh ba kan khur 10 tylli ki takma ba kynthup 5 ki takma ksïar, 3 ki takma rupa bad 2 tylli ki takma rnong.
Shillong, Kyllalyngkot 18: Ka jingangnud kaba la slem bha jong ka shnong Jatah Lakadong ha Mawkynrew Constituency lem 18 tylli ki shnong ba marjan ban ïoh ka madan ïalehkai kaba bïang paka naduh ki jaka shong peitkai, ki jingker bad kiwei pat ka la urlong ha ka 17 tarik u Kyllalyngkot, 2024 haba u MLA ka thaiñ, u Bah Banteidor Lyngdoh u la wan ban pynbna ban shna noh ïa ka ha ka mang tyngka kaba long 2 klur 65 lak tyngka.
U MLA ha kane ka sngi u la plie ruh ïa u mawnongrim kum ka dak ban sdang noh ïa ka jingshna pynbha ïa kane ka madan ïalehkai phutbol ha ki bynta bapher bapher jong ka.
Ïa kane ka jingthmu shna pynbha ïa ka madan ïalehkai ka long ruh ha ryngkat ka jingangnud u Bah Banteidor ban kyntiew ïa ka kam ïalehkai ha ka thain bad ba ki samla kin ïoh ïa ka madan kaba bïang paka ban pyntbit ïalade ha ki jingïalehkai bapher bapher.
Haba kren ha ka jingïalang, u Bah Banteidor u la ong ba naduh ba u wan ban long kum u MDC naduh u snem 2014 u don ka jingangnud ban kyntiew ïa ka thaiñ bad ka dei haba ki paidbah ki la ai ka jingshanïah da kaba tynrong ïa ka kam MLA ha u 2018 u la ïoh ïa ka kam kum u Myntri ba dei khmih ïa ka tnad Sports bad hangne u la ïoh kham bun ka lad ban kyntiew ïa ka thain naduh ki surok, ki jaka sumar nalor kiwei pat.
Da kaba pyntip ba ki don bun tylli ki projek ban kyntiew ïa ka kam ïalehkai kiba u la wanrah, u la ong, “Ka Indoor Stadium ha Jongksha kaba dang ïaid sha khmat ha kaba tei ïa ka ha ka mang tyngka ba 22 klur, ka madan ïalehkai ha Mawber, Thangsning bad kiwei pat kin long ki matti na ka bynta ki samla".
U la ong ba ynda la dep ka jingshna pynbha ïa ka madan kan long ka jingmyntoi ym tang ïa ka shnong Jatah Lakadong hynrei ïa ïa ki 18 tylli ki shnong ha kane thaiñ.
U la pynkynmaw ba um shym la lah ban wanrah ïa ka mang tyngka shwa ka elekshon MLA 2023 namar ba la treikam ka aiñ elekshon.
U la ong ki la don kiba la kynnoh ba u shu kular kai hynrei da ka jingïatreilang bad ki paidbah u la jop bïang bad kane ka madan mynta kan urlong hapoh ar snem.
Ha kane sngi, la ïa donlang ruh da ki ophisar na ka Mawkynrew C&RD Block, na ka tnad Sports, ki nongïalam shnong, ki riewrangbah nalor kiwei pat.
Hadien kane u Bah Banteidor u la aiti ruh ïa ki jain syaid sha ki nongshong shnong ka thain bad ïa shim bynta ruh ha ka jingïalehkai phutbol paralok da ki rangbah ha katei ka shnong.
Ka jingkiew stet ki kor ki bor ka juk mynta lane ka Science & Technology ka la buh ha ka jingeh kaba khraw ïa ki kmie ki kpa khamtam eh haba ki kor internet ki la rung lut ha ki kyndong kynshrot jong ka jylla.
Ka jingwan jong ka khlam COVID ha kine ki khyndiat snem ka la pynkylla lut ïa ka rukom pyndonkam ïa ki bor internet ha kine ki por.
Ka jingpynbna jong ka sorkar ban pyntreikam noh da ka online class ha Ïing naduh ki klas ba dang rit haduh ki klas kiba heh ka la kylla long kawei na ki daw kaba pynngop ïa bun ki samla ban long kyrni ym dei tang ha ki jingpule hynrei pynban ha ki kam pynbyrngia ne ki kam ïalehkai.
Ka jingwan ka online class ka la dei ruh ka jingsdang jong ka jingïoh laitluid bad laitlan ki khun ban pyndonkam ïa ki mobile da kaba aidaw ba ki don online class.
Dei naduh katei ka por ba ki khun samla ki la sdang ban kyrni pynban ha ki social media bad ki jait jingïalehkai kiba la pynjot pynban ïa ka lawei jong ki bad hiar kynsan ka jingpule jong ki.
Hynrei don pat ki khun samla kiba lehbha ha ki eksam watla ki pynkhreh ïa ka eksam kut snem da kaba khreh shah hikai online.
Kine kiba leh bha kidei kito kiba sngewthuh shisha ïa ka jingkordor ka jingpule hapdeng bun ki jingeh kiba khraw khamtam eh kito kiba sah ha ki nongkyndong kiba ki bor internet ka duna bha.
Don lei ki longiing kiba ki kmie ki kpa namar ka jingduk ki hap ban thied tang kawei ka mobile pynban ki lah ban pule bha bad pass bha ruh ha ki eksam.
Hynrei lah pat ban ong ba da ka jingleh bha ha kitei ki eksam ha kito ki snem ka la ïarap pat ïa ki ban ïai bteng ha ki jingpule haduh mynta.
Lada jia ba ki khein sting ha kato ka por kumba long bun kiwei pat kiba kyrni ha kiwei pat ki kam lehse ka lynti ïaid jong ki ha ka pule puthi ne ha ka lawei jong ki ka la ïaid da kumwei pat.
Ha kawei pat ka liang lah ban ong ba kane ka juk Technology ka la long kawei na ka phang kaba la pynshaiong ïa kiba bun ki riew rangbah, namar ba bun hi kim nang kumno ban pyndonkam ïa ka, hynrei katba ki khynnah kiba dang shu khie ki la don lypa ha ki ïa ka jinglah ban kin pyndonkam ïa ki.
Ki ong ba kane ka dei ka juk computer bad ki khynnah kiba la kha ha kine ki 10 snem tam mynta kim don jingeh ban pyndonkam ïa ki wat la kim shym la ïoh kano kano ka jinghikai katba kiba kito kiba la kham heh ki suhsat ban pyndonkam lada ym dei ba ki la ïoh jinghikai lypa.
Ka jingroi jong ka jingstad ka la long kaba stet haduh katta katta katba ym don jaka satia ban buh rieh ïa ka, namar ba kane ka pyrthei pynbna paidbah ne Media World kam lah ban set ïa kiwei kiei baroh hynrei kat kiba la pynmih thymmai la pyni paidbah beit lyngba ki television ne internet.
Hynrei ka long pat kaba donkam ban phikir bha ha kaba ïadei bad ka jingailad ïa ki khynnah ba kim dei ban long laitlan than eh ha kaba pyndonkam ïa kine ki tiar jingstad namar ba ka lah ban ïalam sha ka jingbakla.
Ki jingsngewtynnad barabor ki pynlong ïa ki briew ban long kiba kyrni, kumta kano kano ka kam kaba ki briew ki sngewtynnad ki ïai bteng ban leh bad ïai leh ïa ka.
Ka jingsngewtynnad barabor ka khring ïa ka jingmut jongpyrkhat jong baroh bad bun ki duh wat ïa ka bor sngewthuh ban don da u pud khnang ba kan ym ktah ïa ka jinglong shimet bad ka jingmlien briew.
Kumjuh ruh ki tiar kane ka juk stad ne technology ba mynta ki khring haduh katta katta ïa ki khynnah kiba dang khie dang san khamtam ki khynnah rit kiba dang leit skul.
Hooid ym baroh ki khynnah ki long kumta namar ba kum ki briew ngi don la ki jong ki jong ki jinglong bad ki jingsngew tynnad, hynrei ym lah ban len ba kiba bun hi ki ïapbieit bha ïa ki tiar technology ba mynta naduh ki TV, ki Mobile, ki Computer, ki Games ba lai phew jait.
Ha kine ki sngi ym tang ki khynnah kiba kham bit kham biang kiba lah ban ktah bad pyndonkam ïa kine ki tiar khamtam lei ïa ki Mobile bad Computer hynrei wat kito ki khynnah ba lap miet ha surok ki lapmiet bha ban ïaboi ha ki dukan ïalehkai computer (Cyber Cafe) bad pynlut ïa ka por bad ka pisa ban ïalehkai namar ba ka don ka jingsngew tynnad.
Kumta ki kmie ki kpa kiba don shisha ka jingsngewkhia ïa la ki khun kim dei satia ban ailad ïa ki khun jong ki ba kin kyrni palat ha kitei ki jingpynbyrngia jong kane ka juk technology.
Ka Internet ka dei kawei ka bih bah kaba pynjot ïa ka bor pyrkhat ba dang lui lui jong ki khynnah.
Ha ka Internet wat kiba bun ki samla bad ki rangbah briew ruh ki liem bad ka ktah haduh katta katta ïa ka jingim briew.
Ka dei kaba shisha ba ka pynsuk haduh katta katta ïa ki briew ban iit ïa kino kino ki jingdonkam hok jong ki.
Hynrei kumba ong ka Phawer u Aesop, “Ka don ka ma ha ba la than eh ka suk" Kumta ki kmie ki kpa ki donkam ban long kiba phikir bad husiar bha ban peit ba ki khun kin ym ngop ha ka jingkyrni.
Jowai, K’Lyngkot, 18: Ka ophis u Deputy Commis-sioner (Election), ka West Jaiñtia Hills District, Jowai ha ryngkat ka jingïatreilang bad ka ophis u District Sports Officer, West Jaiñtia Hills District, Jowai kin pynlong ïa ka National Voter’s Day Cycle Rally 2024 haka 25 tarik u Kyllalyngkot, 2024 naduh ka por 8 baje mynstep shaneng.
Ïa kane jingñiah Cycle yn kaweh lama na Kiang Nangbah Stadium (starting point) da kaba ïaid na Ladthadlaboh Main Road, New Hill, D.C Office, Mynthong, Jrisaleiñ Play-ground, Khimu-sniang Umshangiar, Chilliangraij, Loomkyrwiang, Iongpiah, Dulong, Tpep-pale, Iawmu-siang, Lad kynruh Saphlang, Moosalyngkat, Ladthadlaboh (V-Mart), New Hill, Iawmusiang bad ban pynkut ha phyllaw ka ophis DC.Jowai, K’lyngkot, 18: Ka Hynñiewtrep Integrated Territorial organization (HITO) Jowai Circle mar sien ïoh jingtip ba ka don ka Joint Inspection na ka bynta ka Wah Myntdu ba la pynlong da u Deputy Commissioner ka West Jaiñtia Hills District, ka la hiar ban jurip ïa ki katto katne ki bynta jong kane ka wah.
Ha kane ka jingleit jurip ka seng kala shem ba kane ka wah kala dap da ki khyndew kiba la shah teplut baroh daki khyndew khamtam ha kito ki tyllong um kiban tuid sha kane ka wah.
Kumjuh ruh ka seng kala ïoh ïa ka jingujor na ki katto katne ki nongrep kiba rep harud jong kane ka wah, kiba la ong ba kane ka jingpyntwa khyndew jong kine ki nongtrei surok kla pynsniew ïa ki lyngkha ki jong ki.
Kane ka jingtrei torti jong u contractor bad ka PWD Department khlem da bud ïa ki kyndun jong ka ain jong ka Environment kala buh jingeh shibun ïa ki nongshong shnong jong ka Jowai bad khamtam ka buh jingma eh dei ïa kane ka wah bad ka lah ban rngad noh ha kine ki khyndiat snem ban wan.
Halor kane ka jing jurip ka seng ka ïohlad bad ïakren bad u Engineer kumjuh ïa u Contractor ba pyntrei ïa kane ka surok, ha kane ka jingïakren ka seng kala maham jur ïa u Contractor bad ïa u Engineer ruh kumjuh ba kidei ban trei bniah khnang ba kam don kano kano ka jingjia ba sngewsih ïa ki nongrep bad khamtam ïa ka Wah Myntdu.
Nongstoiñ, K’lyngkot 18: Napdeng ki shnong ki thaw baroh kiba don hapoh u pud u sam jong ka ri Khasi Jaiñtia, don tang 61 tylli ki shnong kiba hap hapoh West Khasi Hills district kiba hap hapoh ka jingpeit jingkhmih jong ar ngut ki Syiem kata ha u Syiem ka hima Rambrai bad ka hima Myrïaw.
U bah P.S.Lyngdoh u dkhot barim jong ka Executive Dorbar jong ka hima Myrïaw haba ïakren bad u nongthoh khubor, u la ong ba katkum ki jingthoh jingtar kiba don ha ka ophis jong ka hima Myrïaw, la ong ba mynshuwa eh ki don tang hynñiew tylli ki shnong kiba ki Syiem jong ki ar hima ki la ïakut ban synshar lang bad ïa baroh ki jaka ki puta bad ka khyndew ka shyiap, lem bad ïa ki jaka puta baroh kiba hap ha kitei ki jaka la khot ka joint property.
U la ong ruh ba haba kitei ki hynñiew tylli ki shnong haba ki jied rangbah shnong ïa ka Sanad ne ka syrnod, ki hap ban phah mynjur lang ha baroh ar ngut ki syiem.
U la ong ruh ba hadien bun bun phew snem ka jingdon briew ka la nang kiew bad ki shnong ruh ki la nang bun, haduh ba mynta ki la don haduh 61 tylli ki shnong kiba hap ha ka joint property kiba la peit la khmih lang da ki ar Syiem.
U la ong ruh ba katei ka jingshah synshar ha ki ar Syiem ka wanrah shibun ki jingeh ha ki shnong ki thaw, hynrei na ka jingdon jong ki khatsaw tylli ki shnong ki bym kwah ban don tang ha kawei ka hima, ka pynthut ïa ka jingkwah jong kiba bun ban don noh tang ha kawei ka hima.
Namar ka jingnang kiew jong ka jingdon briew bad ka jingdon jong ki shnong, u bah Lyngdoh u la ong ba ka por ka la dei ba ki sordar bad ki riew rangbah jong ki hynriew phew wei tylli ki shnong, kin pynkynmaw biang ïa ka Executive Dorbar jong ka hima Myrïaw ïa kawei ka mat kaba u la pynsngew ha ki snem ba mynshuwaKata ka dei ha ka por jong u Syiem (L) Jidon Singh Syiem, ha ka por ba u dang long kum u dkhot jopng ka Executive dorbar jong ka hima Myrïaw.
Nalorkata, u la ong ruh ba ka la I donkam haduh katta katta ba kitei ki hynriewphew wei tylli ki shnong, kin don noh tang ha kawei ka hima kata lada ki don ha ka hima Rambrai ruh kampher, lada kin don ha ka hima Myrïaw ruh kam pher, tangba ki dei ban dei beit ki khun ki raïot jong kawei ka hima ym shuh ar hima kumba ki long mynta.
U la ong ruh ba kawei pat ka mat kaba u la rah ha ka Executive Dorbar, ka long ba lada ki ar Syiem kim kwah ban mynjur ïa kata, ki dei ban pyllait noh ïa kitei ki hynriewphew wei tylli ki shnong na baroh ar Syiem bad kin ai noh la ka jong ka bor synshar kaba thymmai, khnang ba kin jied hi ïa ka Headquarter jong ka hima bad ban jied hi ïa u nongsynshar.
Mawkyrwat, K’lyngkot, 18: Ka Golden Lion Football Club ha ka jingïalehkai Quarter Final kaba ar jong ka XVI Mawlangwir Invitation Football Tournament 2023 – 2024 ka la pynliem noh pyrshah ïa ka Langsning Football Club da 1 – 0 kol ha madan Rowell Lyngdoh Stadium, Mawlangwir, South West Khasi Hills District.
Hapdeng ka jingïakhun bad ki minit ruh ki la nang ïaid, na ka liang ka Golden Lion FC ruh ka ïa khun tyngeh bad ka la ïoh ban thep ïa ka kol ba nyngkong ha ka kyllastep da u Hikai Bareh.
Kumta haduh kaba kut jong ka jingïalehkai ka Langsning FC kam shem la lah ban pynphai shuh bad pynlong ïa Golden Lion FC ban ïoh ïa ka nam jingjop bad rung sha ka semi final.
Ha kane ka sngi na ka liang ka Mawlangwir Sports Club ka la ai khusnam nongialehkai ba tbit T.5 hajar tyngka ïa u Hikai Bareh.
Ka Quarter Final kaba Lai kan long ha ka 2 tarik Rymphang, 2024 hapdeng ka MLP pyrshah ïa ka KMC Sonapur ha ka por 1 baje nohphai sngi.
Jowai, K’lyngkot 18: Ka Lympung Ki Khynnah Seng Khasi Seng Raij ha ryngkat ka Seng Raij Nongkynrih, Laskeiñ Pyllun kin pynlong ïa ka aiom lehkmen ki hep barit kaba 18 (khadphra) ha madan Seij Kynden, Nongkynrih Laskeiñ Pyllun West Jaiñtia Hills District, halor ka phang kaba ong “Ha la thymmei ban tei ïa ka lawei" ka ban long haka 20 bad 21 tarik u Kyllalyngkot 2024.
Na ka liang u Dolloi ka Elaka Jowai ma Puramon Kynjing uba long u President ka Lympung Ki khynnah Seng Khasi Seng Raij, haka jingkren sha ki lad pathai khubor ula ong ba ka jingthmu ban pynlong ïa kane ka lympung ka long shi bynta ban seng nongrim ïa ki khynnah naduh ba ki dangrit khnnang ba kin tip ban im tip briew tip Blei.
Ula ong ruh ha kane ka lympung kin don haduh 22 tylli ki Tnad Circle hapoh ka Bri u Hynñiewtrep Hynñiewskum, ha kaba kin don shibun ki prokram naduh ki jingrwai, ki jingshad tynrai, ki jingdro dur, ka jinglong jingim haka akor ka burom, ka nguh ka dem bad ki jingïalehkai Sports bapher bapher jong ki longshwa.
Ha ka juh ka por yn sam khusam ïa ki nongjop ha ka 21 tarik.
Ula kyntu ïa baroh kiba wan sha kane ka lympung kin long kiba jai jai da kaba bud ryntih khlem da ïabeh haduh ban da poi ha kane ka jaka.
Ula kyntu ruh ban long kiba lehkhuid haba wan sha kane ka jaka.
ïa kiba ïashim bynta ha kane ka lympung u buh ka jingkyrpad ba kin wan ban sahmiet hashaw ka 20 tarik.
Ka kong Rimanda Suchiang kaba dei ka Organising Secretary jong ka Lumpung kala buh ka jingkyntu ïa baroh ki seng bapher bapher bapher hapoh ka bri u Hynñiewtrep ban kin ïawan khnang sha kane ka lympung khlem da don kano kano ka jingïasngewpher jingmut wad lada ki don napdeng ki katto katne kiba khlem ïoh ïa ki kot jingpyntip.
Ka pynpaw ka jingsngewnguh kaba khraw eh khamtam ïa kito kiba ïasnohkti lang haka ban synñiang da kaba ïarap ïa ki jingdonkam haka bun ki liang ban pynkhreh ïa kane ka lympung.
U ma Kamailang Tyngkan uba dei u Waheh Shnong bad u President Seiñ Raij Nongkynrih u buh ka jingkyntu khamtam ïa ki kali kiba wan sha kane ka lynpung ba kin long kiba kongnguh katkum ka jingpynbeit jong ki Volunteer bad ban bud ryntih ïa ki kali ha ki jaka bala pynkhreh.
Katba ïa ki kali kiba wan na ki thaiñ wah Laskeiñ, Barato, Mukroh, Khadkasla bad kiwei de kin sangeh hashaw ban poi jong ka shnong Nongkynrih da kaba wan da ki kjat haduh ka jaka ba pynlong ïa ka lympung.
Nongpoh, K’lyngkot, 18: Ka jingkhlad ba kyndit noh ka Kong Jennyfer Joan Kylla mynta ka sngi ka la long ka jingduhnong kaba khraw ym tang ïa ka ïing ka sem jong ka, hynrei ka jingduhnong ka long ïa ka shnong ka thaw, ïa ki paidbah ka Ri Bhoi bad wat ïa ka jylla hi baroh kawei, namar kane ka Longkmie ka dei kawei na ka Longkmie kaba la noh synñiang shibun eh na ka bynta ka bha ka miat bad ka roi ka par jong ki paidbah ha ka jylla hi baroh kawei.
Kumba la pyntip da kiba haïing hasem, la ong ba ka Kong Jennyfer Joan Kylla ka la khlad noh mynta ka sngi ka 18 tarik u Kyllalyngkot, 2024, ka dei hadien ba la ban ka jingshitom hadien katto katne por bad dei haduh mynta ka sngi ba ki la khlad noh na kane ka pyrthei da kaba I la iehnoh shadien ïa ar ngut ki khun, lai ngut ki ksiew bad ïa ka ing ka sem hi baroh kawei.
Kum ban pynptip paidbah, ka Kong Jennyfer Joan Kylla ka la trei na ka bynta ki kam paidbah ha kiba bun bynta, ha kaba ka la dei ka Headmistress barim ka Nehru Memorial Secondary school Umsning, ka President barim ka Seng Kynthei Umsning, ka dkhot barim ka State Women Commission ka Meghalaya, ka Chairperson barim ka Child Welfare Committee ka Ri Bhoi, ka dei ruh ka Headmistress barim ba la shongthaid na ka Eden Academy Secondary School bad ka President ka Women Organization ka Ribhoi District (W.O.R.D).
Haba kren halor u synñiang u bynhei ba la noh sha u sup u thiar ka imlang ka sahlang, ka Kong Jennyfer Joan Kylla, ka la dei shisha kawei na ka Longkmie kaba la ai ïa kata ka jingshakri na ka bynta ka bha ka miat ki paidbah bad ruh ban kyntiew ïa ka imlang ka sahlang ha ki bynta bapher bapher lyngba ka jingbat jongka ïa ka kam nongïalam ha kitei ki bytna bapher bapher ba ka la shakri ha ka jingïaid lynti jong ka jingim tad haduh mynta ka sngi ba ka la khlad noh na kane ka pyrthie ban leit shongthaid ha Dwar u Blei.
Kum ka jingleh burom bad ka jingai burom ïa kane ka longkmie, ki bahaïing hasem ki la pyntip ba ka jingleh burom ban pyndep ïa ka met ba dang sah jong I kan long ha ka 20 tarik u Kyllalyngkot 2024 ha u lum jingtep ka Balang U Blei ha Umsning bad ha katei ka sngi kan don ka jingleh burom ba kyrpang ïa kane ka Longkmie kaba long kawei n na ka longkmie ba paw hapoh ka them Ri Bhoi halor ki kam shakri paidbah.
Khliehriat, K, lyngkot, 18: U samla Knerlang Phawa, uba na ka kynhun Graham’s Acadamy, East Jaiñtia Hills District, u la wanrah nam ïa ka District bad ïa ka thaiñ hi baroh kawei, namar ka jinglah jong u ban poi sha ka nam lah duh ha ka jingia mareh thong ha ka 5th Meghalaya Game 2024 kaba long ha Tura.
U samla Knerlang Phawa, mynta ka sngi ka 18 tarik u kyllalyngkot 2024, u la rah ïa ka nam lah duh, ha kaba u la wan ba nyngkong ha ka jingiamareh thong kaba 10 hajar mitar ha ka thup jong kiba 16 snem sha jrong bad 22 snem shapoh.
Ha kane kajuh hi ka sngi utei u samla uba na ka Graham’s Acadamy, u la jop bad wan ba lai ruh sa ha kawei ka jingiamareh thong bad u la ioh khur ïa ka takma rnong.
U bah Grahan Lyngdoh, uba na ka shnong Tuber Kmai-shnong, East Jaiñtia Hills District, uba dei u trai jong ka Graham’s Acadamy u la pynpaw ka jingsngew kmen halor kane ka jing lah jong u samla Knerlang Phawa, uba la wanrah ïa ka nam ka burom ym tang ïa ka Acadamy, hynrei ia ka district hi baroh kawei.
“Nga pynpaw ruh ba kane ka dei ka nuksa kaba bha watla ka long tang ka jingsdang bad ruh ka long ka jingshisha ba ka jingtrei shitom ka long kaba donkam ban kyntiew ïa kano kano ka sap bad nga kyrpad ruh ïa ki para nong shnong jong ka thaiñ hi baroh kawei ba phin sngewbha bn ai mynsiem bad ban kyrshan lem ïa ki khynnah kiba don sap kumjuh ruh ïa ka Academy khamtam eh ïa ki khun ki kti la jong khnang ba ka lawei jong ngi kan long kaba pyrnai bad ruh ban kyntiew ïa ka sap kaba ki don" ong u bah Graham Lyngdoh.
Shillong, K’Lyngkot 18 : Ka jingwanrah ïa ki jingïalehkai tynrai ha ka Meghalaya Games kaba long ha Tura mynta ka samoi ka la pynshongshit ïa ki nongwan peit ha katei ka lympung namar ha ka sien kaba nyngkong kin sakhi ïa kum kitei ki jait jingïalehkai kiba kham phylla nalor ka ïakob mareh, ïakot siat khnam ne ïa ïalehkai phutbol.
Kitei ki jingïalehkai tynrai ba pynlong ha kane ka sngi ki kynthup ïa ka jingïalehkai Mawpoiñ na rilum Khasi, nangta ka rah maw lane ka Rah Moo Khrah na rilum Jaiñtia bad ka Wa’pong Sika na rilum Garo.
Ha ka jingïakhun final jong ka Wa’Pong Sika, u Pangrak R.Marak ka West Garo Hills District u la long u lahduh, bud sa u Lambai Challam na West Jaintia Hills District bad ba wan balai dei u Wanlamrhamiki Passah na katei ka juh ka distrik kata naWest Jaintia Hills District.
Katba ha ka jingïakhun jong ka Mawpoiñ jong ki kynthei, ka kynhun ïalehkai ka East Khasi Hills District ki la lah ban pynliem noh ïa ka West Garo Hills District.
Katba ka kynhun ba wan balai dei ka West Jaintia Hills District.
Ha ka jingïakhun jong ki shynrang pat ka kynhun ïalehkai jong ka East Khasi Hills District ki la lah ban pynliem noh ïa ka West Garo Hills District ha ka jingïakhun kaba itynnad bad kaba ïakhaid bha.
Ha ka ïakop Rah Moo Khrah kaba para marwei ki shynrang, u Da Oo Hi Dhar ka West Jaintia Hills District u la long u nam tam ha ka jingïakhun, bud pat da u Me-U-Ru Suna na ka West Jaintia Hills District bad u Vincent Bareh na ka East Khasi Hills District u la wan balai.
Katba ha ka ïakop ïalehkai kynhun sa shisien pat ka kynhun ïalehkai jong ka West Jaintia Hills District ba la lamkhmat da u Baphin Nongrum, Shanlangki Lyngdoh, Callten Sari, Me-U-Ru Suna bad u Da OO Hi Dhar ki la long ki nongjop ha ka jingïakop da kaba pynliem ïa ka kynhun jong ka East Khasi Hills District ba la mihkhmat da u Janaising Marbaniang, Arkystar Kharkamni, Riangpor Kharkongor, Vincent Bareii bad u Arjun Thabah.
Nongpoh, Kyllalyngkot, 18: Kawei na ka dhot jong ka SHG, ka Silme K.Marak mynta ka sngi ka la pynpaw ïa ka jingsngewkmen kaba khraw, kaba dei hadien ba ka la ioh ban ïa kren markhmat bad u Myntri Rangbah duh ka ri, u Narendra Modi lyngba ka Webcast ba la pynlong ha Training Hall ka ophis u Deputy Commissioner ka Ri Bhoi District.
Kum ban pynpaw, ki don haduh 5 ngut ki nongioh jingmyntoi lyngba ka scheme National Rural Livelihood Mission na ki 5 tylli ki jylla bad ka Silme K.Marak, na ka shnong Pilangkata hapoh ka Umling CRD Block, Ri Bhoi District, ka dei kawei na ka nongioh jingmyntoi ban ioh ïa kren markhmat bad u Myntri rangbah duh ka ri India.
Nalor ka Silme.
K Marak kaba la ioh ban ïa kren bad u Myntri rangbah ka ri, u Naredra Modi, kiwei pat kiba la ioh ban ïa kren lyngba ka Webcase ki kynthup ïa M.Mallikaarjun Reddy na Telangana, Mamta Dindor na Rajasthan, Sandeep na Haryana, bad ka Kalpana Bai na Mumbai.
Kum ban pyntip paidbah ruh, kane ka jingïakren katei ka Longkmie bad u Myntri rangbah duh ka ri, ka dei ruh hadien ba ka la long kawei na ka dkhot ka SHG kaba la ioh jingmyntoi bun bha lyngba ka National Rural Livelihood Mission bad lyngba katei ka lad ioh jingmyntoi kane ka Longkmie ka la lah ban ieng hala ki jongki kjat da kaba ka la buh ïa ka karkhana pynmih umsoh, ka tyndur jingbamm ka Common service Centre bad kiwei kiwei kiba la ioh jingmyntoi ym tang ïa lade shimet, hynrei ïa kiwei ruh ki nongshong shnong hapoh ka thaiñ Pilangkata ha Ri Bhoi District.
Kane ka jingioh lad jong ka ban ieng ha la ki jong ki kjat, ka dei ruh halor ka jingshim ram jong ka na ki Bank bad kumjuh ruh na ka SHG kum ka EF, RF CIF, ba ka sa sdang ban pyntrei ïa kitei ki kam bad ka long ruh kawei na ka dkhot ka SGH kaba shitrhem bha ban ai jinghikai ruh sha kiwei ki SGH hapoh katei ka thaiñ.
Dei halor kine ki jingjop jong ka, kaba ka la ioh jingmyntoi lyngba ka National Rural Livelihood Mission, ka sorkar India ka la ibit ïa ka ban ioh ïa kren bad u Myntri Rangbah ka ri, u Narendra Modi, uba la kylli pyrthew ïa ka halor ki jingïaid lynti jongka ban ieng ha la ki jong ki kjat lyngba ka jingwan rah ka sorkar India lyngba u Myntri rangbah ïa ka National Rural Livelihood Mission.
Kum ka Longkmie kaba la ioh jingmyntoi na katei ka National Rural Livelihood Mission, mynta ka sngi hadien ba la ioh ban ïa kren markhmat bad u Myntri rangbah, ka la pynpaw ïa ka jingkhublei ba kyrpang ïa u Narendra Modi, uba la wan rah ïa kane ka lad ioh jingmyntoi ki Longkmie bad ka kyrmen skhem ruh ba baroh ki Longkmie hapoh ka ri India lada ki pyndonnkam bha ïa kane ka lad jingïarap na ka sorkar kin lah ban ieng ha la ki jong ki kjat bad kan wan rah ruh ka jingkylla ha ka liang ka roi ka par hapoh ka ri India hi baroh kawei.
Shillong, K’lyngkot, 18: Ka jingai mynsiem bad ka jingkmen ka la paw ha ka Meghalaya Games 2024 haba ka Kong Marbarisha M.Pdah, 44 snem ka rta ka la hap ban pynbit pynbiang ïalade ban ïakhun ha ka jinglehkai syndah lang bad ka khun kynthei ka samla Toïaibha M.Pdah, 24 snem ka rta bad kine arngut kin ïakhun lang ha ka jingïakob siat suloi ha ka Senior Women’s Category ha ka 10meter bad 50 meter Rifle event bad kawei pat kan dei ha ka 10 meter bad 25 meter Pistol event.
Ka jingïaid lynti jong kine arngut ka pyni shai ïa ka jingkhlaiñ jong ka iing ka sem ban ïaid ryngkat lang na ka bynta ban pynurlong ïa ka jingphohsniew ka jong ki.
Kane baroh ka la wan urlong hadien ba ka kong Marbarisha ka la sngew ïoh mynsiem na ka jingsngewtynnad jong ka khun ban siat pistol bad katba ki shalyntem ka por ki nang tyllun, ka Kong Marbarisha ka ju ïalam ïa la ka khun ban leit pyntbit ha ka jinghikai siat pistol.
Haba ïohi ba ka khun ka la nang kiew ha ka jingïalehkai ha ki jingïakhun bapher bapher, ka kong Marbarisha ka la sdang ban mih shakhmat ha ki kam lehkai.
“Haba nga ïohi ïa ka Toïaibha ba ka ieng ha ka nongrim ban poi sha ka thong, kane ka pynskuiñ ïa ka mynsiem jong nga bad nga sngewthuh ba kam pat dier ka por ban beh ïa ka thong bad ban bud ïa ka jingphohsniew," ong ka Kong Marbarisha, haba kren shuwa ban ïakhun ha ka 5th Meghalaya Games.
“Ka Meghalaya Games ka ai ïa ngi ïa ka kabu ban mih madan lang bad ban wanrah burom ïa ka jylla," ka la bynrap.
Ka samla Toïaibha ka la pynpaw da kaba ong, “Kum ka khynnah skul, nga ju don bynta kum ka NCC cadets bad dei nangne ba nga la sdang ban sngewtynnad ïa ka jingïasiat suloi.
I mei i ju ai mynsiem ïa nga ban leit sha ki NCC camps bad i ju ai mynsiem ruh ba ngan ïaid beit shakhmat ha ki jinglehkai siat suloi.
Ha u snem 2016, nga ïoh ïa ka phone call na ka paralok bad ka la wer ïa nga ban rung dkhot ha ka Shooting Association.
Ka dei ka jingkwah jong i mei ba ngan long ka nonglehkai.
I ju synran ïa nga da leit lehkai ha Assam Rifles kaba don ha Happy Valley, Shillong.
Ha kaba nyngkong, i ju sngew artatien ban rung lang ban lehkai namar ka rta, hynrei i ju synran ïa nga sha ki State/National Championship.
".
Shillong, K’Lyngkot 18: Ka Hynñiewtrep National Youth Front(HNYF) East Khasi Hills District ka la pynpaw ka jingsngewkhia bad ka jingpynrem jur ïa ka jingbym shimkhia jong ka sorkar jylla ha kaba ïadei bad ka bam ka dih jong ki nongïalehkai bad ka rukom pynïaid ïa ka Meghalaya Games 2024 kaba la long hapoh Tura.
Ka seng lyngba u Secretary ka seng, u Bah Steve R.Khyriem, u la ong ba ka rukom ai bam jong ka tnad ïalehkai ka long ka bym ïahap satia bad kum ïa ki nongïalehkai, ka tnad ka dei ban ai da ki jingbam kiba tei ïa ka met ka phad jong ki.
Ka seng ka la ong ba ka jingai jong ka tnad ïalehkai da ki jingbam ki bym ïahap bad ki bym tei ïa ka met ka phad ka long ka bym ïahap satia hangno-hangno ruh ha kaba la ïohi ba ki nongïalehkai ki la ïoh tang khyndiat ka bam kata ruh da ki jingbam pyndap lyer suda bad ka seng ka la pynpaw ruh ka jingdom bad ka jingbitar ban ïohi ba ïa ki pliang bam jong ki khynnah ïalehkai shapoh Tura la sait bad pynkhuid da u brut paiñkhana.
Shuh shuh ka seng ka la ong ruh ba ha ka jingwan ïuhkjat jong ka President ka Ri hapoh ka jylla ha ka 15 bad ha ka 16 tarik u bnai Kyllalyngkot 2023 ban plie paidbah ïa ka Meghalaya Games 2024 hapoh Tura, ka la kylla long pynban kaei kaei kaba pang met namar ba ki kali kiba kit ïa ki heh ki haiñ jong ka sorkar, ki la ïuh naphang ïa ki mrad ha ki surok ki syngkien ha kaba la ïohi ba ki la ïuh ïa u ksew bad ïa ka blang namar ka jingpynher sted ïa ki kali jong ki wat haba ym don satia kino-kino ki kali ne ki paidbah kiba ïaid ba ïeng ha katei ka por.
“Ban ai jingbam ïa ki nongïalehkai da kito ki jingbam pyndap lyer kam ïahap hynrei phi hap ban ai da ki jingbam kiba tei, nangta ka jingsait ïa ki pliang da u brut shut paiñkhana ka long ka bym ïahap bad ka jingïaid jong ki heh sorkar ha ka surok ban ïuh ïa ki mrad ka ruh long pynban kaba ïalam sha ka jingduh ïa ki mrad", la ong u Bah Khyriem.
U Bah Khyriem u la buh jingkylli ba kumno u Myntri ka tnad ïalehkai um lah satia ban khmih bad peit bha halor kine kiei-kiei ki jingjia kiba jia hapoh Tura.
U Bah Khyriem u la ong ba ka sorkar ka la mang haduh T.23 klur na ka bynta ka Meghalaya Games 2024 hynrei ka tnad ba dei khmih kam lah tang ban pynbit pynbiang ka bam kaba biang tam ïa ki nongïalehkai bad ka jingjia kumne lehse, ka dei ka jingbamsap jong ka sorkar.
Ka seng ka la dawa ba ka dei ban don ka jingtohkit ïa ka tnad ïalehkai jong ka jylla bad kumjuh ruh ïa ki nongpynïaid kiba kitkhlieh khlem da pynïaid bha bad hap ban shim da ki sienjam kiba tyngeh ban pynshitom ïa ki.
Shillong, K’Lyngkot 18 : Ka Sorkar Jylla ka la pynbna ba kan sdang noh ïa ka ïew janmiet ha Nan Polok Shillong naduh ka sngi Thohdieng, ka 19tarik mynta u bnai naduh ka por 5:00 baje janmiet haduh ka por 9:00 baje kata naduh ka sngi Nyngkong haduh sngi Saitjain.
Katkum ka kyrwoh na ka sorkar jylla, la pyntip ba ïa katei ka ïew janmiet yn sdang naduh ka 19tarik bad kan neh pat haduh ka 31tarik u Lber mynta u snem.
La ïathuh ruh ba kane ka projek kadei ka sienjam ba la shim da ka Meghalaya Tourism Department bad la pyntreikam pat da ka Meghalayan Age Ltd.
Shuh shuh la pyntip ba nalor ka ïew janmiet kan don ruh ka jingpyni nam ïa ki tiar shna hi, nangta ka jingpyni nam ïa ki jingdro bad ruh ïa ka sap ba kyrpang kaba ki nongshong shnong ki don.
Kan don ruh ki jaka ban die ïa ki marbam bad mar dih tynrai kiba la pynkhreh khlem da khleh kino kino ki kynja dawai, nangta ki jaka die ïa ki ashar, ki musla nalor ki tiar ba shna da ki siej bad kiwei kiwei de.
Na ka liang ka Meghalaya Grassroots Music Project (MGMP) kan plie lad ruh ïa ki samla ka Jylla ban pyni ïa ka sap ba ki don haka put ka tem bad rwai ban pynjah thait ïaki nongwan ïew.
Nalor kine kin don ruh ki dukan bad kiwei ki jingpyni nam na ka bynta ban khring bad ïa ki nongwan ïew lane kiba wan ban peit kai ïa katei ka ïew janmiet kaban long ruh shi bynta ban pyni nam ïa ki mar ki mata jong ki nongshong shnong bad ruh kum ka jingkyrshan ïaki nongrep, ki nong sengkam lajong, ki nong shna jingshna bad ki nongrwai.
La ong ruh ba ka thong jong ka ïew kadei ban ailad ïa ki paidbah bad ïa ki nongwan shangkai suwari ban pynjahthait ïalade daka ba wan shang pyngad ha ka ïew janmiet ha Nan Polok.
Ka kyrwoh ka ong ruh ba ka bai rung sha katei ka ïew kan long 100 tyngka marwei ïa kiba la rangbah bad kaba ïohnong na kane yn synñiang pat sha ki kynhun lane ki jaka treikam kiba trei na bynta ka bha ka miat jong ki paidbah.
Shillong, K’lyngkot, 18: U Myntri ka tnat Kam Pohing ka Sorkar Pdeng u Amit Shah ha ka sngi Palei u la plie paidbah ïa ka Cyber Security Operations Centre ha Headquarter jong ka Assam Rifles ha Laitkor, Shillong ha ryngkat ka jingsakhi lang jong u Director General Assam Rifles u Lt.
Gen P.C Nair.
Ka Cyber Security Operations Centre kan pynkhlaiñ shuh shuh ïa ka Cyber Security jong kane ka tnat shipai na ka bynta ban peitngor, ban ïada na ki jingma kiba wan nabar bad ban khanglad ïa ka jingpynkheiñ ïa ka Assam Rifles Wide Area Network (ARWAN).
Ka Cyber Security Operations Centre ka dei kaba la pyndait da ki kor ki bor jong ka Art Network & Data Monitoring Devices kaba treikam baroh arphew saw kynta.
Kane ka Centre ka dei kaba nyngkong eh ban pyntreikam da ki bor pahara ka Sorkar Pdeng.
Ka jingkynrei ki Cyber Crime ha kine ki sngi kan ïada na ki riew sniew kiba donkti ban leh ïa ki kam bymman.
U Myntri u la ïaroh ïa ka jingtrei shitom jong ka tnat shipai Assam Rifles kaba la pynkhlaiñ ïa ka jingpyntreikam ïa ki kor ki bor hapoh kane ka tnat shipai.
Nongstoiñ, K’lyngkot, 18: Ka kam ri jingri ka dei kawei na ki lad kiba bha tam na ka bynta ban kyntiew ïa ka ïoh ka kot, ka kamai kajih khamtam eh ha ki nongkyndong ha kaba ki jaka ki dang pahuh bad kylluid bha.
Ym lah ban len ïa ka jingshisha ba ha ka jylla Meghalaya khamtam eh ha West Khasi Hills District, naduh ki snem 1945 ter ter la jan baroh ki nongshong shnong ki im da ka rep ka riang bad ri jingri kum ki masi khuti, ki muid, ki sniang (khasi), ki blang bad ki syiar.
Hynrei ha ka jingjurip jong u nongthoh khubor ha kine ki sngi ïa kiba bun ki shnong hapoh ka District, la lap ba ki don sa tang kumba katto katne eh ki nongshong shnong kiba dang sngew tynnad ban ri jingri kum ki masi, ki muid, ki syiar bad ki sniang.
Nalorkata la lap ba ki sniang kiba ju ri ha ki por ba mynshuwa ki la duna haduh katta katta bad la lap ba ki don tang khyndiat eh.
Mynta bun bha wat haduh ki shnong kiba kyndong tam, ki bun ki dukan die doh syiar broiler, kroiler bad ki dohkha ba la pynpoi na shabar ka jylla.
Ha kine ki sngi la lap ba la jan baroh ki nongshong shnong, ki la ïabeh ïa ka jingnang jingstad da kaba phah ïa ki khun jong ki ha ki skul bapher bapher.
Hynrei ynda ki la dep ka jingpule, ki shem jingeh pat ban wad kam wad jam ha ki ophis sorkar bad kiwei kiwei, na ka bynta ban kyrshan ïa ka ïing ka sem bad ka lawei jong ka jingim ka jong ki.
Kumta donkam bha ki jinghikai bad jingpynshlur ha kane ka kam, kaba dei ka kam tynrai jong ki paidbah nongshong shnong ha ka Jylla.
U Bah K.Nongbri uwei na ki nongshong shnong jong ka Mawlum Nginiong, u la ïathuh ba naduh dang rit u sngew tynnad bha ban ri jingri.
Haduh mynta haba ka karta jong u ka la kot palat hynriew phew snem ruh, u dang pynneh ïa katei ka kam namar ka dei kam im ja im jhur bad kaba u da sngewtynnad eh.
U la ïathuh ruh ba mynta u dang don haduh phra phew tylli ki masi bad san phew tylli ki muid.
Ha man la ka por tlang, u ju leit buh ha ki khuti kiba jngai na ki shnong briew, namar ba ki dei ki jaka ba ki masi ki muid ki dang kham pahuh bam.
Ha kajuh ka por u la ong ba man u snem, kata ha ka taiew ba nyngkong jong u bnai ïaiong la ju wan ïalam noh ïa ki masi bad ki muid sha rud shnong.
U la ïathuh ruh ba ka kam ri masi khuti, ka dei ka kam kaba ai jingmyntoi haduh katta katta namar ka jingïoh ïa ka sboh ban thung jingthung kum u riewhadem, ki jhur ki jhep bad kiwei kiwei.
Nalorkata ka jingmih ïa ka dud bad ka doi, kaba long kawei na ki lad ban kyrshan ïa ka ïing ka sem jong u.
Ban kyntiew ïa ka ïoh ka kot khamtam eh ha ki nongkyndong, utei u rangbah u la kyntu ïa ka sorkar ka la dei ban pynshlur ïa ki paidbah ba kin pynkhie im biang ïa ka kam ri jingri tynrai kum kaba ri masi khuti, muid, syiar khasi bad sniang khasi.
Ka long kaba kongsan bad kaba donkam eh ba ka sorkar ka dei ban thaw ki lad ki lynti ba ki nongri jingri, kim dei ban pyndonkam ïa ki kynja dawai kiba lah ban ktah ïa ka jingkoit jingkhiah jong ki nong bam.
Shillong, K’Lyngkot 18 : Ka Sorkar Jylla lyngba u Deputy Chief Minister ba khmih ïa ka tnat PWD (Roads) ka la pynïoh da ka surok rong ha ka shnong Lum Mawtnum jong ka shnong Mawlai Mawtawar, bad ïa kane ka surok kaba la pynïoh kyrkieh da ka Sorkar la plie da u MDC ka Mawlai u Bah Teiborlang Pathaw ha kane ka sngi.
Ïa kane ka surok rong la pynïoh lyngba ka jingshimkhia jong u MDC ban buddien haduh ban da ïoh hadien ba ki nongïalam shnong kumjuh ki nongïalam ka Balang Catholic Mawlai Parish ki la pynsngew ïa ka jingdonkam kyrkieh bad kyrpad ïa u MDC ban ïarap lang.
Ka jingwanrah ïa kane ka surok ka long na ka bynta ban ai jingmyntoi ïa ki nongshong shnong bad khamtam eh ban ïoh pyndonkam ki paidbah kiba leit sha ka Mass Bakhuid kaba dei ka Mass ban pynmynta nyngkong da u Dikon Soulus Kharpran uba dei u khun jong ka shnong Mawtawar ïa uba yn pynkyntang Lyngdoh Sohblei ha ka 20 tarik Mynta u bnai ha Cathedral Parish, LaitumkhrahHa kane ka sngi la don lang ki nongïalam ka shnong Mawtawar hapoh ka jingïalam u Rangbah shnong u Bah C Kharkongor, bad ki dkhot ka Parish Pastoral Committee ryngkat u Phadar Rangbah (Parish Priest), u Rev.Fr T Nonglang bad ki sister kiba la pynpaw ïa ka jingkmen kaba khraw ba la lah ban plie ïa katei ka surok ha ka por kaba biang.
Shillong, K ’Lyngkot : Ka jingpynkiew jong ka Meghalaya Transport Corporation (MTC) ïa ka bai bos skul na ka bynta ki khynnah skul ba pule ha Kendra Vidyalaya kaba don ha 7 mer, Upper Shillong ka la ktah ïa ki kmie ki kpa, namar la kynnoh ba manla u snem la pynkiew da ki hajar tyngka ka bai leit bai wan ka bym ïahap shuh ïa ki longïing kiba ba phah bun ngut ha kajuh ka skul.
Namar kane ka jingkiew palat pud ka bai bos skul na ka liang katto katne ki kmie ki kpa jong ki khynnah skul ha ka sngi Palei ki la leit ban ïakynduh markhmat ïa u Director ka MTC, ban sngew halor kane ka jingeh ba ki kynduh.
“Hynrei na ka liang u Director u la ong ba ym don satia kiba ujor ïa ka dor jong ka bai bos la buh da ka board.
La ong ruh ba kawei pat ka daw kadei namar ka jingrem palat ka umphniang kali," ong ka Kong Sony Kharjana kaba ïalam ïa katei ka kynhun.
Kane ka longkmie ka la ïathuh ruh ba ka jingkiew palat ka bai bos ka la ktah bha ïa ki kmie ki kpa namar tang ha u snem 2022 ka bai bos ka dei 7500 tyngka bad ha u snem ba la dep ka la kiew sha ka 10,500 tyngka.
Hynrei mynta u snem pat ka la kiew syndon sha ka 13,750 tyngka shisnem iwei i khynnah skul.
Ka la ong ba kane ka jingpynkiew ka la long kumba lute na ki paidbah namar ka la ktah bha ïa ki longïing kiba phah bun ngut ki khun ha kajuh ka skul.
Na ka liang ki longkmie kiba la ïakynduh ïa u Director ka MTC hynne ka sngi ki la kyntu ïa kiwei pat ki kmie ki kpa ba kin poi sha ka jingïalang ka ban sa long ha ka 25 tarik mynta u bnai ha Madan Umlyngka ban ïakren halor kane ka kam.
Shillong, K’Lyngkot 18 : U MDC ka Mawlai, u Bah Teiborlang Pathaw ha ka sngi Palei u la ong ba un ïakhun biang ïa ka elekshon MDC ka ban sa long shen bad un hun beit ïa ka rai ba ki paidbah kin ai, la ki dang ibit lane kim ibit shuh ïa u ba un shakri ïa ka shnong Mawlai.
Haba kren ïa kane ha ka jingïalang ha Mawtawar, u Bah Teibor u la ong, “Lada ki paidbah ki dang ibit ïanga ban shakri ïa ka Mawlai nga kloi ban shim ïa kane ka lyngkor bad lada ki paidbah kim ibit shuh ba ngan don ha ka shuki MDC, nga kloi ban shong noh shwa shipor na ka Jylli saiñpyrthei.
"U Bah Teibor ha kajuh ka por u la pynpaw ka jingkyrmen kaba skhem ba na ki kam ba u la leh na ka bynta ka shnong Mawlai, ki paidbah kin sa ai ka lad ïa u ba un nang trei shuh shuh ha ka kyrdan kaba kham halor.
Lah ban kdew hangne ba u Bah Teibor uba dei ruh u Executive Member ka KHADC u la ïakhun ha kane ka elekshon MLA kaba dang shu lah shen ha u snem ba la dep na Mawlai tangba u la wan ha ka kyrdan kaba ar hadien ba u kyrtong ka VPP Bah Brightstar Marbaniang u la shah jied kum u MLA ba thymmai.
Shillong, K’lyngkot, 18: Ka BJP Meghalaya State Unit hapoh ka jingïalam jong u State President u Rikman Momin bad u Myntri ka Sorkar Jylla u Bah Alexander L.Hek ki la leit ban ïakynduh ïa u Myntri ka tnat Kam Pohing ka Sorkar Pdeng u Amit Shah ha Shillong ha ka janmiet sngi BalangKi nongïalam ka party ki la ïohlad ban ïakren bad ban pynsngew hakhmat u Amit Shah halor ki mat jingdawa jong ka jylla kum ka jingpynrung ïa ka ktien Khasi bad Garo ha ka Khyrnit Baphra, ka Inner Line Permit (ILP) bad ka jingplie ïa ka lynti ïaid sha ka iew ïadie ïathied jong ka thaiñ Shatei Lammihngi lynga ka jylla Meghalaya ïa kaba u Amit Shah ula sngap thuh bad u la kohnguh ba un bishar bniah halor kine ki mat.
U Amit Shah u la khot sngewbha ruh ïa ki nongïalam Niam jong ka jylla sha nongbah Delhi hapoh ka jingïalam jong u State President bad u Bah A L Hek ban ïakren halor ki jingdonkam kiba ïadei bad ka FCRA bad ïa ka jingai jaka ha nongbah Delhi sha ka KJP Synod.
Shillong, K’lyngkot, 19: Ka Dr.Ampareen Lyngdoh kaba long ka Myntri bad ka Nongaiktien jong ka Sorkar Meghalaya Democratic Alliance (MDA) ha ka sngi Palei ka la pynksan halor ka jingthungkam Adviser, Chairman, Co.
Chairman, Dy.Chairman ïa ki dkhot jong ki seng saiñpyrthei ba kynthup ruh ïa ki MLA ba la rem elekshon.
“Ka long kaba bakla ban pyrkhat ba ka jingthungkam ka dei tang ka jingpynhun jong ka sorkar ïa ki seng saiñpyrthei kiba ïatreilang hapoh ka Sorkar," la ong ka Dr.Ampareen ha ka jingïakren bad ki lad pathai khubor.
“Ngi don ïa ka Sorkar kaba lah ban shim jingmut na ki riewshemphang na ki riewshimet kiba dei na ki kynhun bapher bapher halor kiba bun ki kam bad kane ka dei kaba la leh naduh mynshwa.
Ngam lah ban sngewthuh kumno kiwei pat ki sorkar ba la leit noh lane ha ki snem ban sa wan yn lah ban ïaid lait na kane," ka la ong.
Kane ka jingkynthoh jong ka Dr.Ampareen ka long halor ka jingdawa jong ka Voice of the People Party (VPP) ban weng lut ïa baroh ki jingthungkam jong ka Sorkar ïa ki dkhot jong ki seng saiñpyrthei namarba ka shu long tang ka jingpynsyrwa kai ïa ka pisa jong u paidbah.
Haba kyntait mardor ïa kane ka jingkynnoh jong ka VPP, ka Dr.Ampareen ka la ong, “ka dei ka jingleh kaba la slem namarba ngi la ïohi ba ngi lah ban pan jingmut na ki riewshimet ha kiba bun ki kam jong ka Sorkar, la ka long ha ka pule puthi, ka koit ka khiah, ka surok, ka PHE lane ha kino kino ki tnat treikam jong ka Sorkar, la ka long ruh ha ka sports, ha ka Arts and Culture, ka sorkar ka donkam ïa kine ki tnat ban thaw namarba ki noh synniang sha ka jingïaid shaphrang ka jylla bad ki ai jingmut ïa ka Sorkar na ka bynta ka jingmyntoi jong ki paidbah," ka la ong“Kam don eiei ba kaei kaba kane ka Sorkar ka leh mynta ka shu bud beit ïa kaba la don lypa bad nga ngeit ba ka Sorkar haba ka leh ïa kane, ka la ïoh jingtip bha bad ka tip ïa kaei ba ka leh bad nga thikna ba kine ki jingaikam sha ki paidbah jong ka jylla Meghalaya ka don tang kawei ka thong ha ka jingmut bad kata ka dei ka synshar ka khadar kaba bha bad kaba kyntiew ïa ka jylla ha ka lynti kaba dei," la bynrap ka Dr.Ampareen.
Kane ka Myntri Sorkar ka la ong tang ka por hi kan sa batai la ki sorkar ki ban sa wan hadien habud kin lah neem ban kiar na kine ki jingthungkam.
Ka la ong ruh ba u Myntri Rangbah bad ka kynhun Myntri ki la shim ïa ka rai kaba dei ban pyrkhing bad ban pynthikna ba kan ym don kano kano ka jingpynlut phut ïa ki kam bym larkam haba phah ïa kano kano ka kam.
“Hynrei ban ong ba ka Sorkar MDA 2.0 ka pynkylla khongpong ïa kaba la leh ka long kaba bakla bad khlempep ki sorkar ki ban sa wan kin ym lah lait satia na kane," ka la bynrap.
Shillong, K’lyngkot, 18: Ka Myntri jong ka Sorkar Jylla ka Dr.Ampareen Lyngdoh ha ka sngi Palei ka la kyntu ïa ka Voice of the People Party (VPP) ban ïakynduh markhmat ïa u Myntri Rangbah ka Jylla u Conrad Kongkal Sang ban pan jingpynshai shuh shuh ha kaba ïadei bad ka mat jong ka Lokayukta ha ka jaka ban shim da ka lynti ka jingïakhih.
Ha ka jingïakren bad ki lad pathai khubor ka Dr.Ampareen ka la ong, “nga kyrpad ïa ka VPP, ban sngewthuh ïa ka jingpynshai ba la ai paidbah da ma ngi ha kine ki khyndiat sngi halor ka jingwengkam ïa ki dkhot jong ka Lokayukta.
Ngi kyrpad ïa ka VPP ba kan pan jingpynshai ruh na u Myntri Rangbah bad na ka tnat ba dei peit lada ka dang donkam shuh shuh ïa ka jingpynshai.
"“Ban shu pynlong ïa ka jingïakhih kam long ka lynti kaba dei ban ong ïa ka Sorkar jong phi ne ban pynpaw sha ka Sorkar ïa ka jingsngew jong phi halor kane ka kam bad nga kyrmen ba ngin ym ïohi ïa kino kino ki jingjia kiba la lah ban mih namar ha kaba kut jong ka sngi ka Sorkar bad kynthup ïa ka Liang Pyrshah ki dei leh da ka jingkitkhlieh," ka la ong.
Kane ka jingkyrpad jong ka Myntri ka long hadien ba ka VPP ka la rai ban pynlong da ka jingïashong kyllaiñ mynngor hakhmat ka Secretariat naduh ka sngi Thohdieng ha ki kynta long trei ban pynbor ïa ka Sorkar ba kan thungkam biang ïa ki ophisar ba la wengkam na ka ophis Meghalaya Lokayukta.
Ka Dr.Ampareen ka la ong shuh shuh ba kam don kano kano ka jingthmu ba sha lyndei lane ka jingpynkhein ïa kano kano ka kyndon haba weng kam ïa ki lai ngut ki ophisar.
“Ngi la shim rai katkum ka Lokayukta Act, kaba la kdew ba ki dkhot jong ka Lokayukta ki dei ban long ki ophisar kiba dang shakri ïa ka kam hapoh ka kyrdan Under Secretary ne Secretary ha kano kano ka tnat treikam ka Sorkar," ka la ong.
Ka la pynshai shuh shuh, “ngi sngewthuh ba ka don ka jingïapher na ki kyndon jong ka aiñ.
Ha kato ka por namar ka jingdonkam kyrkieh, bad namar ba la donkam ban pyntreikam noh ïa ka Lokayukta Act, ïa kaba la pyntreikam hapoh ka jylla Meghalaya bad ha kato ka por ym don satia ki ophisar kiba kot kyrdan, kiba lah ban shimti ïa kine ki jingkitkhlieh bakongsan kum ki dkhot ka Lokayukta bad ïa kane ka jingbakla la lap bad la wanrah hakhmat jong ka Sorkar, ka Sorkar ka la pynmih ïa ka thup kyrteng ba thymmai shwa ban aiti sha ka Lokayukta khnang ban pynbeit ïa ki jingbakla kiba mih ha kaba sdang jong ka jingpynbna ïa ki dkhot sha ka kynhun bakongsan jong ka Lokayukta.
"“Ka jingkyrpad jong nga ïa ki dkhot jong ka VPP ka long ba kin shaniah ha ka Sorkar kaba la pyntreikam ïa ka hukum katkum ka aiñ bad ka Sorkar kam don bor ban thung ïa ki dkhot jong ka Lokayukta hynrei la pynkupbor tang ban shu phah ïa ka thup kyrteng khnang ban pynbeit ïa ki jingbakla hadien ba la pyntreikam nyngkong eh ïa ka Lokayukta ha kane ka jylla Meghalaya," ka la bynrap.
’Da kaba kyrpad ïa ki kynhun bapher bapher ba kin kiar na kaba pynlong ïa ki jingïakhih sawdong ka Secretariat, ka Dr.Ampareen ka la ong, ‘ngim kwah ban ïohi ïa kano kano ka jingpyrshah bad ki riewpaidbah ban ïalam da kino kino ki seng saiñpyrthei lane da ki kynhun.
Ngi kwah ban khanglad ïa kino kino ki jingkynad bad ngi kwah ban ïohi ba ka VPP kan sngewthuh lem ïa ka jinglong jingman kaba ngi don bad ngi kyrpad ïa ka VPP ba kan shim da kiwei pat ki lad ne ban wan sha ka jingïakren kaba kim pat sngewthuh ha ka jingmut jingpyrkhat jong ki.
Ka jingkyrpad jong nga ïa ka VPP kum ka seng saiñpyrthei ka lah ban ïakynduh ïa u Myntri Rangbah, lada ki donkam ïa ka jingpynshai, yn sa batai ïa ki.
".
Shillong, K’lyngkot 18: Ha ka sngi thohdieng, kata ka 19 tarik u Kyllalyngkot, ka nongbah Shillong ym tang ba kan bunkam ha kaba pdiang ïa u Amit Shah, Myntri kam pohïing ka ri India, hynrei ka nongbah Shillong ka lah ban ïohi ruh ïa ka jingïatyngkhuh hapdeng ki bor sorkat bad ki nongkyrshan ka seng Voice of the People Party (VPP)Kane ka long hadien ba ka District Magistrate jong ka East Khasi Hills ka la pynmih ïa ka humum mynta ka sngi hadien ba ka la ïohi ba ka Seng VPP kan pynlong ïa ka jingïakhih hakhmat Main Secretariat ban dawa thungkam biang ïa ki lai ngut ki ophisar jong ka Meghalaya Lokayukta kiba la tohkit bad lap ïa ki kam bamsap jong u MLA ka Mahendraganj, u Sanjay Sangma, uba dei u kynum jong u Conrad Sangma, u Myntri Rangbah ka jylla.
Ka hukum na ka ka DM, ka ong ba namar ka 19 tarik kadei ka jingialang jong ka North Eastern Council (NEC) ha Shillong ha kaba u Amit Shah, ki Myntri na ka tnad DoNER, ki Myntri Rangbah na ka thaiñ shatei lammihngi ruh kin wan lang ban ïakren ïa ki polisi treikam bad ki kam pynroi ka thaiñ shatei lammihngi, ka long kaba donkam ban pynneh ïa ka suk ka saiñ ha ka nongbah bad ha ka jylla.
Kumta halor kane ka bynta ka DM ka la pynjari da ka Sectiaon 144 CrPC ha ki bynta kiba hap 20 Meter sawdong jong ka Main Secretariat, Addl Secretariat bad Rah Bhavan bad ka khang ruh ïa ka VPP ban pynlong ïa kane ka jingïakhih.
Hynrei na ka liang ka Seng VPP ka la rai ban ïaid beit shakhmat bad kane ka jingïakhiha.
“Ngin ïaid beit shakhmat bad kane ka jingïakhih", la ong u Dr.Ricky AJ Syngkon, General Secretary ka Party, namar ba ka Seng ka la ai por 24 kynta ïa ka sorkar ban thung biang ïa ki ophisar ka Lokayukta, hynrei ka sorkar kam shym la sngap.
U Dr.Ricky, u la ong ba ki jingaidaw ka sorkar ki long ki bym shongnia, bad ki rukom pynshai na ki briew jong ka sorkar ruh ki long ki bym don nongrim eiei.
U la ong ba kum ka Seng naduh ba sdang ka la rai ban ïaleh pyrshah ïa ki kam bamsap.
Kane ka jingïakhih kadei shi bynta ban ïaleh pyrshah ïa ki kam bamsap.
Dehradun, Naiwieng 21: Saw phewwei ngut ki nongtrei kiba trei ha ka Tunnel jong ka surok ha Uttarakhand, ki la sahkut mynta la shiphew sngi bad haduh mynta ym pat lah ban sei ïa ki.
Kane ka tunnel kadei ka bynta jong ka surok ba la tip kum ka Silkyara-Barkot Express kaba la shna da ka sorkar u Modi ban pynjan ïa ka jingleit ïaid pilkrim sha Uttarakhand.
Kine ki 41 ngut ki nongtrei ki la sahkut ha kane ka tunnel naduh ka 12 tarik mynta u bnai, haba ka la don ka jingtwa hapoh ka tunnel kaba la mih na ka jingtwa khyndew ha ki bynta ba long lum ba kane ka tunnel kadei ban îaid.
