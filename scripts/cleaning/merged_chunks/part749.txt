Katkum ka kyrwoh khubor, ka ïingbishar ka la pynmih ïa kane ka hukum ha ka 7 tarik u Lber 2023 hadien ba ka la bishar ïa ka case jong ka thanad Shallang bad lap ba u dei uba donkti ban leh be-ijot ïa ka khynnah ba dang hapoh 18 snem.
Kumta ka ïingbishar ka la rai ruh ban pynsaja katkum ka kyndon 6 ban set patok ïa utei u briew haduh 25 snem ha ryngkat ka kuna kaba T.30,000.
Lada jia ba um lah siew ïa kane ka kuna un hap ban bteng shong patok biang sa 6 bnai.
Ka hukum ba la pynmih ka ong ruh ba sa kawei pat ka kyndon kaba utei u briew u la shah pynngat ka dei ka kyndon 506 Part II IPC, ha kaba un hap ban shah set patok haduh 5 snem ryngkat ka kuna kaba T.5,000 un hap ban siew bad lada um siew un hap ban bteng shong patok biang sa 1 bnai.
La ong ruh ba ïa utei u briew, ka ïingbishar ka la lap ba u dei uba donkti ban leh be-ijot ïa ka khynnah kaba dang hapoh ka 18 snem kaba la jia ruh ha kawei na ki shnong jong ka West Khasi Hills ha ka 31 tarik u Naitung jong u snem 2020.
Hadien kata la pynrung ïa ka case hapoh ka Shallang Police Station C/No.9 (07)/2020 Under Section 5(m)/6 of POCSO Act.
Ka khubor ka ong ruh da ka jingtrei shitom ka tnat pulit, ïa utei u briew la lah ban kem noh ha ki khyndiat por jong katei ka jingjia.
Ha ka jingïaid lynti jong ka jingtohkit bniah la lap ba u dei uba la donkti ban leh ïa katei ka kam runar ha kaba na ka liang jong ka ïingbishar ka la lah ban ai syndon ïa ka jingbishar kaba hok ïa ka lanot.
Ka Khasi Students’ Union (KSU) West Jaiñtia Hills District, ka la pyrshah jur halor ka jingkam jong u Myntri Rangbah ka Assam u Himanta Biswa Sarma, ba ka shnong Mukroh ka hap hapoh u pud u sam ka Assam.
Ha ka kyrwoh khubor ba la pyllait da u President ka KSU West Jaiñtia Hills u samla Laitphar Syngkrem u la ong, “Ka seng kam lah ban pdiang ïa ka jingkam jong u Myntri Rangbah ka Assam ba ka Mukroh ka dang hap ha ka West Karbi Anglong, Assam".
U samla Laitphar u la pynshai ba ka shnong Mukroh ka dei ka jaka kaba pura jong ka West Jaiñtia Hills District naduh ba la pynkha ïa ka Meghalaya ha u snem 1972 haba ong, “Ha kane ka shnong, la shong la sah tang da ki Khasi-Pnar naduh ki por kulong kumah bad ka dei kaba hap ruh hapoh ka Elaka bad Hima Khasi-Pnar".
Ha kajuh ka por, u la ong ba ka seng ka kyntait ruh ban pdiang ïa ka jingkynnoh u Himanta ba ka jingther kuli jong ki pulit Assam dang shen ha Mukroh ka dei namar ba don ka jingïakynad kaba la mih hapdeng ka Assam Forest Protection Force, ki pulit Assam bad ki nongtuh dieng.
“Kane kam dei ka jingshisha, ha ka jingshisha hi, katkum ka riti ka dustur u Khasi, ka khlaw ka dei jong ka shnong, ne ka Raid ne ka Elaka kaba mut ka dei jong u paidbah ym jong kano kano ka Sorkar.
Kumta ha man la ki khlaw ha ka Bri u Hynñiewtrep ki bym hap ha ki kyndon pyrkhing ‘Law Adong, Khloo Blai, ‘Law Shnong, ki nongshong shnong ki lah ban thohdieng katkum ka jingdonkam ka jong ki," kala ong.
Ka KSU ka la ong ba ki paidbah ha Mukroh ki ju leit thohdieng na ki khlaw jong ka shnong ban pyndonkam ha ka shet ka tiew bad ka dei ka hok ka jong ki paidbah naduh ki por u mynbarim u mynbajah bad ki sorkar khamtam ki sorkar nongwei kim don hok ban kam trai ne tuklar ïa ka nongkynti ki Khasi-Pnar.
Ka KSU ka la pynpaw ruh ba ka jingkam u Myntri Rangbah ka Assam ka long kaba bakla shibun eh bad ka pynpaw ba u kwah kam ei ïa ka khlaw shnong bad ïa ka shnong Mukroh baroh kawei.
“Ki paidbah ka Mukroh ha ryngkat ki paidbah ka West Jaiñtia Hills lem bad ki paid ka Bri U Hynñiewtrep baroh kawei kin ym ailad da lei-lei ruh wat tang shi inshi ka jaka u Khasi kan leit sha Assam," kala ong.
Namarkata, ka KSU WJHDU ka kyntu ruh ïa ka sorkar Meghalaya ba ka dei ban leh eiei halor katei ka jingkam namar ka pyni ba wat hapdeng ka jingïapynbeit pud ki ar jylla, ka Assam im-im peit-peit ka ïai kam trai beit ïa ki shnong Khasi ha man la ki jaka ba don ha khappud.
Tang hadien phra sngi, kata ha ka 6 tarik Lber ba ki pulit jong ka East Jaiñtia Hills ki la ïoh kurup ïa u drok heroin uba khia 75 gram bad kem 3 ngut ki briew, kumta ha ka 14 tarik mynta u bnai ki la ïoh kurup biang sa ïa u kynja bad kem sa ar ngut pat ki bar jylla kiba suba jur ba ki dei nongshalan ïa une mar beaiñ ne ki jingdih ba pynbuaid.
Une u kynja ba la ïoh kurup ki pulit, u khia haduh 71.476 kilo bad la kurup ruh kawei ka kali Maruti (SX4) kaba don u nombor AS01-AN-3312.
Kine ar ngut bar jylla kiba la shah kem ki dei u Babalu Singh (56 snem) na ka shnong Kale Diara Patna bad u Suranjan Mahto (39 snem) na Jahangirpur Bihar.
Ki pulit ki la bat ïa kane ka kali hadien ba ïoh ïa ka jingtip kaba tikna ba don ar ngut ki nongshalan drok kiba ïaid lynti da ka kali Maruti Sx4 kaba don u Registration No.AS01-AN-3312 kiba kit lang ryngkat ïa ki mar beaiñ bad kane ka kali ka ïaid lyngba ka Kalain sha Khliehriat.
Kumta ki pulit mar mar ki la buh ïa ka jaka talasi ne Naka da ka jingïalam ka kynhun pulit ANTF bad ki nongtrei ka Anti-Infiltration Umtyra CP ha ka poi 6 shipawa mynstep.
Kane ka kali kaba wan na Lumshnong ryngkat bad ar ngut ki briew la pakhang lynti bad bat ïa ka bad ha ka jingkhynra la lap ba don ki mar kiba la buhrieh sha ki bynta ba shadien jong ka kali.
Kumta ki pulit ki la kurup ïa kine ki mar katkum ki kyndon jong ka NDPS Act bad la lap haduh 117 song u kynja ba la buhrieh bha na shadien ka kali.
Haba test ne shim nongmuna ïa une u mar la pyntikna ba dei u kynja uba don ïa ka jingkhia haduh 71.476 kilo.
Ha kaba ïadei bad kane ka jingjia la pynrung ïa ka case ha thanad Khliehriat bad ka jingtohkit ka la ïaid shakhmat ban lap ksai ïa kiba don bynta ha kane ka kam beaiñ.
Hadien jong ka Kangana Ranaut ka Alia Bhatt ruh ka la shim ia ka lad ban ai jingiaroh ia la ka jong ka paralok ka Deepika Padukone ha ka jingleit shim bynta ha ka Oscars Awards ha kaba nalor ka Deepika ka Alia ka la pynpaw ruh ka jingsngewkmen halor ka jingioh pdiang khusnam ka Naatu Naatu bad ka Elephant Whisperer.
Ka Alia kaba long ka paralok ba iajan bha bad ka Deepika ka dap da ka jingsngewkmen halor jong ka ba ka la mih khmat na ka bynta ka India ha katei ka rynsan bad kumjuh ruh ka jingnang jong ka ban pynbna ia ka Naatu Naatu.
Kum ka puron ka Alia ka sngewkmen eh ba artylli ki phlim na India ki la wanrah burom hadien ba ki la iohpdiang khusnam bad kyrmen skh em ruh ba ha ki snem ban wan kiwei kiwei ki phlim kin dang wanrah nam bad burom biang ia kane ka ri.
Ha khmat jong ka Alia ka sngewthuh kumno ka long ia ka Deepika ban ieng ha rynsan ban pynbna ia ka Naatu Naatu hynrei kane ka puron khlem kano kano ka jingsngew salia ne jinglehrain ka la pyndep ia ka kamram jong ka ban pynbna ia katei ka phlim.
Kawei kaba ka Alia ka la ai jingiaroh ruh ia ka Deepika ka dei ka riam ka beit ba ka la phong sha katei ka jingsam khusnam.
Nalor ka Alia wat ka puron jong ka Tollywood ka Samantha Ruth Prabhu ruh ka la iaroh bha ia ka Deepika ha kaba iadei bad ka jingnang jong ka ban pynbna ia ka Naatu Naatu ha ka Oscars bad sngew ba ka jingshah jied ruh jong ka ban long ka nongpynbna ha katei ka jingsam khusnam ka long kaei kaei kaba ki nongshong shnong ka India ki da sngew khyllew haduh katta katta.
U tyngshop ka RRR u Jr NTR u la kren halor ka jingitynnad ia u Brad Pitt bad nalor kane u la pynpaw ruh ia ka jing-angnud ban ioh ia treilang bad utei u tyngshop ha ki phlim.
U Jr NTR, uba long uwei na ki tyngshop jong ki phlim Telegu bad uba la paw bha ha ka kam ak phlim katba dang iaid ki snem ha ka jingai jingkren  hadien ka jingwan shim bynta ha ka Oscars ula ong ba u don jingangnud ban ioh iatrei lang bad u Brad Pitt bad itynnad ruh ia une u tyngshop ha jan baroh ki phlim ba u shim bynta.
U NTR u ban sa ak ha ki katto katne ki phlim thymmai ula iapbieit bha ia- u Brat Pitt ha ka Troy bad ong ba kane ka long ruh kawei na ki phlim ba itynnad tam  jong utei u tyngshop.
Nalor u Brad Pitt u Jr NTR ula kren ruh halor ka jingangnud jong u ban ioh shim bynta ha ki phlim ka Marvel bad kyrmen ba ka por kan sa wan hi ha ka jingim jong u ba un lah ban pynurlong ia baroh kitei ki jingthmu bad jingkwah jong u.
Haba iakren halor ka phlim RRR kaba long ruh kawei na ki phlim kaba la ioh jingiaroh na ki nongpeitkai ym tang na India hynrei na kiwei kiwei ki bynta jong ki ri ka pyrthei ka iathuh ia ka khana jong arngut ki nongialeh laitluid u Alluri Sitarama Raju bad Komuram Bheem.
Ha kane ka phlim ka Alia Bhatt ruh ka la iohlad ban shim bynta lang bad kumjuh ruh u Ajay Devgn.
Ka jingrwai na kane ka phlim ka Naatu Naatu ka la iohpdiang khusnam ha ka Academy kaba dang shu dep long ha u Kylla lyng kot bad kumjuh ruh ka Oscars.
Ka Langsning XI Cricket Club ka la pynliem noha ka Sputnik Spartan da 5 wiket ha ka lympungalehkai Super Division Shillong Cricket League 2022-23 ba la pynaid da ka Shillong Cricket Association.
Ha kane ka jingakhun kaba la long ha ka sngi Balang ha madan Polo, ka Langsning kaba la jopa ka jingkynting pisa, ka la ailad shwa ïa ka Sputnik ban tied nyngkong ha kaba ka la kamai 179 run bad shah pynkhyllem 8 wiket ha ki 38 over.
U Kush Agarwal u la tied 43 run na ki 67 bol bad u Abhishek Gupta u la tied 42 run na ki 52 bol.
Katba u Deibormi Rngad bad u Sanvert B.Kurkalang ki la khur mar 3 wiket na ka bynta ka Langsning.
Haba wan shimtia ka pali ba ar, ka Langsning ka la lah ban kynjoh sha ka thong da kaba kamai 181 run bad shah pynkhyllem 5 wiket ha ki 35.2 over.
Kane ka la wan lyngba ka jingalehkai bha u Bamanbha Shangpliang uba laoh ban khyrwit ïa ka shiteng spah da kaba ïoh 86 run na ki 103 bol bad u Sanvert u la tied 30 run na ki 22 bol.
Katba u Arbin Singh u la khur 3 wiket bada ka shi wiket la khur da u Ayush Rabha na ka bynta ka Sputnik.
a ka nam ‘Man of the Match’ la khur da u Bamanbha Shangpliang.
Ba radbah jong ka Congress Party nga kyndit thret kumba iuh tdong Bsein bad sngewlyngngoh bad sngewsih ba u Bah P.T.Sawkmie u veteran Politician, u liem noh ha kane ka Election MLA ba dang shu dep, haba la jan man la ka taiew ha ki kot khubor Khasi la paw ki kam jong ka jingleh bha ia ka Mawlai Constituency.
Te, mynta ka jingkylli ka mih hato balei mo ka leit jia kumto? Kan don ka jingbakla haei – re – haei bad kata ka dei namar ba u la shah pynshoi noh ha ka jingsarong kaba iaid ha shuwa ka jingjot (pride goes before destruction), namarkata, duna noh ka jingkhein (1×1=0), ba lada nga leh katba lah ngan jop suk biang.
Te, kum kane ka jingsngewthuh bakla ba tang shimet kam wanrah jingmyntoi ei – ei ruh em, pynban ka long ka jingduh nong ia ki Paidbah jong ka Constituency.
Jin ba u neh bad ka Congress Party la thikna ba un jop don burom biang.
Tip kan jia aiu mo ia ka kam saiñ hima sima jong u ? Ym tip.
To, shu kyrmen ia kaba bha (hope for the best).
Sngewlehrain phi ba u MP ha kajuh ka por President jong ka MPCC u la rem jah burom noh ha kane ka MLA election ba dang shu dep, ha ka jingshisha u la dei ban khein jingkhein bha (thoroughly calculate) ha shuwa ba un contest ia ka MLA election, wat ia ka seat kum u President um dei ban shimti u la dei ban ailad shawei khnang ban skhem ka Party.
Hynrei u khlem peit jngai – u Conrad K.Sangma u contest MP u jop MLA ruh u jop kumjuh ka para jong u ka Agatha K.Sangma dei namar ki biang ia ka jingkhein (assessment) kaba mut ka jingiatylli ki Paduh Garo.
Te, kum u briew ba la shongthait na ka kam bad nongkyrshan jong ka Congress Party nga kyrpad ba nangne shakhmat sngewbha ban da pyrkhat sani bha ha shuwa ban shim ia kano kano ka rai (to da thoroughly before taken any drastic decision).
Naduh u Dr.Mukul Sangma ex –  CM u la tan 12 ki Congress ki MLA sha ka TMC, mynta ki ia don sa tang 5ngut, phi iohi ia ka jingsarong (1×4=3).
Ka Dr.M.Ampareen Lyngdoh, te, ka biang bha ka jingkhein jong ka kumta ka la ioh ministership (1×5=5).
To, sngewbha ia pan ia ka jingsngewrit na U Blei haba phi dang ia shakri Paidbah, namar ia ka jingsarong – jingbishni U isih bha.
Don katto katne ki Constituencies hapoh Sor Shillong jaboh – jabain, Sor Jowai, Khliehriat, Nongstoin, Nongpoh ba la trei borbah ka Pisa, hynrei don pat katto katne ba kam shym la lah ban trei kam, wat lada la theh Pisa bad kito kiba mlien ban tare Pisa ki pynduh nong kaba khraw ia la ka jong ka Constituency.
Haba kren shaphang ka jingiatylli para – Khasei – Khasoi ka long ba eh phi ban ioh, namar baroh baroh ki ia kwah long C.M.Dy.C.M.bad kumta ter ter ……….
Tang ka ia dait ia shrut bishni para mangi, kumta khyllem noh.
Katba ki Paduh – Garo ki iatylli para – maki, kumta la jop suk bun seat ka NPP.Ha Garo Hills ym don Khasei – Khasoi ba ia contest MLA katba hapoh Shnong jong ngi bun ki Paduh – Garo kiba ia contest MLA bad jop suk.
Haba kumne lah hi ban sngewthuh ia ka jingiatylli jong ngi ? Em, ngin nym lah satia, namar ngi dang dei ki Muid biej – kale lap miet sa tang ha ka jingsarong, jingiabishni.
Balei mo haduh 2ngut ki Dy.CM Khasei – Khasoi ? Don jingmut sha lyndet bad la sngewdei ba uwei na ki u dei ban shong ha Tura mini – Secretariat, ban shong baroh 2ngut ha Shillong paw biej – kale ia ngi ki Muid.
Peit ioh phi ia sngewthuh bakla ba nga kynshoit pyniapher Jaidbynriew.
Em phi ngam don jingthmu kumta,nga shu pynpaw tang ia ka jingshisha jong ka jingstad – buit bad jingiatylli jong ki Paduh – Garo.
Lano mo ngin ioh noh ka jingiasngewthuh jingmut, jingiatylli ?.
Ka Court of Arbitration for Sports (CAS) ha ka jingpynbna khubor ka jong ka, ka iathuh ba ia ka jingsospon ialehkai kaba saw snem kynthih sha u rang-ialehkai  Gymnastic ka ri Ukraine bad u lahduh Olympic barim u Oleg Verniaiev, uba lah shah sospon namar ki kam dih dawai khleh droks, lah pynsynjor noh mynta na ka saw sha ka ar snem.
Shuh shuh ka khubor ka iathuh ruh ba ka CAS ka lah shim ia ka tei ka bynta ha ka ban weng noh ia ka jingsospon kaba jlan snem pyrshah ia u da kaba pynduna noh ia ka sha kattei ka snem.
Kumta u Verniaiev; uba lah khur ia ka jingjop ha ka Parallel Bars da ka takma Ksiar ha ka Rio Olympic 2016 bad kumjuh ruh ia ka takma Rupa ha ka All-Around, u lah shah kyntait noh na ka bynta ban iada bad pynneh halade ia katei ka khusnam ha ka jingshimbynta ka jong u sa ha ka Tokyo Olympic, hadien ba ka jingleh ia ka jingpeitbniah ia ka nongmuna ka jong u, la lap ba u lah dih ia u dawai ba lah shah khang u Meldonium  ha u bnai Nailar 2020.
Shuh shuh ruh ka jingpynshitom kaba nyngkong da saw snem ka lah ruh ban kyntiat na ka bynta ban shimbynta ha ki jingiakhun ha ka Paris Olympic 2024, hynrei u rangialehkai ba 29 snem u iathuh bai a ka jingioh ban dih ia utei u dawai ka long hadien ba um shym la tip eiei ba  lah khlehlang ha ki jingbam.
Ha ka jingpynsngew paidbah ha u bnai Nohprah 2022, ka kynhhun tohkit ka lah iai pynneh ia ka jingpykhein ka jong u ia ka kyndon Anti-Doping, hynrei kaba lah pynkut pat  ba ki don kiwei pat ki bynta, ki lad ki lynti na ka bynta ban pynduna ia ka jingpynshitom.
Kumta naba ka jingpynshitom ka sdang naduh ka 5 tarik u Naiwieng 2020, kumta ruh u Verniaiev mynta u long ruh uba lah ioh jingbit bad thikna na ka bynta ban shimbynta ha kino kino ki lympung iakhun.
U dawai Meldonium u long u jait dawai na ka bynta ban ai ka jingsumar sha kiba  don ka jingpang shini bad kiba dun ka Magnesium, ha kaba la lap ia u ha kiba bun ki nongialehkai ha ki snem ba lah leit noh.
Ka Lamare SC na ka nongbah Shillong ka la khur ïa ka nam lahduh ha ka lympung ïalehkai phutbol ba la tip kum ‘Invitation Knockout Football tournament 2022-23’ ba la pynlong da ka New Nongstoiñ Sports Social and Cultural Club (NNSSCC).
Katei ka nam jop jong ka Lamare SC ka la wan urlong hadien ba ka lah ban pynliem noh ïa ka Ri Bhoi United SC da 1-0 kol ha ka jingïakhun phainal kaba la long ha ka sngi Balang ha madan New Nongstoiñ bad ïa ka nam ‘Man of the Match’ la khur da u Donlad Diengdoh na ka Lamare SC.Haba phai khyndiat sha katei ka jingïalehkai, ka Ri Bhoi United ka la ïoh ïa ka kabu ksiar hadien ba ïoh shut ïa ka penalty hadien ba u rangapkol ka Lamare SC u Neitho Chalieu u la shah beh noh na madan namar ka jingïoh pdiang ïa ka red card ha ka minit kaba 20.
Hynrei ka jingkhmih lynti ka Ri Bhoi United ka la pulom noh na ka daw ka jinglah ban kyrda na ka jingshah thep da u rangapkol ba mih pli ha ka jaka u Neitho.
Nalor kata, wat la ka Ri Bhoi United bun sien ka la ñion tyngeh ïa ka Lamare SC, kaba hap ïakhun tang 10 ngut ki rangïalehkai, hynrei kam shym la lah ban pynurlong.
Hashwa ban kut ka jingïalehkai kata ha ka minit kaba 90+7, u Donlad Diengdoh u la ïoh ban pynbuh bol na ka bynta u Nelson Rymbai, uba khlem pynlehnohei ïa kane ka kabu ksiar bad ban pynlong ïa ka Lamare SC ban khur syndon ïa ka jingjop.
Ha katei ka sngi u MLA & MDC ka Nongstoiñ Constituency u Bah Gabriel Wahlang u la long kum u kongsan ha ryngkat ka jingïadonlang ruh u sordar ka New Nongstoiñ u Bah Sraly Rashir bad kiwei kiba la sam ïa ki khusnam ba kynthup ïa ka song pisa kaba T.7 lak sha ka Lamare SC kum ka lahduh, bad T.3 Lak sha ka Ri Bhoi United kaba la wan ba-ar ryngkat ki takma bad ki trophy.
Ha kine ki sngi, ngi la ïohi ba ka la don biang ka kynrum kynram ha khappud jong ka Meghalaya-Assam bad khamtam haba ka sorkar Assam ka la kam syndon ha Ïingdorbar Thawaiñ ba ka Mukroh kaba hap ha West Jaiñtia Hills ka dang dei shi bynta jong ka West Karbi Anglong district.
Hadien kane, la mih ki jingkhñium pyrshah ïa ka sorkar Meghalaya Democratic Alliance (MDA) 2.0 ba ka long kaba tlot lane ba ka ailad ïa ka Assam ban leh da ka bor bad kumta ter-ter.
Hynrei ynda la pyrkhat janai, ym sngewdei shuh ban ïa khñium bad dei ban ailad shwa ïa kane ka sorkar ba kan trei.
Ngi ong kumta namar ki paidbah kiba kham bun ki la jied ïa kane ka sorkar synrop MDA.Lada ka NPP ka khlem ïoh thaw sorkar tang marwei ruh, hynrei ki paidbah ki la pynjop biang ïa kito ki seng kiba la don lang ha ka sorkar MDA 1.0 bad namarkata, sa mih ka MDA 2.0.
Kumno ngin khñium shuh mynta khamtam kito kiba la don bynta ban jied ïa kane ka sorkar?Ki paidbah, ha ka jingshisha, ki dei ban ailad kylluid mynsiem ïa ka sorkar MDA 2.0 ba kan trei bad ban pyni da ki kam kumba ka la kular naduh ka sngi ba ka la shimti biang ïa u lakam jong ka jingsynshar.
Tang shi bnai pat don ba thaw sorkar yn ïa khñium noh? Kumno la da ïa klet ïa ka jingshongshit ha ka por ilekshon? Kano kano ka sorkar ka donkam la kumno-kumno shi snem ban pyni kam.
Kane kaba mynta lei ka dang dep dap tang phra sngi.
Ngi ïohi ba u Myntri Rangbah u la her sha Delhi ban ïakynduh ïa ki heh ka Sorkar Pdeng ban ai khublei da ka jingkhmih lynti ba ka sorkar BJP kan ai jingkyrshan kaba kham bha ban pyntrei ïa ki kam ki jam kiba bun.
Ka Sorkar Pdeng kam lah ban kyntait ban ai jingïarap ïa ka sorkar Meghalaya namar ha ka synshar ka khadar, ki don da ki kyndon bad ki aiñ kiba teh ïa ka Sorkar Pdeng bad kam lah ban shu peit tang da ki khmat haba ki jylla ki dei hok ban ïoh jingïarap.
Hynrei nalor kaei kaba dei hok ban ïoh na ka Sorkar Pdeng, ngin sa ïa peit kaei pat kan leh na ka bynta ban kyntiew shaphrang ïa ka Meghalaya.
Ka synshar ka khadar kam don jingkut, ka don tang ka jingbteng.
Ka shu pher tang ka kyrteng lane ki nongïalam lane ki babu.
Kane ka sorkar MDA 2.0 kan shim ïa kaei kaba ka la leh ha ki san snem ba la dep bad kan pyndep ïa ki jingkular kiba dang sah.
Nalorkata, kan hap ruh ban pyntreikam ïa ki jingkular ki bathymmai ba ka la khlei ha ka por ilekshon.
Ngim tip aïu kan jia ïa ki jingkular jong kiwei pat ki seng saiñpyrthei kiba don lang ha ka sorkar synrop namar kaba heh paid duh ka dei ka NPP.Ngim tharai ba kine ki seng kiba rit kin lah ban rah than ïa ka sur ka jong ki ha ki jingïalang jong ka Kynhun Myntri (Cabinet) ban pynsngew ïa ka jingdonkam ban pyntreikam lang ïa ki jingkular kiba ki la ai sha ki paidbah ha ka por ilekshon.
Kane ka dei ka jingeh ha ka sorkar synrop khamtam lada kata ka sorkar ne kynhun kam don ïa ka ‘Common Minimum Programme’ (CMP) ka ban thoh lut ïa kiei kiba ka sorkar kan leh naduh ba sdang da kaba shim lang ïa ki jingkular bakongsan jong baroh ki seng kiba synrop lang.
Ha ka sorkar MDA 1.0, imat kata ka CMP ka khlem don lane da ka la don makna ruh, ym shym la pyntreikam.
Namarkata, ngi sa ïohi ïa ki kynrum kynram kiba mih ha kato ka sorkar ha kaba wat lada ki la ïatreilang baroh san snem, hynrei na ka por sha ka por, ka la mih ka jingïakynthoh markylliang khamtam na ka liang ka BJP bad UDP pyrshah ïa ka NPP.Ban lait na kiba kum kine bad ban ïoh ïa ka synshar kaba beit, donkam ban wanrah ïa ka CMP.Baroh ki seng saiñpyrthei kiba kyrshan ïa ka NPP ki dei ban dawa beit ïa kane.
Khlem kane, kumno ka sorkar synrop kan treikam? Ynda jia eiei lashai, sa shu kut tang ha ki jingkynnoh bad jingkawang ktieh bad kawang ktien iwei ïa iwei pat.
Myntoi aïu kaba kum kata ka jingsynshar? Ka ilekshon ka la kut.
Ki jingkawang ktieh para seng saiñpyrthei kiba don lang ha ka sorkar ruh, ki dei ban kut noh.
Hynrei kim dei pat ban sngap haba don ka jingleh bakla na kano-kano ka liang khnang ba ka jingsynshar kan ym dkoh.
Haba don kano-kano ka jingbym biang ha ka synshar, ki paidbah kim dei than ban kynnoh ïa ka sorkar, hynrei ban kdew kti shwa ïalade namar khlem ki paidbah yn ym don sorkar.
Ka rukom jied lyngkhot lyngkhai ïa ki nongthawaiñ ka pynbor ïa ki seng bad ki MLA ban ïa wad jaka hangno kaba kham biang bad hangno kaba kham skhem.
Ngim dei ban shu kynnoh tang ïa ki MLA.Ngi donkam ïa ka sorkar kaba skhem bad kaba khlaiñ.
Lehse, kiba bun na ki MLA ki pyrkhat ba kan bha ba kin don lang sha ka liang ka BJP khnang ba ka Sorkar Pdeng kan noh jingïarap kham bun.
Ngim tip la kata ka jingnoh jingïarap kan bun ne kan sah kumjuh lane kan hiar tangba ka long ka jingshisha ba kiba bun ki pyrkhat ba lada don kajuh ka seng kaba synshar ha Delhi bad ha Shillong, kan kham aram shibun ban leit pan jingïarap.
Namarkata, ngin sa ïa peit kaei ka ban nang jia nangne shakhmat.
Ïa mynta, to ïa tyngkan shwa na ka jingkynnoh sorkar namar dang tang khyndiat taïew, ki paidbah kiba bun ki la dep jied ïa ka sorkar kaba ma ki hi ki kwah.
Ha kawei ka jingjia la iathuh ba 2 ngut ki la khlad bad 7 ngut kiwei pat ki la mynsaw ha ka jingbthei hapoh Khuzdar jong ka Balochistan ha ka Sngi Ba-ar.
Katkum ka kaiphod na ki lad pathai khubor jong ka Pakistan, la iathuh ba katei ka jingbthei ka la jia ha ka surok Agha Sultan Ibrahim kaba don hapoh ka thaiñ Balochistan jong ka Khuzdar.
La ong ba katei ka jingjia ka long hadien ka jingbthei jong u bom Improvised Explosive Device (IED) ba la pyndait ha kawei ka kali kaba la leit ban pynpoi sha katei ka jaka.
U Myntri Rangbah ka Balochistan, u Abdul Quddus Bizenjo u la pynrem jur ia kito kiba don kti ha katei ka kam thombor bad u la ong ruh ba ki kynhun lehnoh ki dei kiba khawpud lada ki thombor ia ki riew paidbah bad ki mynsiem ba lui-lui jong ka ri bad u la kular ruh ba ka sorkar kan ym pyllait ia kito kiba don kti ha kum kitei ki kam thombor hynrei kan leh ia kaba donkam ha ka por kaba biang.
Kumjuh ruh ha u bnai ba la leit, uwei u nongñiah jong ka kali pulit bad u heh pulit jong ka distrik Khuzdar hi, ki la duh noh la ka jingim ha ka jing pynbthei bom ki lehnoh kiba don ha katei hi ka thaiñ.
Ha u Rymphang, ka la don kawei ka jingjia ha kaba 2 ngut ki heh pulit jong ka Frontier Corps ki la duh ei la ka jingim bad 3 ngut ki bor pahara ki la mynsaw ha ka jingbthei kaba la jia hapoh ka distrik Kohlu jong ka balochistan ha Pakistan.
Katei ka jingbthei ha katei ka por ka long ruh hajan ka kali jong ki kynhun pahara kiba dang ap pahara ha ka thaiñ Kahan jong ka distrik Kohlu.
Na ka liang ki heh nongialam jong ka Pakistan, ki la pynpaw ka jingsngewkhia halor ka jingjur jong ki kam thombor pyrshah ia ki riew paidbah bad kumta ruh ki la ong ba ki kynhun lehnoh jong ka ri, ki long kiba khawpud bad ki shu kwah ban pyni bor bad pyntieng pynsmiej ia ki riew paidbah ba lui-lui.
Ki pulit jong ka California ki la iathuh ba ha ka janmiet jong ka 12 tarik u Lber, la shem ia ka met briew napoh jong kawei ka plastik kaba la song bha habar jong ka dukan die mar bam jong katei ka nongbah California.
La ong ba uwei u nongiaid lynti na katei ka jaka u la pyntip mar- mar sha u nombar 911 jong ki pulit ha ki por kumba 4 baje  noh phai sngi jong katei ka 12 tarik tang mar ia iohi ia katei ka song plastik kaba la song bha ia ka met briew hapoh.
Ki heh pulit na Chico, jong ka thaiñ North ha California, ki dang wad ia ki sakhi bad ki nongsakhi kiba lah ban ai jingtip eiei shaphang utei u briew ba shah pyniap bad kumjuh ruh kito kiba don kti ha katei ka kam pyniap.
Shuh shuh la ong ba hadien ba ki pulit ki la leit ban rah ia utei u briew sha jakasumar, ki bor pyniaid hospital ki la pyntip ba um don shuh naduh ka por shuwa ban poi sha katei ka jakasumar.
Ka tnat pulit Chico Police Department (CPD) ruh ka la iathuh ba ia utei u briew la lap na ka kriah thep tiar ban siew jingsiew ha katei ka dukan bad la song bha sbak ia u hapoh jong kawei ka plastik sngur bad la lah ruh ban iohi ia katto katne ki dak mong ha ka met jong u.
Kumta, ka kynhun pahara jong ki pulit ka la leit ban ker kut ia katei ka thaiñ ba don katei ka dukan die marbam kaba heh bad ban wad ia ki nongsakhi bad kumjuh ruh ia ki sabut haba iadei bad ka jingshah pyniap dusmon jong utei u briew.
Ki shipai ïada ri ki la ïoh ban kem ïa u suba lehnoh uba la ïatreilang bad ka kynhun lehnoh Lashkar-e-Taiba ha Baramulla distrik jong ka Jammu & Kashmir, la ïathuh ki heh shipai hynnin ka sngi.
Ki pulit ki la ïathuh ba ka la don ka jingïatreilang hapdeng ki kynhun pulit jong ka Baramulla Police, ka kynhun 29 RR jong ka tnat Army bad ka 2 Bn SSB ha kaba ka la ïarap ha ka ban ïohkem ïa une u briew ha ka por ba la pynlong ïa ka Naka Checking ha Singhpora Pattan.
“U briew uba la phong da ka Pheran (ka sopti phrok bajrong) u la wan na ka liang  jong ka Matipora haba u la ïohi ïa ka kynhun jong ki shipai  kiba la ïalum ha katei ka jaka ba la dei ban khmih bniah u la pyrshang ban phet hynrei ka kynhun shipai ka la beh bad kthong ïa u haban da lap bad kem ïa u," la ïathuh ki pulit.
“Ha ka por ba la khmih bniah ïa u, la ïoh ban kurup kumba 71 song ki kuli bym pat pyndonkam jong ka suloi AK-47 bad hadien kane la rah ïa u sha patok na ka bynta ka jingtohkit.
"“Ha ka por ba la pynlong ïa ka jingtohkit une u briew u la ïathuh ba ka kyrteng jong u ka dei u Ali Mohammad Bhat jong ka Bonichakal Arampora Pattan bad u la trei ïa ka kam kum u nongïarap jong ki lehnoh bad mynta u don bad ka kynhun lehnoh LeT," la ong ki pulit.
Ka la don ka jingmudui ba la buh bad pynngat hapoh ki kyndon ba bun jong ka Arms and ULA (P) Act ha ka jaka treikam jong ki pulit ka Pattan bad ka jingtohkit ka la ïaid shakhmat, la ïathuh ki heh pulit.
U nongïalam jong ka seng Rashtriya Janata Dal u Sunil Rai, ïa uba la shah rahbor ha Chhapra distrik kaba don ha Bihar ha ka sngi Ba-ar, u la shah pyllait noh ha ki pulit tang hapoh 24 kynta ba u la shah rahbor.
Ha kaba ïadei bad kane ka jingjia ki la don arngut ki briew kiba la shahkem halor ka jingdonkti jong ki ban rahbor ïa u Rai, la ïathuh ki pulit.
Ki pulit ki la ïoh ruh ban kurup ïa ka kali ha kaba u nongïalam jong ka RJD u la shah rahbor.
Ki heh jong ka kynhun tohkit, ki la ong ba ka jingtohkit ha kaba ïadei bad ka jingjia ka dang ïaid shakhmat bad kiwei pat ki runar kiba la donktilang ha kane ka kam shen kin sa shahkem.
Ha ka sngi Ba-ar ha ka por kumba 4.30 mynstep, ki la don kumba katto katne ngut ki runar kiba la rahbor ïa u Sunil Rai ha ka kali Scorpio kaba rong lieh ha ka thaiñ kaba hap hapoh ka jingkhmih jong ki pulit ka Muffasil ha Bihar.
Ïa kane ka jingjia la lah ban ïohi lyngba ki CCTV Camera ba la don ha shi lynter jong ki sutok.
Na ka jingdon jong kine ki Camera, ki pulit ki la pynlong ïa  ka jingleit thwet bajur sha kylleng ki jaka ha kaba ki la lap ïa u nongïalam jong ka seng RJD bad kem ruh ïa arngut ki nongrahbor.
Ka ïingbishar ha Delhi hynnin ka sngi ka la pyllait jamin ïa u nongïalam jong ka seng RJD u Lalu Prasad Yadav, ka kurim jong u kaba long ruh ka Myntri Rangbah barim jong ka Bihar ka Rabri Devi bad ïa ka khun kynthei jong ki ka Misa Bharti ha kaba ïadei bad ka jingshah kynnoh ba ki la donkti ha ka kam bamsap kaba la mih na ka jingïoh jaka na ka jingïapeiñ bad ka kam ba la ai sha ki nongthep kam.
U Lalu Prasad, uba la 74 snem ka rta, ha kaba dang shen u la shah sumar na ka jingbujli khyllai jong, da kaba shu shong ha ka shuki shaka u la poi ha Rouse Avenue Court ha ka por 10 baje mynstep hynrei ïa ka jingbishar ïa u la pynsangeh shwa.
Kane ka longïing ka la leit mih hakhmat u Special Judge Geetanjali Goel ha ka por 11 baje mynstep.
Ïa ka jingpyllait jamin la ai ha ryngkat ka jingïamynjur halor ka jingsiew kaba mar T.50,000 kumba la ïakut.
Kane ka jingshah mudui ka la long halor ka jingthungkam beaiñ hapoh ka tnat Railway ha kaba la ïapeiñ bad ka jaka kaba la shu thied bad ai sngewbha sha ka longïing jong u Lalu Prasad ha ka por ba u dang long u Myntri ba dei khmih ïa ka tnat Railway hapdeng u snem 2004 bad 2009.
Ka Central Bureau of Investigation (CBI) ha ka 13 tarik mynta u bnai ka la pynrung da ka ‘chargesheet’ pyrshah ïa 2 ngut ki briew kiba don bynta ha ka mokotduma kaba ïadei bad ka jingjia lait tuh jong ki jingkylli eksam ba la pynlong da ka Arunachal Pradesh Public Service Commission (APPSC).
Ha katei ka sngi, na ka liang ka CBI ka la pynrung da ka ‘chargesheet’ pyrshah ïa u Taket Jerang bad ïa u Obur Jerang ha Yupia District Session Court, Arunachal Pradesh.
Kat kum ki jingïoh lum khubor la ïathuh ba kitei baroh 2 ngut ki la don bynta ba thied bad die ïa ki jingkylli eksam jong ka sobjek history (Train Graduate Teacher – TGT).
Kat kum ka jingïathuh jong Gyamar Ramesh u ba dei uwei na ki samla u ba don bynta ban ïakhun ïa ka eksam APPSC bad u ba la leit ruh ban iadon bynta ha ka sngi tian bishar ïa kitei ki 2 ngut, u ïathuh ba na ka liang ka ïing kashari ka la bthah ïa u Taket Jerang ba un leit ban ai ïa ka jingsoi jong u bad kumjuh ruh ïa ka rukom thoh dak jong u (signature bad handwriting) sha ka ïing kashari khnang ba kan khmih bniah halor katei ka mokotduma.
Kat kum ki jingïoh lum khubor la ïathuh ba dang shen na ka liang u Taket Jerang u la lait jamin na kaei ka mokotduma kaba ïadei bad ka jinglait tuh jong ki jingkylli eksam APPSC.La ïoh jingtip ruh ba na ka liang ka ïing kashari ka la ai ïa ka ‘interim bail’ kaba 20 sngi na ka bynta u Iken Bagra (kpa jong u Kender Bagra bad Kenjum Bagra – JE RWD) na ka daw jong ka jingshitom klongsnam jong u.
Hynrei pat na ka liang ka ïing kashari ka la kyntait ban pyllait jamin ïa u Lotu Gadi – hynmen jong u Loter Gadi – Field Investigator Officer u ba la donkti lang ha katei ka mokotduma lait tuh jong ki jingkylli.
Kat kum ki jingïoh lum khubor la ïathuh ba dei ha u bnai Risaw jong u 2022 ba ka CBI ka la pynrung ïa ka mokotduma halor katei ka jingjia lait tuh jong ki jingkylli eksam ba la pynlong da ka APPSC.Ki jingkylli kiba la lait tuh ki dei na ka bynta ka kam Assistant Engineer (Civil) ba la pynlong da ka APPSC ha ka 26 bad 27 tarik jong u Nailar, 2022.
Ki dkhot jong 6 tylli ki seng samla pule jong ka jylla Manipur hapoh ka jingïalam jong ka All Manipur Students’ Union (AMSU), ha ka Lah Sngi U Blei mynta ka taiew ki la pynlong da ka jingïakhih ha Imphal ban dawa na ka sorkar ba ka dei ban pyntreikam ïa ka National Register of Citizens (NRC) ha ka jylla, bad kumjuh ruh ban thaw noh ïa ka Manipur State Population Commission.
Ha katei ka sngi, na ka liang ki nongïalam jong kitei ki seng samla pule ki la ïathuh ba ka la don ka jingkiew kaba radbah ha ka liang ka jingdon ki nongshong shnong ha ki thaiñ Rilum jong ka jylla, ka jingjur ha ki kam rep beaiñ ïa ki syntiew poppy bad kumjuh ruh ka jingjur ha ka liang ki kam kyntur pud ïa ki khlaw kiba ïoh jingïada na ka sorkar (reserve forest).
Ha katei ka sngi ba la pynlong ïa ka jingïakhih la ïathuh ba na ka liang ki bor pulit jong ka jylla ki la hap ban pyndonkam ruh da ki lathi ban pynphet krad ïa ki samla kiba la pyrshang ban leit rung jubor sha ka ïing sah jong u Myntri Rangbah ka jylla – N Biren Singh bad thmu ban leit ïaid paidbah ruh shakhmat ka khyrdop ïing jong u Lat ka jylla.
Haba ïakren bad ki lad pathai khubor, na ka liang ki nongïalam jong kitei ki seng samla pule ki la ïathuh ba ka jingwan buhai shnong jong ki paidbynriew na kiwei kiwei ki jylla jong ka ri India bad kumjuh ruh na kiwei kiwei ki ri jong ka pyrthei kum na ka ri Myanmar, Nepal bad Bangladesh ka la wanrah ïa ka jingshah ktah kaba jur ha ka liang ki mat kiba ïadei bad ki riti ki dustur, ka ïoh ka kot, ki rukom synshar khadar jong ka jylla Manipur.
Na ka liang ki nongïalam jong kitei ki seng samla pule ki la dawa ruh na ka sorkar jylla ba ka dei ban shim ïa ki lad ki lynti kiba tyngeh ban leit pynphai ïing noh ïa baroh ki nongshong shnong bar jylla bad bar ri kiba la wan ban shong ban sah beaiñ hapoh u pud u sam jong ka jylla Manipur.
Na ka liang ki nongïalam ki la ïathuh ruh ba kim don ïa kano kano ka jingpyrshah ïa kano kano ka jaitbynriew ne kano kano ka jait niam, hynrei ki kwah ban ïada ïa ki jaka ki puta, ka mariang sawdong sawkud bad kumjuh ruh ban ïada ïa ki nongshong shnong trai muluk jong ka jylla.
Kat kum ki jingïoh lum khubor la ïathuh ba hadien ba la pynlong ïa ka Dorbar jong ka Sorkar Jylla ha u snem ba la dep la thaw wanrah ruh ïa ka ‘resolution’ ban thaw ïa ka ‘population commission’ ha ka jylla Manipur, bad na ka liang ka Kynhun Myntri ka la mynjur ruh ban thaw ïa ka Manipur State Population Commission.
Hynrei la ïathuh ba tad haduh kane ka kynti kaba mynta ym pat shym la lah satia ban pynsdang trei kam ïa katei ka ‘commission’.
Ki saw ngut ki nongïalehkai ka Jylla ha ka sngi Balang ki la wanphai sha la ïing hadien ba ki la lah ban khur ïa ka takma ksiar ha ka World Jeet Kune Do Championship kaba la long ha Sri Lanka.
Kine ki kynthup ïa ki ar ngut shipara, kata u Francis R.R Songthiang (60 kg) bad ka Lorenza  Songthiang (54kg), kiba dei ki khun jong u nongseng ka Meghalaya Jeet Kune-Do Association (MJKA) u Bah Donny Ranee bad ka nongïakhun kti barim ka Kong Anita Songthiang kiba na Laitkor Kynton-U- Mon.
Kiwei pat ki ‘thei ïalehkai kiba la khur ïa kane ka takma ksiar ki long ka Ribhalin Marbaniang (52kg) kaba dei ka khun jong ka Kong Bianglin Marbaniang na Umkynrud Kynjat Phutbol bad ka Ilawankmen Nongbri (48kg) kaba dei ka khun jong u Liverson Kharnandu na Lawsohtun Block-4.
Ha kane ka jingwanphai sha la ïing la pdiang burom ïa kitei ki nongïalehkai na Lad Umroi da ka Khasi Students’ Union Nongthymmai Circle, ka Seng Longkmie Laitkor bad ka Meghalaya Jeet Kune-Do Association (MJKA).
Na ka liang ka samla Lorenza ka la pynpaw ka jingsngewnguh ïa U Blei Trai Kynrad uba la don ryngkat naduh ba ki la mih na kane ka nongbah ban leit sha Sri Lanka bad haduh ba kin da wanphai pat sha la ïing ryngkat ki takma ksiar.
“Ha kaba nyngkong eh ka burom ka leit sha i Sir Donny, i ba dei i Papa jong nga, namar dei lyngba ka jong i ba nga sa ïoh ïa kane ka burom," ka la bynrap da kaba pyndeng artad ïa u paila sha une u Grandmaster.
“Wat la khyndiat i pisa ngi don, hynrei ngi la lah ban poi suk sha ka jaka kaba ngi thmu bad ban wanphai sha la ïing ryngkat ki takma ksiar kiba ngi la lah ban khur jingjop," ka la bynrap da kaba ai burom ruh ïa ki bahaïing hasem, ki paralok, ki kynhun sengbhalang bad kiwei.
Ka Sorkar Jylla ha ka sngi Balang ka la kular ban shim ïa ki lad ki lynti ban pyllait noh ha ka por kaba dei ïa ka tulop jong ki nonghikai SSA.Ïa kane ka jingkular la shim ha ka jingïalang ba la khot da u Symbud Myntri Rangbah ka Jylla Bah Prestone Tynsong ha ka jingïadon lang u Myntri ka tnat Pule Puthi u Rakkam A Sangma, ki nongïalam ka Meghalaya Sarva Shiksha Abhiyan Schools Association (MSSASA) lem bad kiwei kiwei.
Haba kren sha ki nongthoh khubor, u Rakkam u la ïathuh ba ka jingïalang ha kane ka sngi ka la ïakren sani ïa ki mat ba la pynsngew da ka synjuk ba kynthup naduh ka jingpyllait ïa ka tulop man ka bnai bad ka arrear ba dang sahteng.
U Rakkam u la ong, “Ngi la pyntip sha ki ba ngi la trei ïa ka kam ban pynbeit ïa kine ki jingeh.
Ka tulop jong ki nonghikai SSA kaba dang sahteng ka dei tang ar bnai naba na ka liang jong ka Sorkar ka la dep ban siew ïa ka tulop kaba dei haduh u bnai Nohprah jong u snem ba la leit.
"Shuh shuh u Myntri u la pyntip ruh ba na ka liang ka tnat pule puthi ka dang ap ïa ka Ministry ne ka tnat ba dei khmih ka Sorkar Pdeng ba kan pyllait noh ïa ka ‘Installment’ ba-ar hapoh kine ki 15 sngi ban wan.
Katkum ka jingong jong u, ka Sorkar Jylla kala trei ïa la ka kam bad mynta ka dang ap ïa ka Ministry ban pyllait ïa ka pisa kaba dei ban ai.
Katba na ka liang jong u President ka MSSASA Bah Aristotle C Rymbai pat u la ong ba ka Association kala kyrpad ïa ka Sorkar Jylla ban mang kham bun ha ka mang tyngka ka Jylla na ka bynta ka SSA na ka bynta u snem mang tyngka 2023-2024 ban lah weng noh ïa ka jingeh haba ïadei bad ka jingbym lah siew man ka bnai ïa ka tulop jong ki nonghikai.
U la ong ba kane ka jingkyrpad ka la mih namar ha kiba bun ki khep, ki nonghikai ki la hap ban mih sha surok ban dawa ïa la ka jong ka tulop bad ha kaba u la pynkynmaw ruh ïa ka jingjia ba mynshem snem ha kaba la pynbor ïa ki nonghikai ban thiah ha surok.
U Bah Aristotle u la pyntip ba baroh arngut ki Symbud Myntri Rangbah ka Jylla bad Myntri ka tnat pule puthi, kila ai ka jingkular kaba sngewtynnad ïa ka association.
U la ong ba ki la pyntip sha ka synjuk ba ka Sorkar kan wad ïa ki lad bad ban mang kham bun ka pisa ha ka mang tyngka khnang ba lada wan slem ka pisa na ka Sorkar Pdeng, ka Sorkar Jylla kan lah la kumno kumno ruh ban siew ïa ka tulop jong ki nonghikai SSA na ka bynta lai bnai na ka mang tyngka ka Jylla.
Katba ki paidbah nongleit nongwan ki dang ïa bunkam ha la ki kam ki jam, kyndit-kynsan ka la mih ka jingïapynibor hapdeng uwei u rangbah bad ki shipai ka tnad Border Security Force (BSF) kaba la jia ha ka Sngi Balang hakhmat khyrdop jong ka Civil Hospital, Shillong.
Katei ka jingïapynibor ka la mih hadien ba ka trok jong kitei ki shipai BSF kaba don ïa u nombor ML-05-W-4721 ka la jan leit tynrah ïa kawei ka thuk-thuk jong uwei u rangbah ba la tip kyrteng kum u M.K.Marak kaba don ïa u nombor ML-05-Z-5069.
Katei ka thuk-thuk ka dang thmu ban rung shapoh Civil Hospital.
La ïathuh ba katei ka trok BSF bad katei ka thuk-thuk ki dei kiba dang wan na ka thaiñ Barik Point bad katei ka thuk-thuk ka la ai dak jingkdew ban rung shapoh Civil Hospital, Shillong, hynrei kyndit-kynsan katei ka trok ba kit ïa ki shipai BSF ka la leit ban tur bad tynrah ïa katei ka thuk-thuk na u nar-kah-kjat kaba la pynlong ïa utei u rangbah ban bitar lep namarba u la kit lang ïa ka lok lem bad i khun rit.
Kane ka jingïapynibor ka la pynlong ïa u nongñiah jong katei ka thuk-thuk ban kiew shi syndon ha katei ka trok bad sei ïa utei u nongñiah shabar.
Ha kajuh ka por, u nongñiah jong katei ka trok u la leit ban sei da u nar rod ‘libar’ da ka jingthmu ban tied ïa utei u nongñiah thuk-thuk.
Hadien katto-katne por jong ka jingïania bad jingïapynibor, na ka liang ki pulit pynïaid kali ki la wan poi noh ha katei ka jaka ban tem ïa katei ka jingïakynad namar ka la ïalam ruh sha ka jingdheng kali kaba jur ha katei ka jaka.
Na ka liang ki pulit pynïaid kali ki la pynkit noh ïa kitei ki arngut sha Civil Hospital ban leh ïa ka ‘Medical Check-up’ bad hadien kata la pynkit noh ïa ki sha Sardar Police Station ban tohkit halor kane ka jingjia.
Ki kynhun paid riewlum kiba na ka jylla Nagaland bad na kiwei kiwei ki jylla jong ka ri India ha ki khyndiat sngi kiba la leit noh ki la kyrpad ïa u Myntri Rangbahduh jong ka ri – Narendra Modi ba un kmih bniah bad pynïaid hi da lade halor ki kam kren ïasuk jong ka jylla (Naga Peace Talk).
Ïa katei ka jingkyrpad sha u Myntri Rangbahduh jong ka ri la pynpaw da kitei ki kynhun paid riewlum hadien ka jingkut jong ka jingïalang ba la pynlong da ka Naga people’s Movement for Human Rights (NPMH).
Na ka liang ka NPMH ka la pynlong ïa katei ka jingïalang ba na ka bynta ban ïasyllok halor ki mat kiba ïadei bad ki kam kren ïasuk jong ka jylla.
Nalor ki kynhun trei kam bapher bapher kiba na ka jylla Nagaland, ha katei ka jingïalang la wan ban ïashim bynta lem ruh da ki nongïalam jong ki kynhun treikam kiba ba ka kynhun jaitbynriew Adivasi kiba dei na ka jylla Madhya Pradesh, Rajasthan bad Maharashtra.
Ha katei ka jingïalang la wanrah ruh ïa ki 2 tylli ki mat kiba kongsan eh kiba dei na ka bynta ban pyntyllun ïa ki kam kren ïasuk jong ka jylla.
Ha katei ka jingïalang, na ka liang ki nongïalam ki la ai ïa ka jingïaroh halor ki sienjam jong ka sorkar ban pynsdang bad bteng biang ïa ki kam kren ïasuk bad ki kynhun kieng atiar jong ka jylla.
Ki la pyntip ruh ba ka ‘Framework Agreement’ kam dei ka tang ka soskular kaba kongsan na ka bynta ki kam kren ïasuk, hynrei ka dei ruh ka soskular ka ban pynïaid ïa ki kam bad pyntyllun ïa ki sienjam kiba ïadei bad ka kren ïasuk, bad kumta dei ban burom bad kheiñ Kordor ïa ki kyndon jong katei ka soskular na ka bynta ka suk ka saiñ ha ki thaiñ Naga.
Na ka liang ki nongïalam ki la pyntip ruh ba ka jingduna jong ka jingshim ïa ki sienjam naduh ba la dep ban soi ïa ka ‘Framework Agreement’ kan lah ruh ban wanrah ïa ki jingthut ha ka liang ka shong suk shong saiñ.
Kum ban shu ïathuh hangne, ïa ka ‘Framework Agreement’ la ïasoi hapdeng ka Sorkar Pdeng bad ka NSCN-IM ha ka 3 tarik u Nailar jong u snem 2015.
Dang shen na ka liang ki nongïalam jong ka NSCN-IM ha ka jingpyllait kyrwoh jong ka seng, ki la pyntip ba ïa ka ka soskular jingïasngewthuh jingmut ka ban ban pdiang hapdeng ka sorkar India bad ki kynhun Naga la dep ban batai bniah bad mynjur kat kum ki kyndon jong ka ‘Framework Agreement’ ba la dep soi ha ka 3 tarik u Nailar, 2015 – ha kaba ïa ka ‘sovereignty’ jong ki paid Naga la mynjur ba kan ïaid ryngkat ryngkat bad ïadei bynta bad ka ‘Naga National Flag’ lem bad ka Konstitushon.
Ka Myntri ka tnad ka koit ka khiah, Dr.Mazel Ampareen Lyngdoh ha ka Sngi Balang ka la leit ban jurip ïa ka jaka sumar ïa kiba pang bampong kaba ha Civil Hospital, Shillong.
Ha katei ka sngi la don ryngkat ka Dr.Anisha Mawlong kaba dei ka Specialist, HOD ka tnad sumar Radiation Oncology, u Dr.W.B.Langstieh, HOD ka tnad sumar Pathology, ki heh ophisar ka tnad ka koit ka khiah bad ki doktor ka Civil Hospital.
Ka Myntri ka la leit ban ïakynduh ruh ïa ki doktor ha ka jaka ai jingsumar ha Cancer Wing jong ka Civil Hospital bad jurip ïa ki jaka treikam jong katei ka aspatal.
Ka Dr.Ampareen ka la ïoh ka lad ban ïakren bad ki nongpang kiba thiah ha katei ka jaka sumar bad hadien katei la pynlong sa ïa ka jingïalang ha ka jingïadonlang ki doktor bad ki heh ophisar ka tnad ka koit ka khiah.
Haba kren sha ki lad pathai khubor hadien ka jingïalang, ka Dr.Ampareen ka la ong ba ka jingpang bampong ka dei kawei na ki nongpynïap hapoh ka Jylla Meghalaya.
Ka la ong ba kane ka jingwan jurip jong ka ïa katei ka jaka sumar kumjuh ïa kiba pang bampong ka la plie ïa ki khmat jong ka bad ka la ong ba ki la don shibun bah ki jingkylli ba lano katei ka jaka ai jingsumar kan treikam noh pura.
“Ka la don ka jingtrei shitom kaba radbah ban ai jingsumar ïa ki nongpang ha kane ka jaka sumar bad kumba ka long, la ïohi ba ka jingpang bampong ka dei kawei na ki nongpynïap hapoh ka Jylla Meghalaya," ong ka Dr.Ampareen.
Ka la ïathuh ba ki kynhun doktor ha katei ka jaka ai jingsumar ki long kiba la nang la tbit bha na ka bynta ban ai ka jingsumar kaba pura.
Ka Dr.Ampareen ka la ong ba katei ka jaka ai jingsumar ïa kiba pang bampong dang shen ka la sdang ïa kawei ka prokram ka bym donkam ban siew eiei na bynta ki briew kiba kwah ban phah peit bniah ïa katei ka jingpang bad kane kan dei tang na ka bynta ka East Khasi Hills naba ha kane ka thaiñ, la lap ba ki la don bun eh ki nongpang haba ïadei bad kane ka jingpang.
“Kane ka prokram ka la sdang bad haduh kumba 2 hajar ngut ki briew ki la phah peit bniah ha ki 200 tylli ki Camp," la ong ka Dr.Ampareen.
Ka bor sorkar ka Criminal Investigation Department (CID) jong ka tnat pulit ka jylla Assam ha ka 14 tarik mynta u bnai ki la ïoh ban kem ïa 22 ngut ki briew kynthup ïa 2 ngut ki nonghikai bad 19 ngut ki samla pule na ka daw jong ka jingdonkti jong ki ha ka jingjia lait tuh ki jingkylli eksam HSLC ha ka sobjek ‘General Science’.
Kat kum ka jingïathuh jong u DGP ka tnat pulit Assam – GP Singh u la pyntip ba ïa kitei ki 22 ngut la ïoh ban kem na ka nongbah Guwahati, North Lakhimpur, Dhemaji, Sadiya, Dibrugarh bad na Tinsukia.
U heh pulit u la pyntip ruh ba ha ka miet jong ka Lah Sngi U Blei mynta ka taiew, ki bor pulit ka CID ki la leit ban kem ïa u headmaster ka Bhauri Devi Sarawgi Government High School – Jyotirekha Borgohain, assistant teacher – Herambo Kumar Das bad kumjuh ruh ïa u nongñiah kali u ba la tip kyrteng kum u Bindeshwar Timung.
U heh pulit u la ïathuh ba kitei ki 3 ngut ki dang don mynta hapdeng ka jingshah tohkit ha ki bor pulit ka tnat CID.Kat kum ki jingïoh lum khubor la ïathuh ba na ka liang ka Board of Secondary Education Assam (SEBA) ha ka Lah Sngi U Blei mynta ka taiew ka la pynbna ban pynlong biang ïa ka eksam HSLC na ka bynta ka sobjek General Science hadien ka jingjia lait tuh jong ki jingkylli eksam.
Halor katei ka jingjia la ïathuh ba ïa ka mokotduma la leit ruh ban pynrung bad ka tnat CID jong ka jylla.
La ïoh jingtip ba na ka liang ka tnat pulit CID ka la tohkit ruh ïa u Nilanjan Bordoloi – principal jong ka Salt Brook Academy, Dibrugarh, ha kaba ïadei bad katei ka jingjia lait tuh ki jingkylli eksam.
Kat kum ki jingïoh lum khubor la ïathuh ba na ka liang ka tnat pulit CID ka la leit ruh ban kem ïa ki 5 ngut ki khynnah pule jong ka Salt Brook Academy, Dibrugarh bad ïa uwei u khynnah pule na ka thaiñ Gogamukh.
Kitei ki khynnah pule ki la don bynta ban pynsaphriang ïa ki jingkylli kiba la lait tuh lyngba kawei ka kynhun WhatsApp.
Halor katei ka jingjia la ïathuh ruh ba na ka liang ka tnat pulit CID ka la khot hajir ruh ïa u Controller of Examination jong ka SEBA – Nayan Jyoti Sarma bad ïa u Chief Controller Jimli Kakoty Saikia.
Haba phai sha kawei pat ka khubor la ïathuh ba na ka liang ka Indian Students’ Organisation (ISO) ka la pynbteng ïa ki jingïakhih ki jong ka halor ka rai jong ka SEBA ban pynkylla ïa ka tarik eksam bad ka la dawa ruh ba u chairman jong ka SEBA – RC Jain ba u dei ban hiar shuki noh.
Na ka liang ki nongïalam ka ISO ki la ïathuh ba ki dap da ka jingsngewkhia kaba khraw halor ki jingjia lait tuh jong ki jingkylli bad kumjuh ruh halor ka rai jong ka SEBA ban pynsangeh ïa ka eksam.
Haba ïakren bad ki lad pathai khubor, na ka liang u Vice President jong ka ISO – Abdul Kalam Azad u la ong ba ka jingpynsangeh ba kynsan ïa ka eksam na ka bynta ka sobjek General Science kaba la buh ban pynlong ha ka 13 tarik u Lber ka la ktah ïa ki hajar ngut ki khynnah pule jong ka jylla kumjuh ruh ïa ki kmie ki kpa jong ki.
U la kynthoh ruh ba katei ka jingjia lait tuh jong ki jingkylli ka dei na ka daw jong ka jingtlot trei kam jong ka SEBA bad ka jingkheiñ sting jong ki bor pynïaid eksam.
Ka ISO ka la kyntu ïa ka Sorkar Assam ba kan shim da ki sienjam kiba kyrpang ban pynshitom tyngeh pyrshah ïa ki briew kiba donkti ha katei ka jingjia.
Ka Voice of the People Party (VPP) ka la pynbna ban pynlong da ka jingïashong kyllaiñ mungor (sit-in-demonstration) ha ka 17 tarik Jymmang kum ka dak ban pynpaw ïa ka jingpyrshah halor ka jingsngap mynthi ka Sorkar MDA-2 ba la lamkhmat da ka NPP ïa ka jingdawa ban pynsangeh shuwa ïa baroh ki jingthung kam tat haduh da dep bishar thymmai ïa ka Reservation Policy.
Ïa kane ka rai ban pynlong da ka jingïakhih ba jai jai, la pynbna ha ka Lah Sngi U Blei da ka VPP hadien ba ka jingai por kaba 48 kynta ïa ka sorkar ka la kut noh ha ka janmiet jong ka Sngi U Blei.
Ha ka kyrwoh khubor ba la pyllait da u Nongaiktien ka VPP, u Dr Batskhem Myrboh, u la ong ba ka VPP ka la shim ïa kane ka rai ka dei namar ka jinglong mynthi bad jingsngap jar jar jong ka Sorkar MDA-2 ïa ka jingdawa ka VPP ban pynsangeh shuwa ïa baroh ki jingthung kam ha Jylla tat haduh ban da dep bishar thymmai ïa ka State Reservation Policy bad Roster System da ki Committee na ki riewshemphang.
U Dr Batskhem u la pyntip ba ïa kane ka jingïashong kyllaiñ mungor yn pynlong ha ka 17 tarik mynta u bnai, ha jaka pynïeng kali kaba don marjan bad ka Additional Secretariat naduh ka por 10 baje mynstep haduh 4 baje janmiet.
Une u nongaiktien ka VPP u la ong ba ka seng ka kyntu ïa ki nongtrei bad nongkitkam ka seng kumjuh ruh ïa ki paidbah ba kin wan ïashim bynta ha kane ka jingïakhih ban pynbor ïa ka Sorkar Jylla halor ki mat jingdawa ba ka la buh.
“Ngi dei ban kynmaw ba kane ka sorkar kaba lamkhmat da ka NPP ka ïaleh ban leh kyllut ïa ka rukom pyrkhat ba shong nia, ïa ka hok ka sot bad ka ka jingeh jong ki paidbah," la ong u Dr Batskhem bad pyntip ruh ba ïa kiwei pat ki prokram ïakhih yn pynbna pat kham hadien.
Lah ban pynkynmaw ba ha ka 12 tarik Jymmang, ka VPP ka la aiti ïa ka shithi sha u Myntri Rangbah ka Jylla, u Conrad K Sangma lyngba u Symbud Myntri Rangbah hadien ka jingïalang paidbah ba la pynlong ha ka jaka ïeng kali kaba don marjan bad ka Additional Secretariat.
Lai ngut ki briew ki la shah kem halor ka jingdonkti ban khaïi ïa u drok ‘heroin’ ba khia 32.5 gram napoh ka kali Maruti Car ML05-D-3783 ha ka step sngi Balang ha ïew Lad Rymbai, East Jaiñtia Hills District.
Ki pulit ki la ïathuh ba hadien ba ïoh ïa ka jingtip kaba tikna ba don lai ngut ki briew kiba kyrteng u Rudolf Franklin Lyngdoh (28 snem) bad u Aibankyrshan Kharlyngdoh na ka shnong Umsning, Ri-Bhoi District, u Shemphang Lakhiat (29 snem) na ka shnong Mawlari Mawkhan, Ri-Bhoi District kin mih na Silchar bad kiew sha Umsning da kawei ka Maruti Car (shimet) kaba don ïa u number ML05-D-3783 kaba kit ryngkat ki mar beaiñ.
Hadien kata ki pulit mar-mar ki la pynlong ka jingap shrip ne Naka ha ïew Lad Rymbai NH-06 bad ha ka por 3 baje dang step phyrngab ki la ïoh bat ïa katei ka kali.
Ha ka jingtalasi ïa ka kali, ki pulit ki la lap ïa lai tylli ki synduk sabon ba la song ïa u drok (heroin) ba khia 32.5 gram.
Shuh shuh na kitei ki briew la ïoh kurup ruh ïa lai tylli ki mobile phone bad ka pisa T.54, 150.
Ki pulit ki la kem noh ïa kine ki lai ngut bad la pynngat ïa ki hapoh ka aiñ NDPS Act bad ka jingtohkit ki pulit ka thanad Khliehriat ban lap shuh ïa kiba donkti ka la ïaid shakhmat.
Ka Voice of the People Party (VPP) hapoh ka jingïalam u Bah Ardent M Basaïawmoit ha ka Lah Sngi U Blei ka la hiar sha ka shnong Kynshi Mawsarong ha Eastern West Khasi Hills ban pynlong ïa ka jingïalang pynrung dkhot thymmai hapoh ka Mawthadraishan Konstitwensi da ka jingthmu ban nang pynkhlaiñ shuh ïa ka seng na ka bynta ka jingpynkhreh ïa ka ilekshon MDC ha u snem 2024.
Ha kane ka sngi la ïohi ba da ki spah ngut ki paidbah napoh ka Mawthadraishan Konstitwensi ki la mih shakhmat ban leit pynrung kyrteng ïalade bad ka seng VPP ha ka jingsakhi lang ruh da u Bah Brightstarwell Marbaniang, MLA Mawlai, u Bah Adelbert Nongrum MLA ka North Shillong bad u Bah Heavingstone Kharpran MLA ka Mawryngkneng nalor kiwei kiwei.
U Bah Ardent haba kren ha katei ka jingïalang u la ong, “Lada ngi ïoh ïa ki nongmihkhmat kiba don ïa ka jingkitkhlieh ngi la dei ban long kiba riewspah tam napdeng kiwei pat ki jaidbynriew bad ka jylla kaba kiew tam ha ka ri India naba ka don ka khyndew kaba seisoh, ki lum ki wah kiba khring ïa ki khmat jong ki nongjngohkai pyrthei, hynrei dap sa tang ka jingkhang suda.
"U la ong ruh ba lada ka VPP ka ïoh ban synhar kan ym khang ban pom dieng, ban tih maw khat shyiap, tih dewïong hynrei kan hikai ïa ki paidbah khnang ba lada ki trei kan ym ktah ïa ka mei mariang kaba U Blei u la buh bad ka dei ka kamram jong ka sorkar ban ai ïa ki jinghikai.
Nangta u Bah Ardent u la kren ruh halor ka jingkob ka sorkar MDA ba la plie dewïong ha kaba na ka liang jong u, u la pynpaw da kaba ong, “Kumno plie dewïong haba tang saw ngut kiba lah ban tih dewïong bad kita ki saw ngut ruh ki dei kiba la ïoh ïa ka ‘mining lease’ na ka sorkar India; kaba mut ba ka sorkar India ka la long trai ïa ki marpoh khyndew ha ka jylla, bad lada ka sorkar ka don ïa ki aiñ kiba khlaiñ halor ka jinglong trai jong ki marpoh khyndew, ka sorkar India kan ym lah ban tuklar ïa kino kino ki jinglong trai jong ka jylla".
U la bynrap ruh ba namar kata ka donkam ïa ki aiñ bad ym lah ban weng ïa ki namar u briew khlem ki aiñ um ïapher na u mrad.
Ka donkam ïa ki aiñ bad ki aiñ kim dei ban pynduh bam ïa ki paidbah, hynrei ka dei ban hikai ïa ki paidbah kumno ban kamai ban trei bad ban burom ïa ka mariang kaba U Blei u la buh.
Haba kren halor ka VPP, u Bah Ardent u la ong ba haba phi long ki dkhot jong ka VPP lada ka seng ka pynïeng MDC ïa u briew jong ka seng dei ban kyrshan, bad lada pynïeng MP ïa u briew jong ka seng dei ban kyrshan namar mynta kan phah sha Delhi ïa u briew u ban wad ïa ka jingeh jong ka jaidbynriew uba ym pat don haduh mynta uba lah ban rah ïa ka jingeh jong ka jaidbynriew.
Nalor kata, u la ong ruh ba ka thong jong ka VPP ka long ba kan kurup ïa ka bor ha KHADC bad JHADC ha u snem 2024 ban wanrah ïa ka jingkylla.
U la bynrap ruh da kaba ong, “Ka jingjop jong ka VPP ïa ka ilekshon sha ka District Council kan pyni ïa kine ki seng baroh ba mynta u paidbah ha ka jaidbynriew Khasi un ai ka jingshaniah tang ïa ka VPP.Haba kren halor ka jingdawa ban pynsangeh shuwa ïa ka thung kam thung jam u la ong, lada ka sorkar ka dang ïai pyneh ka seng ruh kan nang pynkhlaiñ shuh shuh ïa ki jingïakhih haduh ba ka sorkar kan hap ban kohnguh namar ka jingdawa jong ka seng ka long ba ki dawa ïa ka hok bad kaba shong hok shong nia.
“Ngim kwah ban pynduh ïa ka Reservation Policy na ka bynta kiwei pat, hynrei ka jingkwah ka long kaba shong hok katkum ka jingdon paid," la ong u Bah Ardent.
Kumta u la ong ruh ba hadien ba la dep ïa ka reservation policy, kin sa dawa na ka sorkar ban weng noh ïa kiba ai kam ïa ki ophisar kiba la shongthait bad kin ym shah ba ka sorkar kan shu pynsyrwa kai ïa ka pisa jong u paidbah.
U Symbud Myntri Rangbah ka Jylla, Bah Sniawbhalang Dhar, u la ong ba u la bthah ïa u Deputy Commissioner (DC) ka West Jaiñtia Hills ba un thaw noh da ka ‘Peace Committee’ ban wanrah pat ïa ka shongsuk shongsaiñ ha ka shnong Khanduli, West Jaiñtia Hills District.
“Nga la dep ban ai jingmut ïa u Deputy Commissioner jong ka West Jaiñtia Hills ban thaw noh ïa ka Peace Committee namar balei ba kine ki ar Jaidbynriew (Khasi-Pnar bad Karbi) kin dang bteng ban ïaleh pyrshah na ka por sha ka por," la ong u Bah Sniawbhalang haba kren sha ki lad pathai khubor ha ka Lah Sngi U Blei.
Ha kajuh ka por utei Symbud Myntri Rangbah u la pyntip ba u Deputy Commissioner ka West Jaiñtia Hills un sa ïashong jingïalang bad u Deputy Commissioner ka West Karbi Anglong District lashai ka sngi ka 16 tarik Jymmang ha kaba la ban jur ïa u DC halor ka jingdonkam ban thaw noh ïa ka ‘Peace Committee’.
Katkum ka jingïathuh u Bah Sniawbhalang, ka jinglong jingman kumba ka long mynta ha Khanduli ka la jai jai bad ym shym la don shuh kano kano ka jingjia ba thymmai ne huri-hura ka ban mih na kane ka thaiñ.
Shuh shuh u Bah Sniawbhalang u la ong, “Ngi la kyrpad ruh ïa ki paidbah nongshong shnong na baroh arliang mamla ba kin nym ïa pyndom pynshrai markylliang.
"Haba kylli halor ka daw jong ka jingïakynad, u Symbud Myntri Rangbah u la ong ba ki paidbah ki la pyrshah ïa ka jingpynïeng khyrdop lum khajna na ka liang ka Assam ha Khanduli.
“Ym tang ha ka kyrdan u Chief Secretary, hynrei ngin sa rah ban ïakren ruh ïa kane ka kam ha ka kyrdan jong ki Myntri Rangbah ka Jylla," u la ong bad bynrap ba lyngba ka jingshimkhia bad ïakren jong u bad u Myntri Rangbah ka jylla ba kane ka jingïakynduh jong ki DC kan sa long lashai ka sngi.
Lah ban pynkynmaw ba ha ka Sngi Palei jong ka taïew ba la dep, ka jingïakynad ka la mih hapdeng ki Khasi-Pnar bad ki Karbi ha ka shnong Khanduli.
Ki nongshong shnong ki la pyrshah ban pynïeng ïa ka khyrdop lum khajna da ka Karbi Anglong Autonomous Council.
Ka jingïakynad ka la mih hadien ba ka Dorbar Shnong jong ka Khanduli ka la rai ban pyrkhing ïa ki briew na ka jaidbynriew Karbi ban ïaid lyngba ka shnong.
Kane ka rai jong ka Dorbar Shnong ka la mih hadien ba ki Karbi ki la byrngem ïa ki nongshong shnong Khasi-Pnar ba kin leit sha ki jaka rep.
Kane ka jingkulmar ka la poi sha u pud ka jingïalun maw bad ïashoh ïadat bad ka jingshah wiang ding jong ar tylli ki ïing trep.
Ha kane ka jingjia, ka kali jong u Superintendent of Police ka West Jaiñtia Hills ruh ka la shah lun maw, hynrei u SP lem bad ki nongbud ki la lait phet da ka said khlem kano kano ka jingmynsaw lait noh tang ka jingjulor malu-mala jong ka kali.
Ka dur kaba la saphriang ha ka Lah Sngi U Blei ba la shon lang u President ka Voice of the People Party (VPP), u Bah Ardent Miller Basaïawmoit bad u nongkren ilekshon uba la paw ha Sohïong konstitwensi, u Bah Amazing Kurbah, ka la pynsuba ba u Bah Amazing u lah ban leit pynïasoh noh bad ka VPP.Ha kane ka sngi, shi kynhun ki dkhot ka VPP hapoh ka jingïalam jong u Bah Ardent ka la leit ban ïakynduh ïa u Bah Amazing ha ka shnong Rangshken kaba hap ha Sohïong konstitwensi.
Na ka liang ka VPP ka la pynmih ruh ïa ki dur ki dar jong ka jingïakynduh jong ki nongïalam ka seng bad une u samla rangbah uba la pawnam bha ha kane ka ilekshon kaba dang shu dep shen ha Sohïong.
Lah ban kdew ba u Bah Amazing u la mih shakhmat ban ïalap ilekshon na bynta u kyrtong ka United Democratic Party (UDP), u Bah Synshar Kupar Roy Lyngdoh Thabah.
Ha kane ka ilekshon, u Bah Synshar u la pynliem ïa u kyrtong ka National People’s Party (NPP), u Bah Samlin Malngiang, uba dei ruh u Myntri sorkar barim da lai hajar tam ka ‘vote’.
Wat la ka VPP ka khlem pynmih ïa kano-kano ka jingthoh halor ka jingthmu jong ka jingïakynduh hapdeng ki nongïalam ka seng bad u Bah Amazing, hynrei ki tyllong khubor ba la ïohlum ki ïathuh ba hadien katto katne por, une u nongkren paidbah ba shyrkhei u lah ban rung noh sha kane ka seng ba la ïalam da u Bah Ardent.
U Myntri ka tnat bording ka Sorkar Jylla, u AT Mondal u la leit khmih hi dalade ïa ka jaka ba den ïa ka pung Umïam ha kaba la synran lang da ki ophisar na katei ka tnat bad ka Meghalaya Energy Corporation Ltd (MeECL).
La ong ba kane ka jingleit peit hi u Myntri ka long ban sngewthuh ïa ka jingshngaiñ kane ka jaka ba den ïa ka um bad jingkieng nalor kaba ïaid ki kali man la ka sngi namar ba la donkam ban maramot ïa ki bynta kiba donkam.
La ong ba nalor ki karikor ka MeECL, la don lang ruh ki riewshemphang kiba dei jong ka IIT Guwahati.
Ka jingrngat ka um ha pung Umïam bad ka jingnang hiar ka um, ka la pynskhuslai ïa ki paidbah namar ka jingkyrduh bording ilektrik ka la nang shyrkhei.
U MLA ka North Shillong, Bah Adelbert Nongrum, u la ong ba ka jingïaleh ha ki por kiba mynta kam dei shuh bad ki nongwei, hynrei ka la dei bad ki paradoh parasnam bad lyngba ka jingmih u prah uba lah ban pynïakhlad hapdeng u kba u khaw bad u stait ban jied ban peh ban tai bad ban pynher ïa u stait sha jngai khnang ba ka jaidbynriew kan im laitluid.
U Bah Adelbert u la pynpaw ïa katei haba kren ha ka jingïalang pynrung dkhot jong ka VPP ha Kynshi Mawsarong ha Eastern West Khasi Hills ha ka Lah Sngi U Blei.
Nangta u la ong, “Ban long nongïalam kam mut ban khur lut ban knieh lane klun lut na ki paidbah, hynrei ban long u nongïalam ka mut ban aiti lut ban len lade khnang ban lah ban tei bad ban pynskhem ïa ka jaidbynriew.
"Nalor kata, u la ong ruh ba “Ka rta kaba ngi don kam pher, hynrei nga pyntikna ba ka jingïap ka jong ngi kan dei ha ka jingïaleh na ka bynta ban im ka pateng ka lawei bad ki longdien ki ban dang kha sha kane ka sla pyrthei.
"Shuh shuh u la ong ruh ba ka jylla ka la kynjoh 51 tylli ki snem, hynrei ym lah ban tip ka don shalor ne sha tbian, dei na kata ka daw donkam ban sngewthuh ban puson bad ban pyrkhat ïa kaei kaba ka jaidbynriew ka donkam.
U la ong ruh mynta ka la kut ki lad ki lynti bad ka jingpheil jong kiwei ki seng riewlum ka long ka daw bah ba sa kha ïa ka VPP ha kaba kiwei kim lah ban pyndep ïa ki kular jong ki paidbah.
“Ka saiñ pyrthei ka dei kaba kyntang kum ka shong kha shong man bad ym lah ban lehkai ïa ka saiñ pyrthei.
Kum ki nongmihkhmat ki dei ban saiñdur ïa ka lawei jong ki longdien bad ki pateng khamtam ïa ki khun samla bad ka jingwan jong ka VPP ka long ban ïaid lang bad ki paidbah ban ïalam ïa ki sha ka thong".
U Chief Executive Member ka Khasi Hills Autonomous District Council (KHADC), Bah Titosstarwell Chyne, u la ong ba katkum ka jingpynskhem ïa ka Khasi Hills Autonomous District (KHAD) Khasi Social Custom of Linage Act, 1997, ka jingshim jait ha ka jaidbynriew Khasi ka dei na ka kmie, ym dei na u kpa.
Haba pynskhem ïa kane, u CEM u la ong ba ki khun jong u shynrang Khasi uba ïoh kurim da ka bym dei Khasi, yn nym lah ban kheiñ Khasi lada kim leh ïa ka ‘Tang Jait’.
Haba pynpaw ba ka jingkren u Bah Ardent Miller Basaïawmoit,  u President ka Voice of the People Party (VPP) bad MLA ka Nongkrem ka long kumba kynnoh shimet, u Bah Titos u la ong, “ka jingong jong nga ba ym lah ban shim jait kpa ka long salonsar ïa baroh, ym ba kdew tang ïa u Bah Ardent.
"U la ong ba ki jingkren jong u Bah Ardent halor ka jingsdang u dak thoh ïa ka jait Khasi da u dak ‘C’ kam dei tang ka kur Chyne, hynrei don kiwei ruh kum ka kur Chen, Cunville bad kiwei.
Da kaba kdew ba ïalade hi u dei uwei uba don bynta kumno ban pynkylla (amend) ïa ka Clan Bill ïa kaba la leh ha ka por u (L) Bah HS Shylla, u Bah Titos u la ong ba ka Executive Committee ba mynta ka la shim khia ban mynjur ïa ka Bill hadien ba la peit bniah da ka Committee ba kyrpang ba khlieh da u Bah Bindo M Lanong ba wat ïa ka rukom thoh jait ki Khasi hap ban pynbeit.
“Ngam dei uba pyrkhat shimet", la ong u Bah Titos uba la bynrap ruh ba hadien ba ka Bill kan ïoh ïa ka muhor na u Lat ma u hi un dei uba bynta ban pynbeit ïa ka rukom thoh dak ha ka jait ka kur.
“Ngi dei ban pynbiang pynbit shwa ban ïalap", u la ong.
U la ong ba kitei ki jingkynnoh ki long kren khyllung khynnah tang ban ïoh ïa ka jingsngewsynei na u paidbah bad pynbieit ïa u paidbah, hynrei kim tip pat ba ka kyrtoh da kumwei pat.
U Bah Titos u la ong ba kam don kano kano ka jingleh politik haba trei ïa ka kam ha Council namar ki kwah ban pyni kaei kaba ki lah ban leh.
“Lai tylli ki Bill ngi la wanrah lyngba kane ka Executive Committee ba mynta bad la dep ïoh jingmynjur", la ong u Bah Titos.
Da kaba buh jingkylli ba katno tylli ki Bill ba kiwei ki CEM ki la wanrah ne shna, u la ong, “Haba kren da trei bad ym dei ban kren tang ka ktien.
Ka Land Bill mano ba lah ban shna, hynrei tang kane ka EC kaba ngi ïoh ïa ka jingmynjur na u Lat".
U la ther tyngeh ruh ïa ka jingkam kiwei ban leit sha District Council ban ïada ïa ka khyndew ka shyiap, hynrei pynban ym don aiñ ha ka Council bad kawei ka aiñ ruh ka ai aiñ.
“Hato ju don ba kren ïa kata, hynrei tang kane ka EC ba wanrah ïa ka aiñ", u la ong.
Nangta, u la ong ba ka long kaba sngewsih ba kum ki para nongïalam ba ym dei ban kynthoh shimet, bad ha Council haba trei ïa ka kam ym don jingkynthoh ïano ïano wat la don lang lai Party ne saw Party.
“Ngim pyrkhat ba la jan ilekshon ne pyrkhat ïohnong saiñ-hima kumba shah kynnoh, hynrei kiwei keiñ kiba leit ïalap ilekshon bad ngin dang trei ïa kam", u la ong.
U la ong ba ha ka jinglong nongmihkhmat la ka dei 10 ne 15 snem u paidbah un kylli phi la leh aïu.
“Ban kren ka suk, hynrei ka jingkylli kan mih phi la leh aïu", la ong u Bah Titos.
Ha kawei pat ka bynta u la ong ba ka don ka jingkulmar jingmut ha ka Sorkar Jylla ha kaba ïa dei bad ka jingai syrnod Schedule Tribe namar ka ïadei khamtam bad kiba ai jait kpa.
“Ka tnat Social Welfare ka la thoh kawei ka shithi sha ka Council ha kaba ïa dei bad kane ka jingshim jait kpa bad ka Council ka la ai ka jubab kaba shai ba katkum ka KHAD Khasi Social Custom of Linage Act, ka mut ba kino kino kiba shim jait na u kpa bad kumjuh kino kino kiba ïoh kurim bym dei Khasi khamtam ïa u shynrang uba ïoh kurim bym dei Khasi, ki khun kim lah ban ïoh syrnod lada kim leh ïa ka Tang Jait", u la ong.
Nalor kata, u la ong ba ha kajuh ka por ruh ka kynthei Khasi ba ïoh kurim bar jylla kan nym lah ban ïoh beit beit ïa ka syrnod na ka bynta ki khun khlem ïoh ïa ka Khasi Tribe.
“Nga pynkynmaw sa shisien ba ka EC ka la rai ba ngin kynduh ïa ka Sorkar ba ha kaba ïa dei bad ka jingai syrnod Schedule Tribe dei ban aiti ha ka Council", u la ong.
U nongbishar ba la shongthait, u Justice B.P.Katakey, u la lap dalade ïa ka jinglum thup ïa u dewïong hajan ka thanat Shallang, West Khasi Hills bad la suba ba ïa une u dewïong la tih bad kit be-aiñ.
Kane ka la paw ha ka kaiphod kaba 13 jong u Justice Katakey ïa uba ka Meghalaya High Court ka la thung kyrpang ba un peit bniah la ka sorkar ka la pyntreikam ne em ïa ki hukum ka Supreme Court, High Court bad National Green Tribunal ha kaba ïadei bad ka jingpynsangeh ïa ka jingtih bad jingkit dewïong be-aiñ.
Haba kynthoh halor ka kaiphod jong utei u nongbishar, ka High Court ha ka Lah Sngi U Blei ka la ong ba u Justice Katakey u la leit jngoh dalade ïa ka thaiñ Shallang bad Kyllonmathei ha West Khasi Hills ban peit ïa ka jingtreikam jong ki karkhana thang dewïong bad karkhana saiñ nar.
Ha kane ka jingleit jngoh, la lap ïa shibun bah ki karkhana thang dewïong kiba la ïeng khlem da ïoh jingbit na ka Meghalaya State Pollution Control Board.
Katkum ki jingbthah ba la ai ha kawei pat ka mukotduma (PIL No.9 of 2022), u nongmudui u la leit ïakynduh ïa u Justice Katakey bad une u nongbishar ba la shongthait u thmu ban leit jngoh sa ïa ka East Jaiñtia Hills ha ka taïew khatduh jong u Jymmang.
Ha ka kaiphod jong u Justice Katakey, la kdew ïa ka jingdon jong kiba bun ki jaka lum thup ïa u dewïong ha ki thaiñ Shallang bad Kyllonmathei.
La lap ruh ïa artylli ki jaka lum thup ïa u dewïong ki barit kiba don habar ka jaka ba ïeng ka thanat Shallang.
Harud jong ka National Highway No.127B, bad kaba jngai kumba 2 km na ka thanat Shallang, ki la don ki jaka lum thup ïa u dewïong bad la kah ïa ki da ki plastik.
Nalorkata, ka kaiphod ka la kdew ba la lap ïa artylli ki trok kiba kit dewïong, kawei kaba don ïa u nombor ML 05 – K – 0917 bad kawei ka bym don nombor.
Shuh shuh ha ka kaiphod la ong ba ar bnai shwa jong ka 10 tarik Jymmang, ym shym la don satia ki jaka lum thup ïa u dewïong lait noh ha ka Depot No.9 kaba dei ka jaka lum thup kaba long aiñ, bad u dewïong ba la lap ha baroh shi lynter u dei uba la shu tih bad kit be-aiñ.
Ka la ong ruh ka jingpyni ha ka kaiphod ba kam shym la don kano-kano ka jingleh eiei na ka liang ki bor ba dei peit la ki dei ki pulit ne ki babu sorkar katkum ki kyndon jong ka Mines and Mineral (Development and Regulation) Act, 1957 halor ka jinglum thup bad jingkit be-aiñ ïa u dewïong.
Kam shym don ruh wat tang kawei ka jingujor kaba la ai.
U Justice Katakey u la ong ba kam shym la don ka jingpyrshang na ka liang ki pulit bad ki bor sorkar ban pyntikna mano ba dei trai ïa u dewïong, ki trai jong ki jaka ba la lum ïa u dewïong bad kiei kiba la donkti ban kit ïa u dewïong.
Kam shym la don ruh ka jingujor ne ka jingbuh ejahar ha thanat Shallang pyrshah ïa kitei ar tylli ki trok kit dewïong.
Katkum katei ka kaiphod, la suba ba ka lah ban don ka jingkit tuh ïa u dewïong ba la tih be-aiñ na ka thaiñ Kyllonmathei sha ki karkhana thang dewïong kiba la treikam be-aiñ.
Ka High Court ka la ong ba la dep ban pyntip sha ki heh ki haiñ jong ka sorkar ha kaba ïadei bad ka jingtih bad jingkit dewïong be-aiñ.
Namarkata, ka High Court ka la bthah ïa u Chief Secretary bad u heh duh ki pulit (Director-General of Police) ba kin ai da ka jingthoh halor ka jinglap jong u Justice Katakey kumba la kdew ha katei ka kaiphod.
Ha kita ki jingthoh jong u Chief Secretary bad u DGP dei ban kdew ruh ba balei baroh arngut kim dei ban ngat ha ki kyndon jong ka jingleh pyrshah ïa ki hukum ka High Court namar ki khlem leh eiei bad ki la pulom ban peit ba kam dei ban don ka jingtih bad jingkit dewïong be-aiñ.
Ka High Court ka la ai jingmut ïa kitei ki heh sorkar ba kin pule ïa ki hukum jong ka NGT bad Supreme Court kiba la khang ïa ka jingtih dewïong be-aiñ.
“Kane ka dei kaba kongsan tam namar ka jylla mynta ka thmu ban plie noh ïa ka jingtih dewïong kaba long katkum ka juk stad saïan.
Kan ym biang satia lada na ka bynta shi kynhun ki briew kiba hap ban tih dewïong katkum ka juk stad saïan kin hap ban siew ïa ka bai laisen bad ka khajna, katba na ka bynta kiwei pat, kin ïoh ban tih be-aiñ katba ki mon khlem da ïoh jingbit eiei lane khlem da siew khajna sha ka sorkar," la ong ka High Court.
Ka Myntri ba khmih ïa ka tnat ka rep ka riang jylla, ka Kong Ampareen Lyngdoh, ka la ong ba na ka liang ka tnat ka la phah ban tohkit halor ka jingkynnoh ba ka don ka jingkhleh da ka dawai ‘urea’ ha u khaw rashon ba la sam sha ki paidbah ha kine khyndiat sngi ba la dep.
Haba kren sha ki lad pathai khubor ha ka Lah Sngi U Blei, ka Kong Ampareen ka la ong ba ka jingtohkit halor kane ka la phah naduh ka janmiet jong ka 13 tarik u Jymmang, 2023.
Ynda la ïoh ïa ka kaiphod halor kane, ka tnat kan sa peit la ka don shisha ne em kum kata ka jingjia bad hadien kata yn sa bteng kumno ka jia kumtei.
“Ngi la phah tohkit ïa kata naduh myn shisngi ka janmiet bad ki dang phah ïa kata ka nongmuna (sample) jong uto u khaw uba ki kynnoh ba don lang bad ka ‘urea’ sha ka jaka kaba phah test," la ong ka Kong Ampareen.
Shuh shuh ka Kong Ampareen ka la ong ba ka jingphah tohkit kan shimpor kumba ar ne lai sngi eiei bad ynda la ïoh ïa ka kaiphod, ka tnat kan sa ai ïa ka jingtip halor ka kaiphod sha ki lad pathai khubor.
“Kumba ka long mynta hi, ki la leit jurip kloi kloi sha kata ka jaka bad ngi dang ïai ap ïa ka kaiphod jong kata ka test," la ong ka Myntri.
Ka la ong ba ïa mynta kan nym pat lah ban ong eiei halor kane, hynrei kan ïai peit shwa la ka don shisha ne kam don shisha kum kata ka jingleh hadien ba la ïoh ïa ka kaiphod.
“Ngin hap peit kumno kata ka long, ka don ne kam don shisha kum kata.
Ngi la phah ban phah tohkit ïa kane, ai kan wan shwa ka kaiphod bad ngin sa wad pat ban bteng shuh shuh kumno ka leit jia kumta bad kam dei ban jia kumta, bad ngi dei ban phikir ba kane ka long kaba donkam bad ngin nym shah ïano ïano ban leh kum kane ka jingbakla namar kam bha bad ka long kaba ma haduh katta katta," la ong ka Kong Ampareen.
Ka PVR INOX Limited ka la mad ia ka jingduhnong bakhraw na ka daw jong ka jingbym iaid ki katto katne ki phlim ba ka pynmih ha kaba kane ka kompani naduh u snem ba la leit ka la sakhi ba ki phlim ba ka la pynmih kim shim lah satia ban kamai bha ha ka Box Office kumba long kiwei kiwei ki phlim ka Bollywood.
Ka kaiphod ba la pynmih da kane ka kompani ka pyni bad kdew ba ka PVR INOX Limited ka la duhnong haduh 333.37 klur ha kaba kane ka dei haduh ka 31 u Lber 2023.
Ki khubor ba la iohlum ki iathuh ba lada kane ka kompani ka iai mad ia ka jingduhnong kumne kumba ka long mynta ym slem shuh ba kane ka kompani kan hap ban khang noh.
Wat lada ki don hi kumba katto katne ki phlim ba la pynmih da kane ka kompani kiba la khring ia ki nongpeitkai bad kumjuh ruh kamai bha ha ka Box Office pynban bun pat ki dei kiba flop.
Ka PVR INOX  Limited ka la shu kham iohnong tang na ka Pathaan kaba la pynmih ha u Kyllalyngkot bad kumjuh ruh ka Avatar: Way of Water ha u Nohprah ha kaba u bnai Rymphang haduh Lber ym shim don kawei ruh ka phlim jong kane ka kompani ka ban leh bha ne ka ban khring ia ki no ngpeitkai.
Ha kajuh ka por ki la don ruh kiwei kiwei ki phlim ba la pynmih da kane ka kompani kiba la shu leh bha tang malu-mala ha kaba kine ki long ruh Tu Jhoothi Main Makkaar bad Bholaa bad ki phlim kum ka Selfiee bad Shehzada pat ki dei kiba flop bha.
Hadien ka jingduhnong kaba la ktah bha ia kane ka kompani pynmih phlim ki hehduh jong ka ki la shim ia ka rai ban khmih bad peit bniah noh ia kino ki phlim kiba i biang ban pynmih bad ki ban long ruh ka jingmyntoi bad ka jingiohnong ia kane ka kompani.
Ka Cannes 2023 ka dei kawei na ki tamasa kaba la pyniakynduh lang ia ki khlur ak phlim na kylleng ki ri ka pyrthei ha kawei ka rynsan bad kumjuh ruh ki direktor, nongshna phlim bad nongpynmih phlim bad kumba long manla u snem mynta u snem ruh ka Bollywood ka la phah kumba katto katne ki khlur ak phlim ban shim bynta ha katei ka tamasa bad kumjuh ruh pynmih bad pyllait paidbah kumba katto katne ki phlim ha katei ka rynsan.
Katkum ka khubor na Bollywood la iathuh ba ki phlim kiba la rai ban pyllait paidbah ha Cannes ki long ka Kennedy kaba direk da u Anurag Kashyap ha kaba kiba la shim bynta ha kane ka phlim ki long u Rahul Bhatt, Sunny Leone bad Abhilash Thapliyal.
Kumjuh ruh ka Agra kan dei kawei na ki phlim ban pynmih ha katei ka rynsan bad la shna ia ka da u Kanu Behl  bad ak da ka Priyanka Bose, Mohit Agarwal, Vibha Chibber, bad kiwei kiwei.
Ka Ishanou kaba dei ka phlim Manipuri kaba la shna da ka Aribam Syam Sharma’ ruh yn sa pynmih ha katei ka rynsan bad nalor kine ki phlim ki dang don ruh sa kiwei kiwei ki ban shim bynta ban pynmih ha katei ka rynsan.
Ha ka Cannes Film Festival ki puron ka Bollywood ki ban leit mih khmat kin long ka Anushka Sharma ha kaba kane ka dei ka sien nyng kong ia kane ka puron ban shim bynta ha katei ka rynsan, ka Manushi Chillar ruh kan sa shim bynta kum ka nongrah ktien ka Estee Lauder, Sonam Kapoor, Aishwa rya Rai Bachchan kum ki nongrah ktien ka L’Oreal, ka Deepika Padukone bad Priyanka Chopra.
Ki khubor ba la ioh ki iathuh ruh ba ka Aditi Rao Hydari bad u Vijay Verma ruh kin sa leit ban shim bynta ha katei ka tamasa na ka bynta ban pynbna ia ai phlim thymmai jong ki.
Ka Cannes Film Festival ka la sdang naduh ka 16 bad kan kut pat haduh ka 27 mynta u bnai bad kane ka long ruh kawei na ki tamasa ba khraw jong ka pyrthei.
Tang khyndiat sngi ba u MLA ka Nongkrem u Bah Ardent Basaïawmoit u la kam ba ym ju don shuh ka jingot kilo ha Ïewduh ha ka por ba long Chief Executive Member (CEM) ma u, ka Executive Committee jong ka Khasi Hills Autonomous District Council (KHADC) lyngba ki Executive Member (EM) ki la sei madan ïa ka hukum ot kilo ïa ki mar rep bad khajna ha ki snem ba mynshwa ha ka por jong u kum u CEM.Kane ka jingot kilo ïa ki mar rep ka dei ha u snem 2014 ha ka por ba long CEM u Bah Ardent, uba dei mynta u nongïalam ka VPP.Na ka liang u CEM ka KHADC uba mynta, u Bah Titosstarwell Chyne, u la ong ba ka jingkynnoh u Bah Ardent ba ka Executive Committee ka shong kli-kti ka long kaba ym ïahap satia bad ka bym shisha namar ba ka Council ka la leh la kajong ka kamram.
Ka Executive Member (EM) ba peit ïa ka tnat Market, ka Kong Grace Mary Kharpuri  ka la ïathuh ba ha ka jingïalang kaba la long ha ka 28 tarik Naitung, 2014, la rai ban ot kilo bad khajna dei ban leh haba ïadei bad ki mar rep kiba wanrah sha Ïewduh.
Ka Kong Kharpuri ka la ong ba katkum ka rai ha kata ka jingïalang, la ong ba ki mar rep kiba don hapoh 35 kilo kiba wanrah sha Ïewduh ym donkam ban siew khajna, hynrei 35 kilo shaneng haduh 50 kilo dei ban siew T.10 tyngka bad lada dei 51 kilo shaneng hap siew T.15.
Shuh shuh ka la ong ba ha katei ka jingïalang kaba la long ha u snem 2014, la rai ruh ba ki nongthied ïa ki mar jong ki nongrep, kim lah ban ot palat 2 kilo na ka 50 kilo, bad ki mar rep kiba palat 50 kilo shaneng, ka jingot kilo ka dei 3.5 kilo.
Kumta ka Kong Kharpuri ka la ong ba ka jingot kilo ha Ïewduh ka dei kaba la ju don bad dei naduh u snem 2019, ka Hima Mylliem ka la pynmih ïa ka byrta ne ‘notification’ kaba ong ba ka jingot kilo kam dei shuh ban don, bad naduh katei ka por, ym don shuh ka jingud ne jingujor ba shah ot kilo, hynrei kynsan kynsan ka mih biang mynta.
Kane ka Executive Member kaba peit ïa ka tnat Market, ka la ong ruh ba ka jingkynthoh ba ki dkhot ka Executive Committee ki kwah burom haba ki leit sha Ïewduh ka dei kaba ym ïahap satia.
Ka la ong ba ka tnat Market ka KHADC ka la pynjari da ka hukum ba ym dei shuh ban don ka jingot kilo ym tang ha Ïewduh, hynrei ha ki ïew ne ki jaka kiba hap ha ka Council.
Kum ban shu pynkynmaw, ka kynhun ki Executive Member ka KHADC ha ka 11 tarik mynta u Jymmang ki la leit jurip ïa ka ïew dielang ha Ïewduh hadien ka rai ba ki la shim ha ka jingïalang jong ka 10 tarik u Jymmang, 2023 ban nym don shuh ka jingot kilo ïa ki mar rep ha Ïewduh.
Hynrei hadien ba ki dkhot ka EC jong ka KHADC ki la leit sha Ïewduh ha ka 12 tarik mynta u Jymmang, ka Myntri ka tnat kam rep ka Sorkar Jylla, ka Kong  Ampareen Lyngdoh ryngkat ki MLA ka VPP kynthup ïa u Bah Ardent ki la leit lang sha Ïewduh.
Dei ha kane ka sngi ba u Bah Ardent u la ïathuh paidbah da kaba kam ba ha ka por ba long CEM ma u, ym don shuh ka jingot kilo ïa ki mar rep.
Na ka liang ka Kong Ampareen ka la ong ba ka jingot kilo ïa ki mar rep ka dei namar ba don ki ’langïong bad ka la kyntu ïa ki nongrep bad ki nongkhaïi ban kiar na ki kam ïashrut bad shukor ha ka kam khaïi pateng.
Ha kawei pat ka liang, halor ka jingshah kynnoh ha u nongïalam ka VPP ba ka jingkhynra laisen khaïi ne Trading License ïa ki bar jylla da ka Khasi Hills Autonomous District Council (KHADC) ka dei kaba shu leh tang mynta, u Executive Member uba peit ïa ka tnat Trade, u Bah Rangkynsai Kharbuki u la ong kane ka jingkynnoh ka dei tang ka jingïalam bakla ïa u paidbah.
U la ong ba ka Enforcement Wing jong ka Council ka buh da ka pali ban khynra Trading License namar ka jingthmu ka long ban khanglad ïa ki bar jylla ban khaïi katba mon ha ki jaka ba hap ha ka Council.
U Hrithik Roshan um lah khlem da ai jingiaroh ia ka Priyanka Chopra ha kaba une u tyngshop ka Agneepath hadien ba ula peitkai ia ka Citadel kaba la ak da ka Priyanka ula itynnad bha ia kane ka phlim bad ong ba ka Priyanka ka la leh ia kaei kaei kaba donkam na ka bynta kane ka phlim ban pynbang bad pynlong ia ki paidbah ban kwah ban peitkai.
Ha ka jingsngew u Hrithik, ka Citadel ka long kawei na ki phlim ba itynnad bha jong ka Priyanka bad sngew ba kane ka puron ka biang ban ak bad ban shim ia kano kano ka bynta ha ki phlim.
Hadien ba la pynmih ia ka Citadel u Hrithik ula shim ia ka lad ban peitkai iaka bad lap ba ka da long shisha ka phlim ba itynnad kumba la iaroh da kiba bun.
Kaei kaba la khring bha ia u HR ha kaba iadei bad ka Citadel ka dei ka jingtbit ka Priyanka ban ak ia ka.
Lyngba ka Instagram u HR ula ai jingiaroh ia ka Priyanka bad ong ba kaei kaei ba ka la leh na ka bynta kane ka phlim ka da long shisha kaba itynnad.
U HR bad ka Priyanka ki la iajan paralok naduh ba ki la ak lang ha ka Agneepath ha kaba kane ka long kawei na ki phlim ba itynnad jong ki snem ba la leit.
Hynrei hadien jong kane ka phlim kim shim la iohlad shuh ban ak phlim biang Haba iakren halor ki phlim thymmai ia u Hrithik ngin sa iohi ha ka Fighter kaba yn pynmih haduh u Kyllalyngkot 2024 bad ka Priyanka pat ka la ak ha ki katto katne ki phlim Hollywood bad kumjuh ruh ngin sa iohi ia ka ha ka Jee Le Zaraa kaba yn ak lang da ka Alia Bhatt bad Katrina Kaif bad kaba yn pynmih da u Farhan Akhtar.
Katkum ka khubor ba lah ioh lum ka iathuh ba na ka liang jong uwei na ki khlur ialehkai phutbol jong ka klob Nantes u Mostafa Mohamed, u lah shah dain kuna hadien ba u lah kyntait na ka bynta ban ialehkai ha kawei na ki jingiakhun kum ka dak jingpyrshah ha kaba iadei bad ka Anti-Homophobia Campaign ha ka lympung ialehkai ba paw jong ka ri France ka Ligue 1.
Nangta ruh na ka liang jong katei ka klob ka iathuh ba ia u Mohamed lah pynshitom da katei ka kyndon da kaba dain kuna ia u halor ka jingkyntait ban iakhun pyrshah ia ka klob Toulouse na ki daw shimet.
Kane ka wan jia ruh ha ka por ba ka klob ialehkai ka jong u ka dang iakhun na ka bynta ban lait na ka jingshah pynhiar kyrdan noh na katei ka lympung ialehkai.
Kumta ruh katei ka klob ka bynrap ruh ba ia ka pisa ba lah dain kuna na u yn sa synniang ruh sha kata ka shlem kaba ju iai ai ia ka jingkyrshan ka jong ka sha ki dkhot jong ka LGBTQ Community kiba ngat ha ka jingshah banbein halor ka hok ka jong ki.
Kumjuh ruh ka jingbun jong ki jainphong ialehkai jong baroh ki nongialehkai ha katei ka klob ialehkai kaba na France kaba wan ba nyngkong ha ka 2nd Div bad kumjuh ruh ki jingdeng-kti ba ju phong da ki kapten bad ki nongpyniaid ki don ia hynniew tylli ki ri (Rainbow Coloured) naba katei ka lympung ialehkai ka pynlong mynta ia ki jingialehkai kum ka jingiakhun ka jong ka ha kaba iadei bad ka Homophobia.
Kumta ruh kita ki jainphong ialehkai kiba don  hynniew rong  yn sa die lilam noh ha ryngkat bad ka song pisa ba ioh kan leit sha ki lai tylli ki shlem kiba dang iai treikam haduh mynta ha ka jingiakhun jong ki ia ka LGBTQ.Ka khubor ka iathuh ruh ba utei u nongalehkai na Egypt u lah kyntait ha ka ban shimbynta ha ka jingialehkai  kaba ka kynhun jong u ka lah shah pynkut noh da ka jingbym shym la lah ban ia thep kol eiei (0-0) ha Toulouse, watla katei ka klob ka donkam bha ban khur dor-thong naba ka dang iai wad ki lad ki lynti ban kiew sha ki jaka ba kham shajrong bad ban lait na ka jingshah weng noh na ka lympung.
Ka rai jong katei ka klob ialehkai na ka bynta ban dain kuna ia u ha ka jaka ban sospon ialehkai, ka long ban pynthikna ruh ba ka klob baroh kawei kan ym iuhroit ia ka hok jong u kum u nongialehkai ba paw jong ka uba lah khur ia ki 11 kol shalade ha ka aiom ialehkai ba mynta naba ka kynhun ka shong mynta da 1 dor-thong  ban lait na u lain ka jingma ha ryngkat bad ki  lai tylli ki jingialehkai ba dangsah mynta ka aiom.
Ym tang u Mohamed, hynrei bun na kiwei pat ki nongialehkai ki lah kyntait ban shimbynta ha ka Campaig bad kumta ki lah duh noh ia ki katto katne ki jingialehkai ka kynhun jong ki bad kita ki kynthup ia u Wing ka Toulouse  u Zakaria Aboukhlal.
Katkum ka khubor ba lah ioh lum ka iathuh ba u nongtied ba tbit jong ka kynhun ialehkai Kriket ka ri u Shubman Gill, u la lah ban pynurlong mynta halade ban kynjoh sha u mawjam na ka bynta ban long tang ma u marwei ha ka khana-pateng jong ka jingialehkai Kriket ban  lah kamai ia ki 100 ron tam ha ka jing-ialehkai Test, ODIs, T20I  bad Indian Premier League ruh kumjuh ha ka alamanac prokram ialehkai ba shisnem kynthih.
Haba phai sha ka jingiakhun IPL ba mynta, u Shubman ha ka jingiakhun pyrshah ia ka Sunrisers Hyderabad, u la lah ban ialehkai bha  haduh ba un da ioh ban thlieh haduh 101 na ki 58 bol kaba lah pynlong ia u ban khur ia kata ka rekod ba seisoh ha ka kam ialehkai ka jong u.
U lah sdang ruh ia u snem ialehkai da kaba bynrap ialade ha ka thup jong ki khyndiat noh ki nongialehkai  kiba la lah ban kamai arsien ki spah ron ha ka jingialehkai ODI ha ka jingiakhun pyrshah ia ka New Zealand ha kaba u la lah ban kamai haduh 208 ron na ki 149 bol.
Shuh shuh u Shubman u lah kamai ruh ia ka spah ron kaba lai ha ka jingialehkai T20Is  pyrshah ia ka New Zealand ha kaba u lah kamai ia ki 126 ron na ki 99 bol  ha ryngkat bad ka strike rate kaba 200.
Ha kajuh ka rukom ruh, utei u nongtied ba tbit jong ka kynhun ialehkai IPL ba mynta ka Gujarat  u lah kamai  ruh ia ka spah ron ha ka jingialehkai Test pyrshah ia ka Australia mynta u snem; ha kaba u lah kamai ia ki 128 ron na kata ka jingiakhun.
Ha ka jingiakhun IPL kaba dang iaid shakhmat mynta, u la lah ban thlieh haduh 576 ron ha ryngkat bad ka average kaba 48.00 bad ka strike rate  kaba 146.19.
kumta kum u nongtied ba tbit, u Gill u lah khur shalade ia ki  saw tylli ki 100 ron tam bad  kawei ka 100 ron ha ki 13 tylli ki jingialehkai.
Ka khubor ka iathuh ruh ba u Shubman Gill u lah ioh ruh ia ka jingshah pynkupburom da ka khusnam “Player of the Match" halor ka jinglah ban ialehkai bha ha ka kam ialehkai kum u nongtied bad ka jinglah ruh ban kamai ia ki 101 ron na ki 58 bol kiba u lah khyrwit shabar jong u lain.
Na ka liang jong ka synjuk pyniaid jingialehkai phutbol jong ka thain shathie ka ri America ka iathuh ba u Marcelo Bielsa u lah shah thung mynta kum u nongpyniaid bad nongialam jong ka kynhun ialehkai phutbol shabar ri ka Uruguay ha ka jingiateh soskular hapdeng jong ki na ka bynta ban pyntyllun ia ka kam haduh u snem ban sdang biang ka lympung ialehkai World Cup 2026.
Katei ka synjuk ka iathuh ruh ba utei u nongpyniaid ba la 67 snem ka rta, u lah shah pynmih bujli mynta ha ka jaka jong u Diego Alonso uba lah shah pynkut noh ka jingiateh kontrak hadien ba katei ka kynhun kam shym la lah ban iaid shuh shakhmat ha ka rynsan iakhun Group jong ka lympung iakhun World Cup kaba lah long ha u snem 2022 ha Qatar.
Kumta ka jingthoh ia kaba lah pyllait paidbah mynta ka pynpaw ba na ka liang jong ka Uruguayan Football Association (AUF), ka lah jied bad pynpaw mynta ia ka kyrteng jong u Marcelo Bielsa kum u nongpyniaid ba thymmai jong ka kynhun ialehkai ha ka jingiaid lynti ka jong ka sha katei ka lympung iakhun World Cup ka ban sa long ha utei u snem ha ka jingiasnohktilang jong ki lai tylli ki ri ban pynlong ia ka; kata ka Canada, USA bad Mexico.
Kan long ruh ka sien kaba nyngkong na ka bynta u Bielsa ban shimti biang ha ka kam kum u nongpyniaid naduh ba u lah iaid noh lakajong ka lynti bad ka jingpyllait san-shyieng bad ka klob Leeds United ha u bnai Rymphang 2022.
U lah don ruh  ha u ia kata ka samoi ha kaba u lah ioh ban pyntyllun ia ka kam ha ka kynhun ialehkai Shabar-ri ka Argentina bad Chile ha ka kam  shakri jong u kum u nongpyniaid kaba lah iai jlan shaduh katto katne tylli ki snem kiba u lah pyntyllun ia kata ka shalyntem jong ka kam shakri ka jong u.
Ym tang katta, u Bielsa u lah paw ruh ha shuwa kum u kyrtong ba biang tam eh kum u nongpyniaid  na ki katto katne ki klob ialehkai EPL kata ka Bournemouth  bad Everton  bad kumjuh ruh ka jingshah phaikhmat ka jong u na ki klob ialehkai na Brazil bad Argentina ha shuwa ba un pdiang ia katei ka kam shakri  ha ka kynhun ialehkai ka Uruguay.
Ka Khliehmawlieh Youth Club ka la sdang da ka jingjop ha ka lympung ïalehkai Meghalaya State League 2023, hadien ba ka lah ban pynjem khnap ïa ka Atong Matgrik FC haduh 7-1 kol ha ka Sngi Ba-ar na ka Group-D kaba la long ha madan Chandmari kaba ha Tura.
Ha kiwei pat ki jingïalehkai, ka Rangdajied United FC ka la ïakhaid mar 1-1 kol pyrshah ïa ka Ladthadlaboh SC ha Kiang Nangbah Stadium ha ka Jowai Zone (Group-B), katba ka Langsning FC ka la lah ban pynliem noh ïa ka Umkseh SC da 3-1 kol ha ka Shillong Zone (Group-A) kaba la long ha madan Third Ground, Polo.
Ha katei ka jingïakhun ka Khliehmawlieh ka la ïoh ban thep kol nyngkong lyngba u Rodyson Dkhar (14′) bad hadien kata ka la pynbud biang ïa ka kol ba ar lyngba u Sharan Sing Nonglang (20′).
Hadien shiteng kynta ka Atong Matgrik ka la lah ban pynphai kylla shi kol lyngba u Rakchuwell Marak ha ka minit kaba 36.
Haduh kaba kut jong ka kylla step ka Khliehmawlieh ka dang tam da 2-1 kol.
Hadien ba la bteng biang ïa ka jingïakhun jong ka kylla miet, ki rangïalehkai ka Khliehmawlieh ki la ïai bteng ban ïakhun tyngeh ha kaba ka la ïoh ban thep kol biang lyngba u Istarbon Marngar (69′).
Tang hadien 2 minit kane ka kynhun ka la pynbud biang ïa ka kol ba saw lyngba u Lenny Kravity Lyngdoh (71′) bad ka kol basan lyngba u Dadap Marwein (73′).
Ha shwa ban wai jong ka jingïakhun, kane ka kynhun ka la thep biang sa ar kol lyngba u Kynjai Marthong (83′) bad u Rishotbor Lyngdoh (90’+3).
Ha kaba ïadei bad ka jingïalehkai ha Jowai, ka Rangdajied ka la ïoh ban pynkhih jar nyngkong eh lyngba u Knerktilang Buam ha ka minit kaba 12.
Kane ka la wan urlong na ka daw ka jingbakla uwei na ki rangïalehkai ka Ladthadlaboh bad utei u rangïalehkai um shym la pynlehnohei ïa katei ka kabu ksiar kaba u la ïoh ban shut najngai.
Wat la ka Rangdajied ka la tam da shi kol, hynrei kane ka la neh tang hapoh 20 minit naba u Ebanskhem Nongtdu u la lah ban pynphai kylla ha ka minit kaba 31 na ka bynta ban pynïakhaid mar shi kol.
Haba phai sha ka jingïakhun kaba la long ha madan MFA Shillong, u Roikhihbha Nongtdu u la ïoh ban pynkhih jar nyngkong eh na ka bynta ka Langsning ha ka minit kaba 10 pyrshah ïa ka Umkseh.
Kane ka la wan urlong lyngba ka jingïoh ban rah bol da u Milancy Khongstia ban pynbuh bol ïa u Nongtdu uba khlem pynlehnohei ïa kane ka kabu ksiar.
Hadien lai minit u Khongstia u la pynbuh bol biang na ka bynta u Nongtdu sa shisien pat bad ha kane ka kynti u la lah ban thep biang sa shi kol.
Hadien katto katne por ba la bteng biang ïa ka jingïakhun jong ka kylla miet, ka Umkseh ka la lah ban pynphai kylla shi kol lyngba ka ‘free-kick’ ba la shut da u Kyrshan Khongsit ha ka minit kaba 54.
Wat la ka Langsning ka la shah pynphai kylla shi kol, hynrei ka la lah pat ban thep biang sa shi kol lyngba u Arnesius Marweiñ ha ka minit kaba 57 hadien ba u Wilbert Marbaniang uba la pyrshang ban thep kol da ka khlieh u la shah khanglad noh.
Ha ka sngi Balang kan don tang kawei ka jingïalehkai hapdeng ka Rymbai Iawpynsing SC pyrshah ïa ka Niaw Wasa United ha ka por 2:30 noh phai sngi na ka bynta ka Group-B ha Kiang Nangbah Stadium kaba ha Jowai.
Ka Nongthymmai SCC ka la pynkut noh ïa ka jingrakhe Platinum Jubilee ha ka Sngi Saitjaiñ ha madan Nongthymmai da kaba pynkup burom ïa ki rangïalehkai barim lem bad ki dkhot nongkitkam baroh.
Ïa kane ka klob la seng ha u snem 1944 bad la dei ban rakhe ha u 2019, hynrei na ka daw ka jingwan lynshop jong ka khlam Covid-19 ym shym la lah ban pynlong ha u snem ba bud.
Ha kane ka jingïaid lynti, ka kynhun ïalehkai kriket jong ka Nongthymmai ka la khur ïa ka nam lahduh ha ka First Division ba la pynïaid da ka Shillong Cricket Association ha u snem 2019 bad 2022.
Katba ha ka jingïalehkai phutbol katei ka kynhun ka la wan ha ka kyrdan ba-ar jong ka First Division ba la pynïaid da ka Shillong Sports Association bad mynta ka aïom kan ïashim bynta ha ka Shillong Premier League.
Ha katei ka sngi la pynlong ïa kiwei pat ki prokram kiba kynthup ïa ka fete, ïakop rwai bad ka jingïakop Miss bad Mr Nongthymmai.
Ha kane ka sngi la ïadon lang u MDC ka Nongthymmai, Bah Latiplang Kharkongor, u MLA barim, Bah Jemino Mawthoh bad kiwei.
Na ka liang u General Secretary, Bah J.C Cajee, u la pynpaw halor ka jingïaid lynti kane ka klob naduh ba la seng ïa ka bad ka jingïoh ïa ka madan ïalehkai ha Nongthymmai lyngba ka kur Kharkongor.
Naduh ba la sdang ïa ka Nongthymmai SCC ha u snem 1944, ka la ïoh ban ïashim bynta ha ki jingïalehkai football, hockey bad athletics ha kaba ki la mih shibun ki nongïalehkai kiba paw ha kito ki por kiba kynthup ïa u Bah Yolster Kharkongor, H.Ladia, Piswell Kharkongor bad R.Phanwar ha kaba kine baroh kim don shuh.
Ki khubor halor ka jingpynkhreh ka Garo National Liberation Army (GNLA) ban pynkhie im biang ka la wanrah ïa ka jingsngew sheptieng khamtam hapdeng ki paid nongshong shnong ka Rilum Garo.
Wat la ki pulit ki la ong ba ki dang hap ban pyntikna bha la ka dei ne em kaba shisha ba ka GNLA kan mih pyrthei biang, ngi hap ban shu kyrmen ba kan long kaba bakla namar ym don mano-mano kiba kwah ban ïohsngew sa shisien ïa ka jingsawa ki ktang suloi bad ka jingbthei jong ki bom bad ka jingkyllon ïap ki mynsiem briew.
Ngi la ïohi ba kumno ka GNLA naduh u snem 2009 haduh 2018 ka la leh ha Rilum Garo naduh ka jingrahbor, jingdawa pisa, jingpynïap bad jingpynbthei bom – bad ka la ktah jur ïa ka shongsuk shongsaiñ.
Hadien ka jingshah siat ïap jong u Commander-in-Chief ka GNLA, u Sohan D Shira, ha u Rymphang 2018, kane ka seng kieng atiar ka la kynjah jar bad kiba dang sah ruh, ki la shah kem lane ki la pyndem ïalade lane ki la shu jah rngai.
Hashwa jong u 2018 ruh, ki la bun bah ki nongïalam bad ki dkhot ka GNLA kiba la wan ban pyndem wait khamtam eh ha u snem 2016.
Ngim tharai shuh ba kiba bun na kito kiba la pyndem kin kwah ban leit im biang sha khlaw sha btap.
Wat la katta ruh, ki bor pulit bad sorkar kim dei ban kheiñ sting ïoh don ki nongïarap bad nongkyrshan ïa ki katto katne ngut ki samla bad ban ïalam bakla ïa ki.
Ka dei ban don ka jingwad bniah bad ka jingtohkit khnang ban lap ïa ki jingshisha bad ki jingshisha ki dei ban paw beit shabar khnang ba ki paidbah kin sngewthuh.
Ka jingdon jong ka GNLA ka ktah ym tang ïa ka Rilum Garo, hynrei wat ïa ki bynta jong ka West Khasi Hills bad South West Khasi Hills.
Ngi la ïohi ha kito ki snem kiba la leit noh kumno ki lehnoh GNLA ki la wan rung sha Shallang bad kiwei pat ki jaka ban buh ïa ki ktem jong ki lane ban pynlong jaka rieh tngen ha ki khlaw ki btap.
Kito ki khyndai snem ba ka GNLA ka dang khlaiñ ki la long shisha ki snem kiba ngiew khamtam ha East Garo Hills, North Garo Hills bad South Garo Hills.
Ka jingïasiat ka la mih na ka por sha ka por, ka jingrahbor bad jingdawa pisa ka la paw pylleiñ-pylleiñ, ka jingshongsyier ka la ïeng rasong.
Ngi hap ban ïaroh ïa ki pulit bad ka sorkar ha kato ka por kaba la lah ban pynduh pyndam syndon ïa ka GNLA.Ka jylla jong ngi kam dei shuh ban mad ïa ki kam lehnoh.
Ngi la ïohi haduh katno kine ki jait kam ki la pynjot ïa ki nongshong shnong bad ïa ka jylla.
Wat ha ka por ba dang khlaiñ ka Hynñiewtrep National Liberation Council (HNLC), ka sor Shillong bad ka Ri Khasi Jaiñtia baroh kawei ka la don ha ka jingsyier.
Ka jingïasiat, jingpynïap, jingrahbor, jingdawa pisa bad kiwei ki jait kam kiba ktah ïa ka suk ka saiñ ki la kynrei.
Ngim kwah shuh ban im lane ïaid biang ha kiba kum kito ki por.
Ngi kyrmen ba ka jingïakren ïasuk hapdeng ka Sorkar India, Sorkar Meghalaya bad ka HNLC kan ai shisha ïa u soh u bathiang.
Ki khun samla mynta ki khlem pat ïohi ïa kito ki sngi kiba ngiew bad kiba itriem.
Donbok ba kito ki sngi kin ym wan jia shuh namar ka ktah jur ïa baroh bad kin nang pynrandien shuh-shuh ïa ka jylla nalor ba ki dang don bun ki jingeh kiba ktah ïa ngi kum ki nongshong shnong.
Ha Rilum Garo, ngi kynmaw kyndiang ïa ka jingsngew syier mynsiem haba ngi leit na Shillong ha ka por ba ka GNLA ka dang khlaiñ bha.
Shisien ba la rung na Paikan, Assam sha ki bynta jong ka Rilum Garo, ka jingsngew rit mynsiem ka la shong kulai bad kam don jingsuk satia tad ynda la poi sha Tura ne kiwei pat ki jaka.
Teng-teng wat haba ym don eiei, kata ka jingsawa jong ki ktang suloi ka shu wan hi ha ki shkor bad ka daw ka dei namar ka jingsyier.
Ha ka thaiñ Shatei Lam Mihngi baroh kawei, ki kam rah suloi ki la kynjah bha ha kine ki sngi.
Kiba bun na ki seng kieng atiar bad ki dkhot jong ki, ki la wan shakhmat ban pyndem wait bad ban ïakren ïasuk bad ka Sorkar India bad ki sorkar jylla.
Ka la shimpor da ki snem ban poi haduh kane ka khyllipmat ha kaba ki nongrah suloi ki la jah.
Hynrei kan shimpor tang da ki sngi bad ki bnai ban phai biang sha kato ka juk barim ha kaba la sawa sa tang ka jingbthei bom bad ktang suloi.
Ka long ka suk ban pynjot, hynrei ka jwat pat ban tei.
Namarkata, ngi sngewdei ban kyntu ïa ka sorkar bad ïa ki nongshong shnong ban long kiba husiar bad kiba peitngor khnang ba ki kam pyntriem kin ym lah shuh ban khie khlieh ha kane ka jylla.
Lada sdang biang ki kam ïaumsnam, ngi ngeit ba kan sa shimpor da ki snem ban pynduh pyndam ïa ki bad ban wanrah ïa ka jingshongsuk shongsaiñ.
Ka jylla kan hap ban pynlut ïa ka por, bor bad ka pisa ban teh lakam ïa ki kam ïaumsnam ha ka jaka ban pynleit jingmut ha ki kam pynroi.
Baroh ki jingtrei shitom ha kito ki snem ban weng ïa ki kam rah suloi kin long lehnohei.
Ngim dei ban ïa pan kwah ïa ka jingsniew ïohi ngi ïa jah kwah kylla.
Ai ba ka jingsuk kan synshar.
Ka Nongnah kumba ka paw ha ka dur ka dar jong ka Meghalaya Calender 2023 kam pat long pura.
Ka dang paw tang shiteng na ki shnong (Kyntoit) ba kham heh bad kham bun briew kum ka Nongkdait, Domsohkhai bad Thangrai ki khlem paw ha kane ka Calender Meghalaya 2023.
Namar ka shnong Nongnah ka don phra kyntoit baroh ki dang paw dur tang lai kyntoit ha kane ka dur (Scenery) jong ka shnong Nongnah.
Kiba paw ki long tang ka kyntoit Nongktieh, Nongbah bad Mawtajem phang Mihngi kiwei ki kyntoit ki khlem paw ne kynthup ha kane ka Nongnah Tableland ka shnong kaba itynnad ba ai ka Mei Mariang, South West Khasi Hills District.
Kane nga shu ai jingmut bad kwah ban pynpaw namar haba shondur ia kano kano ka shnong dei ban kynthup lut ia baroh ki sawdong pud jong ka shnong.
Ki kur Lamare na ka Raij Raliang kiba bat ia ki ksing niam ha ka lehniam Pastieh Raliang, ki dei ki trai shnong ba na Nongkynrih marjan ka shnong Laitlyngkot na Hima Shyllong hyndai ne Hima Khyrim ba mynta.
Hadien ba mih ka kajia majia bad ki bakhraw ka Hima Shyllong, ki la kiar na kata bad phet shnong noh ialade sha jngai bah haduh ba ki la poi sha Hima Sutnga.
Ki kur Lamare kila seng shnong Nongkynrih hajan Mookyndeng ban sah kynmaw ia la ka shnong barim na la thymmei ha Hima Shyllong.
Kumjuh ruh ki kur Mawlong ki ba jyllei ha sepngi bad don bynta ha ka niam ka rukom, riti dustur ha ki thaiñ Shiliangum marjan u Lum Diengiei, ki dei ki ba don ka thymmei longkur longjait na thaiñ Pnar.
Ha ba khmih ia ka nongrim jong ka saiñpyrkhat tynrai ruh la shem ba ka nongrim jong ka jaitbynriew ka dei kaba kdup da ka riti kum ha ka riti tangjait ba la mih byllai ki jait Dkhar ki ba la kynthup salonsar kum ki kur Khasi lyngba ki riti tynrai katkum ka ïawbei tynrai jong kita ki kur.
Na kata ka daw ha ka juk mynta ym dei shuh ban dang phiah bad pharia ia ka jaitbynriew, bad haba kdup ruh dei ban kdup da ka riti katkum ki nongrim khamtam kum ha kane ka juk mynta ba la wan tyllep palat liam ki mynder.
Katba dang ieng ka riti tynrai, katta dang shngaiñ ka jaitbynriew namar ba kat ba dang tip ia u thning dang suk ban tba ia ka tyllong bad skhem ha la ka tynrai katkum ki khanatang.
Ka jingsngew pher hapdeng ki paradoh parasnam ka dei na ka daw ba la per ka pyrkhat bad buddien ia kaei kaba pyntian ki phareng dang kumba arspah snem mynshwa.
Dei ka sorkar Bilat ka ba phiah ia ka Hima Jaintia bad pynduh syiem shi ryta bad duh ei ki shnong Pnar sha Karbi Anglong.
Dei ka Sorkar Bilat ka ba phiah ia ka Hima Shillong ban pynlong ka Hima Khyrim bad Hima Mylliem.
Dei ka sorkar Bilat ka ba la thaw aiñ kynshia ban pharia ia ka jaitbynriew.
Ynda la wan sa ka Sorkar Kmie India bad sorkar jylla Assam, la nang suhsat ka rukom synshar na ka daw ba ki aiñ ka juk mynta kim iahap bad ki riti dustur tynrai Khasi.
Haba la pyntian jubor da ki aiñ thymmai jong ka juk mynta ba la hiar pateng na ka sorkar Bilat bad ba la buddien ka sorkar India ki la long synjor bad pher bak-ly-bak na ki aiñ tynrai Khasi.
Katba nang jreiñ, katta nang synjor haduh ba ki paidbah ka juk mynta kim tip shuh la ka tynrai bad ki la shu bud matlah ia ka ba shim kylliang na ki mynder.
Ha kane ka rukom ki samla ka juk mynta ki shu tip ia kaei kaei ka ba per katkum ba la pyntreikam ha ka synshar khadar ba ka Khasi Hills ka don la u pud ba iakhlad na ka Jaintia Hills bad kata kam kdew ba la pher noh ka jaitbynriew ha ba ki kur dang iadei ha kiba bun ki liang.
Kumjuh ruh kaba phiah ia ka Khasi Hills Autonomous District Council bad ka Jaintia Hills Autonomous District Council ka pynlong ia ki paidbah kyllum ban pynpher ia ka jaitbynriew.
Kumta dei ban sngewthuh ba kine kiei kiei ki dei tang na ka bynta ban pynbiang ia ki jingdawa ba donkam ha ka synshar khadar.
Lada khmih ia ka rukom phiah ia u pud u sam ha ka juk mynshwa ha ka liang ki Raij bad Elaka ka long kumjuh hynrei kum ka jaitbynriew ki dei kajuh.
Ki parashnong parathaw ha ka Raij Nongkrem ki dei ki juh kum na ka Elaka Nangbah, kumjuh ruh ki parashnong parathaw na ka Elaka Nongtalang ki dei ki juh bad kiba na ka Raij Myrwet.
Na kine ki thaiñ bapher bapher lah ban don ka jingiapher ha ka ktien shnong lajong, hynrei ki dei na kajuh ka thymmei jaitbynriew.
Wat ki parashnong parathaw na Elaka Labang Nongphyllut na Karbi Anglong ba mynta ha jylla Assam bad ki parashnong parathaw na Jaintiapur ha Ri Bangladesh ki dang dei hi kijuh ka jaitbynriew; kumjuh ruh kiba na ka Them Barak ha jylla Assam bad kiba na shnong Mymensingh ha Ri Bangladesh ki dei ki juh ka jaitbynriew.
Na kata ka daw ka long ka ba donkam ban tip ia la ka tynrai naduh tyllong bad ym dei ba ka rukom phiah ha ka synshar ba mynta kin long ki daw ba sngewpher paradoh para-snam.
Ka jingdawa jong ki sengbhalang na ka bynta ban ioh bhah katkum ka hok ha ka thungkam thungjam jong ka sorkar ka long khnang ban myntoi ki samla salonsar hapdeng ki paradoh parasnam, bad kam dei ban long kaba pher hapdeng ki samla na Jaintia Hills bad ki samla na Khasi Hills.
Kata ka dei na ka daw ba kan don ka bishar hok ha ka liang ka jingbun ki paidbah ha kine ki artylli ki raijbah (district) haba nujor bad ka jingbun paid ha Garo Hills.
Kane ka jingdawa ka la nang san shuh shuh hadien ba ka seng saiñpyrthei VPP ruh ka la iasaid bad ka sorkar bad kata ka jing-iasaid ka dei shityllup ia ka thaiñ Khasi bad Jaintia, ym ban ñiew kyrpang ia ki Khynriam ne ki Pnar, namar ba dang don sa ki Bhoi, ki Lyngam, ki Maharam bad kiwei kiwei ki thaiñ jong ki Hima Khasi.
Kito ki sengbhalang na nongbah Shillong lane ka seng VPP ka don ki dkhot kiba na Nongkrem, Mawlai, Shillong North bad Mawryngkneng, hynrei ki iasaid kyllum na ka bynta baroh laiphew hynriew tylli ki jylli synshar ha jylla, lait noh na ki arphewsaw tylli ki jyllisynshar na Garo Hills namar ba ki sngew khia pura ia la ki paradoh parasnam.
Kumta ki samla na kylleng ka Bri Hynñiewtrep Hynñierwskum ki dei ban sngewthuh shai ha kane ka bynta.
Ka Shillong Lajong FC ka la mad ïa ka jingshah rem kaba nyngkong ha ka wat kaba khatduh jong ka lympung ïalehkai Second Division League, hadien ba shah pynliem noh ha ka Ambernath United haduh 5-1 kol ha ka Sngi Ba-ar ha Mumbai.
Kane ka jingshah rem ka la pynlong ïa ka Shillong Lajong FC ban hiar sha ka kyrdan balai, katba ka Ambernath ka la kiew sha ka kyrdan ba hakhlieh hadien ba ka la tam da 2 dor-thong ïa ka Delhi FC bad ka SLFC.Ha kawei pat ka jingïakhun ha Kolkata, ka Delhi FC ka la jam sha ka kyrdan ba-ar hadien ba lah pynliem noh ïa ka United SC da 3-2 kol.
Wat la ka Shillong Lajong FC ka la lah ban pynliem ïa ka United ha la ïing bad ïasam mar 1 dor-thong (point) bad ka Delhi FC ha Chandigarh, hynrei ha kane ka jingïakhun kam shym la lah ban ïalehkai bha.
Ha kane ka jingïakhun, u coach ka Shillong Lajong FC, Bah Bobby Lyngdoh Nongbet, u la pynmih thymmai ïa ar ngut ki rangïalehkai, u Sambor Kharsahnoh bad u Babysunday Marngar ha ka jaka u Ronney Wilson Kharbudon bad u Figo Syndai.
Ka Ambernath ka la lah ban ïalehkai bha naduh kaba sdang ha kaba ka la ïoh ban pynkhih jar nyngkong eh lyngba u Arif Shaikh ha ka minit kaba 22.
Wat la ka Shillong Lajong FC ka la pyrshah ban pynphai, hynrei kam shym la lah ban pynurlong bad ha shwa ban kut ka jingïalehkai jong ka kylla step ka la shah thep biang sa shi kol lyngba u Adil Khan ha ka minit kaba 44.
Hadien ba la bteng biang ïa ka jingïakhun jong ka kylla miet, u Figo u la ïoh ban mih madan ha ka jaka u Babysunday, hynrei kane ka shym la lah ban pynurlong ïa ka Shillong Lajong FC namar ka la shah thep kol biang lyngba u Shravan Shetty ha ka minit kaba 56.
Hadien katto katne por ka Shillong Lajong FC ka la lah ban pynurlong ban pynphai kylla shi kol lyngba u Hardy Cliff Nongbri ha ka minit kaba 67.
Ha shwa ban kut artad ka jingïalehkai, ki rangïalehkai ka Ambernath ki la ïakhun tyngeh bad ka la ïoh ban thep biang sa ar kol lynga u Johnson Joseph Mathews ha ka minit kaba 87 bad kawei pat da u Himanshu Patil (88) na ka bynta ban khur syndon ïa ka jingjop.
Lyngba kane ka jingshah rem ka Shillong Lajong FC ka dangsah sa kawei ka jingïalehkai kaba khatduh ha la ïing pyrshah ïa ka FC Bengaluru United ha ka 21 tarik mynta u bnai.
Kane ka kynhun ïalehkai na ka nongbah ka donkam ban ïakhun tyngeh na ka bynta ban khur ïa ka jingjop namar dei tang ar tylli ki kynhun ki ban ïoh rung sha ka I-League.
Katkum ki khubor la ong ba 6 ngut ki briew ki la khlad noh hadien ka jingkem ding jong ka ïing mala ‘Hostel’ kaba don hapoh Wellington jong ka New Zealand ha ka Sngi Ba-ar.
Nangta ki bor pyn-iaid ki la iathuh ruh ba ka jingkhlad ki briew ka lah ban nang kiew hadien ynda la ioh ban lum jingkheiñ thik pa thik.
Namar, la ong ba ki don bun ngut kiwei ruh kiba ki bor pyniaid kim shym lah shuh ban ai jingkheiñ pura bads namarkata ym pat lah ban pyntikna ia ka jingdon kiba khlad nalor jong kitei ki 6 ngut kiba la dep pyntip hashwa.
U Myntri Rangbahduh ka New Zealand, u Chris Hipkins haba iakren bad ki lad pathai khubor u la ong ba 6 ngut ki briew ki la khlad noh ha katei ka jingkem ding katei ka hostel, hynrei na ka liang ki pulit ki la pyntip ba ka jingkhlad ki briew ka lah ban nang kiew sa kumba katto katne ngut.
Ki pulit ki la ioh ban pyllait im noh ia 52 ngut napdeng jong baroh kiba don hapoh jong katei ka hostel ha katei ka sngi.
La ong ba katei ka ding ka la pluh na ka bynta ba shajrong duh jong katei ka ïingmala kaba don hapoh Wellington, markhap bad ka Newtown bad kane ka la jia ha ka kylla step jong ka Sngi Ba-ar.
Hynrei ki bor pyniaid ki la iathuh ba ia ka daw jong katei ka jingpluh, ym pat lah satia ban tip tikna bad kumta ki pulit ki dang wad bniah bad tohkit ia kito kiba sahwai sha ka bynta ba sha jrong duh jong katei ka hostel.
Ka ïingbishar ha Punjab ka la khot hajir ïa u President jong ka seng Congress u Mallikarjun Kharge halor ka jingkular ka seng jong u ban khang ïa ka kynhun ïaleh jong ka seng  Bajrang Dal ha Karnataka.
Kumba la ïathuh ka tyllong khubor, la ong ba ka ïingbishar ha Sangrur kaba don ha Punjab ka la khot hajir ïa u heh nongïalam jong ka seng Congress ha kaba ïadei bad ka jingdon bynta jong u ban pynkhlemraiñ ba la mudui da u Hitesh Bhardwaj, uba long u nongseng jong ka Hindu Suraksha Parishad, pyrshah ïa u Kharge namar ka jingkren beaiñ ïa ka seng Bajrang Dal ha ka por ba la pynkit ïa ka ilekshon ha Karnataka.
Ha ka jingphah jingkyrpad jong u hakhmat ka ïingbishar,  la ong ba u Bhardwaj u la ong ba ka seng Congress, ha ka mat treikam jong ka kaba la pyllait na ka bynta ka Karnataka, ka la pynïanujor ïa ka seng Bajrang Dal bad ka seng kaba long pyrshah ïa ka ri kum ka kynhun SIMI bad Al-Qaeda.
Ha ka jingpyllait ïa ki mat treikam ha ka por ba la don ka ilekshon Assembly ha Karnataka, ka seng Congress ka la kular ban pyntreikam ha ka ban khang ïa ki seng kum ka PFI bad Bajrang Dal.
Ka mat treikam ba la wanrah bad buh da ka seng Congress  na ka bynta ka Karnataka ka la ong ba kan sa pyntreikam pyrkhing pyrshah ïa ki seng kum ka Bajrang Dal kaba ju wanrah ïa ki jingïashun hapdeng ki kynhun bapher bapher.
Ka la kular ban ïada ïa ki rit paidbah na ka jingkhie ki thma paidbah bad ki jingshah kynnoh ki bym don nongrim.
Ka la pynpaw ïa ka kyrteng jong ka seng Popular Front of India (PFI), kaba dei ka kynhun jong ki Muslim kaba la shah khang namar ka jingdonkti bad ki lehnoh, ha ryngkat ka Bajrang Dal, kaba ju buh ïa ki aiñ ha kti lajong, ka jingthombor bad don bynta ha ki kam thombor, bad kiwei pat ki jingleh jingkam.
Ha kaba ïadei bad ka jingkynthoh kaba la wan na ka seng BJP kaba bat ïa ka jingsynshar, kynthup na u Myntri Rangbahduh u Narendra Modi, la ong, ka seng Congress ka la batai shai ha kaba ïadei bad  ka jingkular, ha kaba la ong ba kam shym la don kano kano ka jingpynbna ne tyrwa na ka bynta ban khang ïa  ka Bajrang Dal namar ka jingkhang ïa  kano kano ka seng halor ki rukom treikam jong ki ka long beit hapoh ka jingai rai jong ka sorkar kmie.
Ha kaba ïadei bad kane, ka seng Congress ka la thalaiñ kylla ïa u Myntri Rangbahduh, ha kaba ka la kynnoh ïa u ba u la ktah ïa ka jingsngew ha kaba ïadei bad ka jingngeit niam jong ki nongbud jong u da kaba shim ïa ki kyntien jong u Lord Hanuman bad ka  Bajrang Dal, bad dawa ka jingpan map na u.
Ha kaba ïadei bad kane, na ka liang ka seng Bajrang Dal kam shym la don ka jingsheptieng halor ka jingbyrngem jong ka seng Congress ban khang ïa ka ha Karnataka, la ong u nongseng jong ka Vishwa Hindu Parishad (VHP).
“Lada ki kwah ban khang ïa ka Bajrang Dal namar ka jingshun jong ki ïa ka niam Hindu, ngin sa shim ïa ki sienjam kiba donkam," la ong u General Secretary jong ka VHP u Milind Parande ha Indore.
U MP jong ka seng Congress u Adhir Ranjan Chowdhury u la ong ba ka seng jong u kan sa ïashim bynta ha ka jingïakhun pyrshah ïa ka seng Trinamool Congress kaba bat ïa ka jingsynshar ha West Bengal wat lada ka Myntri Rangbah ka Mamata Banerjee ka la pynpaw ba ka lah ban ai jingkyrshan ïa ka seng.
U Chowdhury u la pynpaw ba um sngew ïahap bad ka jingpynbna jong ka Myntri Rangbah jong ka West Bengal ka Mamata Banerjee ba ka seng Trinamool Congress kan ai ka jingkyrshan ïa ka seng Congress ha kaba ka la kham khlaiñ hynrei kan ym ïakhun pyrshah ïa ka Bengal.
Kum ka jingai jubab halor ka jingkren jong ka, u Chowdhury u la ong, “Ngin sa ïakhun ïa ka ilekshon; ngin sa ïakhun lada donkam.
"U Chowdhury u la kynnoh ba ka Mamata Banerjee ka la kren ïa kitei ki ktien naba ka la ïohi ba ka seng Congress ka la jop ha ka jingïakhun ïa ka ilekshon ha  Karnataka, ha kaba ka la sngew ba lada kam ïatreilang bad ka seng Congress kan ym lait im.
“Na ka jingjop jong ka seng Congress, ka Mamata Banerjee mynta ka la sngew ba kan ym lah ban leh ei ei lada kam ïatreilang bad ka seng Congress, hashwa ka ilekshon ha Karnataka phi la ju ïohsngew ba ka Mamata Banerjee kan ong ai ka jingkyrshan na ka bynta ka seng Congress ban pynrem ïa ka BJP?Ka dei kajuh ka Mamata Banerjee kaba la leit jngoh ïa ka Bihar bad Uttar Pradesh ban leit ai jingkyrshan ïa kito kiba ïakhun pyrshah ïa ka seng BJP, hymrei ka bym leh kumta haba ka leit jngoh ïa ka Karnataka ban kyrshan ïa ka Congress?" la kylli u Chowdhury.
U Chowdhury u la kynthoh ïa ka Myntri Rangbah jong ka Bengal naba ka la leh jngai bad kyntait ïa u Rahul Gandhi hadien ka jingjop ka seng ha Karnataka bad ha ka por ba don ka Bharat Jodo Yatra bad kam shym la pynmih wat tang shi kyntien ruh ïa ka kyrteng jong u Rahul Gandhi hadien ba ka seng ka la ïoh ïa ka jingjop ha ka jingïakhun ïa ka ilekshon Assembly ba dang shen ha Karnataka.
Ka kynhun Shiv Sena ba la lamkhmat da u Uddhav Thackeray ba la tip ruh kum ka (UBT) ha ka sngi U Blei ka la pynbna ba kan sa pynlong ïa ka jingïakhih ha Delhi pyrshah halor ka rukom lum pisa bai rung na ka bynta ki nongleit ïaid riewblei kiba thmu ban leit jngoh ïa ka jaka kyntang ha Amarnath kaba don ha ki bynta ba shaphang Shathie jong ka Kashmir.
Ka jingpyntreikam ha kaba ïadei bad ka jingpynrung kyrteng na ka bynta ar bnai ka Amarnath Yatra ka la sdang naduh u bnai ba la lah.
Kane ka jingïaid riewblei kaba ju long manla u snem ka la dei ban sdang ha ka 1 tarik, Naitung na ki ar tylli ki lynti kawei kaba jngai kumba 48-kilometre ba la tip kum ka Nunwan-Pahalgam ha Anantnag distrik bad kawei pat kaba jngai kumba 14-kilometre hynrei kane ka lynti ba la tip kum ka Baltal kaba don ha Ganderbal distrik ka long kaba khohruh khohram.
“Ngin sa pynlong da ka jingïakhih ha Jantar Mantar ha Delhi ha kine ki sngi ban wan kum shi bynta ban pynpaw ïa ka jingpyrshah jur ha kaba ïadei bad ka jingphah pyllait ei ka bai rung na ka bynta ki riewngeit," la ong u heh nongïalam jong ka seng ha Jammu & Kashmir u Manish Sahni ha ka jingïakren bad ki nongthoh khubor.
Kiba bun na ki heh nongïalam jong ka seng, ki heh nongïalam niam bad ki riewsaiñ pyrthei ki la rai ban ïanohktilang ha kane ka jingïakhih na ka bynta ban dawa ha ka ban phah weng noh ïa ka rai ban phah siew bai rung ïa  ki nongleit ïaid riewblei.
“Ngi buh ka jingkyrpad ïa u Lt Governor jong ka Jammu & Kashmir bad ïa ka kynhun ba dei khmih ïa ka jaka kyntang ba kim dei ban phah siew bai rung ïa ki nongleit ïaid  riewblei.
Ngi kwah ba ki nongleit ïaid riewblei kin lait na ka jingshah siew khajna ruh," u la ong.
U Sahni u la ong ba ka kynhun nongmihkhmat jong ka seng jong u ka la leit ban ïakynduh ïa u heh nongïalam jong ka Yuva Sena u Aditya Thackeray ha Mumbai ha ka sngi Palei bad u la batai shai ha kaba ïadei bad ka jingthmu ban pynlong ïa ka jingïakhih.
Ki heh jong ka kynhun nongïalam jong ka seng ki la ai jingmut ba la dei ban nang pynkhlaiñ ïa ka jingïakhih haduh ban da ai rai halor ka jingdawa, la ong u Sahni.
Ka tnat pulit ka Jylla ka dang ap ban ïoh shimti ïa ki shipai BSF kiba la shah kem halor ka jingdonkti ban siat ïap ïa u nongñiah trok ha ka jingjia kaba la jia dang shen hajan ka shnong Mawshun sharum Pynursla, East Khasi Hills district.
U Director General of Police (DGP) u Dr L.R Bishnoi u la ong ba kane ka jingjia ka dang ïaid hi ka jingtohkit, bad ka dang don ruh ha Ïingbishar.
Nangta, u la ong ba ha ka jingïakynduh bad u Symbud Myntri Rangbah u Bah Prestone Tynsong uba peit ïa ka tnat pulit ha Secretariat, la donlang ruh ki ophisar na ka liang ka BSF ha kaba la ïakren ïa kane ka bynta naduh ki kyndon aiñ jong ki shipai BSF, ka bynta jong ka Ïingbishar, bad kiwei kiwei ki kyndon.
U DGP u la ong ba na ka liang ki shipai BSF ki la kular ban leh katkum ka aiñ, hynrei ha kajuh ka por, ka tnat pulit ka Jylla ruh ka la ïai ban, ba ki dei aiti sha ki pulit ka Jylla ïa kita ki shipai BSF, hynrei ka aiñ ruh ka don na ka bynta kiba dei ki nongtrei ka Sorkar Pdeng.
U la ong ba haduh mynta, ki don lai ngut ki shipai BSF kiba shah kem.
Ka jingshah siat ïap u nongñiah trok u Bah Roning Nongkynrih ka la jia ha ka miet 5 tarik Jymmang ha ka por 11 baje eiei mynmiet ha ki shipai BSF ha kaba la kynnoh ba kata ka trok ka dei kaba kit masi.
Ha kawei pat ka liang, u DGP u la ong ba ka tnat pulit ka dang pynkhreh ban phah da ka kot jingpynshisha (affidavit) sha Ïingbishar halor ka jingong ka Ïingbishar ban tehlakam ïa ka jingtih bad shalan dewïong beaiñ.
Kum shi bynta ban bteng biang ïa ka jingïakren ïasuk bad ka Sorkar Jylla bad kumjuh ka Sorkar Pdeng, ki nongïalam jong ka kynhun kieng atiar ka Hynñiewtrep National Liberation Council (HNLC) ki la wan poi sha Shillong.
Ha kane ka jingwan kiew sha Shillong, la ïohi ba na ka liang jong kine ki nongïalam ka HNLC ki la ïashon dur lang ruh bad u ksiang ka kynhun uba lam khmat ban pynpoi sha ka miej jong ka jingïakren ïasuk, Bah Sadon Blah ha ka Sngi Ba-ar ha Nehru Park, Umïam.
Wat la kine ki nongïalam ka HNLC ki la wan poi sha Shillong, hynrei, kam shym la don satia kano kano ka jingpyllait khubor la ka dei na u Bah Sadon Blah ne na ki bor Sorkar.
Lah ban pynkynmaw ba ka sien ba nyngkong ba ki san ngut ki nongïalam ka HNLC ki la wan poi sha Shillong ka dei ha ka 5 tarik Nailar, 2022.
Hadien ka jingpynïaid shakhmat ïa ka jingïakren ïasuk, ki la leit phai noh sha Bangladesh ha ka 16 tarik Nailur, 2022.
Kine san ngut ki nongïalam ka HNLC ki long u Vice Chairman, Bah Manbhalang Jyrwa, Publicity Secretary, Bah Aristerwell Thongni, Foreign Secretary, Bah Phrangkupar Diengdoh lem bad ar ngut ki PSO, kita u Bah Aiborlem Marbaniang bad u Bah Storgy Lyngdoh.
Ka jingwan kiew jong ki nongïalam ka HNLC sha Shillong ka long hadien ka jingïoh ïa ka lynti ïaid kaba shngaiñ na ka Sorkar Jylla.
Katkum ka khubor ba ïoh lum, kine ki nongïalam ka HNLC ki la leit ruh ban ïakynduh ïa u Myntri ka tnat Kam Pohïing ka jylla, Bah Prestone Tynsong.
U Myntri Rangbah ka Jylla, u Conrad K Sangma ha ka sngi Ba-ar u la pyntip ba ka Sorkar Meghalaya bad ka Sorkar Assam kin sa shong jingïalang ban ïakren pynbeit pud jong ka wat ba ar ha kine ki artaïew ban wan.
“Ka jingïalang bad ka Sorkar Assam khlem pep kan sa long mynta ha shwa ban kut u bnai Jymmang na ka bynta ban pynïaid shakhmat ïa ka bynta ne ka wat kaba ar jong ka jingïakren pynbeit pud," la ong u Conrad bad bynrap ruh ba na ka liang ka Sorkar Meghalaya ka la ïakren na ka por sha ka por bad ka Sorkar Assam halor ka jingjia kaba la jia ha ka shnong Khanduli.
“Na ka bynta ban wanrah ïa ka jingshong shngaiñ jong ki paidbah kiba shong ba sah ha khappud khamtam ha kito ki shnong kiba jur ka jingïakynduh, na ka liang ka Sorkar Meghalaya bad Sorkar Assam, ngi la ïa rai lang ban don noh da ka jinghiar jurip lang ha kito ki shnong," la ong u Conrad.
Ha kajuh ka por la buh ruh ka jingkyntu ïa ki bor pynïaid District, ki nongshong shnong bad ki ophisar kiba peit ïa ki thaiñ khappud ba kin kiar na kino kino ki kam kiba lah ban wanrah ïa ka jingïakynad hapdeng ki arliang mamla, la ong u Myntri Rangbah.
Kum ban shu pynkynmaw ba dang shen ka la mih ka jingïakynad hapdeng ki jaitbynriew Karbi bad ki Khasi-Pnar ha ka shnong Khanduli ha West Jaiñtia Hills kaba la poi shaduh u pud jong ka jingïaktah kti bad ïalun maw.
U District Election Officer (DEO) ka East Khasi Hills district ka la khot jingïalang ha ka 6 tarik mynta u bnai na ka bynta ban ïakren halor ka jingdawa ka Voice of the People Party (VPP) ban ñiew biang ïa ki vote ha Mylliem konstitwensi.
Katkum ka shithi ba la phah sha u General Secretary ka VPP, Shillong, la ong ba ïa katei ka phang yn ïakren ha ka jingïakynduh ka ban long ha ka 6 tarik Lber ha ka por 12.30 mynsngi.
Kum ban pynkynmaw, ka VPP ka la dawa ban ñiew biang ïa ki vote halor ka jingkynnoh ba ki don ki jingdkoh haba ïadei bad ka jingdon ki vote kiba la thep bad ki vote kiba la ñiew.
Ka VPP ka la pynïakhun ïa ka Kong Aibandaplin F Lyngdoh na Mylliem konstitwensi, ha kaba la pynbna ïa u kyrtong ka Congress u Bah Ronnie V Lyngdoh kum u nongjop ha ka sngi ñiew vote ha ka 2 tarik mynta u bnai.
Ar ngut ki suba nongkhaïi drok ha ka Sngi Ba-ar ki la ngat ha ka shrip jong ki pulit ka Anti Narcotic Task Force (ANTF) na Khliehriat ha East Jaiñtia Hills district.
Ka jingïoh kem ïa kitei ar ngut ka la long hadien ka jingïoh ïa ka jingtip kaba bniah ha kaba ki pulit ka ANTF bad ki pulit ka thanat Khliehriat ki la pynlong ka jingpynap shrip ha surokbah NH 06 ha kaba ki la ïoh ban bat noh ïa kawei ka bos kaba don ïa u nombor AS01-LC-7641.
Ha ka jingkynra ïa kane ka bos, ki pulit ki la ïoh kem ïa kawei ka longkmie ba kyrteng ka Lhingneivah Singson (35 snem) lem bad u kurim u Lalroho Hmar (38 snem).
Na kine ar ngut ki pulit ki la ïoh kurup 6 tylli ki synduk sabon ba don kynja drok rong soh bad ïa kine 2 ngut la pynngat hapoh ka kyndon NDPS Act, bad la pynrung case hapoh ka thanat Khliehriat na ka bynta ban pynlong ka jingtohkit.
U SP ka East Jaiñtia Hills, u Jagpal Singh Dhanoa, u la ïathuh ba hadien ka jingtohkit la lap ba u dei u drok heroin ba don 65.92 gram bad na kine 2 ngut la ïoh ruh ban kurup ïa ka pisa kaba kot T.5,000.
Ha ka Sngi Ba-ar ka la don ka jingïalang jong ki ar district, kita ka West Jaiñtia Hills District bad West Karbi Anglong District ha Khanduli ban ïakren halor ka jingjia ha katei ka shnong.
Ha katei ka jingïalang la don lang ki Deputy Commissioner bad Superintendent of Police na kitei ar tylli ki district bad kiwei ki heh ophisar.
Ha katei ka jingïalang la ïakut ba baroh ar district kin ïatreilang ryngkat khnang ban wanrah biang ïa ka shongsuk shongsaiñ ha ka thaiñ Khanduli.
Nalorkata, la ïakut ruh ban pynlong biang ïa ka jingïalang ïasuk ka ban donlang ki majistor na ki ar district bad ki nongmihkhmat na ka jaitbynriew Pnar bad Karbi.
Ha kane ka jingïalang la wan shim bynta bun eh da ki Pnar, hynrei na liang ki Karbi la wan tang khyndiat ngut namar kim ïoh jingtip ha ka por kaba biang.
La ïakren halor ki jingeh ba mih ha katei ka thaiñ, hynrei namar ka jingduna paid ki nong Karbi ba wan sha ka jingïalang bad ki la ong ba kim lah ban shim kano kano ka rai ha kaba ïadei bad kane.
Kumta ban wanrah biang ïa ka shongsuk shongsaiñ, la ïakut ba shen yn pynlong biang ïa ka jingïalang ïasuk.
U nongïalam ka TMC, u Dr.Mukul Sangma u la pynpaw ka jingbym sngewtynnad ban wanrah ïa ka jingong ban long Myntri Rangbah da u Khasi ne Garo, bad u la ong ba lada long mano-mano ruh ym dei ban don jingeh, namar ha ki por ba la leit ruh ki don ki Myntri Rangbah ka Jylla kiba la khlad noh kum u Bah B.B Lyngdoh, Bah E.K Mawlong bad Captain W.A Sangma.
Haba ki nongthoh khubor ki buh jingkylli halor ka jingkren ban pynmih Myntri Rangbah da u Khasi, u Dr.Mukul u la ong ba um sngewtynnad ban kren ïa kane ka phang, hynrei um banse ban kren haba la buh jingkylli ïa u.
U la ong ba balei yn shu pynmih jingeh noh lada long Myntri Rangbah u Khasi ne Garo namar ha ki por ba la leit ruh ki Myntri Rangbah ki don kum u Bah B.B Lyngdoh, Bah E.K Mawlong bad Captain W.A Sangma.
U Dr.Mukul u la pynpaw ïa kane hadien ka jingïakynduh lang ki nongïalam jong ki seng saiñ pyrthei kiba kynthup ïa ka UDP, TMC, Congress, VPP bad kiwei kiwei.
U la ong ba ka thong ka long ban donlang kajuh ka thong ban khanglad ïa ka jingbamsap namar ka Jylla ka la shah kynnoh lyngba kawei ka jingkren kaba la mih ha ki lad pathai khubor ba ka Meghalaya ka dei ka Jylla kaba long banyngkong ha ka bamsap.
U Dr.Mukul u la kren ïa kane kum ka jingpynkynmaw ïa ka jingkynnoh u nongïalam ka BJP u Amit Shah uba dei u Myntri Korbar ri, ha kaba ka NPP bad ka BJP mynta ki ïathaw Sorkar lang.
Kumta u Dr.Mukul u la ong ba ym donkam ban khuslai katno ngut ki don ki MLA, hynrei kaba kongsan ka long ka jingshim ïa ka rai kaba skhem ban ïadonlang na ka bynta ban ïakhun pyrshah ïa ka bamsap.
Ki nongïalam ka United Democratic Party (UDP), All India Trinamool Congress (AITC), Indian National Congress, Voice of the People’s Party (VPP), People’s Democratic Front (PDF) bad Hill State People’s Democratic Party (HSPDP) ki la ïakynduhlang ha ka sngi Thohdieng na ka bynta ban thaw Sorkar, hynrei kam shym la poi sha kumba ki thmu namar ka jingïalang ka la kut noh tang ha ka jingïatai kumno ban thawlad khnang ban ïoh thaw ïa ka Sorkar riewlum khlem ka NPP bad ka BJP.Ki nongïalam jong kine ki seng ki la ïakynduh ha ïing sah u Myntri Sorkar barim uba dei u MLA ka UDP na Amlarem, u Bah Lahkmen Rymbui.
Hadien ba la wai ka jingïakynduh lang, ki la ïathuh ba ka jingïakynduh para maki ka long ban tehsong kawei na ka bynta ban skhem ka jingmut bad ïatylli ban thaw ïa ka Sorkar kaba khlem ka NPP bad ka BJP.Ki nongïalam jong kitei ki seng naduh u Bah Metbah Lyngdoh, Dr.Mukul Sangma, Bah Ardent Basaïawmoit, Bah Ronnie V Lyngdoh bad kiwei ki la pynpaw kajuh ka sur ba ym pat lah ban thaw ïa ka kynhun ne ai kyrteng ïa ka, hynrei ka jingthmu ka long ban pyrshang ki lad ki lynti kumno ban ïoh thaw lang ïa ka Sorkar synrop.
Haba kylli mano ban shimti kum u nongïalam jong kata ka kynhun, bad ban long u Myntri Rangbah, kine ki nongïalam kim shym la lah ban ai ka jubab kaba shai, namar ki la ong ba ïa kane ka phang yn dang donkam ban shong pyrkhat bad ïatai sani biang.
Kine ki nongïalam ki khlem kren shai haba kylli katno ngut ki MLA ki don ïa mynta, bad ki la biang ne em ïa ka jingbun paid ban thaw ïa ka Sorkar.
U President ka HSPDP u Bah KP Pangniang u la ong ba ki ar ngut ki MLA ka HSPDP – Bah Shakliar Warjri (Mawthadraishan) bad Methodious Dkhar (Mawshynrut) – ki donlang bad u ha ka por mynstep ha ka por ba wan sha ka ïing u Bah Lahkmen Rymbui, hynrei hadien katto katne kynta, ki la mih noh bad ki khlem wanphai shuh.
“Ngam tip shuh shano ki don namar ki la jah," la ong u Bah Pangniang.
Katba na ka liang ka NPP ha ka por janmiet ka la pyntip sha ki lad pathai khubor ba ki 2 ngut ki MLA ka HSPDP lem bad 2 ngut ki MLA shimet ki la ai jingkyrshan ban thaw Sorkar lang.
La ïathuh ba kine ki MLA ki la pynpaw ba wat lada ka UDP bad kiwei ki seng ki kwah ban thaw ïa ka Sorkar ki seng riewlum, hynrei ki donlang kiwei ki seng kum ka TMC bad Congress, bad ym don jingïapher lada thaw Sorkar bad ka NPP kaba dei ka seng na Meghalaya.
U President ka United Democratic Party (UDP), Bah Metbah Lyngdoh ha ka Sngi Thohdieng u la ong ba ka dei ka jingangnud jong ki seng saiñ pyrthei bapher-bapher ban ïoh noh da ka Sorkar kaba lamkhmat da ka seng ’riewlum.
“Hooid, kane ka dei ka jingkwah jong baroh bad na kata ka daw ki la wan shakhmat, ki la kynjoh sha nga bad ngi la ïalum lang mynta ka sngi," la ong u Bah Lyngdoh haba jubab halor ka jingpyrshang ka UDP ban thaw ïa ka Sorkar hapoh ka jingïalam ka seng ’riewlum.
“Ha ka jingshisha, la kynjoh ktien ïa nga da baroh ki seng saiñ pyrthei hadien ba la mih ka risol hynnin ka sngi bad ki sngew dei ba kan bha lada ïakynduh lang.
Kumta ngi la ïakynduh lang mynta ka sngi bad ka jingmih jong ka jingïalang ka long ba ngi la rai ban pynithuh ïa u briew na kawei-kawei ka seng ban mihkhmat ha ka jingïalang bad ban ïakren aïu ban leh nangne shakhmat," u la ong haba kren sha ki lad pathai khubor hadien ka jingïalang ha ïingsah jong u Myntri ka tnad kam pohïing barim ka Jylla, Bah Lahkmen Rymbui.
U la ong ruh ba ka kynhun kam pat rai eiei, hynrei ka shu kwah ban ïashong lang khnang ba baroh ki nongmihkhmat kiba shah jied kin ïadonlang.
Haba kylli, u la ong, “Ka ïingdorbar mynta ka don 59 ngut, bad haduh mynne mynsngi kiba la wan ban pynpaw ïa ki jingsngew jong ki, ki don 31 ngut ba kynthup na HSPDP, PDF, VPP, Congress bad TMC bad uwei u kyrtong shimet.
"Haba kylli balei ka seng kam ïatreilang bad ka NPP, u la ong, “Kam dei ba ngim kwah ne ngi kwah, hynrei ka dei ba kiwei-kiwei ki seng ki kwah ban ïashong lang bad ban peit kaei ka ban leh nangne shakhmat.
"Haba ïadei bad ka jingjah jong ki 2 ngut ki MLA ka HSPDP, u Bah Lyngdoh u la ong, “U President ka HSPDP ruh u la ïathuh ha nga shaphang kata bad ngi la buh jingmut ïa kane bad la pyntip sha ngi ba kin sa wan biang mynta ka janmiet.
"Shuh shuh u la bynrap ba ka UDP kum ka seng kan sa ïashong biang ban shim ïa ka rai lada jia ba ka shong ha ka liang pyrshah.
U President ka Voice of the People’s Party (VPP), Bah Ardent M.Basaïawmoit ha ka Sngi Thohdieng u la ong ba ka kynhun ki seng saiñ pyrthei bapher-bapher ka Jylla ba kynthup ïa ka UDP, TMC, PDF, HSPDP, VPP bad Congress ki dang wad ki lad ki lynti ban thaw ïa ka Sorkar kaba khlem ka NPP.“Kumba phi la ïohi ba kum ki seng saiñ pyrthei ngi ïakynduh mynta ka sngi ban wad ki lad ki lynti ban thaw Sorkar khlem ka NPP," la ong u Bah Basaïawmoit haba kren sha ki lad pathai khubor hadien ka jingïalang kaba la long ha ïingsah jong u Myntri ka tnad kam pohïing barim ka Jylla, Bah Lahkmen Rymbui.
Haba kdew ba ka kynhun ïa mynta ka dang wad ki lad ki lynti, u la ong, “Ngi dang hap ban pyntikna la kito ki nongmihkhmat ka HSPDP ki la jah shisha ne em…tang ka por ka ban batai.
Nga tharai ngi ïa don kumba 28 ngut eiei hangne.
Kum ki nongïalam ngi don beit ka jingkyrmen halor kano-kano ka mat.
"La yn khot lang ïa ka BJP ban ïadonlang ha ka kynhun, u la ong ba ha kaba nyngkong ka don ka jingsngew ba ki kwah ban don ka Sorkar ka bym don BJP ne NPP, hynrei kaba nyngkong eh ka long beit ba ka NPP kan ym don ha ka Sorkar.
Halor ka jingjah jong 2 ngut ki MLA ka HSPDP, u la ong, “Ngi dang wad ki lad ki lynti ban thaw ïa ka Sorkar kaba khlem ka NPP."Na ka liang u nongïalam ka Congress Legislative Party (CLP), Bah Ronnie V.Lyngdoh u la ong ba ka jingmih na ka jingïalang ka long ba kin dang ïakren namar ka kynhun kam pat shim ïa kano-kano ka rai.
“Kane ka dang dei ka jingïalang kaba nyngkong, lehse ngin dang don shuh ki jingïalang," u la ong.
U la ong ruh ba baroh ki seng ki la ïawan lang ha kawei ka rynsan ban ïatreilang bad pyntikna ban ïoh ïa ka Sorkar kaba shakri ïa u paidbah bad kaba don ka jingkitkhlieh.
Haba kylli, u la ong, “Ngi don ïa ki nombor.
"Halor ka jingbym don lang ki MLA ka HSPDP ha ka jingïalang, u la ong, “Kine ruh ki dei shi bynta jong kane ka kynhun ïatehlok.
"Shuh shuh na ka liang u MLA ka Congress na Gambegre u Saleng A.Sangma u la bynrap, “Ngi shu don ka jingïakren kumno ban ïatylli lang kawei, ngim pat ïakren ban kam ïa ka jingthaw Sorkar.
"Halor ka jingbym wan jong ki 2 ngut ki MLA ka HSPDP, u la ong, “Ki la wan hangne, tangba ki leit shaei ngam tip, imat ki leit paiñkhana.
".
U Myntri Rangbah, u Conrad K Sangma u la leit aiti ïa ka shithi iehnoh kam ha ka sngi Thohdieng kum u Myntri Rangbah ka Jylla ha u Lat ka Jylla, u Phagu Chauhan, ha kaba u la kam ruh ïa ka jingbun paidbah ki MLA ban thaw ïa ka Sorkar kaba thymmai.
U Conrad uba la shahjied biang kum u MLA ka South Tura bad uba dei u National President ka NPP, u la shahjied kum u nongïalam ka Parliamentary Party jong ki MLA ka NPP.Ka NPP kaba la jop 26 ngut ki MLA, ka la ïoh jingkyrshan na ka BJP kaba don 2 ngut ki MLA, nalor ki 2 ngut ki MLA shimet, bad 2 ngut ki MLA ka HSPDP ban thaw ïa ka Sorkar kaba thymmai.
Na ka liang u Conrad, u la leit rah ruh ïa ka shithi sha u Lat ka Jylla ha ka por janmiet kaba la soi lang da ki 32 ngut ki MLA kum ka jingkyrshan ban thaw ïa ka Sorkar.
Da ka jingkyrshan jong ki MLA shimet bad ki MLA ka HSPDP, kiwei pat ki seng saiñ pyrthei kiba kynthup ïa ka UDP, TMC, Congress, VPP bad kiwei ki seng, kim ïoh shuh ïa ka jingbun paid ban thaw ïa ka Sorkar.
Ha kawei pat ka liang, la ïathuh ba u Conrad u lah ban bamsmai biang kum u Myntri Rangbah ka Jylla ha ka 7 tarik Lber ha kaba u Myntri Rangbahduh ka ri, u Narendra Modi u lah ban donlang ha ka jingbam smai.
Kum ban pynkynmaw, u Conrad u la ïalam ïa ka Sorkar MDA naduh ka 6 tarik Lber, 2018 haduh ka 3 tarik Lber, 2023, ha kaba la donlang ka NPP, UDP, PDF, BJP, HSPDP, NCP, KHNAM bad ki MLA shimet.
U Vice President ka Hynniewtrep Youth Council u Bah Donboklang Kharlyngdoh haba ai jingkren ha ka sngi thang tyngshop ban pynrem ïa ki ar ngut ki Nongmihkhmat jong ka seng HSPDP, kata u Bah Methodious Dkhar bad u Bah Shakliar Warjri kiba dang shu jop bad kiba la leit ai ban jingkyrshan bad ban iatreilang bad ka NPP.U bah Donbok u la pynsngew ba kine ki khun sarong awria ki jop ia katei ka ilekshon da kaba shim ia ka kyrteng u Maieid Hoping Stone Lyngdoh bad da ka kyrteng u maieid Hoping Stone hi ki mut ban die tad ia la ka jaitbynriew.
Namarkata ruh u la pynsngew sha kine ki ar ngut ba kin peit ia ki paidbah ka jaitbynriew bad ba kin nym ailad ba ka ding kan klang, Shuh shuh u la ong ba ia kine ar ngut ym donkam shuh ban leit sei na ïing hynrei kin shu leit shong ha phyllaw ïing jong ki ha kine ki 3 sngi shwa ban pynbam smai bad lada kim kylla kabamut hapoh ka 7 tarik, kin leit ap syndon ha khyrdop ïing u Lat ka jylla, kata ha ka 7 tarik U Lber kaba long ka sngi ban pynbam smai.
Ka Cameron Diaz hadien bun bun snem ka la wanphai biang sha ka kam ak phlim ha kaba kane ka puron ka sngew kumba ka jingkmen jingsngewbha ka la wan biang sha ka jingim jong ka bad ka da kmen shi katdei eh ba ka lad ka lynti ka la plie biang ia ka ban ioh ak bad shim bynta ha ki phlim Hollywood.
Ka Cameron kaba la 50 snem kan sa mih pyrthei biang da kaba ak bad u Jamie Foxx ha kawei na ki phlim ka Netflix ka ‘Back In Action’ ha kaba ki bahaiing hasem bad ki paralok kiba ka don ka Hollywood ki la ai ka jingkitbok ia ka ha kaba iadei bad kane.
Kane ka puron ka la iehnoh ia ka kam ak phlim naduh u 2014 bad kane ka dei ruh hadien ba ka la ioh ia ki khun ki kti.
Ha ka jingshisha ka Cameron ka la shah tyrwa ban ak kumba katto katne ki phlim ha ki snem ba la leit hynrei ka la kyntait lut ia ki na ka daw ba ka kwah ban shim khia ban pynheh pynsan shwa ia ki khun.
U Idris Elba uba la ak ha ka Luther ula kren halor ka jinglong kongsan kane ka phlim na ka bynta jong u ha kaba nalor kane u Elba ula pynshai ruh ba ha khmat jong u ka Luther ka dang kham khraw bad dang kham biang ban ia ka James Bond.
U Idris uba la mih khubor ha kine ki khyndiat bnai ba un sa ak ha ka James Bond ula pynshai ba da lei lei ruh un nym treh ban ak ia katei ka phlim bad sngew ba kiwei kiwei ki phlim ki dang kham biang eh ia u ban lam khmat.
Ka daw kaba pynlong ia u Idris ban ym kwah ban ak ha ka James Bond ka long namar ba u sheptieng ba ioh ki mih ki jingkynthoh ba u dei u bym biang ne u bym iahap ban ak ia ka bynta jong u James Bond.
Une u tyngshop uba la 50 snem ula wanphai biang kum u John Luther ha ka ‘Luther: The Fallen Sun’ bad mynta u snem ngin sa iohi ruh ia u ha ki katto katne ki phlim thymmai.
U Idris um don jingsngew lada um shim ioh ban ak ha ka James Bond bad ong ba ha ka jingsngew jong u kane ka phlim ka dang kham biang hi ban ak ki tyngshop dohlieh.
Hadien ka jingiehnoh u Daniel Craig ia ka bynta jong u James Bond ki la mih ki khubor hamsaia ba u Idris un sa ak noh ia ka.
Hynrei mynta hadien ba une u tyngshop ula pynshai ia kane lehse baroh baroh kin sa sngewthuh hi.
Na ka bynta u Idris u sngewtynnad bha ban ak bad shim bynta ha ki phlim iashoh bad ong ba kine ki phlim ki dei kiba khring bha ia u naduh ka sien nyngkong ba ula rung sha Hollywood.
Kawei ka ophis treikam kaba don ha ka Dong Nongrimbah, Laitumkhrah, Shillong ka la suba shah wiang ding ha ki briew ki bym ithuh satia ha ka miet Sngi Thohdieng.
Katei ka jingjia ka la jia ha ka por mynmiet bad ïa katei ka ophis la tip kyrteng kum ka Meda Infrastructures Private Limited Information.
Katei ka ophis ka dei ka kompeni kaba khmih ïa ki kam tei jingtei mynta la 12 snem ha kaba ka Kong Anastasia Kharlyngdoh ka long kum ka Board Member bad u Bah Methodius Dkhar uba dang shu dep jop ïa ka ilekshon na Mawshynrut konstitwensi na ka seng HSPDP u long kum u Director.
“Katei ka ophis ka don ha ka Dong Nongrimbah bad katei ka jingjia ka la jia ha ka por kumba 10 baje duna eiei mynmiet," la ong u Rangbah Shnong ka Laitumkhrah, Bah Andrew A.Jyrwa haba kren bad u nongthoh khubor.
U la ïathuh ba haduh mynta, ki pulit ki dang pynlong ïa ka jingtohkit halor katei ka jingjia.
“Ki ong ba ki ïohi ïa katto-katne kiba mareh hadien ka jinging jong katei ka ophis.
Ki pulit ki dang pynlong ïa ka jingtohkit halor kane," la ong u Bah Jyrwa.
U la ong ruh ba katei ka ophis kaba la buh da u Bah Methodius Dkhar ha katei ka jaka ka dei kaba khmih ïa ki kam tei jingtei.
“Ki tiar kiba la ing ne julor ki kynthup ïa ki tiar ophis," u la ong.
Haba ïadei bad katei ka jingjia, ki pulit pynlip ding ki la wan poi ha katei ka jaka ban tem ïa ka ding.
Kum ban shu kdew hangne, kane ka leit jia ryngkhat ruh hadien ba u Bah Dkhar uba la shah jied kum u nongmihkhmat sha ka ïingdorbar thawaiñ u la leit ban ai jingkyrshan ïa ka kynhun NPP ban thaw Sorkar.
Ka Deepika Padu kone kan sa long kawei na ki puron ka Bollywood ka ban ak ha ki 5 tylli ki phlim ba remdor bha mynta u snem bad ha u snem ban wan ha kaba lada kheiñ kyllum lang baroh ia kitei ki phlim kiba kan ak ki la kot sha ka 1475 klur.
Ka Deepika kaba la ak ha ka Pathaan bad u Shah Rukh kan sa shim bynta ruh ha ka Jawan ha kaba kane ka dei kawei na ki phlim ba la shna ha ka dor kaba rem bad kan long ruh ka phlim iashoh.
Kane ka puron kaba la rung ak phlim nyngkong eh sha Bollywood da kaba ak ha ka Om Shanti Om wat lada ka la mad jingduhnong ha ki katto katne ki phlim ba ka shim bynta pynban ki la don pat ki phlim kiba la iarap bha ban kyntiew ia ka kam ba ka trei bad kiba la pyn iohnong ruh ia ka.
Ka kaiphod ba la ioh ka iathuh ba ka Deepika wat lada kam shim la soi bun ki phlim kumba long kiwei kiwei ki puron pynban ki phlim kiba ka soi ki dei pat kiba remdor.
Kane ka puron kaba don ha ka thup jong ki puron ba ioh ia ka jing siew kaba heh ka dei ruh kaba la ioh ban pdiang bun tylli ki khusnam ha ka jingim jong  ka bad iohpdiang haduh 3 sien ia ka Filmfare Awards For  Best Actress.
Ki khubor ki pynpaw ruh ba lada baroh ki phlim ba ka Deepika ka ak mynta u snem bad ha u snem ban wan ki iaid bha kumba long ka Pathaan kane ka puron kan sa long kaba riewspah tam.
Ka Deepika ka ban wan shim bynta tang malu mala ha ka Jawan la iathuh ba ka bynta ba ka shim pat ka dei kaba kongsan bha.
Kane ka puron kaba la ak ruh ha ka Fighter bad u Hrithik Roshan kan sa ioh ia ka jingsiew baheh na ka bynta kane bad ia ka Fighter la shna bad la pynlut haduh 250 klur.
Ha kajuh ka por ia ka Project K ba ka ak bad u Prabhas la shna ha ka dor kaba la kot sha ka 500  bad kane ka phlim yn pynmih haduh ki bnai ba pdeng jong u 2024.
Nalor jong kitei ki phlim ka Deepika ha u snem ban wan kan sa ak ruh ha ka bynta ba-ar jong ka Brahmastra kaba direk da u Ayan Mukerji.
Ha kajuh ka por kan sa shim bynta ha ka sien nyngkong ban ak lang bad u Ajay Devgn ha ka phlim jong u Rohit Shetty ka Singham 3.
Jingiaid lynti sha ka ‘Road to UFC’ kan sa wanphai biang mynta na ka bynta ka aiom ialehkai kaba ar ha u bnai Jymmang; ha kaba ka Ultimate Fighting Championship (UFC) kan wanrah mynta sa ia kawei pat ka lad ka lynti na ka bynta ki MMA kiba na ka dewbah-Asia ba kin ioh khur ia ka jingiateh kontrak ka jong ki bad ka kynhun pyniaid baroh kawei.
Shuh shuh ruh na ka liang jong ka UFC ka pynbna ruh ba ka kylla iakhun kaba sdang jong ka aiom ba 2 ka ‘Road to UFC’  kan sa long ha ka 27 bad 28 tarik u Jymmang; ha kaba kata ka lympung ialehkai kan iai pynsah ia ki saw kyrdan jingkhia jong ki nongialehkai na ka  bynta ba lah dep pynlong jong ka lympung; kata ka Men’s Flyweight, Bantamweight, Featherweight bad Lightweight.
Ha ka lympung ialehkai ba lah dep long la sakhi ia ka jingshimbynta jong ki 32 ngut ki nongia aireng na baroh shi lynter jong ki kyrdan kiba iakhun ha ki lai kylla na ka bynta ban ioh kamai ia ka jingiateh kontrak ha ka UFC.Kumta ruh u rangialehkai ka ri u  Anshul Jubli, Jeong Yeong Lee na South Korea, Rinya Nakamura  na Japan bad u Hyun Sung Park  na South Korea ki paw mynta kum ki nongjop bahakhmat eh.
Ka UFC  ka pynthikna khubor ruh ia ki lai ngut ki finalists kata u Jeka Saragih na Indonesia, Toshiomi Kazama  na Japan, bad u Zhang Mingyang ki long kiba lah iasoi kontrak na ka aiom ialehkai ba nyngkong.
Ka UFC  ka iathuh ruh ba ka khmih lynti mynta ia ki nongialehkai  bun tylli shuh shuh ki ri kiba hap hapoh ka dewbah-Asia kata ki ri kiba long shakhmat na ka ri China, Korea, Japan, Philippines, Thailand, Indonesia bad India kiba long ki ri kiba lah ioh ban shimbynta ha ka aiom ialehkai ba nyngkong.
Hapdeng ka jingïakhun kaba tyngeh, ka Megha-laya ka la shah liem noh ha ka final jong ka lympung 76th National Foot-ball Championship Santosh Trophy kaba la long hapoh ka King Fahd International Stadium ha Riyadh, Saudi Arabia.
Ha kane ka jingïaleh-kai final ka Meghalaya ka la shah liem noh da 3-2 kol ha ka jingïakhun pyrshah ïa ka Karnataka.
Wat la ka Meghalaya ka la shah liem, hynrei ka la lah shisha pat ban wanrah ïa ka nam ka burom ïa ka jylla hi baroh kawei, hadien ba ka la thaw khana pateng (history) da kaba ïoh rung syndon sha ka final jong kane ka lympung ha ka sien kaba nyngkong.
La ïoh ban sakhi ba ka jingïakhun final ka la long kaba itynnad bha khamtam ka rukom ïalehkai na ki ‘rang jong ka Megha-laya kiba la lah shisha ban pynpaw ïa ka jingtbit ka jong ki, la ka long ha ka rukom bat bol ne rah bol ruh kumjuh, kaba la pynpaw shisha ba kim duna shuh ha ka rukom ïalehkai haba ïanujor bad kiwei ki jylla kiba paw ka ri.
Ha kane ka jingïaleh-kai, watla mar ïasdang ka Meghalaya ka la shah thep kol, hynrei kane kam shym la pynduh mynsiem satia ha kaba ki la ïakhun tyngeh hynrei bym thaw hi ka sngi ne ka bok, ha kaba kut ki la hap ban mad ïa ka nam rem hynrei ban jop pat ïa ka mynsiem jong ki nongshong shnong ka Megha-laya lyngba ka jingpynpaw ka mynsiem ïakhun ka jong ki.
Ha kane ka jingïaleh-kai ïa ka kol kaba nyngkong la thep da u Sunil Kumar tang ha ka minit kaba 2 na ka bynta ka Karnataka bad ha ka minit kaba 19 ka Meghalaya lyngba u Brolington Warlarpih ka la ïoh ban pynphai ïa ka shi kol lyngba ka penalty hynrei tang hadien khyndiat por, ka Karnataka ka la ïoh khyrwit ïa ka kol ba ar lyngba u Bekley Oram bad ha ka minit ba 42 u Robin Yadav u la khyrwit ïa ka kol kaba lai bad ban tam syndon da 3-1 kol haduh ba kut ka kylla step.
Haba bteng ïa ka kylla miet, ki ‘rangïalehkai ka Meghalaya ki la ïakhun tyngeh bad dei ha ka minit kaba 60 ba u Sheen Stevenson Sohktung u la thep ïa ka kol kaba ar, hynrei kane kam shym la biang namar ha kaba kut, ki la hap ban mad noh ïa ka nam rem da 3-2 kol.
Watla ka Meghalaya ka la shah liem ha ka final, hynrei u Rajat Paul Lyngdoh, uba dei u nongap kol jong ka, u la ïoh khur ïa ka nam kum u nongap kol ba tbit tam ne ‘Best Goalkeeper of the Championship’ bad ïa ka nam ‘Best Player of the Championship’ pat la ïoh da u Robin Yadav jong ka Karnataka.
Kane ka jingïoh jong ka Karnataka ïa ka nam lahduh ruh kan dei ha ka sien kaba nyngkong hadien 54 snem, kata naduh ba ka la rah ïa ka khusnam ha u snem 1968-69.
Ka ri Argentina kaba long ka shlem ba khlainbor tam eh ha kaba iadei bad ka kam ialehkai Basketball, ka dap da ka jingkyndit kaba khraw bad ka jingbym poi pyrkhat satia ba kan duh noh ia ka jaka sha ka lympung ialehkai mynta u snem ka FIBA World Cup bad ka long ruh ka sien kaba nyngkongeh naduh u snem 1982; hadien ba katei ka kynhun ka lah mad ia ka jingshah pynrem noh da 79-75  ha ka kynhun iakhun pyrshah ka Dominican Republic.
Ka Dominican Republic ka lah rah ia ka jingjop watla ka lah behthong da 17 dor-thong  12 minit na kaba kut ha ka jingiakhun jong ki ha Mar del Plata.
Shuh shuh ruh ka Argentina, kaba la lah ban khot ia ki khlur ialehkai kiba pawnam ha ka pyrthei na ka European Leagues kaba kynthup ia u nongialehkai ka Real Madrid u Gabriel Deck, ka long ka kynhun kaba lah wan ha ka kyrdan ba saw ha ka group jong ka kata hadien ka Dominicans, Canada bad Venezuela.
Ka long ruh ka jinglehrain kaba khraw ia katei ka ri kaba lah pyndep ha ka kyrdan ba-ar hadien ka Spain ha ka World Cup ba lah dep long saw snem mynshuwa bad kaba lah shah jied ruh na ka bynta ki khyndai bynta ba lah dep long jong ka lympung.
Kumba ka paw mynta ka long ba ka Belgium  bad ka Serbia ki iakhun na ka bynta ka jak aba 32 bad ka jingshah jied bad ioh jaka khatduh ha ka lympung.
Kumta ruh ka jingiakhun phainal kan long ha Philippines, Japan bad Indonesia naduh ka 25 tarik u Nailar haduh ka 10 tarik u Nailur 2023.
Katba ka Philippines  bad Japan  ki long kiba lah shah jied lypa kum ki ri pynlong ia ka lympung, hynrei ka Indonesia kan shong sharud ha ka phainal namar kam shym la lah ban shah jied na ka bynta ban kynjoh ia ki kyndon jong ka FIBA  na ka bynta ban rung sha ka quarter-finals jong ka Asian Cup.
Ki ri kiba lah shah jied na ka bynta ka tei ka lympung ban long ki kynthup:Africa: Cape Verde, Ivory Coast, Angola, South Sudan, EgyptAsia: Philippines*, Japan*, Iran, New Zealand, Australia, Lebanon, Jordan, ChinaAmericas: USA, Canada, Brazil, Puerto Rico, Mexico, Dominican Republic, VenezuelaEurope: Finland, Lithuania, Germany, Greece, Slovenia, France, Lithuania, Spain, Italy, Georgia, Montenegro.
Ka Hurdles Cricket Club kan ïakhun pyrshah ïa ka Laitjem Cricket Club ban knieh ïoh rah ïa ka nam lahduh jong ka lympung 2nd District League T20 Cricket Tournament 2023 ba la pynlong da ka East Khasi Hills Cricket Association ha madan Smit.
Ka Hurdles CC bad ka Laitjem CC ki la ïoh rung sha ka final jong kane ka lympung hadien ba ki la jop ha ka jingïakhun semi-final kaba la long ha ka sngi Saitjaiñ.
Haba phai sha ka jing-ïalehkai semi-final kaba nyngkong hapdeng ka Hurdles CC pyrshah ïa ka Nongdawah Cricket Club, ïa ka jingkynting pisa la jop da ka Hurdles CC kaba la kam trai ban tied nyngkong.
Ki nongtied ka Hurdles CC kiba la tied nyngkong ki la lah ban kamai 105 run na ki 18.2 tylli ki over bad hap lut baroh ki wiket.
U Ricky Stone Nongbet marwei u la tied 29 run na ki 14 tylli ki bol bad u Nangkiewkupar Disiar u la tied 22 run na ki 29 tylli ki bol katba u Kyrmenskhem Nongpluh pat u la khur 3 wiket bad ai tang 13 run na ki 4 tylli ki over bad u Nangshai Nongpluh u la khur 2 wiket bad ai 21 run na ki 4 over.
Haba beh ïa kane ka thong, ka Nongdawah CC ka la lah ban kamai tang 69 run bad hap lut baroh ki wiket na ki 17.1 tylli ki over.
Tang u Restingroy Sari marwei uba la tied haduh 31 run na ki 26 tylli ki bol katba u Ricky Stone Nongbet u la khur haduh 4 wiket na ki 3.1 over bad ban ai tang 2 run bad u Pynshaitbor Girodh u la khur 2 wiket bad ai tang 7 run na ki 3 tylli ki over.
Ka Hurdles CC ka la jop ïa kane ka jingïalehkai da 36 run bad ha kane ka jingïalehkai u Ricky Stone Nongbet u la khur ïa ka nam ‘Player of the Match’.
Ha kawei pat ka jing-ïalehkai, ka Laitjem CC kaba la tied nyngkong ka la lah ban kamai haduh 146 run na ki 20 tylli ki over bad duh noh 6 wiket.
U Manchester Pathaw marwei u la tied haduh 54 run na ki 53 tylli ki bol bad u Marken B Khar-kongor u la tied 49 run na ki 42 tylli ki bol, katba u Md.
Muksodul Chou-dhury u la khur 3 wiket bad ai 28 run na ki 4 over bad u Prem Lama u la khur 2 wiket bad ai 13 run na ki 4 over.
Haba beh ïa kane ka thong, ki nongtied ka Cricket Lovers Sohra CC ki la lah ban kamai tang 131 run na ki 19.3 tylli ki over bad hap lut baroh ki wiket.
U Rohan Rai u la tied haduh 37 run na ki 35 tylli ki bol katba u Mukhramul H Sarkar u la tied 28 run na ki 44 tylli ki bol, katba u Doril June Pathaw u la khur 5 wiket bad ai 16 run na ki 3.3 over bad u Arnold Shadap u la khur 2 wiket bad ai 27 run na ki 4 over.
