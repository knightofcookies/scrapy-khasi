Ki dkhot jong ka ki kynthup ia ki stad ki jhad bad ki proh jabieng, naduh ki stad saian, ki stad kot “economist", ki riewstad ka їoh ka kot, ka khaїi-pateng bad kumta ter ter.
Ka kaiphot ka їathuh shai ba ka Jylla Meghalaya ka dei ka Jylla kaba sahdien bad kaba troiῆ tam ha ka jingtreikam ban pynurlong ia ki kam pynroi haba ia nujor bad kiwei ki Jylla ka thaiῆ.
Ka kaiphot ka mih na ka jingjurip ia baroh ki District jong ki Jylla ka thaiῆ shatei lam mihngi bad la jurip halor ki kot ki sla bad ki jingtip ba ki Sorkar Jylla hi ki ai bad їathuh.
Hadien kata ki nongjurip ki thew, ki woh da ki diengkot bapher bad ki buh kyrdan katkum ka jinglah treikam jong ki Sorkar Jylla ban pynurlong ia ki khatsan (15) tylli ki thong pynroi kiba kongsan bad kiba hakhmat duh ban kyntiew ia ki nongshong shnong jong ki Jylla ka thaiῆ.
Ki 15 tylli ki mat pynroi ki long; ban rat dyngkhong ia ka jingduk bad jingїapthngan, ban pynїoh ha ki nongshong shnong ia ka jingim ba kmen, ka jingkoit jingkhiah, ka pule puthi kaba bha, ka umbam umdih bakhuid bad jaka leit shabar kiba paka, Ban pynїoh ia ki bor ding kiba khuid, ka kam ka jam, ka kamai kajih kaba biang, ka їoh ka kot kaba kyntiew ia iwei pa iwei bad ban pyndam ia ka jinglah shilliang.
Ban seng ki kharkhana bad pyndonkam ia ka jingstad ki trai Jylla, ban thaw ki sorbah kiba bit ban shong briew bad ka mariang kaba khuid.
Ban wanrah ia ka jingїalong mar ryngkat hapdeng shynrang bad kynthei.
Ha kine ki bynta ka Jylla Meghalaya ka sahdien bad ka dei ka Jylla kaba troiῆ tam.
Tang ka East Khasi Hills District ka paw ba ka lah ban leh bha ha ki katto katne ki mat bad poi ha ka kyrdan kaba sanphew hynῆiew (57).
Katba kiwei ki District kum ka South West Khasi Hills, South Garo Hills bad North Garo Hills ki don ha ki kyrdan ba phraphew ar, khyndaiphew ar bad khyndaiphew phra.
Kane ka kaiphot kam dei tang ki dak jingkheiῆ, hynrei ki dak jingkheiῆ ki shat phalang ia ka jinglong jingman ka synshar-khadar bad ki kdew ia ka jingbam sap bad jingrunar ka treikam treijam.
Mano ban shim ia ka jingkitkhlieh halor kane? Kito kiba la synshar ia ngi ha kine ki ar phew bad lai phew snem kiba la leit noh bad haduh mynta kim lah ban kiar ne kyntait ia ka jingkitkhlieh.
Ka Jylla kan kynjoh sanphew snem ka rta bad ki nongshong shnong ka Jylla, khamtam eh ki khynnah bad ki samla kiba dang khie dang san ki ban dang im bad їaksaid bad ka jingim sa sanphew snem nangne shakhmat- Kaei ka ban jia bad kaei ka ban long ia ki? Kumno kin їohpdiang ia ka jingnang jingstad, ka jingkoit jingkhiah bad ka kam ka jam kaba biang?Ka pule puthi kaba dei ka jingdonkam kaba kongsan jong ki khynnah bad ki samla ka la long kaba remdor bad kan nang rem dor ha ki snem ban wan lymda ngi pynkylla ia ki policy.
Ngi kam ba ka Jylla, khamtam eh ka Nongbah Shillong, ka dei ka mecca jong ka pule dangle ha ka thaiῆ baroh kawei, phewse kane ka la long tang ka puriskam kai bad ki dak jingkhieῆ ha ka kaiphot jong ka Niti Ayog ki pynpaw ba ka Jylla ka sahdien bad ki nongshong shnong kim їoh ia ka pule puthi kaba bha.
Ka pule-puthi ka їasnoh bad ka bam, lymda ki khynnah skul ki їoh ka bam kaba tei ia ka met ka phad bad ka jingmut jingpyrkhat kin ym lah ban san pura ha ka jingnang jingstad.
Nalor ka bam kaba tei, ki samla ki khmihlynti bad angnud ba hadien ka jingpule kin їoh ki lad kamai bad ki kam kiba biang briew khnang ba kin lah ban pynkhlaiῆ ia ka їoh ka kot.
Pynban, ka kaiphot ka їathuh da kumwei ba ka Jylla Meghalaya ka troiῆ bad leh sniew palat ha kine ki bynta- ka jingduk, jingїapthngan, ka jingbym lah ban їoh ka bam ka dih bad jingbym kotbor jong ki briew ban thied ia ki jingbam kiba tei bad ka jingkyrduh kam ki їeng hakhmat jingkhang bad ki pynsyier shikatdei ia ka jingim bad kine ki kdew sha ka lawei kaba dum tliw tliw.
Ka їohkam їohjam ka dei ka mat kaba ktah ia ki samla.
Ym lah ban len ba ka jingkyrduh kam hapdeng ki samla ka la nang kiew.
Lada phi ithuh briew ne don jingїadei bad kiba don ha ka bor synshar phi lah ban їoh.
Kane ka rukom treikam ka la pynsniew bad ka pynlong ia ki samla ba kin shaniah ia ka jingim jong ki ha kiwei.
Kumta ngi dei ban pyndam shisyndon ia kane bad pynbeit ia ka rukom thung kam ha ki tnat Sorkar ne ki kharkhana ne ki dukan ne ki jaka treikam jong ki riewshimet kiba don hapoh ka Jylla.
Nangta ynda la їohkam ka mih sa kawei pat ka jingeh, ka tulop ne ka bai bylla pat katno? Hato ki nongtrei ki їoh mo ka tulop kaba biang briew ne ka “living wage" kaba ki lah ban im ka jingim kaba pura nadong shadong.
Ha kine ki shiphew snem tam ha ka jingtrei kam jong nga, nga la їakynduh ia ki samla kynthei bad shynrang kiba trei bylla kumba khatar haduh khat hynriew kynta ha ka shi sngi, katba ka tulop ne ka bai bylla ka long kaba rit bad kaba poh dor tam.
Ka long be aiῆ ban treikam palat ia ka phra kynta ha ka shi sngi bad ki nongaikam la ka dei ka Sorkar ne ki riew shimet ki dei ban siew da ka dor ia ki nongtrei kiba trei palat ia ka phra kynta.
Nalor nangta ki dei ban batai shai ha ka soskular ne syrnot ai kam ia ki kamram jong ki nongtrei bad ruh ia ki hok ba ki nongtrei ki dei ban їoh.
Ki nongtrei la ki dei ki nongtrei Sorkar ne company ne jong ki riewshimet kum ha ki dukan bad kiwei ki dei ban їoh ia kine ki hok- (i) ka “living wage" lane ka tulop kaba biang briew (ii) ki shuti, kum “ka casual, medical bad earned leave" (iii) haba ki pang ki nongaikam ki dei ban buria ia ka bai dawai bad bai sumar pang (iv) ka bai skul ne “education allowance" (v) bai wai їing ne “house allowance" (vi) ka jingkynshew pisa ha ki “provident bad pension fund", ha kaba ki nongaikam bad nongtrei ki dei ban ia synῆiang lang katkum ka aiῆ bad kiwei kiwei.
Kaei ba ngin khan ha kane ka por? Ka theme jong ka Youth Sunday mynta ka snem ka khot ia ngi ba ngin khan.
Ngin khan aiu? Katkum ka Dienshonhi, ka kyntien khan ka mut, “pyrkhat; tim kῆia bad kyrpad kyrpon ia ka blei ban їathuh ia ka daw, ka dak ka shin…" Ka kyntien khan ka mut ruh, “Ngi khan haba khmih biang ia kaba la pyrkhat.
Ka khan ka mut ka jingduwai bad jingїasaid".
Ki jingduwai kim long kiba pura ne myntoi lymda pynurlong ia ki.
Kum ka nuksa, ka jingduwai na ka bynta kiba pang kan ym don jingmut lymda kiba pang ba jhia ki їoh ia ka lad sumar pang kaba paka.
Kumjuh ruh ka jingduwai na ka bynta kiba duk ba kyrduh kam don jingmut lymda ki briew ki їoh ka kamai kajih, ka kam ka jam bad ka bai bylla kaba biang briew.
Katkum ka “National youth policy" ki samla ki dei kiba hapdeng 15 bad 29 snem ka rta bad kumba 30.6 percent ne laiphew na ka shispah ki nongshong shnong jong ka Jylla Meghalaya ki dei kiba hapdeng ka 15 bad 29 snem ka rta.
Na ka khatphra lak ngut tam ki nongthep vote ha ka Jylla lah jan shiphew lak ngut ki dei kiba hapdeng ka 18 bad 39 snem ka rta.
Lada don ei ei ban pyrkhat ka long ba ki samla ki dei ban їoh bhah ha ka synshar khadar bad ki ishu kiba ktah ia ka їap ka im jong ki ki dei ban long hakhmat duh ha ka jingtreikam jong ka Sorkar.
Ym tang katta, ki samla da lade ki long ka kynhun kaba khlaiῆ bad ki lah ban wanrah ia ki jingkylla bad ki don ka bor ban saiῆdur ia ka imlang sahlang.
Ka por samla ka dei ruh ka por ba ngi rhem bad shongshit.
Hynrei ka don ka jingїapher kaba khraw hapdeng ka jingrhem ha ryngkat ka jingtip, ka jingshemphang, ka jingleh tipbriew bad ka jingshongshit khlem pynshong dor bad pynshong nongrim.
Ka jingleh shongshit ka їalam sha ka jingjot bad jingduhnong, hynrei ka jingtip bad jingshemphang ki tei ia ka jingim.
Kumta ki samla ki dei ban shut jabieng, ban thud ban wad ia ki jingtip bad khlem tieng khlem riej ban kylli jingkylli bad їatai nia halor ki mat ki ishu bad ka їap ka im jong ka Jylla.
Ki dei ban tei ia ka saiῆpyrkhat kaba pynїaid shaphrang bad tei ia ka longbriew manbriew, ym ban ran shadien.
Kumta ngin khan, ngin puson bad ngin їakhun.
Amen.
Shillong: Ka seng sain pyrthei Congress, myn hynnin ka sngi ka la pynskhem shuh shuh ia ka jingdawa ban don ka jingtohkit kaba laitluid ka jingtohkit da ka iing bishar halor ka jingshah siat iap u bah Cheristerfield Thangkhiew ha ka 13 tarik u Nailar.
Haba kren bad ki lad pathai khubor, na ka liang u nongialam ka liang pyrshah u Dr Mukul Sangma u la ong “Nga ngeit ba ki paidbah ruh ki dawa ia kane ka juh ba ka dei ban don ka jingtohkit kaba laitluid, ha kane ka jingjia, phi dei ban sngewthuh ba ka don ka jingjia kaba la kren ia kata ka jingiasiat khlem daw kaba ki khot “Fake Encounter".
U la ong ba kiba sha kynnoh ha kane ka jingiasiat khlem daw dei na ki pulit, lada ong ba donkam ia ka jingtohkit kaba laitluid, kumno phin pynthikna ba kan dei kaba laitluid, mynta lada ka jingkynnoh ka long sawdong ia ki pulit kiba ha khlieh, hato ki don kata ka jingshaniah ban ong ba kata ka jingtohkit kan long kaba laitluid.
“Lada ia kito ki ophisar kiba ha khlieh kaba ka jingtoh kit kan long pyrshah ia ki lada ki dang don ha ophis, dei hangne ba ka sorkar ka hap ban peit ba ka jingtohkit ka dei ban long kaba laitluid, nga kren ia kane katkum ki kyndon ka ain"u la bynrap shuh shuh.
u Dr Sangma u la ong ba kumba ki don ka jingantad, ki bor ki dei ki hap ban leh ban pynthikna ba kata ka jingtohkit kan long shisha kaba laitluid dei ban pynlait na ki bor kiba don hapoh jong kata, namar kin don shibun ki pulit kiba don hapoh jong ki ia kaba hap ban tohkit ia ki, hato kin long shisha kiba laitluid, ban kren ia kine baroh, hap ban sngewthuh.
U Dr Mukul la ong ba ia kaei ba dei ban leh, kan shong ha ka kaiphot jong ka kynhoh tohkit, hynrei shuwa ban ioh ia ka kaiphot dei ban pynthikna ba ka jingtohkit baroh kan long kaba laitluid lane kata ka jingtohkit kan nym shah pynthut, la sngewthuh ba kan don ka jingtohkit pyrshah ia ki pulit ha ki kyrdan bapher bapher; u la buh ruh ka jingkylli ba hato ki pulit kiba kham rit kyrdan kin nud ban kren ia ka jingshisha.
Shillong:Ha ka 2 tarik u bnai Nailur 2021, ka seng Congress kaba shong sha ka liang pyrshah hapoh ka ïing dorbar thawaiñ ka jylla, ka la phah da ka dorkhas sha ka Secretariat jong ka Meghalaya Legislative Assembly na ka bynta ban wanrah ia ka resolution ban weng noh mardor ia u Bah Metbah Lyngdoh na ka shuki lamphang jong ka ïing dorbar thawaiñ.
Ha katei ka dorkhas ban weng ia u Bah Metbah Lyngdoh na katei ka shuki la soi da ki sawngut ki MLA jong ka seng Congress kiba kynthup ia u Zenith M Sangma, u Bah George B Lyngdoh, u Bah Kimfa S Marbaniang bad u Bah HM Shangpliang bad la aiti sha ka Assembly Secretariat hashwa ba ka ïingdorbar thawaiñ kan pynlong ia ka dorbar synrai jong ka kaban sdang naduh ka 10 tarik u bnai Nailur 2021.
Haba kren sha ki lad pathai khubor, u nongialam jong ka liang pyrshah, u Dr Mukul Sangma u la ong ba kitei ki sawngut ki MLA jong ka seng Congress ki la mudui ia ka dorkhas katkum ka kyndon jong ka Clause(C) jong ka Article 179 jong ka riti synshar ka Ri India bad ka Rule 135 jong ka Rules and Procedure of Business hapoh ka Meghalaya Legislative Assembly.
Shillong:Ka jingdon ka jingkhangdam ha ka jylla hadien ba ka khlam Covid-19 ka la wan lynshop biang ha ka jylla ha ka sien kaba ar ka la ktah bha ia ka ïoh ka kot jong ki paidbah nongshong shnong ka jylla hynrei dang shen hadien ba ka Sorkar Jylla ka la sdang ban plie biang noh ia ka Iew ka hat bad ka la ailad biang ia baroh ki kali kamai ba kin mih kamai biang hynrei ia ki bos saw pat ka dang shu ailad dang kumba shitaiew mynta ban sdang kamai biang.
Kane ka jingleh jong ka Sorkar ia ki bos saw ka la pynbitar ia kitei ki nongniah bos saw namar ba la saw bnai kynthih kitei ki nongniah bos ki khlem ioh shuh ka kamai jong ki.
Kitei ki nongniah bos saw ki la pynpaw ba kan myntoi aiu ba ka Sorkar kan buh ia kitei ki bos saw haba shisngi ka shah ban kamai hynrei shisngi pat kam shah bad ki la ong ruh ba haba ia ka iew ka hat ka Sorkar ka la shah ban plie kumta ia ki kali ruh ka dei ban pyllait.
Kitei ki nongniah bos saw ki la ong ruh ba lada ka Sorkar ka sngew ba khapngiah eh ki surok ka dei ban ong beit da kaba shai bad ka dei ban shna pynheh noh ia ka surok bad pyndon noh ia kita ki fly over.
Kitei ki nongniah bos saw ki la iathuh ruh ba ki don ki paralok jong ki kiba shait niah bos lang ruh ki la iehnoh ia ka kam niah bos bad ki la die jingdie noh ha Motphran bad ha Iew dielang bad ki la iathuh ruh ba ma ki ruh ki kamai bos mynsngi bad ki leit die jhur die soh pat mynmiet.
Kitei ki nongniah bos saw ki la ong ruh ba lada don kata ka jingujor ban thep duna noh ia ki paidbah nongshong bos kin sa peit ia kata namar ba kat ha iewdielang ruh katto ngut ki paidbah ki ia dung ia mih kam lei lei te ha ka bos lei kan pher leh aiu.
Ki la ong ruh ka bai bos ka dang neh kumjuh katba ka bai umphiang kali pat ka dang iai kiew sha bneng sha khyndew.
Shuh shuh ki la buh ruh ka jingkylli ia ka Sorkar ba kane ka jingleh jong ka Sorkar ban khang shisngi plie shisngi balei hap ban bamja tang shisngi?Kitei ki nongniah bos ki la ong ruh ba lada ka Sorkar kam pyniaid beit kumba ju iaid ia kiba die kiba thied bad kiba shong kumba ju long wat ka Sur jong ki nongdie madan ruh kan sa sawa jam bad ki nongniah kali ruh baroh kin sa mih.
Kitei ki nongniah bos saw ki la iathuh ruh ba ki briew ruh ki duna bha ba shong bos namar ba dang long ka pyrthei kumne bad don ki por lei ba ki bos ki shu thylli kumto hynrei ki la ong ruh watla ka bai kamai ka duna bha hynrei ban ia kaba shu shong ha iing ki dang lah ba kamai la ka kamai bad trei shitom beit da long sa katba long ruh tangba la mih ka bai bam ruh hap hun beit.
Ki la ong ruh ba ki ioh ban kamai tang lai sien shitaiew hynrei ki hap pat ban hun la ka hun namar ba pyniaid ki bor kiba halor.
Kitei ki nongniah bos saw ki la kyrpad ba la kumno kumno ka Sorkar ka dei ban pyllait kamai ia ki kumba baroh ki ia bamja man ka sngi dei ruh ban pyllait ban kamai jakpoh man la ka sngi.
Shillong:U myntri rang bah ka jylla u Conrad K Sangma u la pynshai ha kaba ia dei bad ka jingplie ia ki jaka jngoh kai pyrthei, na ka liang jong ka sorkar jylla ka la ai bor pura ia ki bor shnong ban shim ia ka rai ba kin plie noh ne kin dang bteng ka khang ia kine ki jaka jngohkai pyrthei ki ba don ha ki thain jong ki.
Haba ia kren bad ki lad pathai khubor na ka liang u Sangma u la ong “Naduh nyngkong hi ha ka ba ia dei bad ka jingplie noh ia ki kam jngohkai pyrthei la ai bor pura ia ki bor shnong ia ka ei ka rai ka ba ki shim la ka dei ka jaka Sohra,lane ka Jaintia lane ha Ribhoi bad la da kim pat kwah ban wan ki nong jngoh kai pyrthei sha ki thain jong ki ki lah ban dang khang shuwa".
Ha kaba ia dei bad ka jingplie noh ia ki skul na ka liang u myntri rangbah u la ong ba ka rai ban plie noh ia ki skul ruh kan long kat kum ka jingkwah ki nongpyniaid skul yn ym lah ban pynbor ia ki.
U Sangma u la ong ba kaei ba na ka liang jong ka sorkar ka la shim ia ka rai ka long ban ban pyllait khyndiat khyndiat, hynrei ka rai kan shong beit haki ia ka ei ka ba ki mon bad ki lah ban plie ynda ki la sngew ba ka long ka ba shngain ban plie ia ki ne ki jaka.
Ha ka jingialang ban ia kren halor ka jinglong jingman bad ka khlam Covid -19 na ka liang u Myntri rangbah, u la iathuh ba ka la don ka jinghiar kiba ioh pang ha kine ki sngi bad ha ka ne ka jingialang mynta ka sngi la rai ban pynjynsur shuh suh ia ki kam ki jam.
Ha ka ne ka jingialang la bishar bniah biang ia ki katto katne ki jaka ki ba don ka jing bym sngewthuh ia ki protocol ki ba la pynmih da ki Deputy Commissioner ne na ka thnad Political bad halor kane ka bynta la bthah ia ka ophis jong ki Deputy Commissioner bad ka ophis u Chief secretary ban pynmih ia ka jingbthah ba pura halor ka ne ka bynta.
Shillong: Ka Hynñiewtrep Integrated Territorial Organization (HITO), ka sngew khia jur, halor ka jing khanglad kane ka sorkar MDA, ia ki paidbah, ha ki rukom bapher bapher bad ka HITO, ka sngewkhia jur, halor ka jing pan jubab jong ka Deputy Commissioner, East Khasi hills, ia kito kiba pynlong jing ialang paidbah, ban pynrem halor ka jingshah pyniap U bah Cherish Starfield Thangkhiew.
La ong da katei ka seng, ba kiba shah pan jing pynshai, ki dei ki khyndiat ngut ki riew shimet, hynrei ia ki MLA, kiba wan ha katei ka jingleit on tep, ym shym la pan jingshai satia, ha ryngkat bad kiwei de ki nongialam sengbhalang, kiba leit ha kitei ki jingialang bapher.
Ym tang katta, la ong shuh shuh ba ka Deputy Commissioner, East Khasi hills, kam shym la leh eiei satia, halor ka jing ujor jong katei ka seng, ia ka jing ialang, jong ka seng BJP, kaba la pynlong ha ka 31tarik Naitung 2021, ha Assam Club ha Laban.
Katei ka seng, ka lyngngoh, ba ka DC, kam shym la leh eiei pyrshah ia ka jing ujor pyrshah ia ka DC bad ia U SP, ba kim shym la pyn shitom satia, ia kito kiba pynlong jingialang sain pyrthei bad ki bym don jing iadei satia bad ka jing ialang iada covid, ong ka kyrwoh na U bah Donbok Dkhar, President jong katei ka seng.
Nongpoh:Ki nongialam ka HANM, Ri Bhoi District, ki la pynpaw ba kim hun ha kane ka jingiapynbeit pud hapdeng ka Megha laya-Assam, kata hadien ba ki la ioh jingtip ba katei ka kam pynbeit ia u pud u sam, ym bishar katkum ki kot ki sla jong ki jaka puta bad nalorkata halor ki kot kiba pynshisha ia ki paidbah nongshong shnong ha khappud.
Haba kren sha ki lad pathaikhubor ha Nongpoh, u Bah Pateng Marsing, President ka HANM Ri Bhoi, u la ong ba ka seng ka sngewkhia eh ban tip ba ka jingiapynbeit pud hapdeng ki ar jylla kan long beit lyngba ki dulir jaka na ki briew kiba sah ha khappud, ha kaba u la ong ba lada ka kam pynbeit ia u pud u sam, yn bishar lyngba ki dulir jaka, ne ki kot jingdonkam jong ki paidbah, kiba kynthup ia ki Epic, Adhaar lem bad kiwei, kaba mut ba la jan baroh ki shnong Khasi, kiba hap hapoh ka Raid Nongtung ne Block-2 kaba la tip paidbah, kin sa shah klun lut ha ka Assam.
U la ong ruh, ba ha ka jingleit jurip khappud ka seng, khamtam ha kito ki shnong Khasi kiba hap ha Block-2, la lap ba baroh ki dulir jaka jong ki Khasi ki dei kiba la ioh na Assam bad ym tang ki dulir jaka, hynrei kum ki Epic, Adhaar Card lem bad kiwei de ki kot jingdonkam, bun na ki paid Khasi ki la don ha ka kyrteng jong ka jylla Assam.
U Bah Pateng Marsing, u la ong ba haba ka seng ka pyrshang wad jingtip na ki paidbah, ki la ong ba ka dawbah bad da ka jingbym banse ia ki ban shah rejister sha Assam, ka dei namar bym shimkhia ki bor sorkar Meghalaya bad District Council ruh kumjuh, namar wat haba ki riew paidbah ki la dep lut ia baroh ki kot ki sla, hynrei ki shu satkut beit ha ki duli, kiba don ha Secretariat bad District Council.
Namarkata, ka seng ka ka kyntu ia ka sorkar jylla ba ka dei ban pyrkhat bha ha kaba iadei bad ka jingpynbeit pud ha ki shnong Khasi kiba don ha Block-2, namar kum ka seng hi kan pyrshah beit lada kitei ki shnong Khasi kin leit sha Assam bad ka seng kam kwah ban leit kam jubor ia ka jaka jong kiwei.
Hadien 2 taïew ba ka RAM ka la pynsngew ha ki lad pathai khubor ïa ka jingdonkam jong ka seng ban ïoh noh ïa ka Publicity Secretary ba pura, hynnin ka sngi kata ka 2 tarik u September, 2021 ka Seng hadien ba ka la kynjoh ktien na kiwei ki ‘riew shemphang bad Seng bapher bapher, ka la ïohlad ban ïakren syndon bad ka Michelle Bachelet Jeria, kaba dei ruh ka Commissioner for Human Rights na ka Office of the High Commissioner for Human Rights.
Ha kane ka jingïakren lyngba ka phone call, ka I.Kharmuti President ka Rot Association of Meghalaya ka la ïohlad ruh ban pan jingmut ha kiba bun ki liang khamtam ha kaba ïadei bad ka jingpynlong aiñ noh ïa ka kam khaïi met ha kane ka jylla Meghalaya bad ka Ri India hi baroh kawei.
Ka I.Kharmuti ka la ujor ruh syndon sha ka Office of the High Commissioner for Human Rights pyrshah ïa ka Sorkar Meghalaya, kaba kynthup ruh ïa ka Meghalaya Police department bad ka Meghalaya Human Rights Commission namar ki daw jong ka jingleh mynthi bad jingbym pynsngap jong ki ïa ki jingeh ba ki ‘thei nuti ki ïakynduh ha kane ka jylla da ki phew snem mynta.
Na ka liang jong ka Commissioner for Human Rights ka Michelle Bachelet Jeria kaba dei ruh ka President barim jong ka Ri Chile (2006 – 2010 bad 2014 – 2018) ka la ai jingmut ïa ka Rot Association of Meghalaya ban jied bad pan jingïarap na ka Kong Sanjibita McDonald Tariang Sen kaba dei ka Vice Consul ha ka British Deputy High Commission, Kolkata.
Kane ka President ba don burom jong ka Ri Chile ka la kular ruh ban ïakren bad ka Sorkar India halor kine ki jingeh baroh ba ki ‘thei nuti ha kane ka jylla ki ïakynduh.
Ka jylla Meghalaya ka dei ka ba la kyrkhu da u Blei, da ka mariang nadong sha dong.
Bun Ki iaroh ia ka hangne hangtai.
Na ki file na ki khubor ngi ki rit ki ria ngi iohi ngi tip ba ka sorkar ka pynlut da ki phew lak ki phew klur ban wanrah ki project ban roi ban par ban im ki paid ka jylla.
Tangba tip shisha kita ki jingthoh ki jingthmu ki jingkular ki kut ha miej hapoh file ne ki da long seisoh shisha ne em.
Haba peit te imat em.
ka jylla jong ngi kaba tang shi troh (area 22,700 sq km approx), katba ki toll gate ki jaka khrong pat ki bun byllei ha man la ki dong ki jaka.
ka jingdon ki toll gate ha jaintia hills (kawei ha lumshnong east jaintia kawei ha ialong west jaintia) , ha ribhoi ha east khasi hills.
Kine ki toll gate ki khrong pisa da ki lak ki klur ban pynbha ia ki surok hynrei phewse da markhongpong.
Kam don jingmyntoi ei ei haba peit kam wanrah ia ki surok ki highways kiba kat kum ka standard ba lah thew lah mang.
Tip shaei jah ka pisa katba ia u surok long kum ka nurok ka ksew kum ka jaka sum ki sniang.
ka surok ki ong ka dei u budlum ka roi ka par.
Wat ia u surok national highway dang shah iehbein tip katno songsat ki surok sha nongkyndong lei.
Ban iaid ban iah kali ym long shuh, ha baroh shi lynter u surok national highway 6 satang ki thliew ki potholes suda.
Iaid ruh tyngkhuh sangeh ruh blok sa ka aksiden.
Tip kumno ki nongmihkhmat Naduh u cm u minister road transport ki jah shaei?? Ne kine kim pyndonkam surok shuh tangba lah dep sign lah dep phah UC lahbiang.
Ki ia her na suiñ na shnong sha Shyllong, Tura, Williamnagar, Ampati khliehriat wahiajer mairang pynursla ter ter.
Ko sorkar sngewbha peit lem ia ngi ki ba pyndonkam surok.
Lada niah da Kali private ne Kali kamai hap hi ban siew tax.
Ym donlad ia ngi ban her ban ioh escort ban ioh VIP vvip tag.
Wat kynnoh ia ka mariang.
Lada Slap ne shit la tlang ne lyiur ki surok ki juh hi kim juh bha katba ka tax pat hap siew beit ha ka dor ba rem.
Sniawbha pyndap pynshna ban lait na ka mynsaw mynsain ka aksiden.
Ban maramot tang ia ki thliew ki potholes ruh ym don ba pathiaw.
Shwa ban jia kaei re kaei kaba sngewsih ia ka iaid ka ieng u paidbah ki kali ki mator sngewbha leh ia kaba lah bynshet.
Iano yn kynnoh? Ia u nongjied? Ne ia u nongshahjied?.
U ba leit ba wan man ka por.
Dr R Phawa.
Shillong:Uwei na ki tynshop bapawnam ka Ri Khasi bad Jaiñtia ia u ba la tip kyrteng kum u Phira Dohtdong ym tang ba u nang bad don sap tang ban ak phlim bad riam stai hynrei u tei u tynshop u la jied ruh ia kawei ka kam jong u kata ban ri syiar bad ban kamai da ka kam lajong.
Ka long kaba kham iar ban lap bad shem kum une u aktor ba ak phlim u bym don satia ka jingsngew sarong ne ka jinglehraiñ hynrei u la im beit ka jingim ban trei shitom da kaba leh ia ka kam lajong.
Une u tynshop u la ong ba u la sdang ia kane ka kam ak phlim naduh u snem 2012 bad u Bah Pradip Kurbah bad katei ka phlim ka dei kaba la ai kyrteng ka Khyndai Shiteng.
U Phira Dohtdong u la iathuh ba ia ka kam ri syiar u la sdang naduh ki por ba la sdang wan lynshop ka khlam Covid -19 ha ka jylla kaba long ka por ba jynjar bha ka kam ka jam ban ioh ha kaba ka la pynlong ia u ba un shna ia katei ka sem syiar ha ka jaka jong u kaba don ha Ri Bhoi bad u la ong ha ka jingkyrduh hap kylla hi u nongri syiar ruh.
U la iathuh ruh ba mynta u la ri ia ki syiar kroiler bad ki syiar kha pylleng kiba shait kha pylleng rong saw bad ha ka shibnai u la iathuh ba u shait ioh kamai hi kumba 10 ne 15 hajar tyngka eiei.
U la ong ruh ba ka jingdawa jong ki pylleng saw ha kane ka jylla ka long kaba haduh katta katta bad kumta na ka liang jong u Phira Dohtdong u la kyntu lang ruh ia ki khynnah samla ka jylla kiba kyrduh kam kyrduh jam ba kin leh lang ia kane ka kam ri syiar namar ba ka long ka kam kaba biang bha na ka bynta kine ki samla bad utei u samla u la ong ruh ba ha ka shisngi u ju ioh haduh kumba 10 tray eiei ki pylleng ha kaba ha kawei pa kawei ka tray ki don 30 tylli ki pylleng bad ia mynta u don kumba 500 tylli ki syiar bad kitei ki syiar ki ju kha pylleng kumba 10 tray shisngi kaba mut haduh kumba 300 tylli ki pylleng u ju ioh ha ka shisngi.
Une u tynshop u la ong ruh ba u don artylli ki dur jong u kata ha ka por ba u ri syiar u rem jaing bad ha ka por ba u ak phlim pat u la riam kham bha noh.
Shuh shuh une u tynshop u la ong ba ki don artylli ki phlim thymmai ba la ak ma u ba yn sa pymih shen, kawei kadei kaba la ai kyrteng ‘Ka Jingim’ bad kawei pat ka dei kaba la ai kyrteng ‘Ka Daw’.
Utei u samla u la ong ba katba dang iaid ki por ki sngi, ki phlim Khasi ruh ki la sdang kiew bha ha kine ki por kiba mynta bad ki nongkyrshan ia ki phlim Khasi ruh ki la sdang bun bha.
Une u tynshop u la ai khublei ruh ia ki paidbah kiba la iai kyrshan ia u bad ia ki phlim ba u la ak na ka por sha ka por bad na ka liang jong u, u la ong ba haba u iohi ia ki paidbah ba ki kyrshan kumne u dap da ka jingsngewkmen bad ka jingsngewnguh ia ki paid Khasi kiba la kyrshan ia u bad haba u iohi kumne ia ka ingkyrshan jong ki paidbah u ioh mynsiem ban dang iai trei shitom ban nang pyntbit shuh shuh ha ki kam ak phlim khnang ban ioh pynbyrngia bad sngewtynnad ia ki paidbah ka jylla baroh.
U lah ong ruh ha kane ka jylla ka jong ngi ban shu im kum u aktor ban kamai bad bsa ia ka ïing ka sem tang na ka kam ak phlim bad long aktor te ym lah satia ban pynim hynrei hap hi ban leh lang ruh da kiwei kiwei ki kam ban im.
Une u tynshop u la ong ruh ba ha ka 5 tarik u bnai Nailur 2021 un sa pyllait ia kawei ka jingrwai ba don lang bad ka video kaba la ai kyrteng ka ‘Aiom Kmen’ ha ka Youtube Channel jong u ba la ai kyrteng ‘Phira D’.
Ha kaba kut, na ka liang jong une u tynshop u la ai mynsiem ia ki paidbah ka jylla ba lada ki leh kano kano ka kam ki dei ban trei shitom beit ryngkat ka jingiaishah bad suki suki kin ioh ban kheit ia uta u soh bathiang u ba ki la trei shitom.
La ioh kurup ia ka ksiar, kaba shongdor T.43.55 lak na patlun poh jong uwei u briew, uba wan phai na Sharjah, ha kaba la lap da ki custom na Hyderabad, ia katei ka ksiar, kaba ula sop bha hapoh patlun poh jongu.
Katei ka ksiar, ka dei kaba khia 895.20 gm bad ula song bha ia katei ka ksiar  bad nangta, ula thep bha hapoh patlun poh jongu, ong ka khubor ba la sot na ka NDTV.Kolasib: U H Lalthlangliana, Deputy Commissioner ka Kolasib jong ka jylla Mizoram, ula kynnoh ba ki pulit Assam, ki la rahbor ia u nongniah jong ka JCB jong ka Mizoram, da kaba shu pynap suloi, ha kaba katei ka jingjia, ka jia ha ka sngi balang.
Ha ka shithi, kaba ula thoh sha U Deputy Commissioner ka Hailakandi, U Lalthlangliana, u iathuh ba ka jingjia, ka la jia ha  Aitlang, ha ka jaka jong U Pu LaIngaisanga, ha kaba u dang pyn trei surok, ha katei ka jaka, hynrei ki pulit jong ka Assam, ki la leit sha katei ka jaka bad ki la pynjot ia ka jingkhang jong katei ka JCB bad ki la knieh noh ia u shabi ia katei ka JCB, na u nongniah jong ka, U  Pu Lalnarammawia.
La kynnoh da U Lalthlangliana, ba la tap ia ka khmat jong utei u nongniah JCB, da ki pulit Assam, ha kaba ki pynap da ka suloi bad ki la tan ia u sha shiliang wah, ki la tar ia ki jain jongu bad ki da byrngem ban pyniap ruh ia u.
Na ka liang ka Assam, ka kynnoh, ba katei ka jingtih surok, ka dei ha ka jaka jong ka Assam bad ka dei kaba la shu tuh, da utei uba dei u nong Mizoram.
Shillong: Ka ophis jong ka Deputy Commissioner, East Khasi hills District, ka pyntip, ba ka jingshon aadhar, ka iaid man ka sngi, ha katei ka ophis bad nangta ha ki ophis jong ki Block ha ka District baroh kawei.
Ym tang katta, la iathuh ruh ba ia ka jingshon aadhar, lah ban pynlong ha kano kano ka ophis sorkar, lane ha ki skul, ki kolej, ki dong bad kino kino ki jaka trei kam bapher, da ka jing ia syllok bad ka ophis jong ka Deputy Commissioner, East Khasi hills.
Yn lah ban shon aadhar, ha kano kano ka jaka, lada ki don 20ngut kiba dei ban leit shon aadhar ha ka shisngi, ong ka khubor.
Lah ban thoh da ka shithi sha U Assistant Nodal Officer, Aadhar Enrolment, East Khasi hills, da kaba phah ha ka dpo.
ekh@gmail.
com.
Shillong: Ka Hynniew trep National Youth Front, Southern Riwar Circle, ki la lap ba ka PHC kaba don ha Dawki, ka la or pait bad kumta, katei ka seng, ka la ia kynduh ia U bah P Tynsong, symbud myntri rangbah, uba bat ruh ia ka tnat ka koit ka khiah ka sorkar jylla, na ka bynta ban dawa ban maramot ia katei ka PHC, ha shwa ba kan iaid ka jingtrei ia ka surok ha katei ka jaka bad la ong ruh ba lada pynpra shwa ia katei ka PHC, khlem pep, kan ktah shibun ia ki paidbah jong ka thain, khamtam ha ka por jong ka khlam.
Ha kajuh ka por na ka liang u symbud myntri rangbah, u la kular ba un shimkhia, halor kane ka bynta bad u lah ong ruh ba shwa ban shna ia ka surok thymmai ka ban iaid lyngba jong ka Dawki PHC, yn sa shna shwa ia ka Dawki P.H.C.Ki ehrang Taliban, ki la ioh ban synshar ia ka Afghanistan bad mynta, ki don sa kawei pat ka kam, kaba ki wad ia ki thei die met bad kitei ki kynthei die met, ki la don lypa ha ka thup ba kin shah pyniap noh.
La iathuh ba kitei ki kynthei, ki dei kiba la im, ha ka kam die met, ha ki 20 snem ba ladep, ba ki shong ki sah ki shipai bar ri ha Afghanistan.
Ym tang katta, kitei ki la don ruh ia la ka jong ka website, kaba ki pyni met ialade bad kumta, ki shipai Taliban, ki dang wad bniah ia kitei ki kynthei, ban lap ia ki kyrteng bad ki jaka sah jongki, na ka bynta ban pyniap noh shi syndon.
Ki lad khubor, ki iathuh ba kitei ki kynthei, kin mad ia ka jingshah pynshitom, da kaba kin shah bat bor ha ki shipai jong ki Taliban, nangta kin sa shah khrai khlieh lane kin shah lynthem maw haduh ba kin da iap, ne kin shah sdien phasi.
U Elon Musk, ula pynbna paidbah ia ka kali thymmai jong ka Tesla Roadster bad katei ka kali, kan dei ka kali kaba stet tam, kaba la ju pynmih ha ka pyrthei bad ka jingstet jongka, kan long lah ban pyn kylla ia ka speed jongka, na ka 0 haduh 60mer, ka ban long tang hapdeng ka 1.9 seconds.
Katei kan dei khlem pep, ka kali kaba stet tam, namar ba kan sdang na ka speed kaba 0, hynrei kan poi sha ka speed kaba 60mer ha ka shi kynta, tang hapoh ka 1.9 sekhon.
U Musk, u iathuh ba katei ka kali Tesla Roadster, kan mih surok ha u snem 2023.
Ka dor jong katei ka kali Tesla, kan long  $200,000 bad kiba thied, kin hap siew boina lypa, kaba long  $50,000, katba kiba thied nyngkong ia ki shi hajar tylli ki kali, ki hap siew nokot lypa, kaba long $250,000  bad kiba la tip da ka kyrteng “Founder’s Series".
Katei ka kali, ka don bad ka battery, kaba  200kWh bad katei kan pyndap, ia ka jingleit kaba  620mer ka jingiaid lynti, na bynta shisien charge ia ka battery.
Ki ABBA, ki la pynmih ar tylli ki jingrwai thymmai, hynnin ka miet bad kitei ki jingrwai, ki dei hadien ba ki la shongthait la 40 snem kynthih, na ka kam rwai.
Katei ka pyni shai, ba ki la pynkhreh ban wan phai biang sha katei ka kam.
Katei ka kynhun rwai jong ki ABBA, ka don ia  ka Agnetha Fältskog, 71, Björn Ulvaeus, 76, Benny Andersson, 74 bad ka Frida Lyngstad, 75.
Ki ABBA, ki la pynkhreh ban leit rwai ha ka sien nyngkong, ha ka Qeen Elizabteh Olympic Park, ha London ha u bnai jymmang jong u snem, u ban wan.
U Benny, u iathuh ba ha katei ka jingleit rwai, kin don 22 tylli ki jingrwai, ba kin pyn shongshit ia ki riew ieid jingrwai ha England bad kin rwai ia ki jingrwai thymmai bad nangta ia ki jingrwai barim, kum ka Dancing Queen, nalor kiwei pat.
Ka thup jingrwai thymmai jong ki ABBA, kan mih pyrthei, ha ka 5tarik Naiwieng 2021, ha kaba ki ai kyrteng Voyage bad ha katei ka thup jingrwai, kin don shiphew tylli ki jingrwai kiba kyrteng I Still Have Faith In You bad Don’t Shut Me Down, kiba dei ki jingrwai ba la pyllait paidbah hynnin ka sngi, nalor kiwei pat.
Shillong: Kiba ioh pang covid mynta ka sngi, ki don 193 ngut, kiba jem 172 ngut bad i don iwei iba iap bad iba khlem pat dep injek satia.
Kiba dang don ia ka jingpang, ki long 2,295ngut bad kiba iap, ki la poi baroh sha ka 1,323ngut.
Ka East Khasi hills, ka don 138ngut kiba ioh pang thymmai.
Shillong:U Chief Executive Member ka Khasi Hills Autonomous District Council u bah Titos W Chyne, u la iathuh, ba na ka liang ka District Council kan pyrkhing halor ka jingtang jait bad kan ym shah ia ki kynthei ki bym dei khasi ban shim ia ka jait ba tang ia ki khun.
Haba ia kren bad ki lad pathai khubor na ka liang u bah Chyne u la ai ka jingiaroh ia ka HYC Sohiong Circle, ha ka ba ka la shim khia ban wan rah shakhmat ia kine ki ar tylli ki mat ki ba lah ban ktah ia ka rukom khein kur khein jait jong u Khasi.
U la ong “Ha kine ki khyndiat bnai ba la dep na ka liang ka HYC sohiong ka la wan ujor halor ka jinglap lyngba ka RTI halor ka jingtang jait ha ka ba kane ka la pynlong ia ka Council ba kan shim khia halor ka ne ka bynta namar ba ka tang jait kan ktah ia ka jinglong tynrai jong ki jaitbynriew jong ngi".
U la iathuh ba mynta ka sngi na ka liang ka HYC Sohiong ka la wan ban ujor halor ka jingtang jait ar sien ia ka jait “Kharshari" ka ba la dep ban tang ha u snem 2017 bad da kawei pat ka ing ka la tang jait biang ha u snem 2020.
U la pynshai ruh ba halor ka ne ka bynta ka don ruh ka jingbakla jong ka jait shabong namar ba ki la tang jait khlem da wad bniah ba la don nong tangjait ne em ia ka ne ka jait Kharshari.
Na ka liang u CEM u la kyntu ia ki kur ha Ri khasi baroh ka wei, ba shuwa ba kin tang ia ki jait ki dei ban da wad jingtip shuwa na ka ophis jong ka KHADC halor ki kur kiba la dep tang jait.
u la ong ruh ba kane ka jinglap mynta ka long ruh ban pyn husiar ba kan ym dei ban don ka juh ka jait ban tang arsien bad ia kine ki jait ba la dep tang bad na ka liang ka Council kan sa upload ha ka Website jong ka khnang ba kino kino ki ba kwah jingtip ia kine ki kur ba la dep tang kin ioh jingtip.
Ha kaba ia dei bad ka jingioh jait jong ka kynthei ka bym dei khasi ia ka jait ki khun kiba ka thmu ban tangjait, na ka liang u CEM u la ong ba halor kane ka bynta kaba kong san haduh mynta ka ain ka ong ba tang ia ki khun kin ioh ia ka jait na u kpa.
“Lada u shynrang khasi u iathoh ia ka bym dei khasi kata ka briew kan ym lah ban ioh ia ka jait na u lok hynrei tang ia ki khun jong ka hi kim ioh hynrei ka jingeh ka long ba ha ka por ba ka iathoh kato ka kmie ka la dep thoh lupa ia ka jait ba ka mut ban tang ha ka ba kane ka long ka ba ma hynrei na ka liang ka KHADC kan ym pdiang shuh ia ki kynthei ki bym dei khasi ki ba ioh lok khasi ba kin thoh ia ka jait u lok".
Na ka liang ka HYC Sohiong Circle mynta ka sngi ka la wan sha khmat ban ujor hakhmat u CEM ka KHADC halor ka jingioh tang jait ar sien ia ka juh ka jait bad halor ka jingioh jait khasi ka kynthei ka ba ioh lok da u shynrang khasi.
Shillong: Myn hynnin ka sngi na ka liang ka Sur ki nong Mawlai ki la wan ban ai ia ka shithi ban pan ka jingkyrshan na ki MLA ka Congress halor ka jingdawa ban pynioh ia ka hok halor ka jingshah pyniap u bah Cheristerfield Thangkhiew.
Na ka liang MLA ka Congress na Mawsynram Constituency u bah HM Shangpliang u la ong ba kane ka shithi kaba ki la ioh na ka Sur Ki NongMawlai kan ym long ka shithi ban pynlehnoh ei, hynrei yn kaweh ia kane ka shithi hapoh ka Dorbar Thawain, khnang ban lah ban pynioh ia ka hok na ka bynta ka ing ka sem u bah Che bad kunjuh na ka bynta ka hok jong ki Nong Mawlai.
U bah Shangpliang u la iathuh ba myn hynnin ka sngi u la ioh ban kynduh ia ki samla rangbah na ka Sur ki Nong Mawlai ha ka ba ki la ioh ban pdiang ia ka shithi ban kyrshan ia ka jing dawa jong ki.
“Na ka liang jong ki MLA Congress, kin kyrshan pura ia kane ka jing dawa jong ka Sur ki NongMawlai ha ka ba ngin ieng ryngkat bad ki bad ia kane ka shithi kaba ki la wan rah hakhmat jong nga ngan rah kum ka sakhi ha khmat ka dorbar thawain ban kyrshan ia ka jingdawa ki Nong Mawlai, namar ba ka jing dawa ka long halor ban pynioh ia ka hok ia ka ing ka sem u bah Che"u la ong.
U la ong “Ka jingthombor jong ka sorkar ha ka miet ka iong ban bthah jubor ia ka jingim jong u bah Cherister field Thangkhiew bad ka rukom ba ki leh bad ki la pynwan dur ba u ne u briew u don bynta ha ki ba bun ki ba ngin ym lah ban batai".
U la buh ka jingkylli ruh ka jingkylli halor ka jingbym ai kano kano ka lad ban bishar ia u hynrei ki la shu siat ia u ha ka ba kine ki pulit ki la shu bret ia ka Fundamental Right jong ki nong shong shong ha ka jylla.
U la ong ruh ba ka sorkar MDA ka dei ka sorkar ka ba kyllut kaba matlah bad ka dei ruh ka sorkar ka ba ban bein ia ki nongshong shnong bad kam dei hok ban shong ha shuki ban shynshar ia ka jylla.
Halor ka jingbym pat ieh u bah Lahkmen Rymbui ia ka tnad kam pohing, na ka liang u bah Shangpliang, u la ong ba u Myntri kam pohing u la dep ban ai ti ban iehnoh ia kane ka tnad hynrei kumno haduh mynta u dang long kum myntri kam pohiing kane ka paw shai ba ka sorkar ka la shet kylla ia ki paidbah, khamtam ia ki nong Mawlai.
U la ong ruh ba halor ka jingtohkit kaba la thung da ka sorkar ka don la ka jong ka bynta ha kaba um kwah ban ong eiei halor ka Judicial Inquiry, hynrei ka sorkar ka dei ban don ia ka Administrative Reponsibility.
“Ban ia mynta hi ka dei ka kam ram jong ka Sorkar ban shim khia ban shim ia kano kano ka rai ban pynshitom lane ban weng kam shipor ia kine ki heh pulit ki ba don kti ha ka ne ka kam bad ka sorkar ka don hok bad ka lah ban leh ia kane bad lada ka lap ba kine ki heh pulit kim don kti lah ban thung kam biang ia ki ynda ladep ka jingtohkit".
U la bynrap shuh shuh “Kumba long mynta hi ia ki pulit langrut lada ki bakla malu mala ki la weng kam shipor mardor khlem da thung ka jingtohkit ia ki, hynrei balei ia ki heh pulit kim lah ban leh kumta namar ba ka ain ka dei ban long kumjuh ia baroh.
Kane ka long ka jingkylli ba ngin buh ia ka sorkar".
Shillong:Da ka jingai jait sha ka kmie, ha kaba ki khun kynthei ki ïoh pateng ïa ki jingdon jingem bad ki khun ki shim jait sha ka kmie, lah ban antad ne shim ba ki jylla Meghalaya, kaba long kaba itynnad, kan leh bha ha kaba ïadei bad ka jingïalong ryngkat hapdeng ki kynthei bad shynrang.
Hynrei ha kawei ka liang, katkum ka jingthoh ba la shon ha ka sien nyngkong halor katei ka jingpyrkhat, jong ka Niti Aayog’s North Eastern Region District Sustainable Development Goal (SDG) Index, kaba thew ïa ki jinglehbha jong ki thaiñ shateilammihngi halor kiba bun ki kam ka ïoh ka kot bad ka roi ka pa ha ka jinglong briew, ka la kdew ba ka Meghalaya ka dang ïaid ha ka lynti kaba duna bha halor ka jingïaryngkat hapdeng ki kynthei bad shynrang.
Baroh 11 tylli ki Distrik ki la don ha ka jingïoh poiñ kaba long hapdeng ka 36-59, kaba hab hapoh ki kyrdan ka jingthew ban poi sha ka thong ne ‘aspirant’ lane hapoh ka jingpyndep ne ‘performer’.
Ïa baroh ki Distrik la buh hapoh ki 4 kyrdan, ka aspirant (0-49), performer (50-64), ba dang ïaid ban jamshakhmat ne front-runner (65-99), bad ki ban poi sha ka thong ne achiever (100).
Ha ka thup jong ki 103 tylli ki Distrik ki jylla kane ka thaiñ shateilammihngi, 13 tylli kiba hajrong kyrdan eh ki long na Arunachal Pradesh kiba la ïoh poiñ hapdeng 93 bad 99 (front-runner).
Baroh 4 tylli ki Distrik ka Sikkim ki la ïoh poiñ hapdeng 83 bad 92.
Ka jingleh bha jong ki Distrik ka Assam ki ïapher hapoh ka kyrdan front-runner, kaba lehbha tam dei ka Karbi Anglong (87), bad kaba duna tam dei ka Dhubri (65).
Baroh 8 tylli ki Distrik ka Tripura ki hab hapoh ka juh ka kyrdan, ki la ïoh hapdeng ka 86 bad 74, katba ki 14 tylli ki Distrik ka Nagaland, 11 tylli ki la shah buh ha ka kyrdan front-runner, da kaba ïoh poiñ hapdeng 80 bad 71.
Baroh ki Distrik ka Meghalaya ki don hapoh ka kyrdan kaba sha traiduh jong ka jingbuh jingkheiñ, kaba la ïoh paralok bad ka Mizoram, ha kaba baroh ki Distrik ki la long kiba duna palat.
Ka Niti Aayog ka la pynlait ïa ka kaiphod kaba nyngkong halor ka jingkhmih bniah ïa ka thaiñ shateilammihngi kaba kynthup ïa ki 8 tylli ki jylla, ka Assam, Tripura, Sikkim, Meghalaya, Mizoram, Manipur, Nagaland bad Arunachal Pradesh.
Katei ka kaiphod ka shim ïa ka jingkheiñ halor ka jingïaryngkat kyrdan hapdeng ki kynthei bad shynrang kaba long ruh katkum ki 5 tylli ki jingkdew lynti, kawei kadei halor ka jingshah thombor ki kynthei kaba long katkum ka jingbun ki kynthei kaba hapoh ka 10,000 hajar ngut, ka jingkheiñ ki kynthei shynrang ha ka por ba kha, ka percentage jong ka jingshah leh beijot pyrshah ïa ki kynthei, ka jingdon ki Self Help Groups (SHG) ki kynthei kiba don bynta ruh ha ki kam kynshew pisa.
Ka West Garo Hills ka jylla Meghalaya ka la long kaba lehbha kaba la ïoh poiñ 59.
Pynbud sa ka West Khasi Hills, West Jaiñtia Hills, East Jaiñtia Hills bad South Garo Hills ha ka kyrdan 54, East Garo Hills ha ka kyrdan 53, Ri Bhoi ha ka kyrdan 51, East Khasi Hills ha ka kyrdan 50, bad North Garo Hills ha ka kyrdan 49.
Katba ka South West Garo Hills bad South West Khasi Hills ki la long kiba duna tam ha kaba ki la ïoh poiñ 47.
Lah ban ong ba ka Meghalaya ka don lai tylli ki jaitbynriew riewlum, ki Khasi, Garo bad Jaiñtia, baroh kidei kiba ai jait sha ka kmie, bad lehse kan dei ka jylla kaba khatduh tam ha ka pyrthei kaba dang ïaid ha ka dustur riti ai jait kmie.
Phi dei ban tip noh naduh mynta bad wat nym ialam bakla hi ruh ia ki paidbah ka bri u hynniew trep…ba ki Khasi bad jaiñtia ki dei ki juh ki jaitbynriew hynrei shu pher tang ja jaka ba ki sah…Kum ki Bhoi, ki War, ki Maram, ki Lyngngam bad ki Jaiñtia baroh ngi long kawei ka jaitbynriew… Ka jaitbynriew kam shem la hiar dor na ka ai jait kme, hynrei ka hiar na ki kam pap kam sang ba ngi leh…ngim shym la kheiñ kor ia ka hok kasot ban kyntiew ia ka jaitbynriewKhublei.
Shillong:Myn shi sngi mynmiet, ha ka por kumba 10 baje eiei haduh hynriew tylli ki dukan ki ba don ha iew Bhoirymbong ki la ingkhong lut hadien ba ki phliah ding ki la ioh ban bam shngiam ia kitei ki dukan.
Haba iakren halor kane ka jingjia na ka liang u Bah ST Rympei, Rangbah Shnong ka Bhoirymbong Lumdaitkhla, u la iathuh ba kane ka jingjia ka la jia ha ka por kumba 10 baje eiei myn shisngi mynmiet.
Halor kane ka jingjia na ka liang U Rangbah Shnong u la pynpaw ia ka jingsuba ba ka jingioh ban klang ka ding ia kine ki dukan ka lah ban dei na ki dukan sha kiba la iehnoh ia ki tyllaw ding ha ki dpei jong ki bad ia kane ruh yn sa nang tohkit shwa, namar ka long tang ka jingsuba.
Ki dukan kiba la ingkhong ha kane ka jingjia ki kynthup ia ki ar tylli ki dukan sha, kawei ka dukan furniture bad kiwei kiba la kheiñ kyllum ki long hynriew tylli.
Na ka liang ki kali ka tnat pulit pynlip ding na Umiam ka la wan bran bran sha sha katei ka jaka ban tem ia ka jingpur ka ding sha kiwei pat ki dukan ki ba don ha kane ka jaka, bad la shimti da ki pulit ban pynlong ia ka jingtohkit halor kane ka jingjia.
Shillong:Baroh ki jaka thiah, na bynta kiba pang covid 19, ki don 1,111 tylli bad na kitei ki don 233 tylli ki jingthiah, kiba ki don ki nongpang covid 19, katba ki jaka thiah, kiba thylli ki don 878 tylli.
Ka Civil hospital, ka don 40 tylli ki jingthiah, kiba pyn donkam ia kiba pang corona, ka Ganesh Das, ka don 18 tylli ki jingthiah, ia kiba pang corona, ka RPCH ka don 8 tylli ki jingthiah ia kiba pang corona, ka Bethany hospital 17 jingthiah, BSF hospital 8 jingthiah, MIMHANS 3 jing thiah, Military hospital 2 jingthiah, NEI GHRIMS Hospital 30 jingthiah, Nazareth Hospital 29 jingthiah, Robert Hospital 17 jingthiah, Super Care hospital 20 jingthiah, Woodland hospital 11 jingthiah, Civil hospital Nongstoin 3 jingthiah, Tirot Sing Memorial Hospital, Mairang 3 jingthiah, Mini Secreteriat, Mawkyrwat shi jingthiah, Civil Hospital, Nongpoh 5 jingthiah, Woodland hospital, West Jaintia shi jingthiah, MCH Hospital, Jowai 3 jingthiah, Dr Norman Tunnel Hospital, Jowai, 3 jingthiah, Civil hospital Tura 8 jingthiah,Ka Covid step down hospital, kaba don ha Umsawli, ka don 120 tylli ki jingthiah, hynrei kam don nongpang satia,wat tang shi jingthiah ruh.
Shillong: Ka Deputy Commissioner, East Khasi hills District, hynnin ka sngi, ka la pan jingshai, na ki nongialam jong ka Sur ki nong Mawlai, halor ka jing kynnoh, ba ki pynkhein ia ki kyndon iada na ka jingpang khlam covid 19.
La bthah ia ki nongialam ka Sur ki nong Mawlai, ba kin pynpoi ia ka jubab, ha shwa ka 6tarik Nailur 2021.
Kiba la ioh pdiang ia katei ka shithi, ki long U bah Sylvester Kurbah, Rangbah Shnong Mawlai Phudmuri, Bah Marbud Dkhar, bah Khrawkupar Nongsiej, President FKJGP na Mawlai, Bah Donbok Kharlyngdoh, President HYC na Mawlai, Bah Samuel Biam, President ka Seng Samla Mawlai Pyllun bad U bah Charlie J Rani, President UHM.Ka jingpan jingshai jong ka DC, ka dei halor ka jing ialang thang tyngshop, ha ka 25tarik Nailar bad nangta, sa ka jing ia thang mombati, ha ka 27tarik Nailar 2021.
La kynnoh ruh ba ha ka 25tarik Nailar 2021, ki la don kumba 1,500ngut kiba shim bynta ha katei ka jingialang paidbah, katba ha ka jingialang thang mombati, ki don 1,000ngut kiba shim bynta.
Te haba pan jingshai (bishar bahok) ki nong Mawlai pat phi lah ai ne em ko sahep ba donburom?.
Shillong:Da ki lak tyngka duhnong kiba die ktung hapoh khlieh Ïewduh ha ki lai bnai jong ka jingpyn trei kam ïa ka khang dam da ka Sorkar jylla na ka daw jong ka jingpang khlam Corona virus ha ka kylla kaba ar.
Kitei kiba die ktung ki la ïathuh ruh ba ka jingduhnong jong ki kadei na ki jingsniew noh ki mar namar ba la shu buh kumto bad ka jingbym ïoh ban plie ïa ki dukan.
Nalor ki jingsniew noh ki mar, ka jingshah tuh bad shah lied ki dukan ha kitei ki bnai ruh ka jur bha, ïathuh kiba die ktung hapoh khlieh Ïewduh haba ïakren bad u nongthoh khubor.
Iwei na ki nongdie napdeng ki palat 50 ngut kiba die ktung ha katei ka Basa ktung, iba la ïathuh khambha idei I Kong Bon Jyrwa Nongsiej.
Itei i kong I la ïathuh ba ka jingshah tuh bad shah lied ki dukan hapoh ka Basa ka jur bha ha ka khangdam kaba la pyntreikam mynshem snem ha utei u snem ka jingjulor bad jingshah tuh ruh ka jur bha bad ka jingduhnong ruh ka long kaba jur bha.
“Mynta u snem pat ka jingshah tuh ka jur bha ha kitei ki bnai, ha kaba ki nongtuh ki lied beit pynleiñ pynleiñ, ki bthat beit ïa ki waïar bording bad da ki maw ki pynpra ïa ki jingkhang dieng jong ki dukan, bad kaba sngewlyngngoh ka long ba ki nongtuh dang 8 baje mynstep ki la nud ban tuh bad ki kieng la ki star kum ki nongkit jingkit ha Ïewduh khnang ba kin ym shah suba, hynrei ki tuh bad kit beit pynleiñ pynleiñ ïa ki mar napoh ki dukan," ïathuh I Kong Bon.
Ha kawei pat ka liang haba ïathuh shuh shuh halor ki jingeh ba ki la mad na ka daw jong ka jingshah tuh kitei ki mar, na ka liang kiba bun kiba die ktung ki la ong ba ka daw ba kongsan jong ka jingjur ka jingshah tuh hapoh katei ka Basa ktung bad ha baroh kawei ka Ïewduh kadei hi namar ba lah jur palat ka jingïakhleh jaitbynriew, kumta lah donkam ba ki bor badei peit ban peitbniah bha halor kane ka bynta bad shim ïa ki lad ki lynti kumno ban pynduna ïa kane ka jingeh.
Shillong:Hadien ba u Bah Vincent H Pala, u ba dei u MP ka Lok Sabha na Shillong Parliamentary Constituency bad u ba dang shu shah thung shen kum u President bathym mai jong ka Meghalaya Pradesh Congress Commmittee(MPCC), u la kynthoh ba ka seng National People’s Party(NPP), ka la thok la shukor ia u paidbah da kaba la ong ban ai shuki Myntri Rangbah ka Jylla sa ia u Bah Prestone Tynsong u ba bat mynta kum u Symbud Myntri Rangbah ka Jylla, ha kaba iadei bad kane na ka liang jong u President jong ka National People’s Party(NPP) ka jylla Meghalaya, u Dr WR Kharlukhi ha ka 1 tarik u bnai Nailur 2021, u la ong ba u Bah Vincent H Pala u dang shu shimti ia ka shuki President ha ka ophis dang ha kine ki khyndiat sngi mynta, kumta la dei ban ailad shwa ia u ba un peit bha shwa ia ki file kiba iadei bad kane bad hadien kumba ar bnai ne lai bnai eiei pat kin sa iakren bha ha kaba iadei bad kane ka bynta.
Shillong: Ha miet jong ka 1 tarik u bnai Nailur 2021 ha ka por kumba 6 shiteng eiei ka la don ka jingjia aksiden ha ka thaiñ Waheh Mawpat kaba la jia hapdeng ka Bolero Pickup bad ka Trok bad kawei ka taksi kamai pat kaba bud nadien jong katei ka Trok ka la leit ban tynrah beit beit ia katei ka trok nadien namar ba katei ka jingjia aksiden ka la jia kynsan ha ka por ba ka dang iaid ba kumta katei ka taksi kamai ruh kam shym la lah shuh ban tehlakam ia u brake.
Ha kaba iadei bad kane ka jingjia ym shym la don mano mano ba mynsaw hynrei tang ki jingjulor jong kitei ki laitylli ki kali.
Na ka liang jong ki pulit marsyn ioh jingtip halor kane ka jingjia ki lah wan bran bran sha kane ka jaka bad ki la pynlong ruh ka jingtohkit kaba bniah halor kane ka jingjia aksiden.
Shillong: Ha kawei ka jingjia aksiden kaba la jia hapdeng kawei ka trok dumper bad kawei ka kali Maruti Swift, kaba la jia ha ka sngi Palei kata ka 2 tarik u bnai Nailur 2021 ha ka por kumba 1 baje shipawa ha Iew Mawiong ka jaka kaba don harum jong ka Laitlyngkot.
Katkum ki khubor kiba la ioh lum la iathuh ba katei ka trok dumper kadei kaba don ia u rejistration nombar ML 05 Q 3966 bad ba la niah da u Bah Tyngshaiñborlang Lyngkhoi bad la iathuh ba katei ka trok kadei kaba wan na ki thaiñ Laitlyngkot katba katei ka Swift pat ka dei kaba don ia u rejistration nombar ML 05 Q 9324 bad ba la niah da u Bah Jamesborn P Khongshun bad kadei kaba dang wan na ki thaiñ Pynursla.
Ha katei ka jingjia iatakhuh kali ki la don arngut ki briew kiba la mynsaw kiba shong hapoh katei ka kali Swift ia kiba tip kyrteng kum u Wanthiang Diengdoh bad u D Suting bad la pynkit noh ia kitei ki arngut sha ki jaka sumar.
Ha katei ka jingjia la iohi ruh ba katei ka Maruti Swift ka la sah kut ha shiteng jong ka riat hadien ba katei ka Trok dumper ka la tynrah ia ka bad katkum ki khubor ba la ioh lum la iathuh ruh ba katei ka trok dumper ka dei jong ka kompani NHIDCL.Nongpoh: Kawei ka trok kit Dewiong kaba don ia u number AS-01-KC 6188, ka la kylla ha kawei ka jaka kaba kham long khongdong, kaba hap hapoh u pud u sam ka shnong 18mer ha Ri Bhoi, kata sa khyndiat ban poi ha Byrnihat Police Outpost.
Ka jingtip kaba la iohlum, la ong ba katei ka jingjia ba kylla katei ka trok, ka la jia ha ka por 9 baje ei ei mynmiet, ha kaba katei ka trok ka thmu ban hiar sha ki bynta ka Byrnihat, hynrei haba la poi ha katei ka jaka, ka la kylla noh sha ka liang ka surok ban kiew sha Shillong.
Ym shym la ioh jingtip kaba thikna, la u nongniah bad nongbud jong katei ka trok, ki la mynsaw ne em ha katei ka jingjia kylla ka trok, namar ba ki la phet noh na katei ka jaka bad ym tip shano ki don.
Haba iadei bad katei ka jingjia kylla katei ka trok kit Dewiong, ki nongialam ka Confederation of Ri Bhoi People, Ri Bhoi District lyngba u Finance Secretary u Shining Kyntla bad u Kitdor Mawlong President ka Umsning Circle, haba ki la lap ba ka shalan beain ia u Dewiong, ki la pynrem jur halor kane ka jingshalan beain ia u dewiong hapoh ka jylla, ha kaba ki la kynnoh ba ia ka kam shalan beain ia u Dewiong ha ka jylla, ka dei kaba la donkti da ki heh ki hain, ki Minister bad ki Pulit ha ka jylla.
Shillong: U Shailendra Bamaniya, Superintendent of Police (Traffic),  East Khasi Hills, u pyntip, ba ki don ki kali, khamtam ki kali kamai, kiba ju buh maw ban kyrshan ia ki kali jongki, ha ka por ba ki pynieng bad hadien, ki shu iehnoh ia kitei ki maw ha kajuh ka jaka bad kane ka buh jingeh ia kiba leit ba wan bad ka ju wan rah ruh, ia ka jing ia tyngkhuh kali bad ka pynthut ruh ia ka leit ka wan ki kali, kaba long pyrshah ia ka ain  jong ka Motor Vehicle Act.
Kumta ka  Shillong Traffic Police (STP), ka kyrpad ia ki nongniah ba kin kiar na katei ka jingleh thurmur, ba ka pynthut ia ka leit ka wan ha ki surok.
La bthah ruh ia kito kiba lap, ba ka don kaba kum katei ka jingleh thurmu, ba kin pyntip sha ka  Police Control Room, Shillong, da kaba phone ha ki number 100 / 0364-2215427 / 0364-2222277.
WhatsApp Number – 60091-96479.
Ki pulit jong ka Assam, ki la ioh kurup ia  u heroin, uba shongdor T.17.5klur, ha kaba la ioh kurup na Jorabat, na kawei ka trok.
La ioh kurup ia 2.5 kilogram, u heroin, uba la song ha ki 205 tylli ki song sabon.
La buhrieh ia kitei ki song, ha ka jaka kaba theh umphniang jong ka trok, ong ka khubor.
La kem ia 2ngut ki briew ha katei ka jingjia bad kitei ki dei U Dipak Sarma na Dimapur ha Nagaland bad U Jamminlal na Manipur.
Shillong: U  Conrad Sangma myntri rangbah ka jylla, ula ia kynduh mynta ka sngi, ia U Narendra Modi, myntri rangbahduh ka Ri, ha New delhi.
Ha katei ka jingleit, ba la synran da U bah Metbah Lyngdoh, lamphang dorbar jylla, U Sangma, ula khot sngewbha ia U Narendra Modi, ba un wan shim bynta, sha ka jingrakhe 50 snem jong ka Meghalaya, ha ka 21tarik Kyllalyngkot 2022.
La iakren halor ka rai ka par ha ka jylla bad nangta sa ka jingtei ia ka iing dorbar thymmai, kaba dang iaid shakhmat ha kine ki sngi.
Shillong: Ki Ophisar jong ka tnat lum khajna ne ka Taxation department jong ka jylla dangshen ka la pynlong ïa ka jingleit khynra bad jurip bad ban wad ïa ki jingshisha hapoh kawei ka dukan bam kaba hap ban shu song ne ka food take-away kaba la tip kyrteng ka dukan City Panda Cafe kaba don ha Nongbah Shillong halor ka jingshem ba la oh ne kheiñ lang ïa ka GST na ki nongthied ha ka por ba ki siew pisa khlem da pyni ne kdew shaphang kata ka daw jong ka jingkheiñ ïa katei ka khajna ne ka GSTIN.Halor katei ka jinglap na ka liang ka tnat ka ai syndon da ka jingkhot hajir ne ka Show cause notice halor katei ka jingpynkheiñ kyndon jong ka u/s 122(1)(i) ka GST Act kaba lah ban shah daiñ kuna haduh T.10,000/-.
La ai ruh ïa ka Show cause notice halor ka jingbym lah ban pyni ne wah ïa ka GST registration certificate ha ka jaka kaba biang jong katei ka jaka die jingbam bad kumjuh ruh ka jingbym pyni ne wah ïa ka GSTIN halor ka signboard hakhmat ka jaka rung hapoh katei ka jaka die jingbam; baroh ar kitei ki jingleh kidei ki jingpynkheiñ ïa ka kyndon hapoh ka Rule 18(1) bad 18(2) bad manla kawei kawei ka jingpynkheiñ kyndon kyllumlang ka kuna kan shaduh ka T.25,000/-.
Katei ka Café ka la kubur halor kitei ki jingkynnoh bad ki la siew ïa ka kuna sha ki ophisar ne nongtrei ka tnat tax.
Kum kitei ki jingpynshitom yn leh ruh ïa kiwei ki jaitkam khaïi kiba ïaleh pyrshah bad kiba pynkheiñ ïa ka aiñ GST, hadien ba la lap bad ïoh jingtip da ka tnat Taxation jong ka sorkar jylla, ong u Arunkumar Kembhavi, IAS, Commissioner of Taxes, Meghalaya.
Shillong: Kiba ioh pang covid mynta ka sngi, ki don 211 ngut bad kiba jem na ka jingpang, ki don 192ngut.
Kiba iap, ki don 7ngut, ha kaba ki bym pat dep injek, ki long 6ngut.
Baroh kiba ioh pang covid ha ka jylla, ki la poi baroh sha ka 76,311 ngut bad kiba dang don ha ka jingpang, ki long 2,275ngut bad kiba iap, ki la poi baroh sha ka 1,322ngut.
Ka East Khasi hills, ka don 113ngut bad ka West Jaintia hills, ka don 25ngut kiba ioh pang.
Ngin da phet ma ngi, kumba kynshoit ki Congress bad kiwei, ka NPP ruh kan sa duh lok.
Hynrei ngi pat ruh ngin wad lok sa iano pat de? Kumta ngi iamai artad khru shi khru, shong lang artad da kabym banse, long katba long.
I Congress MP Ma Vincent Pala te i la ai Nod (O) ia ka ing MDA kaba iashong jubor lang ma ngi lai-saw hajuh, hynrei ngi ki UDP kiba la ioh mad teng ia ka Congress te, ynda ianujor bha, dang kham lah ka NPP, wat lada ia khru katno-katno ruh, namar ka dang sngap teng, ym kum ka Congress.
Peit kumno ka NPP ka la sngap ban ym aiwai ia ka tnat bording (Power) 25 snem, sha ka company mynta dang shen, namar ngi la poi haduh u pud ba ngin mih noh, jia katba jia, lada ka NPP ka rai ban leh ia katei ka jing aiwai.
Dang don ruh kiwei ki kam kiba ngi ju kdew bad ai jingmut na ka por sha ka por.
Hynrei ka jingkylli ba shoh jingmut tam eh ka long, ngi ka kynhun UDP, kaba don tang 7 ngut ki MLA napdeng 60 ngut ha ka ing Dorbar, katno ngin don ka sur, katno ngin shan, mano ban sngap ia ngi u shikham? Tangba ynda poi pat ha kum kine ki khep pat, baroh-baroh, naduh i Bah Ardent ruh dang shen ila kylli, ba kata ka UDP ka leh aiu?Ngi ki UDP 7 ngut te, ngi leh tang kat i bor 7 ngut hi kein, palat ia kata ngin lah thaw pyrthei aiu?I kumba i Ma Vincent Pala, namar la 15 snem ba i don sha Delhi kum u MP, im tip bha “ia ki kam ki MLA jong i," khamtam ia ki sorkar iaknieh shuki, kumta hap kdew khyndiat ia kine harum:-Naduh 1972 ba synshar u Capt.
W.A.Sangma ter shit ter haduh u snem 1988 ba wan sa u PA Sangma Congress bad i Bah D.D.Lapang, nangta ha ki snem 93-98, u Salseng Marak.
Nangta sa i Bah Lapang ha u 2003, shipor i Bah J.D Rymbai.
Ha u 2010 pat sa u Dr.Mukul Sangma u long CM haduh 2013 bad naduh 2013 pat haduh ban da kut u 2018.
Dang ha u snem 2018 sa sdang tlor ka Congress ba wan shimti ka kynhun Meghalaya Democratic Alliance (MDA) ba ialam u Conrad Sangma kum u CM ka seng NPP.Na kitei ki jingshisha haneng, la iohi ba haduh 6 ngut ki Chief Minister Congress ki la synshar hapoh kine ki 49 snem tam ba la leit noh.
La synshar bun eh ruh da ka Seng Congress hi, lane hapoh ka jingialam ka Congress ia ki Sorkar khleh alu-muri.
Lehse i Ma Pala ila kham iohi mynta ia ki jingshisha.
Haba ila ai marks ‘O’ ia ka sorkar MDA kaba dang synshar tang naduh 2018, tip katno in ai ia kitei ki Sorkar ba ialam ka Congress? Ngan kdew sa tang ia kine tiak harum, ban kham shai shuh-shuh.
Naduh ba la ioh ‘Independence’ (Laitluid), ia ka ri India la synshar lynter naduh 1947 haduh 2013 da ka seng Congress, lait noh tang ha u snem 1977-82 ba ka rem hadien ka Emergency, ha ka kynhun Janata Party ba ialam u Jai Prakash Narayan.
Ka Congress ka wan phai biang hadien, ha kaba la long Prime Minister u Rajiv Gandhi bad ter-ter sa kiwei pat.
Dang tang naduh u 2014 pat ba sa wan sa ka BJP ha ri India, kaba la synshar lynter haduh mynta, kata ka mut dang 7 snem ei-ei.
Khlem kraid jngai shuh shane-shatai peit noh ia utei uba la synshar kum u CM palat 8 snem, naduh 2010 haduh bakut ka samoi 2018, ula pynkhoh reh khamtam ia ki samla -samhoi, haba u pynbna ba un tei kum ka iewbah Time Square ka US ha iew Polo, ba ju iasiat khnam mynshwa, kaba heh tang 2 acre ruh ym don.
Tip ka Time Square kaba kumno un tei!Na ka ain ILP sha ka Shong Suk JaiBunsien la iai pynkynmaw halor ka ain ILP ba la thaw bad thung hi u Dr.Mukul ha u snem 2012, ia kaba kata ka Committee ILP jong u ka la shim tang kawei ka sur kaba la ai jingmut ban wanrah noh ia ka ain ILP hapoh ka jylla kumba don shawei shawei.
Ula riam ia nga kum uta u Chairman ka Committee, haduh ba nga da rem ha ka election (2013), u theh sha sympit ia katei ka ILP bad u thaw pynban da ka ain thymmai, ‘The Meghalaya Regulation of Landlords and….
Tenants Bill 2013,’ kaba la kylla ain (Act), hynrei tang ha u 2016 u wanrah thymmai pat da kata ka Meghalaya Residents Safety and Security Act (MRSSA) 2016, kaban pynshong suk syndon ia kiba wan rung wan sah hapoh ka jylla.
Shano ka ILP?Katno Ma Pala phin ai mark ia kane?Syriem ia kato ka rukom thung kam nonghikai ha Haryana ha u snem 2009, kaba la ngat patok 10 snem u CM O.P.Agarwal bad u khun jong u, uba long Minister Education, kiba dang shu lait dang khyndiat por.
Kaba kham khor ka dei jong ka Meghalaya, kaba la tabain sia lieh ia ki hajar ngut ki nonghikai ha khasi-Jaintia bad Garo Hills, ki nonghikai Primary bapli, ki duh kam hadien ba la pass.
Uwei u nongbishar ka High Court u kynthoh kumne halor kane ka kam, “wat lada don makna kino-kino ki daw ba hap tah sialieh, hato ka shongnia ban shu tep donburom noh ia u/ka Ksuid jong kane ka kam tuh (ghost of this scam)?Kane ka dei ha kane ka por CM u Dr.Mukul.
Kumno kane ruh ka jah rngai Ma Pala?Jingshah siat u Bah CheristNiuma, la iakren bad yn dang iai iakren shuh halor ka jingleit siat ki pulit ia u Bah Cherist Thangkhiew ha ka 13 tarik bnai ba la dep.
Dei ha ka por u Dr.Mukul hi, ha u snem 2017, 5 ngut ki samla suba HNLC ki la shah siat iap hapoh ka kali ha lynti Tripura Castle.
Ym tip thikna, ki dei shisha ne em.
Halor kane ruh ka don ka jingpynrem ha ka jingsiat pathar ki pulit ia ki mynsiem briew, haba la ioh ban khanglad ia ki khlem don jingiasiat mar kylliang.
Poi shano kane ka kam?Ym pat klet ruh ba 9 ngut ki samla Garo kiba la shah siat iap ha u snem 2005, ha Williamnagar bad Tura, ha ka por ba u Dr.Mukul ruh u bat ia ka Home.
Tang kattei shuwa ia mynta Ngin sa iakren pat ia ki ram Power Department, Boundary ba sah lyngkrang bad ban kiwei.
Katno marks phin ai Ma Pala ia kitei?Kumta, kumno kein ngin iatrei lang bad ka Congress?.
Shillong: Ka Hynniewtrep Iewduh Association ha ryngkat ka HNYF mynta ka sngi ki la ai por 24 kynta ia ka ophis u Syiem ka Hima Mylliem ban phah weng mardor ia ki san tylli ki paia ki ba la pynieng hapdeng lynti ban iaid kjat ka ba don ha basa soh,Iewduh bad lada ka ophis ka Hima mylliem ka leh kuman na ka liang ki nongshong iew, ka Assiociation bad ka HNYF kin weng hi ia kine ki paia na kane ka jaka.
Haba ia kren bad u secretary ka Hynniewtrep Iewduh Association u bah Korbar L Nonglait, u la pynpaw ba ia ka ne ka jingpynieng ia u ne u paia la shna naduh ka sngi saitjain da miet, ha ka ba halor kane hynnin ka miet ki la leit ban kylli na dorbar jong ka Hima Mylliem ha kaba na ka liang u Syiem u la iathuh ba um don jingtip eiei halor kane ka jingshna.
Na ka liang ka Assiociation ki la kyntu ba dei ban weng noh mardor ia kine ki paia namar ba ka long ka lynti ba khim bad ka la pynduh bylla ia ki san ngut ki long kmie ki ba ju bylla ban die jingdie ha ka ne ka jaka.
Na ka liang u President ka HNYF Shillong Region u bah Bless Dkhar u la ong ba wat la ka iewduh ka la dei lupa ka ja ka ka ba khapniah wat ban ia iaid iaieng ruh ka la jynjar hynrei mynta kin pynieng sa ia kine ki paia kan buh jingeh ia ki nongleit nong wan bad ka pynduh ia ka lad kamai jakpoh ia ki longkmie ki ba die jingdie ha ka ne ka jaka.
U la buh ruh ka jingkylli ia ka ophis u syiem ka Hima Mylliem, “Lada ki leit ban kylli halor kane na ka liang u Syiem bad ki myntri ki ong ba ngim tip eiei halor kane ka jingtei, hato kan myntoi aiu ia ki ba kin long syiem, ba kim tip ia ka jingtei ia ki san tylli ki paia hapdeng iew bad mano ba ai jingbit ban tei ia kine ki paia"Na ka liang ka HNYF ki la dawa ban sei madan ia ki nongai jingbit ban tei ia ki paia ha kane ka jaka bad la dei ban pynshitom namar ba khlem ka jingtip u syiem bad ki myntri ki la tei ia kine ki paia ha kane ka jaka.
U la ong ruh ba na ka liang ka seng hi kan ym ngeit ba khlem ka jingtip jong ki Myntri jong ka Hima Mylliem yn lah ban shna ia kine ki paia ha ka ne ka jaka, kumta ki la kyntu ia ka Hima Mylliem ba kin ai por tang mynta ka sngi ban weng noh ia baroh san tylli ki paia na kane ka jaka bad lada ka leh kuman, na ka liang ki nongshongiew bad ka seng kin wan hi ban weng ia u ne u paia.
Shillong: Ka jingtrei shitom jong uwei u briew ban rong ei ia ka pisa ka ba don ha kawei ka ATM jong ka State Bank of India, ha Umsning Branch ka la pulom noh namar ba une u briew u khlem lah ban kyndang ia kane ka kor buh pisa.
Kane ka jing thmu ban tuh ia ka pisa ka la jia ha ka step jong ka 31 tarik Nailar  ha ka por kum ba 3:10  baje ha ka ba une u briew ha ryngkat ki tiar ki tar u la wan ban kyndang ia ka ne ka   ATM jong ka State Bank of India, Umsning branch.
Kat kum u Chief Manager ka SBI, Umsning branch,u Abhjit Das,   u la iathuh ba ia ka ne ka jingthmu jong une u briew ban tuh na ka ATM  la iohi lyngba ka CCTV ba u la rung ha ATM ba la khang tala bad pynhap ruh ia ka jingkhang ha ka step jong ka 31 tarik Nailar por kumba 3:10 baje eiei.
U la iathuh ruh ba watla utei u nongtuh u ba la wan rah bad tiar bad tar u la pyrshang ban tuh pisa na katei ka ATM pynban um shym la lah ban kyndang ia ka ne ka kor buh pisa, bad katei ka jingthmu jong u ka la pulom noh.
U la iathuh ruh ba  une u briew u la kah dur khmat bha ialade bad  rung ha katei ka jaka ba don ka kor ATM  ban tuh pisa bad imat u dei u bym pat tbit ne ka wan kynsan ka jingtiplem ne lah ban long ba u tieng ioh don ba lap katba u dang bunkam, kumta katei ka jingthmu tuh pisa jong u ka la pulom noh.
Na ka liang ki pulit haba la ioh iakren halor katei ka jingjia, ki la iathuh ba kin dang thwet ia utei u runar kah dur khmat bad kyrpad ruh lada don kiba ioh jingtip ne don jingsuba ia u runar kin pyntip sha ki pulit ban ioh leh ia kaba donkam.
Shillong: Ka KSU Mawlai Circle hadien ba ka la ïoh jingtip ba na ka liang jong ka Kompani Ford kaba buh ïaka Showroom hangthie ha Shnong Mawlai Mawïongrim, ka la weng bad kan ym buh shuh ïaka Showroom jong ka ha katei ka jaka ba ju buh bad la shim bujli noh ban longtrai noh da ka Kompani Mahindra ïa ka thie ka jaka.
Kumta hadien ba la shimti da ka Mahindra, na ka liang ki nong pynïaid jong katei ka Kompani ki la thmu ban shna pynwandur noh ïa kathie ka Showroom da kaba ki la sdang ban pynpra,haba ïohi ba ladon ka jingsdang trei ïa katei ka kam,na ka liang ka Jylli lyngba ka Organising Committee ha ka 1 tarik Nailur 2021, ka la pynlong ïa ka jingleit ban jurip hangthie ban pyn tikna ba ki paradoh parasnam kin ïoh bylla ïoh sngi hangthie khamtam ha kum kane ka por ba ka don kum kane ka jinglong jingman na ka jingwan lyngshop jong u Khñiang jingpang Coronavirus (COVID – 19).
Haba lapoi ha ka thie ka jaka na ka liang jong ka Seng kala lap ba ym shim ladon ki doh ki snam ki ban ïoh bylla hangthie, hynrei la shem ba ki nongbylla baroh ki dei ki bar jylla na ki jylla aïu re kiba ym duna ïa ka 35ngut tam.
Kane kala pyn suba ruh ba ki lah ban wan naka Ri ba na shiliang duriaw (Bangladesh) kiba wan rung tuh sha kane ka Jylla, kumta naka liang jong ka Seng kala pan ïaki Work Permit na ki pynban kim shim ladon satia bad mardor na ka liang ki nongïalam jong ka Organising Committee kila phah lum noh ïa ki tum ki tam jong ngi bad ban phah leit phai noh sha ki jaka ba ki wan namar ba kim don ïaki kot ki sla wat ban pynshisha ba ki dei ki nongshong Shnong ba pura jong ka ri India.
Lyngba kane ka kyrwoh, na ka liang jong ka Seng ka maham ïa katei ki Kompani bad kiwei de kiba thmu ban wan buh ïaki tnat treikam jong ki ha ka shnong Mawlai ba kim dei ban leh arsap kumba jia hangthie ha Mahindra ha kaba ki la sdang ban pynpra ïa ka thie ka Showroom.
Kumta lada ka Kompani Mahindra ka kwah ba ka kam jong ki kan ïaid shakhmat ki dei ban ban ai bylla mardor da ki Trai shnong namar ngi tipshai ba ki paradoh parasnam jong ngi da kaba suk ki dang lah ban trei ïa kiba kum kitei ki jait kam bad lada ym lah ba kin burom ïa kane ka jing ïakut ka bha ïaki ba kin pynsangeh shwa ïa katei ka kam, ong ka kyrwoh na U Samla Macdonald Jitem,Publicity Secretary KSU Mawlai Circle.
Shillong:Ki nongjop ha ka jing ialehkai na ka Meghalaya ha ka Kick boxing, kaba la long ha Sport Complex, Dayanand Bandodkar Stadium, Mapusa, Goa, ha ka jing ialehkai, kaba la long naduh ka 26 haduh ka 29tarik Nailar 2021, ha ka jing ialehkai jong ka WAKO India Seniors & Masters National Kickboxing Championship 2021.
Kane ka dei ka sien sdang ban jied na ka bynta ka jing ialehkai jong ka 6th Asian Indoor Martial Arts & Games Bangkok Chonburi, ka ban long naduh ka 10 haduh ka 20tarik Lber 2022 bad nangta ia ka World Kickboxing Championship ha u risaw ha Italy.
Ha ka takma ksiar, la ioh ruh da U Bah Hame Shaniah Suiam (Senior Men Point Figting -57 kg), ha ka takma rupa, la ioh ruh da U bah Hame Shaniah Suiam (Senior Men Point Figting -63 kg), ha ka rnong, la ioh rah da U Nisanshwa Lyngdoh (Senior Women K1 -48 kg), Bantei Sungoh (Senior Men Low Kick – 60 kg), U Arthur Cornelli N K (Senior Men K1 – 75 kg) bad U Pynnehbor Mylliemngap (Senior Men Musical Form Hard Style).
Shillong: Kiba ioh pang covid mynta ka sngi, ki long 264 ngut, kiba jem na ka jingpang, ki long 323ngut bad kiba iap, ki don 4ngut, ha kaba baroh 4ngut, ki dei ki bym pat dep injek satia.
Kiba don ia ka jingpang, ki long 2,263ngut baroh ha ka jylla, haduh mynta bad kiba iap, ki la poi sha ka 1,315ngut.
Ka East Khasi hills, ka don 156ngut bad ka West Khasi hills 50ngut.
Shillong: Hadien ba kawei ka khynnah kaba dang 13 snem ka rta kaba dei napoh South West Khasi Hills District ka la shah kynnoh rahbor ha uwei u briew u ba la tip kyrteng kum u Mohibul Ali u ba la don 29 snem ka rta, kaba la jia ha ka 28 tarik u bnai Nailar 2021 bad ha kaba iadei bad kane na ka liang jong ki pulit ka Nonghyllam Police Station ki lah ioh ban pdiang ia ka ejahar na u Bah Rofinus Hahshah ha ka 29 tarik u bnai Nailar 2021 ha ka por 11 baje mynstep u ba la pyntip ba ka khun pyrsa jong u ka la jahrngai na la ïing ha ka 28 tarik u bnai Nailar 2021 ha ka por 8 baje janmiet bad mar kumta hi na ka liang jong ki pulit ka South West Khasi Hills hapoh ka jingialam jong u Deputy Superintendent of Police(Crime) hadien ka jingtohkit kaba bniah bha bad ka jingthwet kaba jur bha ki la ioh ban kem noh ia utei u briew u ba la don ryngkat bad katei ka khynnah ha ka 31 tarik u bnai Nailar 2021 napoh ka shnong Maheshkhola jong ka South South Garo Hills District kaba don markhap bad ka South West Khasi Hills District.
Haba kren sha ki lad pathai khubor, u Superintendent of Police jong ka South West Khasi Hills District, u Bah BJ Laloo, u la iathuh ruh ba u Mohibul Ali u dei u nongniah kali bad u ba shong ba sah ha ka shnong Kantapara kaba hap hapoh ka Golapara District jong ka jylla Assam.
Halor katei ka jingjia ki pulit ki la rejistar case hapoh ka Nonghyllam Police Station bad la pynngat ia u Mohibul Ali ha ka Section 363 jong ka Indian Penal Code bad ka jingtohkit ia utei u briew ka dang iaid shakhmat.
Shillong:U bah Donboklang Kharlyngdoh u President ka HYC Mawlai Circle, u ba dei ruh u dkhot jong ka Sur ki nongMawlai, u la iathuh ba ha ka jingleit buddien jong ki Sur ki Nong Mawlai ia ka jingujor ejahar, halor ka jingjia ia u bah Cheristerfield Thangkhiew kaba la register hapoh Mawlai Police Station la lap ba ka long tang ka ba ki la shu pyndep rukom.
Haba ia kren bad ki lad pathai khubor na ka liang u bah Kharlyngdoh u la ong “Ngi la bud dien ia ka ejahar kaba la dep ban ujor ha Mawlai Police station ha kaba ka la buh ha ka jinglyngngoh namar ba ka long tang ka jingpyndep rukom kum ba ong ba yn tohkit ia u nongtuh da u nongtuh hi".
U la ong ba la pyngngat ia kane ka case hapoh ka kyndon 304 ha kaba ki pulit ki la thung ia ka Incharge Officer da ka pulit kynthei kaba don ha ka kyrdan Sub-Inspector kiba dang hap ban salute shiphew sien haba ki wan kine ki heh pulit bad halor kane ka Case, yn ym don ban lah ban mutdur ba ka SI kan shim jingkylli kat ia ka rank Superintendent of Police khamtam kiba dei ki IPS.“Hangne ka paw shai ba ka don ka jingdkoh ha ka jingtohkit na ka liang ki tnad pulit, hynrei kaba don ia ka jingkyrmen ka long ba lada kane ka Inquiry Commitee ka ba la dep thung da ka sorkar kan weng shuwa ia u SP EJH,SP Traffic bad DGP kan sa don ka jingtohkit kaba khuid"u la ong.
U bah Kharlyngdoh, u la ong ruh, ba ynda la lah ban weng kam shipor ia kine ki heh pulit, bad ba ka jingtoh kit kan iaid shakhmat bad lada lap ba ki don kti sa pynngat ha ki kyndon kiba don ha ka ain bad ban weng kam noh syndon ruh ia ki.
Lada ka sorkar ka ong katkum ba mih paw ha ki social media kam iahap pt katkum kane ka khubor ba ki khynnah skul ki hap bn kylli jingkylli lane bn pynshitom ia la ki jong ki nong hikai….
lada ki bakla….
kamut bd ka pawshai ba ia mynta ka kynti jong ki san snem ka sorkar ka ba don ha kabor ba synshar kam pt kot bor bn synshar haba iadei bad ka khuid ka suba ha ki liang baroh…khublei shibun.
Shillong:Myn hynnin ka sngi na ka liang ka Dorbar u Syiem ka Hima Sohra, ki la wan ban ia kynduh ia ka bor pyniaid district ka East Khasi Hills, na ka bynta ban kyntu na ka sorkar ba ka dei ban ai bor ia ki nongialam hima ban lah ban pyrkhing ia ka jing wan tuid ki nongwan jngohkai pyrthei sha ka thaiñ Sohra khnang ban teh lakam ia ka khlam COVID-19.
Na ka liang jong ka dorbar Hima, ka la pan jingithuh na ka bor pyniaid district khnang ban ïoh buh da ka khyrdop ban iit bniah, ha shwa ba ki nongwan jngohkai kin rung sha ki jaka jngohkai ha ka thaiñ Sohra.
Haba kren ha ki nongthoh khubor hadien ka jingwan iakynduh ia ka Kong Isawanda Laloo, DC East Khasi Hills, u Bah BV Rymmai, Secretary ka Dorbar u la ong, ba na ka liang ka Hima ka kwah ia ka jingïatreilang ban ïoh buh ia ka khyrdop ban peitngor ha kaba ki nongwan jngohkai kin hap ban rejistar bad ban ai ia ka syrnod ai tika ne ka syrnod ba test negative.
U la ong ba lyngba ka jing-rejistar yn lah ban tip katno sngi u nongwan jngohkai un sah, ban tip la dep test ne em bad kane ruh ka long ban nym ailad ia ki nongwan jngohkai pyrthei ba kin nym bret pathar ia ki jakhlia.
“Lada ioh bor na kito ki khyrdop ngin ai ki plastic thep ñiut bad kin wan pynphai ia ki ynda wan bad ka Hima kan shim jingkitkhlieh.
Ngi sngewsih ba Sohra ka pawnam na ka bynta ka jingitynnad ka mariang hynrei ka bud nam pat ha ka jingjakhlia", u la ong.
Kane ka jingwan iakren ka long ruh halor ka hukum ka Sorkar Jylla ban shah plie noh ia ki jaka jngohkai pyrthei kiba don ha ka Jylla bad ka Sohra ka dei ka jaka jngohkai pyrthei kaba paw eh bad bun ki ban wan tang mar ia plie.
“Hynrei ngi dap da ka jingsngewkhia namar ngi dang don hapdeng kata ka khlam bad ka Sorkar ka la iai ong ba ngin pynkhreh na ka bynta ka balai jong kane ka khlam bad na ka jingwan tuid ki nongwan jngohkai pyrthei kan buh jingma ia ki khun ki hajar ka Hima"u la ong.
U la pynpaw ruh “Ka Sorkar Jylla bunsien ka nang tang ban pynmih ia ki ain ki kyndon hynrei mano ban bud dien pat, ka jingkwah ka Hima ka long ban ia bud dien lang ban ia kit khia lang bad baroh ki khlieh nongsynshar shnong kynthup ki dorbar shnong, ki dorbar raid bad ka dorbar Hima hi".
“Ka Sorkar ka dei ban ithuh ia kita namar ka Sorkar kan ym lah ban bud dien ia iwei pa iwei i nongwan jngohkai pyrthei bad lada jia ba don ba wanrah jingpang ka jingeh ka dei ka jong ngi.
ki nongwan jngohkai pyrthei ki lah ban ia bit jingpang namar ka don ha Sohra bad kane kan lam sha ka jingsaphriang ka jingpang" u la bynrap.
U la iathuh ba kin donkam ban ïoh jingmynjur na ka Sorkar bad la bthah ia ki ban ïakynduh ia ki heh Sorkar, SDO ban shimkhia lang.
"Ngi khmih lynti ba ka jingplie ia ka kam jngohkai pyrthei ka long ban nym theh jaboh ha ka thaiñ Sohra.
Ka Sorkar ka dei ban ai ka bor ban iatreilang.
Lada kam ai ia ka bor kumno yn kren ia ki nongwan jngohkai pyrthei namar ki don bun jait", u la ong.
Da kaba ong ba ka Hima ka angnud ban iatreilang, u la pynpaw, “Lada ka Sorkar kam treh ban iatreilang, mano ban kitkhlieh ngin ia shimkhia lang bad ym dei tang ban ïoh ka ïoh ka kot hynrei ka koit ka khiah".
Shillong:Ka jingiai kynthoh jong ki bar jylla ia ka Jaitbynriew Khasi ka la nang iai jia khah khah ha kaba uwei u bar jylla ia u ba la tip kyrteng kum u Vicky Dey u ba la kam ruh ialade ba u dei u nongshong shnong jong ka jylla Megha laya u la iai bteng ban kren pynshit bad kren beiñ Jaitbynriew ha ki scocial media bad u dei ruh u ba la ju don kti teng ban kynthoh ia ka jylla bad pynshit ruh ha ki por ba don ka jingkynad ha Ichamati ha u snem ba la dep.
U tei u briew u ju iai kynthoh ruh sha phang ki seng bhalang jong ka jylla kiba kynthup ia ka Khasi Students Union(KSU) bad ia ka Federation of Khasi Jaiñtia and Garo People(FKJGP) ha ki video jong u.
Sa shisien une u juh u bar jylla u la mih biang ban kynthoh ia ki jylla jong ka Northeast khamtam ia ka jylla Meghalaya bad ia u nongmihkhmat ka South Shillong Constituency, u Bah Sanbor Shullai u ba dei ruh u Myntri hapoh ka Sorkar MDA hadien ba u la kren halor ka jingiakynad khappud kaba dang shu dep jia shen hapdeng ka jylla Assam bad ka jylla Mizoram.
Ym tang katta utei u bar jylla u la kynthoh ruh ia u Myntri Rangbah ka jylla Mizoram, u Zoramthanga da kaba u la ong ba u dei u dalal bad u nong suplai droks ha Mizoram.
Shuh shuh utei u bar jylla u la kam ruh ialade ba u dei u ba shong ba sah ha Sor Shillong hynrei u ju kren pynshit bad kynthoh ia ka Jaitbynriew Khasi na shabar jong ka jylla.
Ka long ruh kaei kaei ka jingbitar kaba khraw bha ba na ka liang jong ki pulit ka jylla ruh haduh kine ki sngi kim pat shym la ioh kem satia ia une u bar jylla u ba ju iai mlien na ka por sha ka por ban kren pynshit bad pyniapher jaitbynriew tad haduh kine ki sngi ruh.
Ha katei ka video utei u bar jylla u la kam ialade ba u dei na ka Constituency jong u Bah Sanbor Shullai bad u la kren kren tohmet bha ia u Bah Sanbor Shullai ha kaba u la ong ba u Bah Sanbor Shullai u dei u MLA u ba shu laplap bad kren shaba lap ba shem bad u la ong ruh ba u Bah Sanbor Shullai, u dei u lehnoh na China namar ba u la ong ban pyniap beit ia ki pulit ka Assam kiba wan ban kyntur sha ki jaka khappud jong ka Mizoram.
Utei u bar jylla u la ong ruh ba ki Mizoram ki ioh jingiarap na ka Ri China bad Myanmar kiba la ai suloi ia ki bad ka Mynamar ka la ai droks ruh ia ka Mizoram bad u la ong ruh ba ki khynnah samla Khasi ki la shu iap ha u droks bad kiba bun ki longïing longsem Khasi ki la shu pra shu pait namar u droks bad une baroh u droks u ba wan poi sha ka jylla Meghalaya u dei u ba wan na Mizorarm hynrei u la ong ba u Bah Sanbor Shullai pat u dang iashah ia ka jylla Mizoram.
Utei u bar jylla u la ong ruh ba ka Sorkar Meghalaya ka dei ban tehlakam ia u Bah Sanbor Shullai namar la u la buaid kyiad ne buaid droks kaba la pynlong ia u ban kren bad tuklar shaphang ka jingjia hapdeng ka jylla Assam bad jylla Mizoram.
Utei u bar jylla u la ong ruh ba ka jingbym don ka roi ka par ha ka jylla Meghalaya ka dei tang namar ka jingkhanglad jong ki sengbhalang bad kaei kaba ki sengbhalang ki nang ka dei tang pymih ki jinghuri hura.
U dumasla u long u jingthung uba u nongrep ha ri Khasi-Jaintia u lah ban ioh jingmyntoi shibun eh.
Nga ngeit ba ka jaka ruh ka long kaba iadei eh na ka bynta une u jingthung.
Kaba donkam ia u nongrep ha ri Khasi-Jaintia ban tip ka long kumno ban shna dumasla na une u jingthung.
La katta ruh ngan thoh katto-katne shaphang une u jingthung shuwa ba ngan batai ia ka rukom shna dumasla na ki sla jong u.
U dumasla u long u jingthung uba la wanrah sha kane ka ri India na ka ri Amerika.
Shuwa ban shem ia ka ri Amerika ki briew kim ju tip ia ka dih duma lane dih sikret ne dih shrut (cheroot).
Hynrei hapdeng khyndiat spah snem ka jingdih sikret ne dih duma ka la phriang kylleng ka pyrthei bad mynta u dumasla u la long uwei na ki jingthung kiba kongsan tam jong ka pyrthei.
Ki ri kiba pynmih bun eh u dumasla ki long kine: China (1400 milian pound), India (1375 milian pound), United States of America (1155 milian pound), Russia (600 milian pound) bad kiwei pat ki ri jong ka pyrthei (kumba 1890 milian pound).
Na kane ngi lah ban iohi ba ka ri India ka long kawei na ki ri kiba rep bha ia u dumasla, bad u long ruh ha man la ki jaka ha ka ri India.
Ka jingpynmih ha ri india ka long kumne: Bengal (322 milian pound), Madras (285 milian pound), United Provinces (228 milian pound), Bihar & Orissa (112 milian pound), Bombay (108 milian pound), Punjab (86 milian pound), North-West Frontier Provinces (34 milian pound), Assam (14 milian pound).
Kumta na ki jylla jong ka ri India baroh ka Assam ka long kaba kham duna ha ka jingpynmih dumasla.
kane kam dei namar ba ka jylla Assam ka long ka jaka ka bym bit ia ka ban rep ia une u jingthung, hynrei namar ba ka jylla kam pat nang kumba nang kiwei pat ki jylla ha ri India ia ka ban shan dumasla na ka sla jong une u jingthung.
Kane ka long kaba shisha khamtam ia ka ri Khasi-Jaintia jong ngi.
Ki Khasi bad ki Pnar kim pat nang satia ban shna dumasla.
Don ar jaid ki jaid dumasla ba ki thung na ka bynta ba ki pyndonkam ha kaba dih duma bad dih sikret bad kiwei kiwei ki jingdonkam.
U jaid uba ngi shait kham shem eh ha Bengal bad ha ki jaka kiba kham shatei jong ka ri India u long uba ki la jer kyrteng saians (scientific name) u Nicotiana rustica.
Une u jaid u don u syntiew uba jyrngam stem.
U long ruh uba khain bad uba mih khah ki sla.
Uwei pat u jaid dumasla uba ki khot Nicotiana tabacum bad uba ki ju kham thung ha ki jaka kiba shaphang shathie jong ka ri India u don ki syntiew kiba lam byrsaw (pink), bad uba kham jrong ka rynnieng ki sla ruh ki kham nep bad kham stang ban ia ki jong utei uba nyngkong.
Ia ka sla jong u Nicotiana rustica ki shait pyndonkam ha kaba shna duma dih, lane duma bam ( chewing tobacco) lane ha kaba shna duma duma ban iw (snuff).
Ia ka sla jong u Nicotiana tabacum pat ki ju pyndonkam ban shna sikret, lane cigar, lane u shrut (cheroot), lane biri, lane na bynta ban shna duma dih bad kiwei kiwei pat ki jingpyndonkam.
La u dumasla u long ha kylleng ki jaka jong kane ka ri India, hynrei u long kham bha ha ki jaka dew kynroi (open soils) ha kiba ki thied jong une u jingthung u lah ban ngam jylliew.
Kam da donkam eh ba ki khyndew kin da sboh eh namar lada bun eh ka naitrojen ka sla ka kham rben bad namarkata kam long kaba da bha eh, khamtam na ka bynta u dumasla uba ki shna sikret.
Na ki khyndew kiba kham sboh, lah ban thung tang ia u dumasla na uba mut ban shna duma dih.
Ki khyndew kiba don shibun ka potash, ka phosphorus bad ka nar ki long kiba bit eh na ka bynta u dumasla.
Ki symbai dumasla ki long kiba rit katta katta namar kata dei ban da shu sara, shuwa ba kin thung ha lyngkha.
Ki jaka sara ki dei ban long ha ka dewkynroi (well-drained and friables oil), bad kiba lait na ki kynja niut baroh.
Namar ba ki symbai ki long kiba rit eh, ki ju khleh ia ki bad ka khyndew lane bad u dpei shuwa ban bet ia ki khnang ba ki symbai kin ym lang eh tang shi jaka.
Kane ka jaka sara ka dei ban long kaba sngem, hynrei kam dei ban long kaba ktieh.
Khnang ban kiar ia kane ka jaka sara na u lap kyrthep, donkam ban da tap ia ka da ka jingsop kdait ne sder kaba niar.
Ia kane ka jingsop, ka bha ban pynkynriah mynsngi khnang ba ki sara (seedlings) kin ioh sngi.
Kane ka pynkhlain ia ki bad ka pyllait shibun na ki katto katne ki jingpang kiba ju kem haba ki dang rit.
Lada ki la khapngiah eh ruh, donkam ban pynkynriah jaka noh katto katne khnang ba kiba dang sah kin kham khlain.
Ynda kine ki jingthung ki la speh ki sa pynkynriah ia ki sha lyngkha.
Ki ju thung ia ki jngai kumba ar phut shiteng ha uwei ha uwei pat u jingthung.
Tang shu lah thung ia ki, dei ban ai um, lymda kumta ki lah ban iap.
Ynda la thung ia ki ha lyngkha, ym da donkam eh shibun ka jingsumar lait tang ban thiew ia ki niut lane ban shu kynroi ia ka khyndew.
Khnang ban ioh u dumasla uba bha, ki ju dykhat noh da kaba shu shyit ia ki kliar jong u jingthung dumasla, kata ia u shylluit na uba u phuh (inflorescence) bad une un sa mih pat hadien.
Da kaba leh kumne ka jingbam kaba dei ban leit sha ki sytiewka leit sha ki sla.
Ia kaba shyit (topping) kumne, ki ju leh kham kloi na ka bynta u dumasla duma dih bad kham dier ia u dumasla sikret, namar kaba shyit ka kham pynrben ia ki sla.
Khyndiat sngi hadien kaba shyit ki ju mih shibun ki tnat lung (suckers).
Ia kine ruh dei ban pynkhuid noh ka met jong u dieng dumasla da kaba shu shyit lymda kumta ka jingbam jong u jingthung kaba dei ban leit sha ki sla ka noh sha kine ki tnat.
Shillong: Ka Joint Action Committee Against Umngot Hydro Electric Project mynta ka sngi kala dawa na u Myntri uba peit ia ka tnad Bordingha ka jylla u James PK Sangma ba u dei ban ai da ka jingthoh ba la pynsangeh shi syndon ia ka jingthmu ban den ia ka Wah Umngot na ka bynta ban pynmih ia ka bording elektrik.
U Bah Treiborlang R Suchen uba long u dkhot jong ka JACAUHEP, u la ong, ba ka jingkren u myntri ka tnad bording, ka pawshai ba ka sorkar jylla hi ka don ar jingmut, kata ban iaid shakhmat bad katei ka projek pynmih bording hynrei kaba sngewthamula ka long ba ki dang iakren sah ia kata ka MOU kaba la iasoi ha u snem 2012 ne 2013 bad ka Jaypee Group.
u la ong ba “Ha ka 7 tarik u Nailar 2020 ka sorkar jylla kala rai ban pynkut noh ia ka MOU bad ka Jaypee Group ban den ia ka Wah Umngot ban pynmih bording elektrik hynrei kaba ym lah ban sngewthuh ka long, balei pat ha u ïaiong 2021 kala don ka Public Hearing ban sngap ia ka sur u paidbah ha kaba iadei bad katei ka projek".
U la ong ruh ba , ka sorkar kam kwah ban kren shai ha kaba iadei bad katei ka projek bad ka JACAUHEP ka dawa na ka sorkar jylla ba kadei ban pynmih iaka jingpynbna kaba kren shai ha kaba iadei bad ka Projek ha Wah Umngot.
u la ong ba ka jingkren u Myntri ka tnad bording kam long kaba shai bad ka bym pynhun ia ka JAC, ha ka jingshisha u la dei ban khot iakren ia ki nongialam ka JAC ne ban sngap ia ka sur jong ka kynhun ki nongrep bad ki briew kiba sah ha ka Elaka Darrang kiba thrang ba dei ban pynduh pyndam noh ia katei ka projek pynmih bording da kaba den um ia ka Wah Umngot.
U la iathuh, ba na ka liang ka JACAUHEP kan sa iakynduh ban ia shong pyrkhat bad kin sa wan ban iakynduh ia U James Sangma, ban dawa ba dei ban pynkut noh shi syndon ia katei ka projek pynmih bording bad ka dei ban ai da ka jingthoh.
Kumno ban sumar hi ha iing na ka bynta ban ioh Ia ki bniat kiba lieh bad khuid.
Ki bniat ki dei ki dkhotmet ba kongsan kiba lah ban pynkylla ia ka jinglong jingman jong ka dur khmat jong phi.
Ban ioh ia ki bniat ki bymlieh,kiba lah ban long stem ne bthuh,thikna kine ki lah ban pynsniew ia ka durkhmat jong phi baroh kawei.
Na ka daw ka jinglong stem ki bniat phi lehrain ban phuh samrkhie ha khmat ki paralok jong phi bad phi pyrshang shitom ban buhrieh ia ki bniat ba stem jong phi bad lada phi don ia kum kane ka jingsngew,te phi sngewsih ia ki bniat bym lieh jong phi.
Ki lah ban don shibun ki daw kiba pynlong ia ki bniat jong phi ban stem ne jngem.
Ka lah ban dei na ka jingbymlah ban sumar bha ia ki bniat,ka jing dih sikret,ka jingdih palat ia u kophi,ka jinghiar pateng,ka jingduna ka protein ha ka met bad kiwei kiwei.
Watla ka lah ban dei na kano kano ka daw,ha kaba khatduh ka lah ban pynsngew sih ia phi bad phim kwah ban phuh samrkhie.
Baroh ngi kwah ban ioh ia ki bniat kiba lieh bad khuid itynnad bad bun sien ngi ju leit khnang ban shah sumar ia ki bniat jong ngi ha ka dor kaba rem bad kane ka lah ban ktah ia ka pla tyngka jong ngi.
Hynrei lada phim kwah ban pynlut ia ka por bad ka pisa jong phi,phi lah ban pyrshang ia ki katto katne ki jingsumar hi ha iing kiba ym tang ba ki dei kiba suk hynrei ki iarap bha ruh.
Te phi lah ban pyrshang ia kine ki jingai jingmut kumno ban sumar hi ha iing na ka bynta ban ioh ia ki bniat kiba lieh bad khuid.
KHUBLEINga kwah ban tip balei pang know doh bniat.
Shillong: U Secretary ka Hima Sohra B.V Rymmai, u la iathuh ba ka thain Sohra hi baroh kawei, naduh ba sdang ka jingkhang dam, kane ka Hima ka la duh nong haduh T.3 klur tam, tang ha kine ki laibnai ba trei kam ka jingkhang dam na ka daw ka jingwan lynshop ka bynta ba ar jong ka khlam Covid -19.
Haba ia kren bad ki lad pathai khubor u Secretary ka Hima Sohra u bah B.V Rymmai, u la iathuh ba ka long kaba eh ban batai ia ka jingduh nong kane ka thain ha ka ba ki bun hi na ki nongshong shnong kane ka thain ki im ja da ka bylla sngi da ka ba die sha ja da ka ba ki trei ha ki home stay, ha ki hotel, ki restaurant, ki jaka jngohkai pyrthei bad na ki bynta bapher bapher na ka jingwan ki nongjngohkai pyrthei sha ka thain Sohra, hynrei mynta na ka jingwan kane ka khlam la khang dam lut.
Ula ong ba ha ki por mynshuwa ha ka shisngi da ki hajar hajar ki ba wan tuid ki nongjngohkai pyrthei sha kane ka thain, hynrei mynta na ka jingkhang dam ki nongshong shnong kim don shuh ka lad ka lynti ban kamai jakpoh.
“Ki nongshong shnong kiba buh ia ki homestay, ki dei ki ba shim da ka ram, kumta da ei kin siew bad na ka liang ka sorkar, ka la rai ban plie, ka long kaba bha bad na ka liang ki khlieh nongsynshar kin ym lah ban ym shah, namar ka dei ka pliang ja jong ki ba bun ki nongshong shnong" u la ong.
“Hynrei kane ka rai jong ka sorkar ban shah ban plie noh ia ki kam jngohkai pyrthei kan long ka ba shngain ha ka ba yn pynthikna da ka jingiatrei lang bad ki bor hima" u la bynrap.
Ula ong ruh ba lada ka sorkar kam treh ban ia trei lang bad ki khlieh nongsynshar kan long kum ba long mynshem snem ba la plie tang hadiren katto katne por la hap biang ban khang ia ki ne ki jaka jngoh kai pyrthei.
“Ioh tang shitaiew kin plie, hynrei kin khang biang sa shibnai ar bnai te kan wan rah jingjynjar shuh shuh hynrei ka jingshimkhia na ka bor Hima ka long ban pynthikna ba shi sien la plie ai kan plie ter ter da ka jingiatrei lang, khnang ba une u khniang jingpang yn ym lah shuh ban wan lynshop biang" u la ong.
Shillong: Mynta ka sngi ki dkhot jong ka Sur Ki Nong Mawlai ki la wan ban iakynduh bad ban ai da ka shithi sha baroh ki 35 ngut ki MLA kiba dei na ka jait bynriew hynniewtrep ban pan ka jingkyrshan ba pura halor ka jingdawa ban weng kam shipor ia ki heh pulit ki ba la lam khmat ban bthah jubor ia ka jingim u bah Cherister field Thangkhiew ha ka 13 tarik mynta u bnai.
Haba ia kren bad ki lad pathai khubor na ka liang u Donboklang Kharlyngdoh, u la ong ba kum baroh ki tip ba u bah Cherist u la wan ban pyndem wait hapoh ka ne ka sorkar MDA bad ha ka ba na ka liang ka sorkar ka ju khot ia ki sengkieng atiar ban wan phai noh ban sdang noh da ka jingim ba thymmai hynrei kane ka jingjia ia u bah Cherist ka paw shai ba ka sorkar ka ai ka kti ka mon ban khublei bad ka tynrah pat da ka kti ka diang ha kaba tang ar snem hi ki la siat pyniap noh ia u bah Che.
U la ong ruh ba halor ka jingialam jong ki Superintendent of Police ka East Jaintia Hills bad Superintendent of Police ka Traffic shillong ka dei ka ba pynpaw ia ka jingiapher jaitbynriew ha ka ba ka wan rah ia ka jingkylli ia ki ba bun balang ba naduh mynno la pynkham ti ia u SP traffic ba un leh ia kum kine ki jait operation.
“Kane ka paw ba ka don ka jingpher jait bynriew ha ka ba lyngba kine ki pulit bar jylla hapoh ka jingpyniaid u DSP ki la leh ia ka ne ka kam ha ka ba ki la pynsuba sniew ia kane" u la bynrap.
U la ong ba na ka liang ka sur ki nong Mawlai, ki khlem dawa dawa ia kaba ym lah long, hynrei ka jingdawa ka long beit ba donkam ban weng kam shipor ia kine ki heh pulit kat ba dang iaid ka jingtohkit khnang ba kan don ka jingtohkit ka ba khuid.
“Ka jingtylli jong ki nongMawlai ka dei ka nuksa ka ba bha tam ia ki nongialam ha ka sengsain pyrthei bapher bapher ha ka jylla ha ka ba ki MLA ruh kin ia tylli lang ban ia snohkti ban pynurlong ia kane ka jingdawa" u la ong.
U la pynpaw ruh ba na ka liang ki MLA liang pyrshah ki la pynpaw ba ia kane ka mat kin sa rah hapoh ka ingdorbar, hynrei na ka liang u bah Kharlyngdoh u la pynpaw ba lada kane ka mat ba rit ba kin rah ha dorbar thaw ain kan long kaba lehrain, hynrei lada 35 ngut ki MLA kin ia tylli lang, ka sur ki nong Mawlai ki don ia ka jingkyrmen ba u Myntri rangbah un sa pyrkhat biang ia kane.
U la kyntu ia baroh ki MLA ki ba don hapoh ka sorkar jylla ba ki dei ban rah ia kane ka mat, hapoh ka jingialang jong ki kynhun myntri bad lada u myntri rangbah u pyneh ia kane ka mat ki la dei ban weng noh ia ka jingkyrshan na ka sorkar MDA.“Ka la dei ka por ba kin pyni ba ki ieid shisha ia ka Ri bad ka jait byn riew ki dei ban pyni ba ki don ha ka no ka liang la ka dei ha ka liang jong ka sorkar ban phah siat iap ia u bah Che ne ban snohkti lang bad ki Nong Mawlai ban pynioh ia ka hok ia u bah Cheristerfield Thangkhiew"u la ong.
Ia ka United Democratic Party (UDP) la seng ha ka snem 1997 halor ka nongrim ba kan kyrshan bad trei borbah na ka bynta ka bha ka miat ki paidbah ka Jylla ban wanrah ia kata ka Sorkar ka ba lait na ki Jingkulmar bad Jingbamsap ha ki ba bun ki liang.
Ka la kular ruh ba kan ialeh met bad mynsiem ban khmih ba kino kino ki aiñ ba ka Sorkar Meghalaya ne Sorkar India ki pynmih na ki por sha ki por kin ym ktah ia ka rukom im bad ia ka riti dustur ki paidbah kiba na baroh ki jait ki kynja ha ka Jylla.
Hato kane ka Seng ka la ieng skhem shisha halor kita ki nongrim?Ha ki khyndiat sngi ba la leit, ngi la iohi ia ki jingiathalaiñ ñia bad kawang ktieh markylliang hapdeng ka UDP bad ka Congress ha kaba u President ba thymmai ka Congress, u Bah Vincent Pala u la ther tyngeh ia ka UDP halor ka jingpyndonkam bakla jong ka ia ka Tnat Kam Pohiing da kaba khrong pisa beaiñ na ki surok bah da kaba pynieng khyrdop ha man la ki thain.
Shuh shuh u la ban jur ruh ia ka jingshim pisa palat pud na ki trai krem dewiong bad kumjuh ruh ia ka jingshalan tuh ia u dewiong shabar ka Jylla wat haba ym pat ioh jingbit na ka Sorkar Kmie.
Kum ban shu pynkynmaw, ka UDP ka la don lang shipor bad ka Congress ha ka Sorkar Synrop ha ki khyndiat snem ba la leit.
Lehse, imat ka Congress ka la tip bad sngewthuh kumno ka UDP ka treikam bad dei halor kita ki daw ba kan sa poi thad madan ia ki kam jaboh bad kam jakhlia jong ka.
Ha kane ka kynti naduh u 2018, ka UDP ka la ia synrop bad snoh kti lang bad ka Sorkar MDA hapoh ka jingialam jong ka NPP.Ka UDP ka long kawei ka Seng kaba donkam bad khlaiñ bor bha ha ka Sorkar namar bun ki Tnat kiba kham kongsan la bat lut da ka hi.
Ngim sngewphylla ba wat u Shongknor ka Iing Dorbar Thawain u dei hi na ka seng UDP.Ynda haba ngi bishar bniah, ngi i thamula ban peit ba kaei kata ka kamram jong ka ha ka Iing Dorbar Thawain, la ka dei ban trei lang bad ka Sorkar ha baroh ki khep ne la ka dei ban shu kynthoh bad pyrshah beit ia kaei kaei ba ka Sorkar ka thmu ban leh.
Ngi iohi ba ka shu wad daw wad dong beit ia uno uno u nongmihkhmat bym dei na ka Seng lade.
Ka phetrieh bad kbum sbak pat lada don kino kino ki jingkynthoh bad jingujor pyrshah ia ki Myntri na ka Seng jong ka, kum ki scams jong ka Tnat Social Welfare, Tnat Education bad ka Tnat Kam Pohiing ba ngi iohi bun ki jinghuri hura ha kine ki sngi.
Kadei mo kata ka jingleh jong ka UDP ban nang tang ban phaloh umsaw ia kiwei da kaba klet noh pat ba ma ki ki la leh aiu ia ka Ri bad Jaidbynriew kum ba ki la kular naduh u snem 1997.
Haba ka iohi ia kita ki jingduna ha kiwei ki seng, balei kam kdew pat ma ka ruh ia ki jingduna ki ba bun shi rynjaiñ ha lade ruh.
Kiei kita ki matti ba bha ba kane ka Seng kaba kam ialade kum ka ‘Seng Riewlum’, ka la leh na bynta ka bha ka miat ki paid nongshongshnong ka Jylla?Uba burom iaphi,,,.
Shillong:Hadien ba ki 5 ngut ki nongbylla tih dewiong kiba dei na ka jylla Assam bad Tripura ki la sahkut ha ka krem Ule kaba don ha ka shnong Umpleng kaba hap hapoh ka East Jaiñtia Hills District naduh ka 30 tarik u bnai Jymmang 2021, ha ka 16 tarik u bnai Jylliew 2021, ki shipai jong ka Indian Navy ki la ioh ban sei noh ia kawei ka metiap jong uwei u nongbylla u ba la sahkut ha katei ka krem dewiong hynrei ia katei ka metiap ym pat shym la don satia mano mano ki bahaiing hasem ki ban wan kam tad haduh kine ki sngi.
Haba kren sha ki lad pathai khubor, u Bah Lahkmen Rymbui u ba dei u Myntri ba dei khmih ia ka tnad ki kam pohiing ka jylla, u la ong ba lada ki bahaiing hasem jong utei u nongbylla kim wan kam satia ia katei ka metiap, na ka liang ki bor synshar jong ka East Jaiñtia Hills District kin sa pynmih da ka jingpynbna bad leit ban tep hi noh ia katei ka metiap jong utei u nongbylla.
U Bah Lahkmen Rymbui u la iathuh ruh ba ia ka jinglut jingsep ha kaba iadei bad ka jingkhot ia ki kynhun National Disaster Response Force(NDRF), State Disaster Response Force (SDRF) bad ia ki shipai jong ka Indian Navy kiba iarap ban sei ia kitei ki metiap jong kitei ki nongbylla kiba la sahkut hapoh katei ka krem dewiong, yn sa ai jingkheiñ da ki bor distrik bad yn sa siew pat da ka Sorkar Jylla ia ki.
Shillong:Ki 9ngut kiba iap, na ka jingpang corona ha ka sngi Hat Majai, ki long ka kong Liantibet Masynting, 50 na Kyrdem Ri Bhoi leit rah ha Bhoirymbong CHC bad khlad noh ha ka 22-06-2021Cause of death: Covid Pneumonia with co-morbiditiesKa Elias Ranee, 95 na Mawkapiah Ri BhoiKhlad ha iing ha ka 22-06-2021Cause of death: Covid-19 Pneumonia with co-morbiditiesU Nabinson K.Marak, 60 na Lum Nongrim Dewlieh, UmsningLeit rah ha Civil Hospital Shillong bad khlad noh ha ka 22-06-2021Cause of death: Covid-19 Pneumonia with co-morbiditiesKa B/o Yomlyne Lyngkhoi, ba lah 2 bnai na Shngimawlein SWKSumar ha Ganesh Das Govt.
MCH Hospital ha ka 22-06-2021Khlad ha ka 22-06-2021Cause of death: Covid-19 PneumoniaKa Mitsitra Malngiang, 56 na Mawlai NongpdengSumar ha Dr.H.G Roberts Hospital ha ka 01-06-2021Khlad ha ka 22-06-2021Cause of death: Covid-19 Pneumonia with co-morbiditiesU B/o Libianghun Iawphniaw, ba lah 1 ½ bnai na NongrahSumar ha NEIGRIHMS ha ka 08-06-2021Khlad ha ka 22-06-2021Cause of death: Covid-19 PneumoniaKa Bloating Syiem, 70 na Mawlong NongpohSumar ha Civil Hospital Shillong ha ka 21-06-2021Khlad ha ka 23-06-2021Cause of death: Covid-19 Pneumonia with co-morbiditiesKa Bestina Nongrum, 48 na NongrahSumar ha Ganesh Das Govt.
MCH Hospital ha ka 18-06-2021Khlad ha ka 23-06-2021Cause of death: Covid-19 Pneumonia with co-morbiditiesU Kumar Warjri, 58 na Mynso 8th Mile Barato JowaiSumar ha Civil Hospital Shillong ha ka 21-06-2021Khlad ha ka 23-06-2021Cause of death: Covid-19 Pneumonia with co-morbidities.
Nongpoh: Ka District Magistrate jong ka Ri Bhoi, ka la pynbna paidbah ba ka shnong Nongsder Block-1 kaba don ha ki thian Umiam, la pynbna ia katei ka shnong kan hap hapoh ka thup Containment Zone Lai sngi kynthih, ne ka jaka kaba la maham pyrshah ia ki briew ba kim dei ban rung bam mih sha katei ka shnong, kata ha ka 23 haduh ka 26 tarik mynta u Bnai.
La pynhap ia katei ka shnong ha ka thup Containment Zone, ka dei namar ba ki briew ka koit ka khiah ki dang leh ia ka Test bad Contact Tracing ne ban wad ia kito ki briew kiba la kynduh ia kito kiba la kynduh kam bad kito kiba la shah ktah ha ka khlam Covid-19, namar hapoh katei ka shnong ki la don shibun ki briew kiba la shah ktah ha katei ka khlam.
Namarkata, ka DM ka la maham pyrshah ia ki briew bad kim dei ban leit sha katei ka jaka bad kumjuh ruh ki briew kiba sah ha katei ka shnong, ba kim dei ban mih na la iing bad lada lap kino kino kiba leh pyrshah, kin sa shah pynshitom katkum ki kyndon Ain.
Nongpoh: Namar ba la don ki nongtrei ha ICICI Bank Nongpoh Branch, kiba ioh positive na ka khlam Covid-19, ka District Magistrate, ka la pynmih da ka hukum ban khang khyrdep noh shipor ia katei ka Bank, kata naduh ka 23 haduh ka 27 tarik mynta u bnai.
La kyntu ia kito ki briew, kiba la leit ban donkam ha katei ka 17 tarik shaneng ba kin shongkhop ialade 10 sngi ha ki iing kaba ki shong ki sah bad nalorkata la kyntu ia ki ba ki dei ban sngapthuh ia ka koit ka khiah, da kaba bud ryntih ia ki jingbthah ka sorkar.
Lada ki don kano kano ka jingsngewpher ha ka met ha ka por ba ki shong ha iing, kum ka jingshit met, jyrhoh, shitom haba ring mynsiem, la kyntu ia ki ba kim dei ban iajan bad kiwei, hynrei ki dei ban pyntip sha District Control Room No.03638232028/1077 bad u helpline no.8787520449.
Shillong: Namar ka jingshah pynthut noh ha ka khlam Covid-19 kaba la wan ban lynshop tyngeh ha ka kynti kaba ar kaba la ktah ia ka eksamin kiew klas jong ki khynnah Seconday School Leaving Certificate(SSLC) bad Higher Secondary School Leaving Certificate(HSSLC) ba dei pyniaid da ka Meghalaya Board Of School Education(MBOSE) jong ka jylla Meghalaya ha kaba ki la don katto katne ki sobjek ki bym pat shym la lah satia ban pyndep, kumta na ka liang jong ka tnad pule puthi ka jylla ka la rai ban nym pynlong shuh ia ki sobjek kiba dang sah jong ka eksamin klas 12 lane ka HSSLC katba ia ka eksamin jong ki khynnah SSLC lane ka klas 10 bad klas 11 na ka bynta kito ki khynnah kiba khlem shym la ioh satia ban leit thoh na ka daw ba la shah pynthut ha ka khlam Covid-19, yn pynlong hapdeng jong u bnai Naitung.
Ia ka result na ka bynta ki khynnah klas 12 la buh ban pynbna ha lane shwa ka 31 tarik u bnai Naitung 2021.
Haba kren sha ki lad pathai khubor mynta ka sngi ka 23 tarik u bnai Jylliew 2021, u Myntri ba dei khmih ia ka tnad pule puthi ka jylla, u Bah Lahkmen Rymbui, u la ong ba ia ki sobjek ba dang sah jong ki khynnah klas 12 kata ka Computer Science, ka Statistics, ka Vocational Studies bad ka Western Music ha kaba ia ki marks na ka bynta ki khynnah kiba shim ia kitei ki sobjek la aiti ha ka MBOSE kat kum ba shah ka kyndon.
U Bah Rymbui u la iathuh ba ki don haduh kumba 74 ngut ki khynnah ki ban iakhun ia ka eksamin SSLC lane ka klas 10 kiba khlem ioh satia ban iakhun ia ki katto katne ki sobjek bad ki don 34 ngut ki khynnah kiba khlem ioh ban iakhun ia baroh ki sobjek.
Katba ki don haduh kumba 92 ngut ki khynnah kiba la duh ban ialeh ia ki katto katne ki sobjek jong ka klas 12 bad 15 ngut pat ki khynnah ki khlem ioh thoh ia baroh ki sobjek jong ka klas 12 na ka daw ka jingpynwit jong ka khlam Covid-19 bad na ka bynta kine ki khynnah kiba la duh ban thoh ia ka eksamin, ka tnad pule puthi ka la rai ban pynlong ia ka eksamin ha u bnai Naitung bad ka tnad kan sa leh ia kaba donkam ha shwa ba kan pyntip ia kane sha ka MBOSE.Kanpur: La ju tip ia u, kum U  ‘Bappi Lahiri ka UP’,  bad une u rangbah, uba na  Kanpur, u phah thaw khnang ia ka jingdeng tap khmut, tap shyntur jongu, kaba la shna da ka ksiar nylla suda.
U Manoj Sengar, uba la tip, kum U   ‘Manojanand Maharaj’ ula pynlut T.5lak, na bynta katei ka jingtap khmut bad tap shyntur jongu bad u iathuh ba ka don ruh ka jaka sait lane ka  sanitizer, kaba la buh ha katei ka jingtap khmut bad katei kan trei kam haduh 36 bnai kynthih bad ula ai kyrteng ia katei ka mask, da ka  ‘Shiv Sharan mask’.
U Manoj, u ia syriem ia U Bappi Lahiri, namar u dei uba ieid bha ia ka ksiar.
U deng saw tylli ki khadu ksiar bad kiba khia  250 gram.
Nangta, u don sa kiwei ki jingdeng, ba kynthup ia u loket, uba la thaw ha ka dur jong U Hanuman, ba la thaw da ka ksiar nylla.
Man ka sngi, U Manoj, u ju deng ksiar, kaba khia antad, kumba 2 kilogram bad u don ruh ia ka shohshkor, kaba la thaw da ka ksiar nylla, nangta u sop ia ka revolver jongu, da ka ksiar bad u don ia lai tylli ki pan poh jongu, ba u shna da ka ksiar.
Hynrei, u iathuh ba ka jingbang jongu ban deng ksiar, ka la pynmih ia ka jing buddien bha ki nonglute, kat shaba u leit.
“Nga don ar ngut ki nong pahara jongnga, kiba ju synran ia nga, kat shaba nga leit nga wan".
Shillong: Ka kynhun myntri ka sorkar India, hapoh ka jingialam jong u Myntri Rangbah duh ka ri, u Narendra Modi ka la mynjur ia ka jingmang shuh shuh ia ki mar bam hapoh ka Pradhan Mantri Garib Kalyan Yojana (Phase IV) – sa kumba 5 bnai kata naduh u bnai Naitung haduh Naiwieng, 2021 ha ka jingsam ei kaba 5 kilo man u briew man la u bnai sha 81.35 klur ki nongioh jingmyntoi hapoh ka National Food Security Act (NFSA) (Antyodaya Anna Yojana and Priority Households) kynthup kito kiba don hapoh ka Direct Benefit Transfer (DBT).
Ha u 2020, ka sorkar India ka la pynbna ia ka “Pradhan Mantri Garib Kalyan Anna Yojana" (PM-GKAY) na ka bynta baroh ki nongioh jingmyntoi hapoh ka National Food Security Act, 2013 (NFSA) kum shi bynta ka song jingiarap PM GaribKalyan na ka bynta u bnai Iaiong-Naiwieng, 2020.
La mang sa 5 kilo ki marbam (u kew lane khaw) khlem donkam jingsiew sha kumba 80 klur ki nongioh jingmyntoi hapoh ka NFSA na ka bynta 8 bnai (Iaiong- Naiwieng 2020), da kaba pynthikna ka jingpynbiang mar bam sha ki longiing kiba duk, kiba duna ka ioh ka kot namar ka jingshah ktah ha ka kamai kajih na ka jingpur ka khlam COVID-19 ha ka ri.
Hapoh ka PM-GKAY 2020,(Iaiong- Naiwieng 2020), la mang kumba 321 lak MT ki marbam da ka Tnat sha baroh ki Jylla/UT, kumba 305 lak MT ki marbam la pynkit da ki Jylla/UT bad kumba 298 LMT ki marbam (kata kumba 93% na kaba la mang) la sam ha kylleng ka ri.
Ha u 2021, namar ka jingjur ka khlam COVID-19 ha kylleng ka ri bad ka jingthut ha ki kam ba iadei bad ka ioh ka kot, ka sorkar India ka la pynbna ban pyntreikam ia ka “Pradhan Mantri Garib Kalyan Anna Yojana"(PM-GKAY) na ka bynta ar bnai kata naduh u Jymmang 2021 bad Jylliew 2021ha ka jinglut kaba T.26,602 klur, kaba iadei kum ka PMGKAY 2020.
La mang palat 79 LMT ki mar bam na ka bynta kane.
Hapoh ka PM-GKAY 2021 (Jymmang- Jylliew 2021), haduh mynta, palat 76 lak MT ki mar bam kata palat 95% na ki marbam ba la mang la pynkit da ki Jylla/UT.Shuh shuh, palat 35lak MT ki marbam (kata kumba 90% na ka jingmang kaba man ka bnai) ladep sam da ki Jylla/UT na ka bynta u bnai Jymmang 2021 bad palat 23 lak MT ki mar bam (Kata kumba 59% na ka jingmang kaba man ka bnai) ladep sam na ka bynta u bnai Jylliew, 2021.
Kumba 80 klur ki nongioh jingmyntoi hapoh ka NFSA ki la ioh ei biang sa 5 kilo ki mar bam (kew lane khaw) na ka bynta u bnai Jymmang 2021 bad Jylliew,2021.
Halor ka jingpeit bniah ia ka jinglong jingman ka COVID-19 ha ka ri bad ban iarap ia ki briew kiba duk bad kiba jynjar ha kane ka por jong ka jingeh, u Myntri Rangbah duh, u Narendra Modi, ha ka jingai jingkren jong u sha ka ri ha ka 7 tarik Jylliew, 2021 u la pynbna ban bteng biang ia ka skhim PMGKAY (2021) na ka bynta san bnai haduh Diwali ha u bnai Naiwieng 2021.
Ka jinglut jingsep ha ka jingmang shuh shuh ban sam ei sa 5 kilo ki mar bam (kew lane khaw) ba kynthup haduh 204 LMT ki marbam na ka bynta sa san bnai sha kumba 80 klur ki nongioh jingmyntoi kan long haduh T.67,266 klur.
Kane ka jingmang ban sam ei ia ki mar bam kan long palat ia ka jingmang kaba ju sam man ka bnai sha ki nongioh jingmyntoi hapoh ka NFSA.Ia ka jinglut jingsep baroh na ka bynta kane ka jingmang shuh shuh hapoh ka PM-GKAY, kynthup ka jinglut ha ka jingkit mar hapoh ki jylla, ka jingioh nong jong ki dealer bad kiwei kiwei, yn bah khlieh da ka sorkar India khlem kano kano ka jingiasam bhah hapdeng ki Jylla/UT.Shillong: U Conrad K Sangma, myntri rangbah ka jylla, ula bthah ia ki Engineer jong ka PWD, ba kin leit jurip ia ka jaka sha Upper Shillong, namar ba ka la don ka jing pyn khyllem dieng, na ka bynta ban shna pynheh ia ka surok Shillong Dawki.
Ha ka tweet jongu, ula thoh ba kiba bun ki dieng, kiba don ha ki bynta jong ka surok bah 7mer, ym pat shym la pyn khyllem satia bad u da pyn thikna, ba ia kitei ki dieng, yn nym shah satia ban pyn ngat bad yn wad da kiwei pat ki lad ki lynti.
Kham mynshwa, U Sangma, ula thoh ba ki jing pyn khyllem dieng ha katei ka thain, ki la pyndiaw mynsiem ia u bad kumta, ula kren ia ki bor pyniaid ka NHIDCL, ba ki dei ban sangeh mardor, na kaba pyn ngat ia kitei ki dieng.
Stop killing the trees in the name of development, remember oxygen is not free…To kylli ia CM shaphang surok Nongstoin- Kyrshai hato dang slem ban trei ne yn nym pyntrei shuh khnang ban ia tip ki paidbah.
Namar la wan pan bad account no ruh te ym sngewthuh sngewthaw shuh sa shim khia phi u Rupang sa iarap lang pynsngew iq kane ha shkor Jong ki.
Shillong: Kiba pang covid thymmai mynta ka sngi, ki don 482ngut bad kiba iap, ki don 9ngut.
Kiba jem, ki don 434ngut.
Kiba don ia ka jingpang, ki long mynta 4,312ngut bad kiba iap, ki la poi baroh sha ka 797ngut.
Ka East Khasi hills, ka don 157ngut bad ka Ribhoi, ka don 87ngut kiba ioh pang mynta ka sngi.
AIZAWL: Ka sorkar Mizoram, ka la pynmih ia ka hukum, ba baroh ki tnat sorkar, haba ki pynmih ia kino ki jing pyntip paidbah, ki dei ban da thoh da ka English bad ka kumjuh da ka ktien Mizo ruh, ban nym mih ka jing sngewthuh bakla ki paidbah.
Katei ka dei ka hukum, kaba la pynmih hynnin ka sngi, da ka tnat  General Administration Department.
“Ka sorkar jylla, ka la ioh jingtip, ba ka rukom ba ju pynmih ia ki jing pyntip  jong ka sorkar, tang da ka ktien English ne ka ktien Mizo, ha kaba iadei bad ki kot jing pyntip jong ka sorkar, ka buh jingeh, ba ki paidbah, kin ia sngewthuh lang salonsar" ong katei ka hukum jong ka sorkar Jylla.
“Baroh ki tnat sorkar, la bthah ba kin pynmih noh ia baroh ki jing pyntip, ha baroh ar ki kyntien, ha ka ktien English bad kumjuh ha ka ktien Mizo, ia baroh ki jing pyntip jong ka sorkar" ong katei ka hukum jong ka sorkar Jylla.
Ha u snem 1987, ka sorkar Mizoram, ka la pynbna ba baroh ki jingthoh jingtar jong ka sorkar jylla, ki dei ban iaid beit da ka ktien Mizo, lait noh tang ha ki katto katne ki khep, ki bym lah kiar.
LYNNONG – 10U riewhadem u long uwei pat u jingthung ia uba la wallam sha kane ka ri India na Amerika lehse ha ka por ba ka wan ka “East India Company".
Naduh ba la shem ia ka ri Amerika u la phriang kylleng ka pyrthei ba mynta u long u jingthung uba ki ju thung ha kylleng ki ri jong ka pyrthei, kum ha ka United States of America, ha Rumania, Italy, India, Hungary, South Africa bad Egypt.
Ha kane ka ri India ki jylla kiba kham thung shibun eh ki long kumne ter-ter; ka United Provinces, ka Bihar, ka Punjab, ka North West Frontier Province, ka Hyderabad, ka Central Provinces, ka Bombay, ka Madras, ka Bengal, bad kiwei kiwei.
Ka jylla Assam kam da thung shibun kum kitei ki jylla jong ka ri India lait tang ha ki jaka lum.
Kumta ka ri Khasi-Jaintia ka long kawei na ki distrik jong ka Assam kaba kham thung shibun u riewhadem, kumta ba ngi sngew dei ban niew ia une u jingthung kum uwei na ki jingthung kiba kham donkam ha ki ri lum Khasi-Jaintia.
Ka Jingiapoikha ki RiewhademKumba ngi la pyni-i ha ka lynnong kaba mynshuwa, u jingthung riewhadem u don ar rukom ki syntiew; u symphiah uba ha khlieh jong u jingthung riewhadem u long u syntiew shynrang; bad uto pat uba hamar shiteng u jingthung u dei u syntiew kynthei, bad dei une uba hadien uba bah khun.
Ki symbai shynrang kiba rit katta-katta kum u phngit (pollen grains) ki lah ban hap na utei u syntiew shynrang ha ki tmain (silk) jong u syntiew kynthei jong ujuh u jingthung lane jong uwei pat u jingthung riewhadem, bad ynda ki la iapoikha hangta ki symboh riewhadem ki sa sdang ban nangheh.
Lymda ki iapoikha kumne ki symboh riewhadem kim ju long, bad dei namarkata ka daw ba teng-teng ngi ju iohi ha ki kop riewhadem katto-katne ki riewhadem ki bym shym long symboh.
Bad namar ba ia kitei ki phngit symbai (Pollen grains) la kit da ka l’er, kumta ka long kaba donkam ban kynmaw ba lada thung tang shi lain kane wat ar lain ruh lada jur eh ka l’er ka lah ban kit ia kine ki phngit sha jngai bad ki lah ban ym hap ha kita ki riewhadem kiba hajan.
Bad dei ban kynmaw pat ba namar ba ka l’er ka lah ban kit ia une u phngit sha jngai, lada don marjan ki riewhadem ki bym iadei jinglong, bad lada kita ki ia poikha, kata kin mih bun jaid ki khun kiba lah ban long kiba ngim kwah satia.
Ki nongrep riewhadem kin kynmaw ba ha uwei u kop riewhadem ki lah ban iohi ki symboh kiba iapher ki rong.
Kane ka pyni ba kawei ka rong ka wan na uwei u riewhadem, bad kawei ka rong na uwei pat u riewhadem.
Hynrei kane ka jingiapoikha khleh ka lah ruh ban long kaei-kaei kaba myntoi shibun.
La shem ba haba ar jaid ki jingthung lane ki mrad ki iapoikha, ki khun jong ki bunsien ki long kiba kham khlain ne kham bha ban ia ki kmie ki kpa.
Tharai mynta don kawei ka jaid masi (breed of cows) kaba ai dud ong kumba san ser shi sngi, bad kawei pat ka jaid (breed) kaba ai phra ser shi sngi.
Lada ki ar jaid ki iapoikha khleh, kata lada u masi shynrang na kawei ka jaid u iapoikha bad ka masi na kawei pat ka jaid (breed) kaba ai phra ser shi sngi, kaba mih na kane ka long ba ki khun kynthei kiba mih na katei ka jingiapoikha ki ju kham ai dud shibun ban ia ka kmie lane kino-kino ki kmie na kata ka jaid.
Kane ka jinglong ka neh tang ha ka pateng kaba nyngkong.
Kum ia kane ka jinglong kaba ngi khot ‘hybrid vigour’ ha ka ktien phareng.
Kumta ka long kaei-kaei kaba ki ju leh ha ri Amerika ban pyniapoikha hapdeng ar jaid ki riewhadem, kumta ba ki khun kiba mih na kane ka jingiapoikha ki long kiba kham bha bad kham khlain ban ia ki kmie ki kpa.
Ngin batai hangne kumno ki leh ia kane khnang ba ki nongrep kiba peitmat ha ri Khasi-Jaintia ruh ki lah ban pyrshang ban pynmih kum uta u symbai uba lah ban pynmih ki jingthung riewhadem kiba kham bha.
Ka jingkhaii ia ki symbai kiba kum kine ka long kaba myntoi shibun ha ka ri Amerika.
Tharai mynta ba don ar jaid ki riewhadem, u ‘A’ bad ‘B’, bad kiba ngi la shem ba lada kine ki ar jaid ki iapoikha, kata ki khun jong ki ki kham bha ban ia u ‘A’ lane u ‘B’, ia kine ki ar jaid ki riewhadem ngin thung ha kane ka rukom.
Ia u riewhadem ‘A’ ngi thung ha kawei ka lyngkha kaba la jngai na kiwei pat ki riewhadem, kumta ba u symbai jong u un iong borobor u bym iakhleh bad kiwei.
Ha kawei pat ka lyngkha ngi thung khleh ia kitei ki ar jaid ki riewhadem kumne; ha uwei u lain ngi thung ia u ‘A’, ha uwei pat u lain ngi thung ia u ‘B’, bad kumta ter-ter baroh shi lyngkha.
Ha ka por phuh syntiew pat, ia ki symphiah jong u ‘A’ ngi ngor noh kumta ba sah tang u syntiew kynthei.
Kumta u ‘A’ u lah ban iapoikha tang bad u ‘B’ uba iapoikha marjan bad u.
Hynrei u ‘B’ pat um lah ban iapoikha bad u ‘A’ namar la ngor noh ia ki syntiew shynrang jong u ‘A’, kumta u ‘B’, la u iadon marjan bad u ‘A’ ruh u shu sah hi u ‘B’.
Ia ki symbai riewhadem kiba ngi ioh na u riewhadem ‘A’ na kane ka lyngkha kaba ar ngi iohi namarkata ba ki long kiba shiteng jaid, bad kine ki lah bunsien ban pynmih ki riewhadem kiba kham bha ban ia u ‘A’ lane u ‘B’.
Hynrei ngi dei ban leh ia kane man ka snem.
Ngi dei ban buh ia u ‘A’ bad u ‘B’ la ka jong ka jong, namar ki ksiew na u ‘A’ bad u ‘B’ kim long kiba kham bha ban ia u ‘A’ lane u ‘B’.
Ia u riewhadem uba ngi ioh da kaba leh kumtei ki khot ha ka ktien phareng ‘hybrid maize’ lane, u riewadem shiteng jaid.
Ki Jaid RiewhademDon bun ki jaid ki riewhadem; hynrei ia kine ki jaid riewhadem baroh kiba ki ju kham thung la buh ha ki san tylli ki klas (class) kumne: (1) u riewhadem pyrthiew(pop maize), (2) u riewhadem jem (soft maize), (3) u riewhadem shini (sugar maize), (4) u riewhadem lynghong thliew (dent maize), (5) u riewhadem mawshamok (flint maize).
Ka All Arunachal Pradesh Students’ Union (AAPSU), ka la ujor da ka ejahar pyrshah ia U Pramod Kumar, Chief Engineer, ka  Kimin BRO (Border Roads Organization), da kaba u pyni ha ka jingthoh, ba ka nongbah Kimin, ka hap ha ka jylla Assam.
Ka AAPSU, ka la ujor sha ki pulit jong ka  Itanagar, hynnin ka sngi, ha kaba ki kynnoh ba U Chief Engineer, ka  BRO-Kimin, ula pyn kylla kyrteng ia katei ka jaka, sha ka Bilgarh bad u da pyni ruh ba ka hap ha Assam bad katei ruh, ka dei ha khmat jong u myntri iada ri ka sorkar India, U  Rajnath Singh, haba u leit jngoh ia katei ka jylla, ha ka taiew ba ladep.
Ka AAPSU, ka la ai por ruh ia ka BRO, ba kan pan map na u paidlang ka Arunachal Pradesh, hapoh shiphew sngi kynthih, halor katei ka jing shukor jongka, ia u paidlang ka jylla Arunachal.
U Hawa Bagang, President ka AAPSU, u dawa ban tohkit mardor ia utei u heh duh ka BRO bad ula ong, ba un iakren ia kane ka kam bad ka sorkar Jylla.
Ka AAPSU, ka byrthen ruh, ba kan pynlong, da ka jing iakhih kaba tyngeh, lada jia ba ka BRO, ka kyntait ban pan map hapoh ka sngi ba labuh bad ka la rai ruh ban leit tur sha ophis ka GREF, ha ki bynta bapher ka jylla, lada jia ba ka BRO, kam treh ban pan map na u paidlang ka jylla bad kin dawa ruh ba katei ka tnat, kan mih mardor na Arunachal, ong U Bagang.
La iathuh ba ha katei ka sngi, ka BRO, ka la tap noh ia ka kyrteng jong ka Kimin, Arunachal Pradesh, da ka kot lieh bad hadien, ki sa law biang, ynda haba ula leit phai U Rajnath Singh.
U Rajnath Singh, u don ha Assam, ha ka 18tarik Jylliew 2021, ban plie ia ki surok khappud, ba la pyntrei da ka  Border Roads Organisation (BRO).
Ka Angela Merkel, ka  Chancellor jong ka Germany, ka la shah injek noh ialade, da ka  dawai Moderna, hadien ba ka la dep shah injek, ha ka sien nyngkong, da ka dawai  AstraZeneca, ong ka khubor sorkar hynnin ka sngi.
Ka Merkel, kaba 66 snem ka rta, ka la shah injek, da ka  AstraZeneca, ha U Iaiong ba ladep.
Ki don da ki million tylli ki injek, ba la dep ai da ka dawai  AstraZeneca ha Europe, hynrei ka don ka jing sngew artatien, namar ba ki don katto katne ngut eh, kiba ioh ia ka jingpang  kaba dei bad ka snam lane kaba ki ong  blood clot bad kumta, kito kiba dang kham rit rta lane kiba la don jingpang lypa, ki kham kwah ban shah injek noh, da kiwei pat ki dawai.
Ki don da ki phew tylli ki ri, kiba pyndonkam ia ka dawai  AstraZeneca ha U Lber ba ladep, lane kiba kham ai jingmut ban pyndonkam ia katei ka dawai, da kiba la kham rangbah.
Ka Germany, naduh U Iaiong, ka la dep ai jingmut, ba kito kiba la ioh ia ka injek  AstraZeneca, kin injek noh da kawei pat ka dawai, na ka bynta ka sien kaba ar bad kiba bun kiwei pat ki ri Europe ruh ki la shim lang, da kajuh ka rai.
Shillong: U Rangbah Shnong Mawlai Nonglum, uba la long Rangbah Shnong naduh u snem 1968 haduh mynta bad U President ka Mawlai Town Durbar Bah S D Khongwir, wat la um shim la lah ban poi na ki daw bym lah kiar sha ka jingialang ba kyrpang ka Mawlai Town Durbar, ha ka 21 Tarik U Jylliew 2021, u la ai khublei kyrpang pat ia baroh ki Rangbah Shnong bad ki Nongkitkam Shnong baroh kiba don hapoh ka Mawlai Town Durbar bad kiwei ki Shnong ba markhap hapoh u pud u sam ka Mawlai Pyllun/Mawlai C&RD Block halor ka Rai ba ka Mawlai Town Durbar ka la shim ha ha kaba ia dei bad ka jingkyntu ban ai tika khlem da pynbor ïano ïano ruh.
Kane ka rai ka long ka nuksa kaba bha ba kum ki Nong Mawlai ynda ngi la sngewthuh ia ka jingkordor bad jingmyntoi kane ka tika da kumno ban lah ban teh lakam ïa ka jingeh bad jingshitom ba mih na une u khñiang Corona Virus Covid-19 ba kin sngap lem ia kane ka Rai ban kyntu lem ia phi iwei pa uwei.
Kum ban shu pynpaw hangne u Bah S D Khongwir ha ka karta kaba 87 snem u la dep hi ruh dalade ban shim baroh ar tylli ki tika, kata kaba nyngkong ha u bnai Ïaiong 2021 bad kaba ar ha u bnai Jymmang 2021.
Shillong:U myntri ka tnad ka koit ka khiah, u bah Alexander L Hek u la ong ba ka sorkar kan ym lah ban buh ia ka juh ka dor na ka bynta ki briew ki ba phah sumar Covid ha ki hospital riew shimet, hynrei kan sa wad da ki lad ki lynti ban pynia biang lang hapdeng ki hospital riew shimet bad kumjuh ia ki paidbah ba leit shah sumar.
U bah Hek u la ong ba ban shim ia ka rai ban pynduna ia ka bai sumar covid ha ki hospital riew shimet kam long kaba suk, namar ba ki hospital riew shimet ki don la ki jong ki jinglut jingsep kiba kin hap siew.
“Ki don na ki hospital kiba hap ban siew ia ka bai building namar ki dei ki ba shu wai, ki hospital riew shimet kin hap siew ia ka tulop ki Doctor ki nurse bad ki nongtrei jong ki bad kine ki hospital, ki don la ka jong ka jingeh kumta kam dei ka ba suk ia ka sorkar ba kan buh dor iua ka baisumar ha kine ki hospital"u la ong.
U bah Hek u la iathuh ruh ba ban weng ia ka jingeh kaba kine ki hospital riew shimet bad ki paidbah ki ba leit ban phah sumar ha kine ki hospital, kane ka tnad ka la thaw ia ka Consultative Commitee ban ioh ban iatai sani bad ban wan rah ia ka rai ban ia biang lang baroh.
“Nga la ai por shitaiew ia ki dkhot kiba don hapoh ka Consultative commitee kin shong ia ka jingialang ban wad ia ka lad ka lynti ba ka ban long ka ban oa biang lang na ka bynta ka jingmyntoi jong ki hospital riew shimet bad kumjuh ka jingmyntoi jong ki paidbah"u la bynrap.
Shillong:Ka tnad pule jong ka sorkar jylla kan sa shong ia ka jing ialang la shai ka sngi ka 23 tarik ban shim ia ka rai halor ban pynlong ia ki eksamin na ka bynta ki khynnah kiba pule klas X bad klas XII.Kat kum ki tyllong khubor, la iathuh ba na ka liang ka MBOSE ka la bthah ba ki khynnah kiba la duh ia ka examin klass X bad Klass XII, na ka daw ka khlam Covid-19 ba kin pynpoi ia ki kyrteng jong ki haduh ka 21 tarik mynta u bnai, ha ka ba ha ka 23 tarik, yn sa shim ia ka rai ynda la ioh lut ia ki kyrteng jong kine ki khynnah ki bym shym la lah ban wan thoh iaki eksamin haki bnai bala dep namar ka jing shah ktah haka jing pang COVID-19 ne na kiwei ki daw bym lah ban kiar.
Na ka liang u Joint Director jong ka Meghalaya Board of School Education (MBOSE) u bah M.Marbaniang,u la iathuh ba ki don haduh 132 ngut ki khynnah skul kiba duh ban ialeh ia ka eksamin Secondary School Leaving Certificate (SSLC) bad ia ka eksamin Higher Secondary School Leaving Certificate (HSLC) namar ba ki hap ban set slung ialade namar ba ki iajan bad kiba ioh pang COVID-19.
Na kine ki 132 ngut ki khynnah pule kiba la duh ban ialeh ia ka eksamin, ki kynthup 67 ngut kiba don hapoh ka thup Secondary School Leaving Certificate (SSLC) bad 65 ngut ki dei na ka Higher Secondary School Leaving Certificate (HSLC).
Na ka liang ka sorkar jylla hadien ba la don ka jingkiew sted jong ka jingpang Covid -19 ha ka jylla ha u bnai ba la dep ka la shim ia ka rai ban pynsangeh shuwa ia ka eksamin ba dang sah jong ki khynnah klas X bad XII.Shillong:Ka seng jong ki nongthoh kot Khasi, ka Khasi Authors’ Society (KAS) ha ka 22 tarik Jylliew ka la rakhe ïa ka Sngi u Thomas Jones (Thomas Jones Day) da ka ba pynlong ïa ka Webinar.
Ka phang jong kane ka jingrakhe ka long “Ka thymmei u Thomas Jones bad u Synñiang jong u sha ka Jaitbynriew Khasi".
Ha kane ka Webinar la pynïaid ïa ka jingïalang da ka Dr.Ailynti Nongbri, HoD, Khasi Department, Shillong College bad la kren pdiang sngewbha ïa ki nongïashim bynta da u Dr.R.P.Kharshiing, General Secretary, KAS.Ki riewshemphang ha kane ka webinar ki long u Prof.D.R.L.Nonglait, HoD, Khasi Department, NEHU, Shillong uba long ruh u President jong ka KAS, ha kaba u la kren halor ka phang “Ka Thymmei u Thomas Jones" bad u Rangbah Phrikshon Kharshiing, u General Secretary ba rim ka KAS, u la kren halor ka phang “U synniang u Thomas Jones bad ka jingpyrto ka jaitbynriew Khasi".
Haba ai jingkren, u Prof.D.R.L.Nonglait u la kren halor lai tylli ki mat, (1) Ka thymmei jaitbynriew (2) Ka thymmei imlang sahlang, bad (3) ka thymmei jingngeit niam jong u Thomas Jones.
Ha ka jingkren u Prof.Nonglait, u la ïathuh ba u Thomas Jones u dei na ka jaitbynriew Celts, ka jaitbynriew trai ri jong ka ri Bilat (Great Britain).
Hynrei kaba la shah jop thma noh ha ki English.
Ki English ki la synshar donbor haduh ba ki la sin mynder ri (wellesi) ïa ki Celts, kiba long ki trai ri trai muluk.
Ki English kum ki nongjop thma ki la iuhroit bad leh donbor.
Ka kyrdan imlang sahlang bad ka trei ka ktah jong ki Celts ka la poi sha ka jinglong ba sangsot.
U Prof.Nonglait u la ong ba kane ka jingshah synshar donbor jong ka jaitbynriew Celts ha ki English kam ïapher ei ei ruh na ka jingshah synshar mraw jong ka ri Khasi ha ki juh hi ki English.
U Thomas Jones u la long lypa u riewpoh ha khmat ki English, hynrei ka jaitbynriew jong u hi kam shym la pyndem bad ka la ïakhun triang.
Kane ka la paw ruh haba u Thomas Jones u la poi ha ri Khasi, u la long u diengtyndung pyrshah ïa ki English na ka bynta ka daw bah jong ka jaitbynriew Khasi.
U riewshemphang haba pynkut, u ong ba ka jaitbynriew Khasi ka la long mraw ha ki dohlieh na shiliang duriaw, hynrei haduh mynta ruh ka dang long mraw ha la ka jong ka ri wat la ki dohlieh ki la leit phai noh.
Namar kata u kyntu ia ki paid khasi ba kin long kiba iohi jngai ia kane ka jingma kaba ap, khnang ba ngin long ka jaitbynriew kaba laitluid bad ba ka jinglongtynrai ka dei ban neh shyrta.
U Rangbah Phrikshon Kharshiing, kum u riewshemphang u la kren halor u synñiang jong u Thomas Jones uba la saiñdur bad seng nongrim ïa ki dak-thoh khasi bad kumjuh ruh ïa ka thoh ka tar Khasi.
Nangta u la batai bniah ruh ïa u synniang jong une u riewkhraw ha ka pule puthi, ka kam hikai skul, ka seng skul bad ka jingsaiñdur thymmai ïa ka rukom trei rukom ktah la ka long ha ka rep ka riang, ka shna ïing shna sem, ki kam karkhana bad kiwei de.
Haba pynkut ïa ka jingkren, u Bah Kharshiing u la ong ruh ba ka ktien pdeng jong ka jaitbynriew kaba u Thomas Jones u la seng, ka long ka atiar kaba la lah ban tehsong ïa ka jinglong kawei ka jaitbynriew Khasi.
Hadien ka jingkren na ki riewshemphang, la pynbud da ka jingïaphylliew jingmut hapdeng ki nongiashim bynta baroh.
Ha ka jingïakren, nalor ka jingïatai shaphang u Thomas Jones, la ai jingmut ruh ban pynkhlaiñ ïa ka jingdawa ban ïoh noh ka jingithuh ïa ka Ktien Khasi ha ka Khyrnit baphra jong ka Riti Synshar.
Kumta ka long kaba donkam eh ban ïatrei lang da baroh naduh ki bor sorkar haduh ki paidbah.
Ha ka jingïatai la pynpaw ruh ka jingsngew nguh ïa ki tnat bapher jong ka Sorkar bad KHADC kiba la ai ka jingpynbna paidbah da ka ktien Khasi, hynrei watla katta dang don pat ki jingpynbna paidbah kiba dang long ha ka ktien nongwei.
Kumta la kyntu ïa baroh ban pyndonkam ryntih ïa ka ktien Khasi kaba la dei lypa ka ktien kaba la ithuh da ka sorkar Jylla.
Kane kan pynkhlaiñ ïa ka jingdawa bad kan long ruh ka atiar na ka bynta ban pynneh pynsah ïa la ka jong ka jaitbynriew.
Ha kane ka jingialang, ki nongiashim bynta ki kynthup ia ki dkhot ka KAS, ki nongthoh kot, ki nonghikai na ki skul, ki kolej & University, ki samla pule bad ki riewrangbah.
La nang pynphuh pynphieng shuh shuh ia kane ka jingrakhe da ka jingiashim bynta lang u Ma Vincent Pala, MP, ha kaba u la ai ruh ki kyntien kitbok kitrwiang bad ai mynsiem ia baroh, khamtam eh ïa ka Khasi Authors’ Society ha ka jingïaleh ban pynrung ïa ka ktien Khasi ha ka khyrnit baphra.
Shillong:Namar ka jingtrei shitrhem bad ka jingtrei shitom jong ki nongthoh khubor, khamtam ha kum kine ki por ba ka jylla ka don hapdeng ka jingiakhun pyrshah bad ka khlam Covid-19 ban ai ia ki khubor sha ki paid nongshong shnong jong ka jylla, kumta ha ka 22 tarik u bnai Jylliew 2021, u MLA jong ka North Shillong Constituency, u Bah Adelbert Nongrum u la dawa ba ka Sorkar Jylla ka dei ban pynmih da ka jingthoh ban pyntip paidbah ba ka Sorkar ka la ithuh ruh ia ki nongthoh khubor jong kane ka jylla kum ki frontline warrior.
Ia kane ka jingpynpaw, u Bah Adelbert Nongrum u la pynpaw ha ka jingialang kaba lyngkot ha shwa ban aiti ia ki marbam bad ka song pisa kaba long 20,000 tyngka sha ka Shillong Press Club, khnang ba kan lah ban ai jingiarap sha ki nongthoh khubor kiba wan na ki longiing longsem ki bym da biang bad kiba mad jingeh ha kum kane ka por ba la wan ban lynshop ka khlam Covid-19 ha baroh kawei ka jylla bad kaba la buh jingeh shikatdei eh.
Na ka liang jong u Bah Adelbert Nongrum, u la dawa na ka Sorkar MDA, ba ka dei ban pynmih da ka jingpynbna kaba shai ban iathuh paidbah ba ki nongthoh khubor ki dei shisha kita ki nongiakhun kiba hakhmat tam bad kiba kloi ban len ialade ruh ban ai ka khubor sha ki paidbah nongshong shnong ka jylla.
Shillong:Kiba ioh pang covid myn hynnin ka sngi, ki la nang kiew biang bad ki don 421 ngut kiba ioh pang thymmai.
Kiba jem na ka jingpang, ki long 341 ngut bad kiba iap, ki don 3ngut.
Kiba ioh pang baroh, ki don mynta 4,273 ngut bad kiba iap, ki la poi sha ka 788ngut baroh.
Ka East Khasi hills, ka la nang hiar, ha kaba ki don tang 82ngut kiba ioh pang, nangta ka don 65ngut bad ka West Jaintia hills, ka don 60ngut.
Kiba ioh pang ha East Garo hills, ki long 41ngut, nangta ha East Jaintia hills, ki don 19ngut.
Na kitei ki kynthup ia 5ngut ha Bataw, 3ngut ha Sonapyrdi.
Ka East Khasi hills, ka don 82ngut kiba ioh pang bad kitei ki kynthup ia 3ngut ha Laitumkhrah, 27ngut ha Mawlai, 8ngut ha Nongmynsong, 5ngut ha Nongrim hills, 4ngut ha Rynjah.
Ha North Garo hills, ki don 30ngut bad ha Ribhoi, ki don 65ngut.
Kitei ki kynthup ia 5ngut ha Jirang, 3ngut ha Patharkhmah,7ngut ha Umkysier, 5ngut ha Umsning.
Ka South Garo hills, ka don 9ngut, ka South West Garo hills, ka don 42ngut, ka South West Khasi hills 12ngut, ha kaba 4ngut, ki don ha Shngimawlein.
Ka West Garo hills, ka don 56ngut bad nangta ka West Jaintia hills, ka don 60ngut.
Na kitei ki kynthup ia 14ngut ha Bakur, 4ngut ha Lookyrwiang, 9ngut ha Mooralong, 8ngut ha Nongtalang Amlariang, 4ngut ha Shangpung Moolibang bad 8ngut ha Shangpung Mission.
Ha West Khasi hills, ki don 5ngut.
Shillong:Ka KSU myn hynnin ka sngi ka la phah ia shithi sngewnguh ia ka All Arunachal Pradesh Students’ Union (AAPSU) halor ka jingkloi jong kane ka seng ban iarap ia kawei ka samla Khasi ba pule bad sah hostel ha Namsai district jong ka Arunachal Pradesh.
Kane ka samla Khasi kaba pule sha AP, ka la shem shitom ban wanphai sha iing hadien ba ka hostel kaba sah ma ka, ka la khang noh.
Ka daw ka long namar ka lockdown, kane ka samla ka jynjar ban ioh kali ban mih na Namsai.
Na ka liang jong u samla Reuben Najiar (Assistant Education Secretary), Raymond Kharjana (Education Secretary) bad u samla Donald V Thabah (General Secretary) ki la pyntip sha u Samla Tobom Dai uba dei u GS ka AAPSU bad u Tobom khlem pynslem u la pynbeit bad ki tnad treikam kato ka district ba don kata ka samla Khasi.
Tang katto katne sngi ka AAPSU ka la lah ban iarap ia kane ka samla Khasi lyngba ka jingkyrpad ka KSU bad kane ka samla Khasi ka la poi suk sha iing.
Ka KSU ka ai khublei ia ka AAPSU, ba namar jong ka sa shiwat ka la lah ban iarap ia ki Khasi ba sahkut shabar kumba la jia ia kito ki 9 ngut ki Khasi kiba la shah ieh beiñ ha Bangalore.
Shillong:Ka Khasi Department, St.Edmund’s College ha ka jingïatrei ryngkat bad ka IQAC ka College, ki la pynlong ka webinar ha ka 22 tarik u Jylliew, 2021 halor ka phang on the theme “Ka Jingdap 180 Snem Jong Ka Jingwan U Rev.Thomas Jones Sha Ri Khasi-Jaintia".
Ïa ka webinar la pynïaid da u Dr.Sylvanus Lamare uba la kdew ba ka long kaba donkam ban kynmaw ïa u Thomas bad u synniang jong u haba ngi ïaid sha phrang ha kane ka spah snem.
Ka Dr.Rosa M.Mawlong, ka la kren halor u Thomas Jones ïa uba la kha ha ka 24 tarik u Kyllalyngkot, 1810, uba dei u khun jong u misteri dieng na ka shnong Berriew (Aberriw), Montgomeryshire, Wales.
Ka la batai halor ka jingpynkhreh jong u Thomas Jones ïa lade da kaba pyntbit ha ki kam bynrap shwa ban long u missioneri, ka la kdew ruh ïa ki jingeh jingtynjuh kiba pher kiba u Thomas Jones u la ïakynduh katba dang don halor duriaw.
Ka la kdew shai ba u Thomas Jones u la poi sha Sohra lyngba ka Sylhet ha ka 22 tarik u Jylliew, 1841 bad kumno u la mad ki jingeh kiba pher ha Sohra.
Ka Prof, Streamlet Dkhar, iba long ka Dean, Humanities, NEHU ka la kren halor u Thomas Jones naduh 1841 haduh ka sngi kaba u khlad noh.
Ka la kdew ïa ki lai tylli ki skul kiba u Thomas Jones u la pynlong ha Sohra, Mawsmai bad Mawmluh.
Ka la kdew ruh halor ka jingtbit jong u ban ïalap da ka ktien Khasi kaba pnah bad da kata bun ki briew ki la ïaroh ïa u.
Ka la kdew ruh sha u synniang uba u la thoh lyngba ki kot kiba u la pynkylla Khasi da kaba kdew sha ka Rhodd Mam bad sha ka Gospel u Matthew.
Ka la ong ba u Thomas Jones u dei u missionaeri uba kiba bun kiba trei ïa kajuh ka kam ki eh ban sngewthuh namar ki jingpyrshang jong u kim shym la ïadei bad kata ka por.
Ka la ong ba u Thomas Jones u la khlad noh na kane ka pyrthei ha ka 16 tarik u ‘Nailur, 1849 bad la tep ïa u ha u Lum Jingtep ka Scottish bad dei u Prof.David R.Syiemlieh uba la lap ïa ka jaka tep jong u,U Prof.Awadesh K.Mishra, Professor bad u Head, Linguistics Department, EFLU, Shillong.
Kum u linguist uba la pynlut palat 20 snem ha Shillong u shem ba ka ktien Khasi ka dei na ka longing kaba la rim bha kata ka Austro-Asiatic ha ka thup Monkhmer.
Wat lada ka dei ka ktien kaba dang shibit kum ka ktien thoh pynban ka dei ka ktien kaba la dap la biang bha bad kaba don ka kramar kaba biang.
Kawei pat ka mat kaba u la kdew ba kiba kren Khasi ki ïaryngkat bad ka jingdon kiba kam ïa lade kum ki Khasi ym kum ha kiwei pat ki jait ktien.
“Kane ka pyni ba ki Khasi ki dei kiba ieit bha ïa la ka ktien" u la ong, U la kdew ruh, ba lada ka ktien Khasi ka kwah ban nangroi bad kiew ka dei ban pdiang ïa ki kyntien na ki ktien shnong kiba pher hapoh jong ka.
U la ïathuh ba kum u dkhot jong expert komiti, u la lah ban pynsngewthuh ïa ki para dkhot ban pynhiar na kaba ju long 50 lak sha ka 5 lam tam ki nongkren bad ba ka ktien ka dei ban long kaba la thoh la kumno kumno 150 snem shwa ban ai jingithuh.
Kawei ka jingeh ba ka ktien Khasi ka don ka long ba kam ka ktien kaba la hikai ha ki sobjek ha ki kyrdan skul ne kham shalor.
U ïohi ba ka jingma ka ap lada ki khynnah pule mynta ki ïabeh tang sha ka English bad wat ka Sorkar ruh kamleh ei ei halor kane da kabapynkhreh ki kot ha ka ktien Khasi na ka bynta ki sonjek kiba pher.
U la pyni nuksa ba mynta kiba bun kim pyndonkam shuh ki kyntien tynrai ha ka khot ïa la ki kmiew ki kpa, ki kni bad kiwei kiwei; u kren shai ba ka ktien bad ka kolshor ki ïaid ryngkat ryngkat.
Halor ka jingdawa ban pynrung ïa ka ktien Khasi ha ka Khyrnit Kaba Phra ka Riti Synshar, u ong ba ka dei ka jingdawa kaba dei hok, hynrei ka donkam bun ki jingpynkhreh bad ka jingpynbit pynbiang da ki kot ki sla kiba biang.
U la kdew ruh ba u nongpynïaid ka webinar kaba mynta ka sngi, u la trei bor bah naduh 2008 haduh 2012 ban weng ïa ka Khasi na ka list jong ki ktien kiba lah ban jah noh na sla pyrthei.
Kum u riewwad bniah uba la ngam jylliew bad wad halor ka ktien Khasi u ong ba ka dei ka ktien kaba sngewtynnat bad kaba don kyrdan.
U Dr.Sylvanus Lamare ha ki kyntien pynkut u la ong ba ka jingrakhe ïa “Ka Jingdap 180 Snem Jong Ka Jingwan U Rev.Thomas Jones Sha Ri Khasi-Jaintia" ka dei kaba la pynïasnoh ïa ka mynnor bad ka mynta da ka jingthmu ban kiew rasong.
Ïa ki kyntien burom la ai da u Prof.Bobby S.Basan bad ki kyntien khublei pat da u Prof.Wanpli Kharwanlang.
[ba bteng] “Hooid kein bapli.
" La ong lem sa i Kong DapmiarI Kong Lumspah bran bran i pynstet la ki kjat bad i Kong Dapmiar i khlad noh la ka lynti.
“To sa kynduh pha ei…" La kren kyrkieh i Kong Lumspah“To hooid khi-khi ioh dom i Kpa…" La phai ktien sa i Kong LumspahMarsien poi ha iing,“Ni Kpa kum byrngia ha Wah khlem lap ba sngew ka por … Phi la ia wan slem…" La kren nyngkong i Menkmie“Hooid kein, lah thait sa ia ap…" La ong u KpaKumta hi wak wak i menkmie i plie u shabi bad rung ha iing.
“Ale noh kein…" i khotKumta ki ia rung ha iing bad i menkmie namar i la sheptieng eh ia la ka jingbakla bak bak i pynstet ka sliw ding ha dpei ban shet sha.
“Phi wan na Um ne Mei…?" La kylli u Wanbok u khun nyngkong“Hooid me, peit to ki doh ha ka pla.
Hangto ha plastic sei noh" La bthah ka KmieKumta hi u Wanbok ruh wut wut u shim i dabor rit bad theh ia kita ki doh.
“Bun ki tham du Mei …?" La ong u WanbokKa Saralin ka la wan peit kai lang ia ki doh, ka Daiahun ka nang batai kumno ki ioh ia kita ki doh…Kine ki khun baroh lai ngut ki la iakmen bha shaphang kita ki doh ba la wanrah ka kmie.
“Ale noh kein wan dihnoh ka sha.
" la khot ka kmie“Lum pynsei uto u jingbam nangto na pla…" La bthah u menkpaI kong Lumspah i shim bad sei ki jingbam ba la wanrah na sor.
Hangta baroh san ngut ki ia dihsha lang khrui.
I Kong Lumspah i la ialeh ban kren jem bad pynjem ia lade namar i la ithuh ba u Kpa u Wanbok u la dom.
“Long wan tong doh bad no kein…?" La buh jingkylli u Kpa“Bad i Kong Dapmiar, nga la mut ban ym leit ruh i la shu khroh bunsien bunsien haduh bym banse shuh hab leit.
" la iathuh bniah i menkmie“Ym lei lei mynta, tangba wat juh mlien shuh.
Shu kohnguh beij than kam ju bha…" la ai jingsneng u Kpa“Tang mynta hi ngan ym treh shuh ki doh ruh khlem da don te…" La phai ktien ka KmieHadien kata ki sangeh noh ka kren shaphang kata ka phang.
I Kong Lumspah i kylli sa ki kam wan sor.
“Dep kam Kpa mynne.
?"“Shano, mynne nga wan na ophis ruh ym don briew.
Lah long kumba shu ialam kai sor ia kine ki khun.
" la jubab u Kpa.
“Mynne te mei nga la isynei palat ia uwei u briew ha Motphran ba u aksiden bad ka taxi kamai.
Bapli u dang iaid tip kumno imat u khlem kynmaw peit u tur khohmoh hakhmat ka taxi ba dang iaid.
La iuh ia u na ki kjat.
U la mihsnam phuk shi phuk lah ia boi u paitbah wan sa ki pulit ki rah noh ia uta uba mynsaw sha Aspata lah kit da kata hi ka Kali ba iuh ia u.
Ngi ruh bad i Pa ngi la shu peit kai lang hangta…" la sei u Wanbok ia kata ka khana.
“Ka mut u la mynsaw kein u bapli.
" la bniah ka Kmie.
“Hooid kein.
Bapli u la mynsaw jur nalor ba u dang wan siew imat na iew" la bynrap sa u kpa“Ta ka daw nga te khun phin leit sor nga shu kynmaw beit namar ba phim pat juh mlien ban iaid sor.
Shu long jait ba phi leit bad i Pa; hynrei ban bad kiwei ngam phah.
" la ong ka kmie“Mynsaw mynta bun palat ki Kali, ki bike lah shu iaid lang najuh te bad briew bad mrad" la mynjur u Kpa“To ynda la dep dihsha Wanbok me sa ot noh ka doh mo khun.
" La bthah u Kpa“To Papa" la jubab u WanbokMarsien dep dihsha kumta hi u Wanbok u sei ka doh ha dabor heh bad u ot dkhot noh ia ka, ka Kmie jong u pat ka nang wan peit lang.
“Phi ioh ka doh ba ibang bha.
Doh sniang Khasi imat.
" Iaroh ka Kmie“Hooid nga thied na iba nga ju thied te, i la pynjied babha ia nga.
" la phai ktien u menkpa.
Haba la kham dum ka bneng, la don ba khot“O Bah Shanbor" arsien lai sien“Sngap Kpa la don ba khot ia phi…" la ong i kong LumspahU Kpa u Wanbok u mih bad u iohi ia u Rangbah Shnong ba u wan ieng ha khmat jingkhang.
“Rung rung hapoh.
" la khot u kpa u Wanbok (Shanbor)U Rangbah Shnong u la rung hapoh iing.
Shillong: Ka Deputy Commissioner, East Khasi hills, ha ka jing pyntip paidbah mynta ka sngi, ka la ong ba baroh ki dukan, ki dei ban da pyni thikna bha ia ka jing don kiba la dep injek, kiba shong dukan, da kaba ki tah shynna bha ha khmat dukan jongki.
La ong ba katei kan trei kam ia baroh ki jaka die jingdie, kiba ia dei kam bad bun ki paidbah, kiba rung ba mih ha kitei ki dukan bad ki jaka ia die ia thied.
La bthah ruh ia ki nongniah jong ki kali kamai, ki kali taksi, ki auto rickshaw, ki bus bad kiwei, ba ki dei ban da tah ia ki syrnot ba la dep injek, ha ki iit, kiba ha khmat jong ki kali jongki.
La ong ruh ba ka jing leh injek ialade, ka long kaba donkam bha, ia kitei kiba iaid ba ieng, na bynta ka jingshngain jongki hi.
La ong ruh ba ka jingtest, kan dang iai bteng ha ki jaka paidbah, na ka bynta ban rai, la ki don ne em, kino kino ki jaka, kiba dei ban khang shipor.
La ong ruh ba kito ki bym treh ban shah injek, ki dei ban phah test ialade, shisien man ka shiphew sngi, ong shuh ka kyrwoh.
Nongpoh: Ka District Magistrate jong ka Ri Bhoi, ka la pynbna paidbah ba ka shnong Lumumpih kaba don ha ki thain Umsning, la pynbna ia katei ka shnong kan hap hapoh ka thup Containment Zone Lai sngi kynthih, ne ka jaka kaba la maham pyrshah ia ki briew ba kim dei ban rung bam mih sha katei ka shnong, kata ha ka 22 haduh ka 24 tarik mynta u Bnai.
La pynhap ia katei ka shnong ha ka thup Containment Zone, ka dei namar ba ki briew ka koit ka khiah ki dang leh ia ka Test bad Contact Tracing ne ban wad ia kito ki briew kiba la kynduh ia kito kiba la kynduh kam bad kito kiba la shah ktah ha ka khlam Covid-19, namar hapoh katei ka shnong ki la don shibun ki briew kiba la shah ktah ha katei ka khlam.
Namarkata, ka DM ka la maham pyrshah ia ki briew bad kim dei ban leit sha katei ka jaka bad kumjuh ruh ki briew kiba sah ha katei ka shnong, ba kim dei ban mih na la iing bad lada lap kino kino kiba leh pyrshah, kin sa shah pynshitom katkum ki kyndon Ain.
“Ia nga ruh mynne u shim T500.
Tangba nga iohsngew um kren ktien shnong jong ngi.
U dei tang u shongkha ne?" la buh jingkylli u bah Sokon.
“Hooid u dei tang u shongkha tangba u don kali kamai" la ong uta u briew.
“To nang shong phi hangne ngan leit kren rung shwa ha iing ioh lap ba tied baje.
Ngin sa bteng biang shibit lada ngi dang ioh lad" la ong u bah Sokon.
“To khie, tharai ki rah kloi namar ba la buh 2 sngi" la ong biang uta u briew.
U la rung bad shongkai ha kamra ba don ka metiap.
U la iakren ia khana bad kita ki khun kynthei khun shynrang jong ka nongiap.
Kita ki khun kata ka nongiap ki la iathuh ba ki la phah pyntip ha ka kmie u Ksan.
U la shongkai bad ki hangta kumba 20 minit ei ei bad shwa ba un mih u da pynkham T200 tyngka ha ka kti ka khun kynthei.
“Bah, wat leit thylli hynrei da bam katba ngi ioh-ei ban pynkhreh" la ong ka khun ka nongiap ha ryngkat bad ki ummat.
“To, ym lei lei ngan sa bam suki namar ngan leit pat la shi sngi" la ong u bah Sokon.
Ynda u la mih habar u la shongkai langshwa bad kita ki para rangbah.
Ynda la dap 2 baje thik la tied ia ka baje 2 sien.
La pynmih ia ka synduk ha phyllaw ban leh niam leh rukom.
Kito kiba na kajuh ka kynhun ki tur kham shakhmat shwa ban sdang ka jingiaseng.
Kito pat ki bym dei na kajuh ka kynhun balang ki kynriah kham shadien.
La pyniaid ia ka jingiaseng da u Tbn Rangbah jong kata ka Balang Presbyterian.
La pynwai ia ka jingiaseng ha ka por 2:40 janmiet.
Kat ban dep teh tyllai ia ka synduk ha ka krong ka por ka la dap 3 duna 5 minit.
Ka lum jingtep ka jngai kumba shiteng kynta ei ei.
La pynbeit ban pynlong ia ka jingiaseng pyntngen ha ka por 7 baje janmiet.
Ynda la wan na lum jingtep, u bah Sokon u la leit noh shwa sha iing ka hynmen.
Baroh ki la don lut lait noh tang u kpa uba dang iarap kam ha iing ka nongiap.
Ki para u Bhalang ki dap da ka jingkmen ban iohi ia la u hynmen.
Kito kiba la kham heh ki ithuh ia ka jingkylla dur jong u.
U da pher bak-ly-bak na kaba mynshwa.
Teng-teng haba u kren ruh la ia khleh bad ka ktien sor.
Ka la ju long ka rukom ia kane ka longiing ban bamja dang kloi namar ba don khunrit.
Ka kmie ka la pynkhadja ia ki baroh lait noh tang ia u Kni bad u Bhalang namar kin sa leit bam pat sha iing iap.
Katba kine ki khunrit ki dang bamja, u Kni bad u Bhalang ruh ki la mih noh ban leit bamja bad rah lang syndon bad ka kot Jingrwai ban shong jingiaseng lang.
Haba shong bamja kine arngut shikni shipyrsa, ki samla kynthei bad ki samla shynrang ki shu peit namar kim i kob ban dei ki para shnong.
Ki peit tang ka rukom riam, rukom khap shniuh bad ka dur kaba i plung i dapdoh kaba pher na kiwei pat kiba bamja lang hangta.
“Kine ki dei ki para shnong jong ngi tangba ki la sah sha sor" la ong kawei ka kynthei ba ka kham rangbah haba ka iohi ba kita ki nongkhadja ki shu peit sah ia u bah Sokon bad u Bhalang.
Kita ki khynnah kynthei shynrang ki la lyngngoh namar kim tip bad kim ithuh bad ki nang tharai ba dei ki kynja bahaiing ka nongiap.
Ki nongwan jingiaseng ki la nangbun bad sdang dap ka iing bad ka baranda.
Kita ki para rangbah ki la khot ia u bah Sokon bad Bhalang ban shonglang ha kata ka kamra ba shong ki nongialam bad u nongkren….
Shillong: Kiba iap corona mynta ka sngi, ki long ka Anjali Gurung (27) na Jhalupara, U bah Phyrnai Kylla (47) na Umsning, ka kong Wairis Lamin (59) na Umkiang.200ngut ki dkhot ka seng Bharatiya Janata Party (BJP), ha ka Hooghly District jong ka West Bengal, ki la leit phai biang noh sha ka seng  Trinamool Congress bad katei ka dei hadien ba ki la sait khuit ia la ka met, da kaba khap lyndum ia la ka khlieh bad sait da ka um khuid lane ka  Gangajal.
Kitei ki dkhot jong ka seng BJP, ki kam, ba ki la bakla jur ha ka jingim jongki, ba ki leit ban iasoh bad katei ka seng.
Kumta ki la khap lyndum ia la ka khlieh bad ki la synreit ia la ka met, da ka um khuid, ban pyni, ba ki la kylla ba mut bad pynkhuid ialade, da kaba ki leit rung biang sha ka seng TMC.Kitei ki da pynher ia ka lama jong ka TMC, ha ka jing don ryngkat U MP, ka  Arambagh, U Aparupa Poddar.
Shillong: Ha ka jing pynmih khubor mynta ka sngi, ka Deputy Commissioner, East Khasi hills, ka pyntip, ba ka iew nongrep ha 5mer, nangta ka iew nongrep ha 7mer, nangta ka iew nongrep ha Urkaliar, Sankhamti Parking Lot, Demseiniong, Shiliangum Lawei Farmers’ Market, Anjalee Parking Lot, Lad Smit Umphyrnai, kin plie naduh ka por 4baje mynstep, haduh ka por 4baje janmiet man ka sngi.
Ka Mawiong Regulated Market, kan plie naduh ka por 4baje mynstep, haduh ka por 5baje janmiet man ka sngi bad kitei ki iew, kin sdang, ha katei ka por trei kam, naduh lashai ka 23tarik Jylliew 2021.
Shillong: Ha ka janmiet jong ka 21 tarik u Jylliew 2021, hadien ba ka KSU Upper Shillong Circle ka la ioh jingtip, na ki katto katne ki nong shong shnong ka thain Upper Shillong ba ki don ki kynhun jong ki thuk thuk bad ki kali kiba khlem don ia ka Car pass ki ba shang makia ha ki thaiñ ryngkat ka ïadih kyiad harud surok bad ia ieng lymbrum shi jaka kynthei bad shynrang khlem jingda khmut (mask), ka seng ka lah thwet ia kine ki briew ban tip ia ka jingshisha ïa kitei ki briew kiba pynkhein ïa ka kyndon pynjari ka Sorkar, ban teh lakam ïa ka khlam COVID-19, kumta da ka jingtrei shitom ki dkhot ka Seng ka laioh ban bat noh ia kawei ka kali na jingkieng Umshyrpi kaba don ia u number AS 01 AW 3676 bad hapoh kane ka kali la ioh bat ïa 5 ngut ki shynrang bad kawei ka kynthei kiba dei ki bar jylla suda, bad kitei kikam ialade ba ki sah ha Mawbah bad Last stop Laban.
Hadien ba ka seng ka la peit bniah ia ka Video kaba la ioh na ki katto katne ki briew kiba ujor sha ka Seng, ka la lap ia ka jingshisha ba katei ka kali shisha bad ki dei ki juh ki briew ki dei ki ba ieng ryngkat bad kiwei pat ki Scooty bad kawei kali ki bym shem la paw ia u number ha ka video, kumta ka seng ka la leit ban aiti noh ia kine ki briew sha ki bor jong ka aiñ ban pynshitom tyngeh ia ki katkum ka aiñ.
Shuh shuh mynta ka sngi ka KSU Upper Circle, ka la leit ban ai syndon da ka ejahar ha Mawngap Police Station pyrshah ia kitei ki briew, ka seng ka la aiti sha ki bor ka aiñ bad kumjuh ruh ia kiba la lait phet namar ka jingpynkheiñ jong ki, ïa ki protocol ka COVID-19 bad ki jingpynbna ka office jong ka Deputy Commissioner jong ka East khasi Hills District bad kumjuh ruh ka jingdih kyiad khlem akor ha surok bad khlem burom shuh wat ha ka por mynsngi mynshai.
Na ka liang ka seng ka dawa ïa ki bor jong ka aiñ ba kin shimkhia kan kem lut ia baroh kitei ki briew, kiba la pynkheiñ ain kum ba la paw ha ka video bad ki dur ba lah ioh ban ring da ki katto katne ki nong shong shnong.
Namar ka jingleh jong kine ki bar jylla ka la pyntieng pynsmiej ia kiba bun ha kum kane ka por ba ka sorkar, ka pynlong ia ka jingkhangdam ban lait na ka jingsaphriang u khniang jingpang Corona, hynrei kine pat ki ioh ban shang sahuh ha ryngkat ka jingdih buaid, bad katei ka jingleh jong kine ki briew ka la nang pyn artatien bad ka la nang pynmih shuh shuh ka jingkynthoh ia ka tnat pulit, na ia ki nongshong shnong ka thaiñ ki bym shem la ioh shuh ban leit ban wan namar ba ki kloi ban ai ka jingiatreilang bad ki bor sorkar ban lait na ka jingphriang kane ka khlam jingpang, pynkut ka kyrwoh kaba laphah na u Samla Shelkitbok Kharbani, General Secretary KSU Upper Shillong Circle.
Shillong: Ka HYC sengkmie, ka pynpaw ïa ka jingpyrshah halor ka khubor ba lah mih ha kine ki sngi ïa ka jingpyntreikam jong ka Taxation Department ka Sorkar jylla ïa ka “One Time Settlement Scheme" ban mab ei kumba 30% ïa ka khajna ba ki Petrol Pump kiba don kumba 230 tylli ha ka jylla baroh kawei ki hap ban siew ïa ka sorkar jylla ha ka dur jong ka VAT.Ka HYC ka ong ba katkum ki khubor, la sngewthuh ba ka tnat Taxation jong ka jylla kam shym la lah ban lum ïa ka khajna ba lah tip kum ka VAT kaba lada shu antad kan poi kumba 650 klur tyngka na kitei ki Petrol Pump ha kine ki 3 tylli ki snem ba lah dep.
