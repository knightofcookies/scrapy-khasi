“Te Balei pat ka dang mih kumne.
Ngin peitkai mynta la kin nud ne em ban kren ïa une u myntri jong ki?", la buh jingkylli u Bah Donbok.
Ka seng ka la ong ruh ba kan ïakhun pyrshah ïa ka kam bamsap bad ba kiba dei hok ban ïoh ki dei ban ïoh, bad kam ailad ban don ka rukom thungkam da ka lynti kaba kynriang lane kaba shu leh sopsop.
Hadien ba kila mih shibun ki jingkynthoh halor ka rukom pynïaid ïa ka screening na ka bynta ban jied ïa ki khynnah skul ban ïoh ïashim bynta sha ka lympung Subroto Cup ha WKH, ka District Sport Officer (DSO) ka Kong B.Syiem kala ai jingpynshai sha ki lad pathai khubor halor kitei ki jingshah kynthoh.
Ha ka jingïakynduh ïa ki lad pathai khubor ha ka 23 tarik Jylliew hapoh ka ophis treikam jong ka ha Nongstoiñ ka Kong B.Syiem ka la pdiang ba ka jingjied ïa ki khynnah kala shimpor ban dep namar ka jingbun ki skul ba wan bad ka jingjied khambun ruh ïa ki khynnah na kawei ka team bad nalor kata ka jingkyrpad na ki skul ba dei peit ban pyndep ïa ka screening ha katei ka sngi.
Halor ka jingkynthoh leh shiliang khmat ban jied ïa ki khynnah bad ka jingïadon bynta ka coach jong ki skul ha ka screening committee ka DSO ka la kyntait war ïa kine ki jingkynthoh bad ka la ong ruh ba ka jingjied kam shym la don ka jingleh shiliang bad kim shym la don ruh ki dkhot ka screening committee kiba leit coach ïa ki skul.
Shuh shuh ka DSO kala ong ruh ba ha ka jingleh screening la lap ba bun kiba wanrah da ki birth certificate thok kumta na ka liang jong ka ophis bad tehlakam ïa ki jingleh thok ka la pynshisha ruh lyngba kiwei de ki jingpynshisha ïa u snem kha kum u aadhar bad kiwei de ki kot bad ïa ki bym thikna la phah beit sha u Doctor u ban shim ïa ka rai kaba khatduh.
Ka jingïakren ha ka wat kaba ar hapdeng ka seng kiengatiar Hynñiewtrep National Liberation Council (HNLC), ka sorkar jylla bad ka sorkar ka Ri India ka la long mynta ka sngi ka 24 tarik Jylliew ha Guest House jong ka Meghalaya Energy Corporation Limited (MeECL) ha Umiam.
La mihkhmat ïa ka HNLC da hynñiew ngut ki dkhot, ba kynthup ruh ïa u ksiang jong ki, u Bah Sadon Blah, nangta u ksiang ka sorkar jylla u Bah PS Dkhar, u magistrate R Wahlang, bad na ka Union Home Ministry pat la mihkhmat da u IPS officer ba la shongthait u AK Mishra.
La pynlong ïa kane ka jingïalang halor ka jingïakren ba la don ha u bnai ba la dep.
Lah dei ban pynlong ïa ka jingïalang ha ka 6 tarik Jylliew hynrei na ki daw bym lah kiar, la pynlong noh ïa kane ka jingïalang hynne ka sngi.
“Ka jingïapyrkhat mynta ka sngi ka long ka jingdonkam kaba kyrkieh na ka bynta ka jingmap kaban shim da ka sorkar namar ka case ba la charge-sheet ka dang don," la ong u ksiang ka HNLC u Bah Sadon Blah, uba dei ruh u president ka Hynñiewtrep National Youth Front (HNYF).
Ha u snem ba la dep, ka National Investigation Agency (NIA) ka la ai charge sheet pyrshah ïa saw ngut ki dkhot ka HNLC ha kaba ïadei bad ka jingbthei bom kaba la jia ha ka 12 tarik Nohprah 2020 shadien ka quarter jong ki nongtrei ka Star Cement Factory Colony Lane ha East Jaiñtia Hills, Meghalaya.
“Ka jingïapyrkhat mynta ka sngi ka long halor ka jingdonkam ban plie ïa ka jingkhang, ban weng noh ïa baroh ki case bad ki jingujor kam sniew pyrshah ïa ka HNLC," la ong u Bah Sadon.
Haba kdew ba ka jingïalang ka long kaba seisoh, u vice chairman ka HNLC, u Bah Manbhalang Jyrwa u la ong ba ka jubab ba ïoh na ka sorkar ka long kaba bha bad kaba ai mynsiem.
“Kane ka dei ka jingïalang kaba lai bad ngi sngewnguh ïa ki ksiang jong ka sorkar jylla bad kumjuh sorkar Ri, na bynta ka jingdon jong ki ha kane ka jingïalang," u la ong.
La ïathuh ruh ba ka tnad Home Ministry ka la pynthikna ba kin pynkloi katba lah ban khmih halor kane ka mat.
“Ka HNLC ka khlem buh ïa ka agenda hakhmat ka miej mynta ka sngi.
Haba ïadei bad kane, ngi la buh da ka mat hakhamt namar ba ngi ap ïa ka jingplie shwa ïa ka dwar.
Ka lynti ka long ba ka sorkar ka dei ban weng shwa ïa baroh ki case ba la ai ïa ki," la ong u ksiang ka HNLC.Ka  Khasi Hills Autonomous District Council (KHADC), ha ka 24 tarik Jylliew ka la pdiang ïa ka Resolution, ban pyrshah ïa ka jingthmu ban pyntreikam ïa ka Uniform Civil Code (UCC) hapoh ki jaka ki ba hap hapoh ha ka Council ïa kane ki la pdiang ha ka dorbar lyïur.
Haba kren ha ka dorbar u, Chief Executive Member (CEM) u Pyniaid Sing Syiem, u la ong ba kane ka jingïatai badonkam ban pyrshah ïa ka jingthmu ka sorkar India ban pyntreikam ïa ka UCC ka long ban ïada ïa ka jinglong kyrpang jong ki ritpaid ki ban shah ktah lada treikam ka UCC.“Ngi wanrah ïa kane Resolution ka long ban namar ba ka jaitbynriew ka ba kyrpang namar ngi long ki ba riewspah ha ka riti dutur, la ka dei ha ka jinglong trai ha ka khyndew ka shyiap, ka jingshynshar khaddar ka ba la shynshar da ki syiem, ki Hima, ki Raid , bad kiwei kiwei, ha ka longkur longjait,  halor ka jingshim jait na ka kmie, halor ka ktien ka thylliej, halor ka jingpyndonkam ïa ki dak thoh Khasi bad kiwei kiwei"u la ong.
U la bynrap bad ba ka jingpyntreikam ïa ka UCC ha ka Ri baroh kawei kan pynduh noh ia ka jinglong kyrpang jong ka jaitbynriew Khasi, kan pynduh bor ïa ka District Council  bad kumta na ka liang ka District Council kan pyrshah jur kum, ka ïing ïa kane ka jingthmu".
U bah Syiem, u la pyntip ruh ba ka  executive commit-tee kan bud dien ïa ka ka mat bad ka sorkar India , bad ryngkat ka  National Law Commission, ban shim ïa ka jingpeitbnaih bad ka jingai jingmut bad kumjuh na ki briew ba don bynta lang halor ka UCC.Ka Khasi Students Union (KSU) ha ka 24 tarik Jylliew ka la ïoh ban pynskhem ia ki nongïalam ka KSU Central Executive Council (CEC) kaba la long ha Jaiaw, ha ka ba na ka liang u President ka KSU u bah Lambokstar Marngar u la kular ba ka seng kan dang buddien ban pynurlong ïa ki mat ki ba dang sahteng kynthup ban hiarthma bad ratdyngkhong pyrshah ïa u Drug.
Haba kren ha ka jingïalang,  u President ka KSU u Bah Lambokstar Marngar u la ong, “Na ka liang ka CEC thymmai kan hiar da ka thma ban ratryngkhong ïa  u drug ha ryngkat ka jingïatreilang  ki Dorbar Shnong  bad ki skul, bad ngi kyntu ruh ïa ka  Sorkar"Jylla ba ka dei ban thaw da ki buit thymmai, ban  tehlakam ia kane ka jingeh khnang ban lah rat diengkhong naduh tynrai ia u drug na ka imlang sahlang".
Ha kane ka jingialang na ka liang u President ka KSU u la pan  ia ka jubab ka ba shai kdar na ka  Sorkar Pdeng bad ka Sorkar Jylla halor ka jingdawa ban pyntreikam ia ka Inner Line Permit (ILP) hapoh ka jylla.
“Ka jinglong jingman halor ka  jingdawa ban pyntreikam ia ka ILP ha ka jylla, na ka liang ka sorkar Jylla kala mynjur da ka Resolution hapoh ka ïing dorbar thawaiñ bad kala phah ia katei ka Resolution sha ka Sorkar Pdeng hynrei haduh mynta, ka Sorkar Jylla kam don jingtip eiie,ba ka Sorkar Pdeng kan ai ne em ka jingmynjur ia kane ka jingdawa"u la ong.
U la bynrap ," katba ka seng bad ki paidbah ha ka jylla ki dang ap iaka jubab na ka Sorkar , ka KSU kan iaid buddien ia kane ka jingdawa, la kadei wat ban hap ban  mih surok ruh, ka seng kam banse ban shim da kane ka  sienjam khnang ban  ioh jingtip halor ka jingthmu jong ka Sorkar Jylla bad Sorkar Pdeng haba iadei bad ka jingdawa ILP".
U bah Lambokstar u la ong shuh shuh ba ka  seng ha ki sngi ban wan kan  bteng iaki prokram ban pynbor na ka sorkar jylla ha ka ba iadei bad ka jingleit ban buddien shaduh ka nongbah Delhi,  ban ioh ia ka jubab kaba shai halor ka jingdawa pyntreikam ILP hapoh ka jylla Meghalaya.
Ha ka jingïalang jong ki lai kynhun ban ïakren halor ka jingïakren ïasuk hapdeng ka sengkiengatiar ka Hynniewtrep National Liberation Council (HNLC), ki nongmihkhmat ka Sorkar Pdeng bad ka Sorkar Jylla , la ai jingmut ïa ka jingdonkam ban lum ïa ki kyrteng jong ki dkhot ka seng kiba ki mokutduma jong ki kiba dang sahteng, kynthup ïa ki mokutduma kiba hap hapoh ka National Investigation Agency (NIA).
Ha ka jingïalang kaba la long ha  Umiam MeECL guest house ha ka Sngi Saitjaiñ, la ïakren halor ka jingdawa jong ka seng ban weng noh ïa baroh ki mukotduma ki ba la pyngngat ïa ki dkhot ka seng hashwa ban don kano kano ka jingsdang ïa ka jingïakren ïasuk.
Na ka liang u Vice President of the HNLC, u Bah Manbhalang Jyrwa, u la ong ba ka seng kan sa lum ïa baroh ki kyrteng jong ki dkhot kiba don ki mokutduma pyrshah ïa ki.
Nalor ka jingdawa ban weng noh ïa ki mokutduma ba ki la shah pynngat pyrshah ïa ki dkhot ka seng HNLC, ki nongïalam ka seng kiengatiar HNLC ka kwah ruh ba ka sorkar ka dei ban weng ïa ki mokutduma ki ba hapoh hapoh ka NIA pyrshah ïa ki laingut ki nongïalam ba hakhmat ka seng HNLC.Ha ka 30 tarik u Naiwieng 2022, u Special Judge (NIA), Shillong, u la pynmih ïa ka  notices sha u nongïalam ka seng  HNLC u bah  Bobby Marwein, u Bah Marius Rynjah bad u Bah  Sainkupar Nongtraw ha kaba ïadei bad ka jingpynbthei IED ha  East Jaintia Hills ha u snem 2020.
“Na ka liang ka sorkar ka la dep kular ïa ngi ba ki mokutduma ki ba hap hapoh ka NIA, kan ym don jingktah eiei ha ka ba ïadei bad ka jingthmu ban ïakren iasuk namar ba ka NIA ka dei tang ka kyndon katkum ka aiñ", la ong u  Jyrwa.
U AK Mishra, u Advisor ka MHA (North East), u la wan ban mihkhmat na ka liang ka sorkar pdeng , na ka liang ka sorkar Jylla la wan shimbynta da u bah Peter Dkhar  bad na ka liang ka HNLC la wan ban shim bynta da ki  dkhot jong ka.
Na ka liang u ksiang ka  HNLC, u ba long ruh u President ka  HNYF u Bah Sadon K Blah, u la ong ba ka jingïakren mynta ka sngi ka long halor ka jingdonkam ban plie ïa ka jingkhang na ka bynta ba ka jingïakren ïasuk kan long kaba ïaid beit bad na ka liang ka sorkar ka dei ban mynjur ïa ka jingdawa ka Seng bad ka dei ban weng noh ïa baroh ki mokutduma pyrshah ïa ki dkhot ka seng.
U la ïathuh ba ka seng ka dawa ban wengnoh ïa ki mokutduma ki ba la dep register pyrshah  ïa ki nongïalam bad ïa ki dkhot jong ka kynthup ha ka Sorkar pdeng bad ka sorkar jylla.
Ka ophis jong ka District Social Welfare Officer Ri Bhoi District, ha ryngkat ka jingïatreilang bad u District Sports Officer bad ka Meghalaya Home Guard and Civil Defence Ri Bhoi Division, ha ka 26 tarik Jylliew ka la rakhe ïa ka International Day Against Drug Abuse and Illicit Trafficking ha Nongpoh, da kaba pynlong ïa ki prokram bapher bapher kaba kynthup ïa ka jingïaid paidbah bad ka jingpynshai paidbah ban ïarap ïa ki briew ban sngewthuh ïa ka jingktah u drok ha ka imlang sahlang.
Ka District Social Welfare Officer Ri Bhoi ryngkat u District Sports Officer, ha ka step jong ka 26 tarik Jylliew ha ka por kumba 6:30 mynstep ki la pynlong ïa ka marathon kaba 5 km na Saiden shaduh NSCA Indoor Stadium Hall Nongpoh.
Katba ha ka por 8 baje mynstep ka District Social Welfare Officer Ri Bhoi ryngkat ka Meghalaya Home Guards and Civil Defence Ri Bhoi Division ki la pynlong ïa ka jingïaid paidbah ha kaba la ïashim bynta da ki khynnah skul bad ki Volunteer ka Home Guards bad Civil Defence.
Haba kren ha ka prokram pynshai paidbah hashwa ka jingïaid paidbah, u Division Commander ka Meghalaya Home Guard and Civil Defence Ri Bhoi Division u la ong, “Lada ngi ieid ïa ka imlang ka sahlang bad ïa ka Ri Bhoi District, ngi dei barabor ban ong em ïa u drok, namar u drok u pynjot ym tang ïa kito kiba la kyrni lane ki bahaïing hasem jong ki hynrei ïa ka imlang sahlang , ka distrik bad ka jylla hi baroh kawei, bad namar ka jingkyrni, u nongpyndonkam drok un tuh un thim ban pynhun ïa ka jingkwah ka jingkyrni jong ki.
"U la ong ruh, “Lada phi don jingeh lane phi ïashem ki jingeh, u drok um dei ka jubab, hynrei lada phi pyndonkam ïa u drok phi nang khring shuh shuh ki jingeh.
Kumta ngi dei ban ïarap iwei ïa iwei ban sngewthuh ba u drug u dei uba pynïap bad ba ngi dei ban rat dyngkhong ïa u.
"Ha kawei pat ka liang, ka Kong E.Kharchandi kaba dei ka District Social Welfare Officer Ri Bhoi, ka la ong, “Nalor ka jingsngewthuh ïa ka jingktah ba sniew jong u drok ïa ka imlang ka sahlang, ngi dei ruh ban sngewthuh ba ngim dei ban ñiewbeiñ ïa ki, hynrei ngi dei ban kyrshan ïa ki bad ban btin ïa ki sha ka lynti kaba dei namar ki donkam ïa ka jingïarap jong ngi ban jop bad khiah na ka jingkyrni.
"U Addl.Commissioner ka Ri Bhoi District, u Dr.Abhishek Saini, u la ong, “U drok u lah ban ai jingkmen ïa phi tang shipor hynrei un pynjot ïa phi shi junom.
"Katba na ka liang u MLA ka Nongpoh u Bah Mayral Born Syiem, uba long ruh u kongsan ha kane ka jingrakhe ha District Library, u la ong, “Ka jingïakhun pyrshah ïa ka jingshah thombor ki khunlung khynnah bad ka jingpyndonkam ïa u drok ka dei ka jingïakhun ba ngi dang ïakhun na ka bynta ka imlang ka sahlang.
Nga pynpaw ka jingsngewnguh jong nga sha ka Social Welfare Department bad ka tnad pulit bad kiwei kiwei ki tnad kiba ïadonkti lang ha kane ka jingïakhun, namar ka dei namar jong ki ba ngi lah ban ïakhun bad tehlakam ïa kaba kum kane ka jinglong.
"U la ong ruh, “Haba ngi ong em ïa u drok, ngi dei ban ong man ka sngi bad em kamut em.
Ha kajuh ka por kiba kyrni drok ki donkam ïa ngi ban kyrshan ïa ki bad ngi dei ban btin lynti ïa ki, bad ka jingïa rap jong ki Rehabilitation Centre kiba bun ha ka jylla bad katto katne ha ka distrik jong ngi, kan lah ban ïarap ban koit na kane ka jingkyrni, hynrei ki dei ban skhem jingmut ban ïakhun pyrshah ïa ka jingkyrni, kumta ngi donkam ban kyrshan ïa ki.
Ka jingñiew beiñ ïa ki kan pynjot ïa ki, bad ngi dei ban shim jingkit khlieh ban sumar ïa ka imlang ka shalang.
"Ha kane ka prokram, la don ruh ka jingshim smai bad la ïoh ruh ka jingrwai kyrpang na i B Nongrum bad i Kyntiewlin Mawphniang.
La don ruh ka jingsam ïa ki khusnam sha ki nongjop ha ki jingïakop bapher bapher kum ka Marathon ba 5 km, ka Essay Writing Competition, ka Drawing bad Painting Competition bad ka Poster bad Slogan Competition.
Katto katne kynta hadien ba ki nongshong shnong jong ka Umsyiem kaba don hajan Dawki ki la kynnoh ba ki shipai Border Security Force (BSF) ki la pyndonkam bakla ïa ka bor ba la pynkup ha ki, na ka liang ki bor shipai ki la pynshai ha ka 25 tarik Jylliew ha kaba ki la kyntait ïa kane bad ki la ong ba katto katne ki briew ïa kiba la suba ba ki dei ki nongshalan beaiñ ki la kawang maw ïa ki shipai 4Battalion kiba dang don hapdeng ka kam ha Umsyiem hadien ba ki shipai ki la lap ïa ka jingthmu jong ki riewbymman ha ka surok Dawki-Pynursla kaba don ha marjan jong ka khappud jong ka ri Bangladesh.
Katkum ka jingïathuh ki shipai BSF, hadien ka jingkawang maw ïa ki shipai, ki riew bymman ki la phet krad bad ynda haba la tohkit ïa ka jaka, la lap da ka song jong ki jaiñ saree kiba shongdor T 50 hajar tyngka.
“Ha kajuh ka sngi, ka BSF ka la khanglad ïa ka jingthmu shalan beaiñ ha kaba ki la ïoh bat ki jaiñ ba shongdor T 2 lak 21 hajar tyngka na kajuh ka jaka khappud," la ïathuh ki shipai BSF.Ki la bynrap shuh shuh ba hadien katto katne por, ki riewbymman ki la lum hajan bad rung shapoh ka ktem shong ki shipai BSF bad ki la sdang ban ther maw bad bilor beer ba la thylli ïa ki kynhun shipai BSF.“U Post commander u la pyrshang ban pynjai-jai ïa ka kynhun ki riew bymman hynrei kim shym la sangeh ban kawang maw bad bilor thylli," la pynpaw ki shipai.
La ïoh jingtip ruh ba ar ngut ki shipai BSF ki la mynsaw.
“Haba ngi sngewthuh ba ka ap jingma ïa ka jingim bad ki jingdon jingem, ki shipai BSF ki la pyllait noh da ka ktang suloi saw sien sha suiñ.
La pyntip ïa u Station House Officer ka Pynursla Police Station bad kumta hi la wan sa ki pulit ha kane ka jaka ha kaba la lah ban tehlakam ïa ka jingkulmar.
Ym shym la don ka jingktah ïa ki riewpaidbah na ka jingsiat suloi ki shipai BSF," ki la ïathuh.
Ha shwa kane, hynne ka step la ïoh jingtip ba ha ka miet jong ka 25 tarik Jylliew katto katne ki nongshong shnong ka Umsyiem hajan Dawki ki la shah pynmynsaw hadien ba ki la shah thombor ha ki shipai Border Security Force (BSF) kiba la shongshit khawiang, kaba la pynlong pat ïa ki samla kane ka thaiñ ban bitar bad ban kawang maw ïa ki jaka sah ki shipai kaba don ha Umsyiem haduh ba la pynlong pat ïa ki shipai ban siat suloi sha suiñ khang ban pynpra  noh ïa u paidbhur uba la lum ha katei ka jaka.
Na ka liang ki shipai BSF ki la ïathuh ba ka la don kajuh ka jait jingjia ha ka 5 tarik Jylliew ha kajuh hi ka jaka ha kaba ki shipai ki la ïoh bat ïa ki jaiñ ba shongdor T 1lak tyngka bad ha kato ka por, ki riew bymman ki la kawang maw ïa ki kynhun shipai haduh ba uwei na ki shipai u la mynsaw ka khlieh.
“Ka thaiñ Umsyiem ka dei ka jaka ba jur bha ka jingshalan be-aiñ ha kaba ju don ka jingshalan doh, shalan jaiñ, shalan jingtah pynbhabriew bad kiwei kiwei ki mar sha Bangladesh bad ki bun bha ki dalal ha kane ka jaka kiba ïaleh ban wanrah ka jingjai-jai bad shongsuk ha khappud tang na bynta ka jingtoi shimet jong ki," la pyntip ki shipai BSF.Ka lympung ïalehkai jong ki khynnah skul kaba la tip kum ka ‘West Jaintia Hills District Level Inter School Subroto Mukherjee Cup Football Tournament 2023’ ba la pynïaid da ka ophis treikam jong u District Sports Officer, West Jaintia Hills District ka la ïaid sha ka sngi kaba saw mynta ka sngi ka 26 tarik Jylliew, ïa kane ka jingïalehkai la pynlong hapoh madan Kiang Nangbah Stadium, Jowai, West Jaintia Hills District.
Haba phai ha ki jingïalehkai pre quarter final jong ki khynnah shynrang ba 17 snem shynrang, ka S.N Lyngdoh Higher Secondary School ka la jop da 2 la 1 ha ka jingïakhun pyrshah ïa ka Jowai Presbyterian Higher Secondary, ka Nang HN Ryum Secondary School ka la jop da 3 la 2 kol ïa ka Mariah Hills Higher Secondary school.
Shuh shuh ha ka jingïalehkai jong ki khynnah shynrang ba 17 snem pat, ka Government Boys’ Higher Secondary School ka la jop pyrshah ïa ka R.C Evening Secondary School da 3 la 1.
Ka H.k Singh Memorial Secondary School ka la khur ïa ka jingjop da kaba pynliem da 1 la 0 kol ïa ka Jowai District Presbyterian Secondary School.
Katba ka jingïalehkai kaba san ha kane ka sngi, ka Ummulong Presbyterian Higher Secondary School ka la jop da 5 la 0 kol pyrshah ïa ka Achievers Secondary School bad ha ka jingïalehkai kaba khatduh  ka Nartiang Presbyterian Higher Secondary  School ka la jop noh ia ka Laishnong Secondary school da 3 la 0 lyngba ka tie breaker.
Ka jingïakhun pre quarter phainal kaba ar kan long lashai ka sngi ka 26 tarik u Jylliew, 2023 kata ki khynnah kynthei ba 17 snem pat ka North Liberty Higher Secondary School kan ïalehkai pyrshah ïa ka Ïalong Secondary school, ka Amwi Higher Secondary School Thangbuli kan ïalehkai pyrshah ïa ka Jowai Government UP/RMSA School, ka North Liberty Higher secondary school kan sa ïalehkai pyrshah ïa ka H.K Singh Memorial Secondary school.
Katba ha ka liang jong ki khynnah shynrang kiba hapoh 14 snem ka rta, ka  Little Flower Higher Secondary school Ummulong kan ïakhun pyrshah ïa ka North Liberty Higher secondary school, ka Government Boys Higher secondary school kan sa ïakhun pyrshah ïa ka Moosachram UP School bad ka jingïalehkai kaba khatduh  kan sa long hapdeng ka R.C Evening Secondary school pyrshah ïa ka J.N.M Secondary school Lamin.
U Myntri Rangbah u Conrad K Sangma, ha ka 26 tarik Jylliew u la ong ba ki bor pynïaid ki la shim ïa ka rai ban khang ïa ka jingthied dohkha na shabar na ka bynta ka jingshong shngaiñ ki nongshong shnong.
Haba kren sha ki lad pathai khubor, u Sangma u la ong, “Ki kynja dawai ba la lap ha ki katto katne ki dohkha ba die ki dei u formalin.
U Formalin u dei u kynja dawai ba pyndonkam ban pynneh ïa ki met ïap, bad u long uba wanrah ïa ka bampong bad u long u ba ma lada bam da ki briew bad um dei ban don ha ki dohkha.
"Ka sorkar ka la shim ïa kane ka sienjam ban khang ïa ka jingthied dohkha na shabar ban pynthikna ïa ka jingshong shngaiñ ki paidbah kaba long kaba kongsan.
“Ngi don shibun kiba pang bampong ha ka jylla bad kumta ban ïada na kata, la shim ïa baroh ki sienjam ban ïada na kino kino kiba ktah ïa ka jingkoit jingkhiah jong ki nongshong shnong, hynrei ym shym la leh ïa kane ban pynsangeh ïa ka jingkhaïi na shabar.
Ngi baroh ngi sngewkhia bad ngi kwah ba ka jingïadie ïathied kan long biang kumba ju long, hynrei kam dei ban ktah ïa ka jingshong shngaiñ bad ka koit ka khiah ki nongshong shnong," la bynrap u Sangma.
Ka synjuk jong ka Ri-Bhoi District Chess Association kan sa pynlong ïa ka lympung ïalehkai chess kaba la tip da ka ‘District Chess Competition’ bad yn sa pynlong hapoh Umsaitsning Ri bhoi ha ka 7 tarik Naitung 2023.
Ka jingpynlong ïa kane ka jingïalehkai chess, kan long kum shi bynta ban jied ïa ki rang bad ki thei ïalehkai ki ban lah ban mihkhmat ïa ka distrik sha ka Meghalaya State A Championship ka ban long ha Umsning ha utei u juh u Bnai.
Kumta ka synjuk ka kyntu ïa baroh ki nongïalehkai ban shim ïa ka kabu da kaba wan ban ïashim bynta ha kane ka jingïalehkai kaba lah pawnam bha ha ka pyrthei shi tyllup.
Na bynta ki jingtip ba Kham bniah bad ban phah ïa ka ki kyrteng, lah ban phun ha kine ki nombar 8974562691, 7478978991, 9862606794.
U Dipendu Biswas, uba dei u technical director ka Mohammedan SC u la don ïa ka jingsngew ba ka jingpynlong ïa ka Durand Cup ha ka jylla jong ka Assam bad Meghalaya kan ïarap ban kyntiew ïa ka phutbol ha ki thaiñ Shatei jong ka Lam Mihngi (Northeast), ha kaba u la ong ruh ba ka jingieit ïa ka jingïalehkai phutbol ha kine ki ar jylla ka long kaba kham paw nam bad kham phylla ha India.
Na ka bynta ka Mohammedan, u Dipensu u la ong ba ka kynhun ka la trei shitom bad pynkhreh pura na ka bynta ban ïaknieh biang ïa katei ka trophi.
Ha kylli kumno u sngew shaphang ka jingïaid lynti jong kane ka lympung Durand Cup kaba dei kawei na ki lympung ba lah rim ha ka dewbah Asia bad mynta la ïoh ïa ka jingithuh na ka synjuk phutbol jong ka India, “kane ka lympung kadei ka lympung kaba long katkum ka rukom jong ka ri.
Ki kynhun kiba don ha ka ISL bad I-League ki ïashim bynta ha kane ka lympung, bad ka Mohammedan ka la lah ban ïalehkai bha ha kane ka lympung ha kine ki ar snem ba lah dep.
Ha une u snem ba lah dep ngi la liem ha ka Mumbai FC ha ka jingïakhun semi phainal.
Ha u snem 2021 ngi liem ha ka FC Goa kaba dei ruh ka jingïakhun phainal.
Hynrei mynta u snem ngi ngeit ba ka Mohammedan Sporting Club kan lah ban ïalehkai bha ha ka Durand Cup kumba la lah ha kine ki 2 snem ba lah dep".
“Kawei na ka jingïoh kabu ban don ha kane ka lympung ka long namar ngin ïoh ban ïakhun ïa 24 tylli ki klob na ka lympung I-League, ISL bad ki kynhun jong ki Army ka long ruh ka kabu ba ki la ïoh ban sdang shwa ïa kane ka lympung shwa ban sdang ïa kiwei ki lympung ba heh ha ka ri“Ïa kane ka lympung mynta u snem yn ïalehkai ha Shillong kaba dei ka nongbah jong ka Meghalaya bad ka Kokrajhar (Assam) bad ngi tip ba kine ki jylla ki dei kiba riewspah bha ha ka kolshor jong ka phutbol bad bun ki jingïalehkai I-Leage la ju pynïalehkai ha Shillong.
Ka nongbah Shillong kadei ka jaka ïalehkai jong ka klob Shillong Lajong (Home).
Ka Shillong Lajong mynta ka la ïoh ban wanphai biang sha ka lympung I-League, kumta ki paidbah nongkyrshan kin mad biang ïa ka jingieit phutbol kaba kham khraw.
Kumjuh ha Kokrajahar ngi la ïoh ban mad bun tylli ki jingïalehkai paralok, kata pyrshah ïa ka East Bengal bad Mohun Bagan.
Ka don ruh shibun ka jingshongshit phutbol ha ki briew kiba don ha kitei ki jaka.
Lyngba ka jingïoh ban pynlong ïa ka Durand Cup ha kitei ki 2 tylli ki jylla mynta u snem, nga ngeit kan long ka jingkyntiew shuh shuh ïa ka phutbol ha ka thaiñ Shatei Lam Mihngi".
Ka Mohammedan Sporting Club ka dang shu dep ban soi ïa ki rangïalehkai kiba na bar ri ha kane ka aiom bad ka khmih lynti ba la lah ban poi jngai ha kane ka aiom ïalehkai jong ka Durand Cup bad kiwei ki lympung ba heh jong ka ri.
Ka Myntri ka tnad ka koit ka khiah ka Dr.M Ampareen Lyngdoh, ha ka 26 tarik Jylliew ka la hiar sha Nongstoiñ ban pynlong ïa ka jingleit jurip ïa ki jaka ai jingsumar ha ka thaiñ kiba kynthup ïa ka MCH, ka TB Hospital bad kumjuh ïa ka Nongstoiñ Civil Hospital.
Hadien ka jingjurip, ka Myntri ka la khot ïa baroh ki ophisar bad ki nongtrei ka tnad ka koit ka khiah ban ïatai sani bha halor kiba bun ki jingdonkam ban pynbit pynbiang ha ki jaka ai jingsumar hapoh ka District.
Haba kren sha ki lad pathai khubor hadien ka jingïalang bad ki ophisar ka tnad ka koit ka khiah, ka Kong Ampareen ka la ong ba kum ka Myntri ka donkam ban leit sha man la ki District ban jurip ïa ki jinglong jingman jong ki jaka ai jingsumar.
Halor ka jingrah noh ïa ki tiar na MCH Nongstoiñ, ka la ong ba namar ba ka sorkar ka tieng ba ïoh ki tiar ba la buh ha ka MCH Nongstoiñ kin sa sniew noh kumta la rah noh sha Mawkyrwat kaba dang duna bad donkam ïa ki tiar bad ha kaba ïadei bad ka MCH ha Nongstoiñ, la ai da ka hukum kaba thymmai ban nang wanrah biang.
Shuh shuh haba kylli lano ka sorkar ka don jingthmu ban plie noh ïa ka MCH ha Nongstoiñ, ka Myntri kam shym la jubab shai hynrei ka la shu ong ba kum ka Myntri ka la wan bad ïohi bad ïohsngew ïa ki jingdonkam bad ka shong sa ha ki MLA ka West Khasi Hills ba kin pynkhreh ïa ki jingdonkam bad lada ka sorkar ka lah ban leh tang 5 na ka 10 ka la long ka jingïohmyntoi kaba khraw.
Ka lympung ïalehkai jong ki khynnah skul kaba la tip kum ka East Khasi Hills District Level Inter School Subroto Mukherjee Cup Football Tournament 2023" ba la pynïaid da ka ophis treikam jong u District Sports Officer, East Khasi Hills District ka la sdang mynta ka sngi ka 26 tarik Jylliew kaba la long hangne hapoh nongbah Shillong.
Ïa ki jingïalehkai jong kane ka lympung ïalehkai kaba la wan ban ïa shim bynta da ki skul bapher bapher kiba don hapoh ka distrik la phiah ban pynlong ïa ki jingïakhun ha ki artylli ki madan ïalehkai kiba don hangne hapoh nongbah kata ïa ki jingïalehkai jong ki khynnah shynrang bad kynhtie kiba hapoh 17 snem ( U-17) la pynlong ha madan MFA Turf Polo Ground, Shillong bad ïa ka jingïalehkai jong ki khynnah kiba hapoh 14 snem la pynlong hapoh Madan Heh kaba don hapoh Mawlai Phudmuri, Shillong.
La don 9 tylli ki jingïalehkai ha kane ka sngi ha kaba ha ka jingïalehkai kaba nyngkong jong ka U-17 boys ka Nongbsap Secondary School ka la pynliem noh ïa ka O.M Roy Memorial Secondary School da 5 la 4.
Haba phai ha ka jingïalehkai kaba ar, Shillong College Hr.
Education ka la pynliem noh ia ka Iewrynghep Secondary School da 2 la 0.
Katba ha ka jingïalehkai kaba lai, ka Tyrsad  Higher Secondary School ka la pynliem noh ïa ka Area Lai Kyntoit Secondary School da 1 la 0.
Ka jingïakhun kaba saw, ka Umphyrnai Presbyterian Secondary school ka la pynliem noh ïa ka Mount Gerizim Secondary School da 4 la 2.
Haba phai pat sha ka jingïalehkai jong ki Under-14 ha kane ka sngi ka jingïalehkai kaba nyngkong ka la long hapdeng ka St.Anthony’s Higher Secondary school Shillong ka la ïalehkai pyrshah ïa ka Persara U.P S.S.S School Sohryngkham bad ha kane ka jingïalehkai kine ki ar kynhun ka St.Anthony’s Higher Secondary School Shillong ka la pynliem noh ïa ka Persara U.P S.S.S School Sohryngkham da 6 la 0.
Ha ka jingïalehkai kaba ar, ka Sacred Heart Boys Higher Secondary School Mawlai ka la pynliem noh ïa ka Peniel English School da 7 la 0.
Katba ka jingïalehkai kaba lai, ka Tlong Umiam Secondary School ka la pynliem noh ïa ka Govt U.P School Mawryngkneng da 2 la 0.
Ha ka jingïalehkai kaba saw, ka Iewrynghep Secondary School ka la pynliem noh na ka Rynli U.P.School da 5 la 0.
Bad ka jingïalehkai kaba khatduh, ka O.M.Roy Memorial Higher Secondary School ka la pynliem noh ïa ka Shillong Jailroad Boys Higher Secondary School da 10 la 0.
U MDC shu sieh, na ka party United Democratic Party (UDP) u Bah Bindo Lanong, ha ka 26 tarik Jylliew hapoh ka dorbar lyïur, u la wanrah ïa ka Motion ban ïatai halor ka jinglong jingman jong ka shongsuk shnongsaiñ hapoh ka Khasi Hills District, ka ba la wan hadien ba don ka jingïakajia ha ka jylla Manipur.
“Nga wanrah ïa kane ka Motion, namar ba ka la mih ka jingeh wat ha ka jylla Meghalaya ruh na ka daw ba mih ka jingïakulmar ha ka jylla Manipur.
Bun na ki nongshong shnong na ka jylla Manipur ki la wan phetrieh sha kiwei pat ki jylla kynthup ruh ha ka jylla," u la ong.
U la kdew ba na ka liang ki dorbar shnong ha ka jylla ki shem ïa ka jingeh ban tehlakam ïa kane ka jinglong jingman na ka daw ba ki pyni ba ki wan ban sah lang bad ki bahaïing ha kane ka jylla.
“Ngi don ka jingsngewkhia, kaei ka ban jia lada ki sah noh shirta hangne?", u la buh jingkylli.
Ka jingjia ha ka jylla Manipur ka la don ka jingshah ktah, bad kyntu ruh ïa ka Executive Committee, ba ki dei ban ai ka jingbthah sha baroh ki dorbar shnong ban long ki ba peitngor bad ki dorbar shnong lada ki lap ïa kum kine ki mat ki dei ban shimkhia ban pyntip ïa ka sorkar Jylla lane ki bor ka District Council.
Haba shim bynta ban ïatai halor  kane ka Motion, na ka liang u nongïalam ka liang pyrshah hapoh ka ïingdorbar ka Council u Bah Titostarwell Chyne u la ong ba kan dei ka jingkitkhlieh jong ka KHADC ba kan shim khia ban peitngor halor kane ka mat.
U Bah Titos u la kdew ruh ba ka EC ka ba la ïalam da u, ka la dep ban pynlong ïa ka jingïalang bad ki khlieh nongsynshar, bad bthah ruh ïa ki, ba ki dei ban long ki ba peitngor, hynrei u la kam ruh ba don na ki khlieh nongsynshar ki ba la kam ba ka don ka jingshah byrngem na ki katto katne ki kynhun ki ba don ha ka bor, halor ka jingbym shah ban sah ïa kine ki briew.
“Ngi pynpaw ïa ka jingsngewsynei ïa ki nongshong shnong ka Manipur halor ki jingmih ka jingkulmar ha kane ka jylla, hynrei na ka liang ka Sorkar Jylla ka dei ban shim jingtip katno ngut ki nongshong shnong na ka jylla Manipur ki la wan ban phetrieh sha kane ka jylla", u la ong.
Haba pynpaw ïa ka jingsngewkhia halor ka jingwan sah ki nongshong shnong na ka jylla Manipur sha ka jylla Meghalaya, u Bah Titos, u la buh ïa ka jingkylli ïa ka sorkar jylla, hato ka kwah ban ïohi ïa ka jingmih jong ka “refugee colony" ha ka jylla, da ka ba kdew ïa ka  Refugee Colony, ka ba ladon lupa ha ka jylla.
Na ka liang u MDC ka UDP u Jambor War , haba ïashim bynta lang ha ka ne ka motion u la ong, ka jylla ka la donkam kyrkieh ïa ka jingpyntreikam ïa ka Inner Line Permit (ILP) ban ïada ïa ka jylla na ka jingwanrung kyrthep ki poiwir ki bym dei na ka jaitbynriew Khasi.
Na ka liang u MDC shimet, u Bah Latiplang Kharkongor, u la kam ba ka jingwan phet jong ki nongshong shnong ka Manipur sha ka jylla ka ju jia ha ka por shiteng miet kaba pynlong ïa ki dorbar shnong ban long ki ba tlodbor.
U la kam shuh shuh ba kine ki briew ki la ïoh ruh ban thied ïa ki jaka puta ha ka thaiñ Ri Bhoi ha Pilangkata (Ri Bhoi) bad sha ki jaka khappud.
“Lada, ym don kano kano ka jingpeitngor, kan ym slem ba ïa ka jylla Meghalaya ruh yn sa leh don bor da ki jaitbynriew Manipur," u la kam.
Haba jubab halor kane ka Motion u Symbud Chief Executive Member (Symbud CEM) u ba long ruh u EM -in charge ka tnad Elaka u Bah Pynshngainlang N.Syiem u la ong ba ka dei ka kamram jong ka sorkar jylla ban phaikhmat halor kane ka mat.
“Ka jylla ka donkam ïa ka jingpyntreikam ïa ka ILP ban ïada na ki nongwansah beaiñ ha ka jylla bad donkam ruh ban bishar biang ïa ki aiñ jong ka Council", u la bynrap.
Na ka liang u Symbud Myntri Rangbah, u Bah Prestone Tynsong, uba bat ïa ka tnad kam pohïing bad uba dei ruh u MLA ka Pynursla, ha kaba la don kane ka jingjia, u la ïathuh ba ki don saw ngut na kiba mynsaw, 2 na ki BSF bad 2 na ki riew paidbah.
Kane ka jingjia ka la jia ha ka shnong Umsyiem hajan Dawki ha ka janmiet jong ka 25 tarik Jylliew ha kaba la don ka jingïakajia hapdeng ki paidbah bad ki shipai BSF bad ka la don ruh ka jingkawang maw kaba pynlong ïa ki shipai ban siat kuli sha suiñ.
Na ka liang u Bah Prestone u la ong, ba katkum ka jingsngewthuh jong u, “Ka kynhun ki BSF ki la kem ïa ar tylli ki kali kiba kit ïa ki jaiñ sari bad la bat ïa kine ki ar tylli ki kali bad hadien ba la rah ïa kine ki kali sha ka jaka ki shipai ki nongñiah bad nongbud ki la lait phet noh".
U Bah Prestone u la ïathuh ruh, “Hadien khyndiat por ba la don kane ka jingkem ïa kine ki ar tylli ki kali, ka la don ruh sa kawei pat ka kali ki riew paidbah kaba leit shajan ka jaka ba sah ki BSF bad ki don ki shipai kiba mih shabar ban ïakren bad kine ki briew kaba la wanrah sha ka jingïakajia hapdeng kine ki ar kynhun".
Na ka liang u Bah Prestone u la ïathuh ruh ba kane ka jingjia ka la jaijai mynta bad kamdon shuh kano kano kaba lah ban wanrah ïa ka jingïahuri hura.
Halor ka jingkam jong ki BSF ba ka dei ka kali jong ki nongkhaii beaiñ, na ka liang u Bah Prestone  la ong, “Ngim pat lah ban ong eiei halor kane namar ka dang kloi palat".
Ban tip khambniah halor kane ka jingjia, na ka liang u Bah Prestone u la ïathuh ba na ka liang ka sorkar ka la bthah ïa u SP ban tohkit halor kane ka jingjia ban lap ïa ka daw tynrai.
“Mynta ngi dang ap ïa ka FIR la ka long na ki riew paidbah lane na ki BSF bad ym pat don haduh mynta ban ai FIR ha Police Station", la bynrap shuh shuh u Bah Prestone.
Khnang ba kum kine ki jingjia kin ym jia shuh ha ki sngi ki ban wan, na ka liang u Symbud Myntri Rangbah u la ong ba un khot da ka jingïalang bad u IG jong ki BSF ban ïakren halor kane.
“Shen ngan sa pynlong ka jingïalang bad u IG jong ki BSF bad ngin ïakren halor kane bad ha ka sien ba khatduh ba ngi lahdep ban ïashong jingïalang teng ngi lah dep ban ong ïa ki ba lada donkam  kano kano ka jingïatreilang ba kin sngewbha ban pyntip shwa sha ki pulit ban lait na kano kano ka jingjia bym sngewtynnad", la ong u Bah Prestone.
Ha ka sngi rakhe ïa ka International Day Against Drug Abuse bad Illicit Trafficking, u Myntri Rangbah ka Meghalaya u Conrad K Sangma u la iathuh shaphang ka jinglap ïa ka jingkynrei ki nongdih drok ha ka jylla.
U la kdew ba ki la don haduh 3,00,000 ngut ki samla ba hapdeng 19 bad 20 snem kiba dih drok ha ka jylla bad 40,000 ngut ki briew kiba la kyrni ha kine ki jingdih buaid.
U Myntri Rangbah u la ïathuh halor ka jingthawlad ka sorkar ban rat dyngkhong ïa kine lyngba ka Drug Reduction Elimination and Action Mission (DREAM).
Ïa ka DREAM la plie da ka tnad Social Welfare da ka jingthmu ban tehlakam ïa ka jingeh na ka jingjyllei kiba dih drok ha Meghalaya.
U Myntri Rangbah u la kdew ïa ka jinglut ban pyntreikam ïa ka DREAM kaba la kot sha ka T.10 klur shisnem bad baroh kin kot sha ki T.50 klur ha ki san snem ban wan.
U Conrad Sangma u la kyntu ruh ïa ki sengbhalang, ki Balang bad ki shlem ai jinghikai, ki nongïalam paidbah bad ki seng bapher bapher ban ïaleh pyrshah ïa ki jingdih drok.
:U Myntri Rangbah ka Jylla Conrad K Sangma, u la pyntip ba halor ka jingdawa kiwei pat ki riewlum ritpaid halor ka jingkyntiew ïa ka bhah thungkam na ka 5% sha ka 15% ha ka jylla, ka sorkar kan aiti ban bishar ïa kane ka jingdawa ha ka Committee ki seng saiñpyrthei  bad  ka Expert Committee ka ban sa thaw shen.
“Na ka liang kiwei pat ki ritpaid riewlum ki ba don ha ka jylla, ki la wan ban ïa kynduh ïa nga ban ai ka dorkhas halor ka jingdawa ban ai 15 % na ka bhah thungkam na ka bynta jong ki,nga la dep ban ïathuh sha ki ba ïa kane ka dorkhas, ka Sorkar kan sa aiti  sha ka Commitee bad sha ka Expert Committee ka ban sa thaw shen khang ba kin bishar halor kane bad kin sa pynsngew sha ka sorkar halor kane".
Lah ban kdew hangne ba ha ka 22 tarik Jylliew, ki  riewlum ritpaid ki ba don hapoh ka shatri jong ka Meghalaya Indigenous Minority Tribes (MIMT) ki la wan ban ïakynduh ïa u Myntri Rangbah, u Conrad K Sangma ban dawa ban pynkiew ïa ka bhah thungkam kaba mynta ki ïoh tang 5%.
Kine ki riewlum ritpaid ki kynthup ïa ki jaitbynriew kum ka Hajong,ka  Koch, ka Rabha, Boro-Kachari bad ki Mann.
Ïa ka ne ka dorkhas la soi da ka Meghalaya Hajong Welfare Association, ka Meghalaya Rabha Jatio Sewa Sangha, ka Meghalaya Koch Association, ka Meghalaya Boro Sahitya Sabha bad ka All Mann Tai Speaking Welfare Association.
Ha ka dorkhas ka ba na ka liang ka MIMT ka la phah sha u Myntri Rangbah ka jylla, ka long ban kyntu ïa ka sorkar ba kan bishar halor ka jingpynkiew noh ïa ka bhah thungkam jong ki na ka 5% sha ka 15 % halor ka nongrim ba ka bhah thungkam ka ba don mynta ka dei ka ba hap ban ïasam lang bad ki Schedule caste.
La da phai sha ka bhah thungkam ha ka jylla lane ka  Job Reservation Policy, ka kynthup ïa ka 40% na ka bynta ki jaitbynriew Khasi bad Jaiñtia, 40% na ka bynta ki jaitbynriew Garo, 15% ïa ki General bad 5% na ka bynat  ki OT bad ki Schedule Caste.
Ka tnad pulit jong ka Meghalaya ryngkat bad ka tnad Social Welfare Department ha ka 26 tarik Jylliew ki la rakhe ïa ka sngi ïaleh pyrshah ïa u drok ha satlak ka pyrthei ïa kaba la tip kum ka International Day Against Drug Abuse and Illicit Trafficking.
Ïa kane ka program la pyllong ua U Soso Tham Auditorium ha Shillong ha kaba u Myntri Rangbah ka Meghalaya, u Conrad K.Sangma u la long u Kongsan.
Ha kaba kren ha katei ka sngi, u Myntri Rangbah Conrad K.Sangma u la ïathuh ba ka Sorkar jylla ka la shim lut ki lad ki lynti ba pynlong ïa ka jylla kaba lait na u drok.
U Conrad K.Sangma u la ïathuh ba ki jingtrei kam jong ka Sorkar ki long kiba la saindur bha na ka bynta jong kito ki bor Sorkar kiba hap ban ïaleh pyrshah ïa u drok hapoh ka jylla bad ba kine ki program ruh ki long na ka bynta ka bha ka miat jong ki samla.
U Myntri Rangbah Conrad K.Sangma u la ïathuh ba ka jingrakhe ïa ka International Day against Drug Abuse ka long ruh ka sngi kaba pynkynmaw ban kyntiew ïa ka bha ka miat bad ïa ka jingkoit jingkhiah jong ki samla ka Meghalaya.
“Baroh ki program bad ki jingtrei kam jong ka Sorkar kin kylla long lehnohei lada ki samla jong ka jylla ki ngop noh ha u drok", la ong u Myntri Rangbah.
Ha kaba ïaroh ïa ki pulit ka Meghalaya kiba la ioh ban kem ïa ki nongkhaïi drok bad ka jingdie drok hapoh jylla, u Myntri Rangbah u la ïaroh ïa ka tnad pulit kaba la ioh ban kurup drok bashong dor da ki klur tyngka.
“Katba ki pulit ki dang leh ïa la ka kamram pyrshah ïa u drok, ngi don kam ban sngewlem bad kito ki 40,500 ngut ki samla kiba la ngat ha ka jingdih drok bad dei ban ai mynsiem ïa ki ban lait na kane ka jingsniew, khnang ba kin lah ban ïasnoh biang bad ka imlang sahlang", la ong shuh shuh u Myntri Rangbah.
Haba Karen shaphang ka jingpyntrei kam ïa ki jingtrei kam jong ka Sorkar kum ka DREAM, Drug Reduction, Elimination bad Action Mission, u Myntri Rangbah u la ïathuh ba ka jinglut na ka bynta ka jingpyntrei kam ïa ka skim kan long T.5 klur shi snem bad kan kot sha ka T.50 klur na ka bynta shiphew snem.
“Ki jaka ai jingsumar na ka bynta kiba nongpang na ka daw jong u drok ïa kaba ka Sorkar kan sa buh, kiba sa long ka jingmyntoi kaba khraw ïa kito ki seng ki trei na ka bynta ban ïaleh pyrshah ïa u drok hapoh ka jylla" la ong u Conrad.
Ha kane ka sngi u Conrad u la pyllait paidbah ïa ka jingpyndonkam ïa ka Drug Free Meghalaya App.
U la sam ruh ïa ki tiar Drug Detection Kits sha ki nongtrei jong ka Anti-Narcotics Task Force, pyndonburom ïa ki nogntrei mon sbngewbha, ki ‘riew shimet bad ki nngtrei jongka ANTF.Kiba la ïa don lang ha katei ka sngi, ki long u Symbud Myntri Rangbah, Bah Prestone Tynsong, DGP ka Meghalaya, u Dr L R Bishnoi, u Additional Chief Secretary, Home, u Dr Shakeel P Ahammad, ki heh pulit, ki heh Sorkar tnad ka tnad Social Welfare bad ki samla pule na ki skul bapher bapher.
U Myntri Rangbah ka jylla u Conrad K Sangma u la ong wat la ka jingtwa ka kynroh jong ka PA Sangma Stadium kan dei ka jingjia ka ba heh hynrei ban wanrah ïa ka jingshngaiñ ka Sorkar ka la dep bthah ban thung da ka Magisterial Enquiry.
Ha ba kren sha ki ladpathai khubor u Conrad u la ong “Ban ujor da ka ejahar halor kane ka mat ngim da sngewdonkam, namar ngi la bthah ban thung da ka Magisterial Enquiry bad katkum ka jingtohkit ka ba mardor ka kren shai halor kane, ki dei ban sngewthuh ba ka stadium hi baroh kawei kam shem la don kano kano ka jingjulor bad ka long ka ba shngaiñ laitnoh tang ka bynta ka ba ka um na u slap ka la ïoh ban lang na ka daw ba sahkut ka nala bad pynlong ban synjor bad khyllem kane ka kynroh".
U la bynrap shuh shuh, “Ha kane ka madan ka la don ka kynroh ruh ka ba jrong 40 meter hynrei ka ba la twa ka dei tang ka kynroh ka ba don 10 meter, bad kine ki jingshna ha ka stadium ki skhem bad ki khlem don kano kano ka  jingshah ktah".
U Myntri Rangbah u la ong shuh shuh, “Hynrei na ka liang ka sorkar kan ym kheiñ sting ïa kane kumta ngi la bthah ba buh da ka Magisterial Enquiry, khnang ban pyntikna ba kan ym don shuh kum kane ka jingjia, bad ka sorkar kan sa bishar ïa ka kaiphod jong kane ka jingtohkit bad kan sa shim ka rai ba ngin leh kumno".
“Na ka liang ka sorkar lada ka sngew donkam, hadien ba la ïoh ïa ka kaiphod jingtohkit kan sa buh ruh ïa ka Safety Audit  ban pynlong ïa ka jingjurip ban pynthikna ïa ka jingshngaiñ kane ka madan", la ong u Myntri Rangbah.
Lah ban kdew hangne ba ka shibynta jong ka kynroh na ka  Purno Sangma Stadium ka ba la plie ha ka 16 tarik Nohprah 2022  ka la twa noh ha ka 22 tarik jylliew 2023 na ka jingther lynter u slap.
U MLA ka Congress na Nongstoiñ, u Bah Gabriel Wahlang, ha ka 27 tarik Jylliew u la ong ba ka West Khasi Hills ka dei kawei na ki distrik kiba sahdien tam ha ka jylla bad ka donkam ka jingpynleit jingmut kaba kyrkieh khamtam ha ka liang ka jingai jingsumar bad ka koit ka khiah.
U Bah Wahlang, uba la ïakynduh ïa ka Myntri ka koit ka khiah ka Kong Ampareen Lyngdoh ha ka 26 tarik Jylliew ryngkat ki lai ngut kiwei ki MLA na WKH, u la ong ba ki don ki jingeh kum ka jingduna ki nongtrei ha ki primary bad community health centres, kaba kynthup ïa ka Maternal and Child Hospital bad ka Nongstoiñ Civil Hospital.
U la rah ruh ïa ka mat halor ka jingduna ki lad ai jingsumar ban sumar ïa ki nongpang ba ïakynduh ha ki aksiden.
“Ka jinglong jingman ha West Khasi Hills ka sniew.
Ngi don ïa ka highway a Williamnagar-Tura-Nongstoiñ-Shillong hynrei ngim don ki lad ai jingsumar kiba biang ban sumar ïa kiba mynsaw bad bun na ki la hap ban rah sha Shillong," u la ong.
Ha kawei pat ka liang, ka Myntri ka tnad ka koit ka khiah ka Kong Ampareen Lyngdoh, ka la pynshai ba kane ka jingïalang ha West Khasi Hills ha ka 26 tarik Jylliew ka dei ka jingïalang zonal ba nyngkong jong ki MLA ha WKH.Ki MLA ba la ïashim bynta ha kane ka jingïalang ki kynthup ïa u Bah Gabriel Wahlang (Nongstoiñ), u Bah Methodius Dkhar (Mawshynrut), u Remington Gabil Momin (Rambrai-Jyrngam) bad u Bah Shakliar Warjri (Mawthadraishan).
“Ngi la don ka jingïalang kaba bniah hapdeng ki MLA, ki ophisar ka koit ka khiah, ki nos, ki nongpeit, ki ophisar ka DHS bad ka National Health Mission (NHM) ha Nongstoiñ, ha kaba la ïakren halor ki jingtreikam ha ka tnad ka koit ka khiah.
La pynlong ruh ka jingleit jurip," ka la ong.
La pynpaw ruh ka jingsngewkhia halor ka jingduna ki nongtrei ha ki PHC bad ki CHC bad ka Kong Ampareen ka la ong ba ka sorkar ka tip ïa kane bad ba kan sa ïakynduh bad u Myntri Rangbah ban ïakren halor kane ka mat bad halor kiwei pat ki jingeh kiba ka distrik ka ïakynduh kum ka jingsupply ïa ki dawai kiba donkam.
Ka la ïathuh ruh ba yn sa pykhreh ka kaiphod bad yn shim khia ïa kine ki mat.
Ka la ong ruh ban kan sa leit jngoh ïa kiwei ruh ki distrik ha ki sngi ban wan.
Ka Myntri jong ka sorkar jylla ba dei ruh ka chairperson jong ka Roster Committee, ka Kong Ampareen Lyngdoh ha ka 27 tarik Jylliew ka la ïathuh ba shen ka Search Committee kan sa pyllait ïa ki kyreng jong ki riewstad (experts) kiban don bynta ha ka Expert Committee ban khmih ïa ka Reservation Policy.
“Ka jingwad ka dang ïaid shakhmat," la ong ka Kong Ampareen hadien ba la dep ban pynlong ïa ka jingïalang kynhun myntri hynne ka sngi.
Ka Kong Ampareen ka la ong ruh ba ka committee ba ka peit kam dei ka jingpyn ïaid kaba lah ban batai.
“Watla kata ngi la thaw ïa ka committee jong ki riewstad bad mynta ngi don hapdeng ka kamram ban wad ïa ki dkhot kiba lah ban trei lang," ka la ong.
Ka la ai ka jingpynshai ba kan don ka expert committee ban khmih ïa ka Reservation Policy bad baroh ki seng saiñ pyrthei kin sa ïoh ka lad ban wanrah la ki jong ki jingai jingmut bad ki lad ki lynti ban wanrah hakhmat ka committee.
“Kumta, kam don ka jingsheptieng ïa ki saiñ pyrthei namar kane kan sa lah ban pynbeit.
Ka lah ban kham shimpor namar ka dei ka kam kaba khia, hynrei baroh ki seng saiñ pyrthei kin sa ïoh ka lad ban wanrah ïa ki jingmut jong ki hakhmat ka committee," la ong ka Kong Ampareen.
Ka Myntri ka la ban jur ba haba ïadei bad ka jingpyn treikam ïa ka roster, ka don la ka jong ka committee bad ki jingeh bad jingai jingmut jong ki seng saiñ pyrthei bapher bapher ki lah ban wanrah hakhmat ka committee.
Haba kylli lada ka committee kan khot lang ïa kiwei ki kynhun rit paid kiba dawa ba dei ban ïoh 15 per cen reservation, na ka liang ka Kong Ampareen ka la ïathuh ba la dep ban don jingïalang bad ki nongmihkhmat ha ki taïew ba la dep ha kaba la ïakren bad ki dkhot ba kin phah ïa ka shithi tyrwa jong ki.
Ka West Jaintia District Sports Association (WJDSA) shen kan sa pynlong ïa ka lympung ïalehkai phutbol na ka bynta ki khynnah kiba hapoh 17 snem ïa kaba la tip kum ka ‘Under-17 Independence Day Cup’.
Na ka liang ka seng, ka wer bad khot sngewbha ïa ki klob ïalehkai ban wan ban ïa shim bynta ha kane lympung ïalehkai kynjatbol ka ban sa sdang noh ha une u bnai ban wan (Naitung 2023).
Ïa kane ka lympung ïalehkai kynjatbol yn sa pynïalehkai ha madan ïalehkai Kiang Nangbah Stadium kaba don ha Dongmihsngi, Jowai.
Ka bai rung na bynta ki klob ïalehkai kiba kwah ban ïa shim bynta ha kane ka lympung ïalehkai kynjatbol kan long 1500/- tyngka kawei ka kynhun ïalehkai bad ba bai pynrung kyrteng (register) uwei u khynnah ïalehkai ka long Rs.30/- tyngka bad yn nym dei ban palat ïa ka 25 ngut ki nongïalehkai ha kawei ka klob.
Ki nongïashim bynta ki dei ruh ban wanrah ïa ki kot ki sla ba donkam kum ka aadhar card bad kiwei kiwei ban pynshisha ïa ka rta bad ka tarik ba khatduh ban ai ïa ka bai rung kan long ha ka 5 tarik Naitung 2023.
Ka jingiakhun quarter phainal ha ka thup jong ki khynnah kynthei kiba hapoh 17, ka North Liberty Higher Secondary School, bad Jowai Government UP/RMSA School ki la ioh ia ka jingjop ha ka jingialehkai na ka bynta ka lympung ialehkai phutbol  ba la tip kum ka ‘West Jaintia Hills District Level Inter School Subroto Mukherjee Cup Football Tournament 2023’ ba la pynïaid da ka ophis treikam jong u District Sports Officer, West Jaintia Hills District.
Ia kane ka lympung la pynlong ha madan Kiang Nangbah Stadium, Jowai, West Jaintia Hills District.
Ha katei ka jingiakhun, ka North Liberty Higher Secondary School ka la pynliem da 7-0 ïa ka Ialong Secondary School, ka Jowai Government UP/RMSA School ka la ioh ia ka jingjop da 4 la 3 kol ia ka Amwi Higher Secondary School lyngba ka tie breaker.
Shuh shuh ha ka jingïalehkai jong ki khynnah shynrang ba 17 snem pat, ka North Liberty Higher Secondary School ka la jop pyrshah ïa ka H.K Singh Memorial Secondary School da 6 la 0.
Katba phai pat sha ka jingialehkai quarter phainal jong ki khynnah Shynrang ba hapoh 14 snem ha kane ka sngi ka North Liberty Higher Secondary School ka la jop da 4 la 2 kol pyrshah ïa ka Little Flower Higher Secondary School Ummulong, ka Government Boys Higher Secondary School ka la jop ia ka Moosachram UP School da 4 la 3 lyngba ka tie breaker  bad ha ka jingialehkai kaba khatduh ka R.C Evening Secondary School ka la khyrwit haduh 6 kol la 0 ha ka jingiakhun pyrshah ia ka J.N.M Secondary School Lamin.
Ka jingïakhun pre quarter phainal mynta ka sngi ka 28 Jylliew, 2023 na ka bynta ki khynnah shynrang ba 14 snem, kan long hapdeng ka Marian Hills Higher Secondary School pyrshah ïa ka All saints diocesan Secondary school, ka David & Luis Rees Memorial School pyrshah ïa ka H.K Memorial Secondary School, ka Riwar Jaintia S.O.G secondary school pyrshah ia ka Lai Shnong Higher Secondary school, ka Jowai Government UP & RMSA School pyrshah ia ka Ialong secondary school, ka Ummulong Presbyterian Higher secondary school pyrshah ia ka Lumpyrtuh Secondary School bad ka jingialehkai kaba khatduh kan sa long hapdeng ka Syiem Jingsuk Secondary school pyrshah ia ka Saw Lyngdoh Higher Secondary school.
Ki nongïalehkai Sqay (Martial Arts) naka jylla hapoh ka jingïalam jong ka All Meghalaya Sqay Association (AMSA) kiba la leit ban ïashim bynta ha ka lympung 24th National Sqay Championship kaba la pynlong ha Kurushestra, Haryana naduh ka 23 Jylliew haduh 26 Jylliew 2023 ki la ïoh ban khur ar tylli ki takma rnong lyngba ka samla Espiranza Stela Songthiang ha ka thup 50 Kg bad u samla Salmi Phawa uba la ïashim bynta ha ka thup 48 Kg.
Ha katei ka lympung, haduh 29 tylli ki jylla na kylleng jong ka India ki la wan ban ïashim bynta.
Na ka liang ka AMSA, 7 ngut ki khynnah ki la ïoh ban ïashim bynta ha katei ka lympung.
Kum ban shu pyn-kynmaw, ka Sqay kadei ka jait jingïalehkai ba la sdang tynrai na kane ka ri jong ngi (India), kane ka jingïalehkai  (Indian Martial Arts) ka la ïoh ban rung ha ka thup jong ka National Games ha ryngkat bad 5 tylli kiwei pat ki jingïalehkai ba thymmai, namarkata katei ka Championsip ba la kdew haneng, la pynlong da ka Sqay Federation of India (SFI) ban jied (qualify) ïa ki kynhun na kylleng ka ri India ban ïoh ïashim bynta ha ka 37th National Games ka ban sa long ha Goa ha u bnai Risaw.2023.
Ka AMSA kaba la ïoh ïa ka kabu ban ïoh ïashim bynta ha ka 37 National Games ka ban sa long ha Goa ka buh ïa ka jingkyrpad ïa ka tnad Ïalehkai jong ka jylla bad ïa ka MSOA ban pynrung ïa ka Sqay kum kawei na ki jingïalehkai ba la ïoh ïa ka jingithuh na Indian Olympic Association (IOA) ha ka Meghalaya Games ka ban sa long shen ha Tura, Garo Hills mynta u snem.
Ka buh ruh ïa ka jingkyrpad na ki bor bahalor ba kin noh ïa ka jingïarap khnang ba kane ka kynhun kan ïoh ban pynlong ïa ki shlem hikai bad khamtam ban ïoh ban thied ïa ki tiar kiba donkam ha kane ka jait jingïalehkai ka ba long ruh shi bynta ban pynkhreh ïa ka National Games.
Ka Hynñiewtrep Youth Council (HYC) South West Khasi Hills District, ha ka jingïalam u samla  Pynskhem Kharjahrin u ba dei u Education Secretary ha ryngkat ki katto katne ki dkhot jong ka seng, mynta ka sngi ka 27 tarik Jylliew ki la leit ïakynduh ïa u Deputy Commissioner ka South West Khasi Hills District u Bah T Lyngwa, ban kyntu ïa u ban thaw ki lad ki lynti ban khanglad ïa ka jingsniew bad ka jingpur sted u drok ha ka thaiñ bad ka jylla hi baroh kawei.
U samla Pynskhem Kharjahrin u la ong ba ka shnat treikam jong ka seng HYC, ka Education Cell ka dap da ka jingsngewkhia kaba khraw ha kaba ïadei bad ka jingnang kynrei bad jingnang pur sted jong ka jingsniew jong u drok ha ka imlang sahlang, kaba la teh mraw ym tang ïa ki khun samla jong ka dong ka thaiñ ne wat jong ka jylla hi baroh kawei, hynrei ka jingma ka long namar ka jingsdang ban suh thied ha ki khyllung khynnah kaba la buh ïa ki kmie ki kpa ha ka jingsheptieng bad jingsyier mynsiem.
Ka seng ka la pynpaw ba la donkam ban shim ïa ki sienjam bad ki lad jingïada ba kyrkieh ban pynsngewthuh ïa ki khynnah kiba dang kham rit ka rta lyngba ki skul pule jong ki, ha kaba ïadei bad ka jingsniew bad jingktah jong u drok ïa ka jingim u briew.
Kumta ka HYC Education Cell SWKHD ka la buh ka jingkyrpad ha khmat jong u Deputy Commissioner ban shim khia ïa katei ka mat halor ka jingsniew jong u drok bad ban kynthup ïa ka ha ki kot pule jong ki skul bad kolej hapoh ka distrik.
Ka seng ka buh ruh ka jingkyrpad ba lada long kaba lah ban shim ruh ïa ki sienjam ban pynsngewthuh da ki video lyngkot lyngba ki smart class, lane lyngba ki video lyngkot ha ki prokram pynshai paidbah khnang ba ki khynnah kin tip haduh katno ka jingktah bad ka jingsniew lada ki briew ki la ngop ha u drok.
Ka la kyntu ruh ïa ki paidbah ha ki shnong ki thaw bad ruh ha ka jylla baroh kawei ban ïatreilang ban pynduh jait noh ïa une u jingdih ba sniew khnang ban wanrah ïa ka jingbha ym tang ïa ka shnong bad ka thaiñ hynrei ïa ka jylla hi baroh kawei.
Ka Myntri ka sorkar jylla kaba dei ruh ka nongai ktien jong ka Meghalaya Democratic Alliance (MDA), ka Kong Ampareen Lyngdoh, ha ka 27 tarik Jylliew ka la pynshai halor ka jingkhang ïa ka jingdie ïa ki dohkha ba thied na shabar bad ka la ïada ruh ïa u Myntri Rangbah da kaba ong ba ka jingbym shai ka dei namar ym pat shym la pyntip ïa u Myntri Rangbah shaphang ka jingweng noh ïa ka jingkhang ban die dohkha.
Ka jingbym shai ka la mih hadien ba ka Commissioner ka Food Safety, ha ka 26 tarik Jylliew ka la pyntip ba la weng noh naduh ka 24 tarik Jylliew ïa ka jingkhang ban die ïa ki dohkha ba thied na shabar.
Kane ka jingpyntip ka long mar pyrshah ïa ka jingkren jong u Myntri Rangbah u Conrad K Sangma ha kajuh ka sngi.
U Myntri Rangbah u la ïathuh ha ki lad pathai khubor ba ka sorkar kan pule bniah ïa ka jinglong jingman shwa ban rai ban weng noh ïa ka jingkhang ban die ïa ki dohkha ba thied na shabar.
“Lehse ym pat shym la pyntip ïa u (MR) halor ka jingweng ïa ka jingkhang die dohkha, hynrei naduh mynta yn leh ïa ki test bad lada dang lap biang ïa ka jingdon u formalin ha ki dohkha ba thied na shabar, ngin hap ban khang biang.
U Myntri Rangbah u shu jubab halor ka jingsngew ka sorkar halor kane ka bynta," la pynshai ka Kong Ampareen.
Haba pynthikna ba ka jingthmu ka sorkar kam long ban pynthut ïa ka bylla jong ki briew, ka Myntri ka la ong, “Hynrei ki nongkhaïi, ki nongdie wholesale, bad ki nongdie dukan ki dei ban pyrkhat ïa ka koit ka khiah bad ka jinglong shngaiñ jong ki nongthied jong ki.
"Ka sorkar ka dang ap ïa ka kaiphod halor ka test ba la phah dang shen hynrei hashwa ban ïoh ïa ka kaiphod, la weng noh ïa ka jingkhang ban die ïa ki dohkha.
Halor kane, ka Kong Ampareen ka la ong ba ka Food Safety Commission ka dei ka bor peit kaba biang eh ban pynshai ïa kine ki jingbym shai.
“Ngi dei ki kynrad ha ka saiñ pyrthei; ngi ong ba kane ka dei kaei ba la shem; la ïathuh ïa ngi ba la weng noh ïa ngi ba la weng noh ïa ka jingkhang hynrei lada ka kaiphod jong kawei pat ka test ka wan bad ka jingmih ka dei kajuh, te ka jingkhang kan ïai bteng," ka la ong.
Haba kylli la kane ka jingweng noh ba shipor ïa ka jingkhang die dohkha khlem ki resol jong ka test kan buh jingma ïa ka koit ka khiah, ka Myntri ka la ong, “Dei na kata ka daw ba ka imlang sahlang ka dei ban shim ïa ki sienjam ïada ba donkam.
Ngi dei ban kiar na kaba thied dohkha khnang ba kan ym don ka ïew.
Ngi dei ban long kiba koit ba khiah.
Kane kam dei ka sien ba nyngkong ba la shem ïa u formalin ha ki dohkha ba thied na shabar; kumta thied ïa ki dohkha kiba long shngaiñ ban bam.
"Haba kylli hato yn shim kam eiei pyrshah ïa ki nongkhaïi, ka Kong Ampareen la ong ba la bthah ïa ki ban bud ïa ki kyndon treikam bad yn pyntreikam ïa ki.
Halor ka jingkylli la yn ujor FIR ne pynlong ka jingtohkit, ka Kong Ampareen ka la ong ba ka sorkar ka la ïakren bad ki nongdie wholesale, ki nongdie dukan bad ki nongkhaïi dohkha, ha kaba la pyntip sha ki halor ka jingdonkam ban bud ïa ki sienjam ban don ka jingshngaiñ na ka bynta ki nogthied jong ki.
“Ki donkam ban wad hangno ka jingpynsniew ka jia; phi dei ban wad namar phi dei ki nongdie; phi lah ban shu khynniat ïa ka jingkitkhlieh ha kiwei; hynrei ïa ki sienjam na ka bynta ka jingpynkheiñ ïa ka jingshong shngaiñ ha ka jingbam yn pyntreikam," ka la bynrap.
Ka la ong ruh ba ha kawei na ki jingïalang bad ki nongkhaïi dohkha, ka la kylli katno sngi ka shim por ïa ka trok kit dohkha ban wan na Karnataka sha Shillong bad ka jubab ba ka la ïoh ka long saw sngi, kaba long pyrshah ïa ka por 15 sngi ba la pyntip ïa ka mynshwa.
“Ki (nongkhaïi) ki ong saw sngi.
Kane ka dei kaei kaei kaba ngam tip; ngam dei kaba shemphang halor kane.
Nga la bthah ïa u food safety inspector ban shim khia ïa kane bad ban leh ki jingtohkit kiba donkam.
Nga shu tip ba ym lah ban buh slem ïa ki dohkha.
Kumno ki (dohkha) ki i thymmai wat hadien kiba bun ki sngi ka dei ka jingkylli ba shong dor shi millian dollar; ngan ym kyntiew eiei halor ki dohkha napoh ka jylla hynrei ngi donkam ban shim ïa kaei kaei kaba long shngaiñ," la bynrap ka Kong Ampareen.
Ka lympung ïalehkai jong ki khynnah skul kaba la tip kum ka East Khasi Hills District Level Inter School Subroto Mukherjee Cup Football Tournament 2023" ba la pynïaid da ka ophis treikam jong u District Sports Officer, East Khasi Hills District ka la ïaid sha ka sngi kaba ar mynta ka sngi ka 27 tarik kaba la sdang mynhynnin ka sngi ka 26 tarik Jylliew kaba la long hangne hapoh nongbah Shillong.
Ïa ki jingïalehkai jong kane ka lympung ïalehkai kaba la wan ban ïa shim bynta da ki skul bapher bapher kiba don hapoh ka distrik la phiah ban pynlong ïa ki jingïakhun ha ki artylli ki madan ïalehkai kiba don hangne hapoh nongbah kata ïa ki jingïalehkai jong ka under-17 khynnah shynrang bad kynthei la pynlong ha madan MFA Turf Polo Ground, Shillong bad ïa ka jingïalehkai jong ki khynnah under-14 la pynlong hapoh madan heh kaba don hapoh Mawlai Phudmuri, Shillong.
Ki la don 8 tylli kj jingïalehkai ha kane ka sngi ha kaba ha ka jingïalehkai kaba nyngkong jong ka Under-17 girls ka Sacred Heart Boys Higher Secondary School ka la pynliem noh ïa ka Umpohliew Jingtip Higher Secondary School da 1 la 0, bad ïa katei ka 1kol la wan lyngba ka Balamphrang Wahlang kaba la ïoh ban thep ha ka minit kaba 46 jong ka kylla miet.
Ha ka jingïalehkai kaba ar, ka Assam Rifles Public school ka la pynliem noh ïa ka Vilco Secondary School da 4 la 0.
Katba ha ka jingïakhun kaba lai, ka Phila Rapsang Memorial Secondary School ka la pynliem noh ïa ka St.Anthony’s Higher Secondary School da 1 la 0 kaba la thep da u J.Andy Wilson Nongkhlaw ha ka minit kaba 42 jong ka kylla miet.
Ha ka jingïalehkai kaba saw ka H.Elias Memorial Secondary School ka la ïalehkai pyrshah ïa ka Government U.P School Mawryngkneng bad ha kane ka jingïalehkai ka H.Elias Memorial Secondary school ka la pynliem noh ïa ka Government U.P School Mawryngkneng da 4 la 0.
Haba phai pat sha ka jingïalehkai jong ki khynnah kiba hapoh 14 snem, ka H.Elias Memorial Secondary Higher School ka la pynliem noh ïa ka St.John Bosco Boys Higher Secondary school Sohra da 7 la 0.
Katba ha ka jingïakhun kaba bud, ka Assam Rifles Public School ka la pynliem noh ïa ka Lumpyllun Government LP/UP School da 11 la 1.
Ha ka jingïakhun kaba lai, ka Umpohliew Jingtip Higher Secondary School ka la pynliem noh ïa ka Vilco Secondary School da 14 la 0.
Bad ha ka jingïakhun kaba khatduh, ka Umphyrnai Presbyterian Secondary School ka la pynliem noh na ka St.Anthony’s Higher Secondary school da 3 la 2.
Ka jingkiew ki dor ki mur jong ki mar ki mata ha ka jylla la sakhi ba ki kiew na kawei ka por sha kawei pat bad kane ka ktah ïa ki paidbah khamtam haba kiew ki jingdonkam ba manla ka sngi ha ki ïing ki sem kaba kim lah ban kiar ne ïaid lait hynrei ban hap thied watla ka don ka jingkiew.
Kane ka jingkiew kam dei shuh kaba dang phylla ha ka jylla, hynrei ka dei kaba la ju jia bunsien bad la ïohi ba kane ka jingkiew ka long laitlan khlem da don ki kyndon ki ban teh lakam ba ka dor ka mur jong ki mar ki mata kan long kaba ïaid beit ïaid ryntih bad ba kan ym ktah ïa u kup shiliang u sem shiliang.
U MLA jong ka Congress, u Saleng Sangma, ha ka 27 tarik Jylliew u la pynpaw ïa ka jingsngewkhia halor kane ka jingkiew ki dor ki mur jong ki mar ki mata ba ju pyndonkam manla ka sngi bad u la ai jingmut ruh ïa ka sorkar ba ka dei ban tuklar halor kane.
Katkum ka jingsngew jong u Saleng, “Ymdei tang ki briew kiba duk kiba ud halor ka jingkiew ka dor ki mar ki mata ha kine ki sngi, wat kiba riewspah ruh ki ud.
U khaw shi byrni u ju shongdord T.1500, hynrei mynta u shongdor hapdeng T.1800 haduh T.2000".
U Saleng u la buh jingkylli ruh la ki briew na ki longïing ba kham duna ha ka ïoh ka kot ki kotbor ne em ban thied ïa ki jingdonkam ba man ka sngi jong ki.
“Hato kin thied ïa ki jingdonkam ki khun ki kti jong ki, siew bai wai, lane siew ïa ka bai skul? Kiba duk ki don ha ka khim khait", la bynrap u Saleng.
U Saleng u la ong ruh ba ki nongkhaïi ki ju pynkylla ïa ki dor ki mur katkum ka jingsngew bit jong ki, bad ong “Shu shim nuksa ïa ka doh masi, mynshwa ka dor ka dei T.400, bad mynnin ka sngi ka dor ka kiew sha ka T.800.
Ym dei tang ka doh, wat ki jhur ruh, hynrei ka bainong ki briew ka sah katjuh.
Kam kiew, hynrei peit ïa ka dor jong baroh ki mar ki mata kiba kiew".
U Saleng u la pynpaw ruh ba ki nongkyndong ki lah ban thung hi ïa ki jhur ki jhep na ka bynta ban bam, kaba kham wanrah jingeh mynta ka dei ïa kiba shong ha sor namar ka jingnang kiew kiwei pat ki jingsiew kum ka bai bording, ka bai ïing bad ki mar ki mata.
Shuh shuh u la kyrpad ïa ka sorkar ba ka dei ban leh eiei halor kane bad ban pynthikna ba ka dor ka mur ka dei ban long kaba neh bad ba baroh kin don hapoh kane ka jingpynïaid, khnang ban khanglad ïohdon kiba shim ïa ka aiñ ha ka kti bad ki ban shim kabu na kane ka jinglong jingman.
Ki jaidbynriew Garo kiba shong ba sah shabar ka Meghalaya kim lah ban ïoh ïa ki kam sorkar ha ka jylla.
Ïa kane la ïathuh da u Myntri Rangbah ka Meghalaya u Conrad Sangma ha ka Sngi Hat Majai.
U Myntri Rangbah Conrad Sangma hadien ka jingïalang ka Cabinet ha ka Sngi Hat Majai u la kdew ba la mynjur ïa ka Office Memorandum (OM) jong ka Personnel Department halor ka bhah thungkam bad ka reservation roster.
“Ka Cabinet mynta ka sngi ka la mynjur ïa ka Office Memorandum (OM) jong ka Personnel Department halor ka Resevation Policy bad Reservation Roster", ong u Conrad Sangma.
U Myntri Rangbah u la ong ruh, “Ka Office Memorandum ba la pynmih ha u snem 1972 ha kaba ïadei bad ki kam ba lait na ka bynta ki Scheduled Tribe (ST) bad ki Scheduled Caste (SC), ka kdew ba ki kam ba lait ba pynbna paidbah ki dei ban don 9 tylli lane duna na ki kam ba la pynbna na ka bynta ki jaidbynriew ba dei ban ïoh, kin ym mih shuh nangne shakhmat, namar ka donkam ban bud ïa ki point ka Roster ha ka bhah thungkam".
“Kane ka mut ba nangne shakhmat, ïa ki kam ba la pynbna yn thung katkum ka Roster Point bad ym katkum ka jingdon ki kam ba la pynbna paidbah", u la bynrap.
“Ka Cabinet ka la pynthymmai ruh ïa ka OM ba la pynmih ha u snem 1974 ha kaba ïadei bad ki kam ba la mang na ka bynta ki Garo, ha kaba nangne shakhmat, ïa ki kam ba dei ïa ki Garo yn pyndap da ki kyrtong na Garo hapoh ka jylla.
Ha ka OM kaba mynshuwa la shah ia ki Garo na shabar ka jylla ban pyndap ha ki kam ba lait", ïathuh u Myntri Rangbah ka Meghalaya.
Ka Cabinet jong ka Meghalaya ka la mynjur ruh  ïa ka OM jong u snem 2020 ha kaba ïadei bad Reservation Roster na ka bynta ki briew kiba don jingduna dkhot met, ha kaba nangne shakhmat ka jingmang bhah ïa kiba don jingduna dkhot met la buh katkum ki point ha ka Reservation Roster.
Shuh shuh la bynrap ïa ki kyndon ba thymmai ha ka OM jong ka Reservation Policy na ka bynta ki kyrtong kiba aplai ia ki kam ha ki district.
Katkum ki kyndon ba thymmai, ki kyrtong kiba aplai lyngba ki District Selection Committee ki dei ban long kiba nang ïa ka ktien jong ka district.
Ka ri Khasi ka don ïa ka History kaba khraw lada ngi puson janai bad tih jylliew ïa ka khanasmari jong ka synshar ka khadar ha kaba u nongthoh u nud ban ong ba naduh ba la sngewthuh paidbah ïa ka kyntien Politics bad Democracy ha kylleng ka pyrthei ka synshar paidbah kaba hok bad shisha (True Democracy) ka dei kaba la hikai nyngkong nyngshap eh da u Khasi.
Hadien ba ka synshar Khasi ka la ïa tyngkhuh bad ka bor synshar Bilat (British Crown) ka British Government ka la kurup katto katne tylli ki jaka (areas) kaba la tip kum ka British Areas.
Haba ka jingïaleh laitluid jong ka ri India ka la thnam bad jur bha ka sorkar British kam banse ban pynbna bad ai laitluid noh ïa ka khlem pyntud ha ka 15th August 1947.
Hadien kane ka jingioh laitluid ki Syiem Khasi hapoh ka lama jong ka Synjuk Lang ki Hima Khasi (Federation of Khasi States) ki la ïaleh dohiap bad ïa khun tyngeh da bun ki buit ki lad da kumno ban wanrah ia ka ri Khasi hapoh ka jingsynshar da lade kaba laitluid hynrei ka Bharat India da ka jingthmu ban pynhiar ïa la ka thapniang jong ka synshar khadar namarkata da ka buit poh bad da ka bor ki la phah soi jubor ïa ki Syiem Khasi bapli ïa ka Dulir ïasoh India (Instrument of Accession) kata ka long ba ïa ki jaka Khasi la dei ban pynïasoh sha ka Indian Dominion khlem ka mon u Syiem u Kmie ryngkat bad ki khun ki hajar.
Haba ka India ka la ioh ïa la ka jinglaitluid ki nongïalam India lyngba ka Constituent Assembly ki la pynkhreh ïa ka Riti Trei kam (Constitution) jong ka India kaba la shim por ban pynlong kitab ïa ka kumba 2 snem 11 bnai bad 18 sngi.
Hapoh kane ka Constitution la pynrung bad pynhap ïa ka Ri Khasi ha ka Sixth Schedule bad lyngba kane ka bynta la suit la shor ïa ka District Council bad dei ha ka la pynkup bor ruh ba kan peit halor ka synshar bad ka bishar.
: Ka KHASI STATES kaba kynthup ïa ki jaka kiba hap hapoh ka jingsynshar jong ki Syiem bad ka KHASI JAINTIA HILLS DISTRICT kaba kynthup ïa ki jaka kiba la tip kum ki British Territory.
Kumta ïa kitei baroh artylli ki bynta la pynhap hapoh ka jingsynshar District Council ha ka kyrteng UNITED KHASI JAINTIA HILL DISTRICT COUNCIL.Ha kaba ïa dei pat bad ka Shillong (kaba la pynkdup sha ka synshar Municipal katkum ka Bengal Municipal Act 1876) la phiah ha ki ar bynta kata ka NORMAL SHILLONG (Non-Tribal Area) kaba kynthup ïa ki jaka :Jailroad, Police Bazaar bad European Ward bad ka SHILLONG ADMINISTERED AREA (Tribal Areas) kaba kynthup ïa ki jaka: Mawkhar, Jaiaw, Laban, Laitumkhrah, Malki, Mawprem bad kiwei pat ki jaka Sor kiba hap hapoh ka Hima Mylliem.
Haba ki Syiem ka Hima Mylliem kum u Hain Manik Syiem bad u Ron Singh Syiem ki la ïa soi ïa ka Dulir (Agreement) ha u snem 1878 bad 1913 ban pynhap noh ïa kitei ki jaka sha ka Municipal Administration hynrei katkum ka jingïatainia ha ka Draft Constitution jong ka ri India halor kiba kum kino ki shnong/kyntoit/jaka jong ka sor Shillong ki ban hap sha ka Tribal Area ne ki jaka Trai ri bad dei u Dr.Ambedkar uba la wanrah ïa ka Amendment ba kito ki shnong/kyntoit/jaka kiba hap hapoh ka Hima Mylliem kin dei ki jaka Tribal Area ne ki jaka Trai ri (katkum ka jingkdew jong ka Para 20 sub-para (2) jong ka 6th Schedule).
Te dei namar katei ka daw ba ngi sa ioh ïa ki MDC ha kitei ki jaka ki ban mihkhmat sha ka District Council kat haduh mynta ki sngi.
Ia ka Sixth Schedule la thmu ba lyngba ka jingsynshar District Council yn aiti ha ka, ba kan thaw ïa ki aiñ ki kanun ba kan peit ïa ka synshar ka bishar bad ruh ban wanrah ïa ka roi ka par bad khamtam eh kumno ban pynneh pynsah ïa ki Riti ki Dustur jong ki Trai Muluk Trai jaka.
Kumba u Khasi u la don ïa la ka rukom synshar Bishar ha ki syrtap kum ka synshar shnong Raid, Elaka bad Hima ha kaba ki khlieh nongsynshar kim lah ban leh bor ne rai sop sop ïa kano kano ka bynta khlem ka rai da ka Dorbar ha kaba u khun u hajar u long shibynta na ka.
Namarkata la khmih lynti ba ka District Council jong ka Schedule kaba hynriew kan trei kam ha ka dur kum ka nongri nongsumar ïa ka hok longtrai jong u trai muluk trai jaka khamtam eh ha ka jinglong trai ïa ka rukom ka riti bat khyndew bat shyiap u Khasi.
Nangta haba ngi phai sha ka Panchayati Raj kaba la wan long doh long snam na ka Part IV, Directive Principal of State Policy, Article 40 jong ka Indian Constitution kaba la bthah ïa ka sorkar jylla ba kan thaw ïa ka Village Panchayat (Synshar shnong) bad ai ruh ha ka ïa bor bad ka iktiar ba kan pyntrei kam kum ka sorkar synshar lade ne ka Local Self Government.
Ia ka Panchayats hap ban oh dur katkum ka pyrkhat bad ka hikai synshar India (Indian Democratic Context).
Ka Panchayats (Panchayati Raj) ka la ioh ïa la ka jong ka bynta ha ka Indian Constitution katkum ka Part IX lyngba ka 73rd Constitutional Amendment Act 1992 kaba kren shaphang jong ka naduh ka Article 243 haduh Article 243-0.
Ynnai ïa kren ïa kawei pa kawei ka Article jong katei haneng hynrei ngin ïa poi beit sha ka sohpdung jong ka phang kren.
Ka Article 243 –G ka kren halor ka Power, Authority and Responsibility of Panchayats bad katkum ka Clause (b) ka batai halor ka jingpyntrei kam ïa ki Schemes na ka bynta ka jingpynbha ïa ka ioh ka kot bad ka imlang ka sahlang ba la pynkhamti ha ka Panchayat kaba kynthup ruh ïa ki bynta jong ki subjects kiba la pruid dak ha ka Eleventh Schedule.
Ka Article 243-M Part not to apply to certain areas- ka mut ba ïa ka Panchayat yn ym kynthup ïa ki katto katne tylli ki jaka bad ka clause 2(a) ka thew ïa ki jaka ne ki jylla kiba hap ha ka Tribal areas katkum ka jingpyni dak ha ka clause (2) jong ka Article 244.
Mynta ngin ïa phai khyndiat shaphang ka Eleventh Schedule jong ka Indian Constitution tang ban shu ïa tah mluh ha kane ka jingthoh lyngkot.
Ka Eleventh Schedule ka don 29 tylli ki Subjects kiba la thoh la pruid na ka bynta ki kam pynroi kum:Ka Rep ka Riang (Agriculture) ka khyndew ka shyiap (land improvement & Reforms) ki Kam karkhana (Industries like small scale, khadi, village and cottage) ka Umbam umdih (Drinking Water) ka lynti synkien (Road bridge, waterways etc) ka Bording (Electricity) ka Pule puthi (Education) ka jingpynkhlaiñ ïa ka Iew ka hat (Markets & Fairs) ka koit ka khiah (Health & Hospital) ka jingkyntiew ïa ki kynthei ki khynnah (Women & Child Development) bad kiwei kiwei.
Ia kitei ki subjects la bynshet ha ka Panchayats katkum ba la aiti ha ka ïa ka bor ka iktiar bad ka jingkitkhlieh kumno ban saiñdur bad ban pyntreikam ïa ki na ka bynta ka jingbha bad ka jingmyntoi jong ki paid nongshong shnong katkum ba la kdew ha ka Article 243-G.Kaba kham kongsan eh ba ngin ïa puson jylliew ka dei halor ka ‘Recommendation of National Commission to Review the Working of the Constitution’ ïa kaba ka sorkar India ka la thung ia ka National Commission hapoh ka jinglamphang jong u Sahep Bishar M.N.Venkatachaliah (former Chief Justice of India) na ka bynta ka jingbishar bniah halor ka jingpyntreikam ryntih ïa ka Riti Trei kam (Constitution) jong ka ri India.
Ia ka kaiphot la aiti sha ka sorkar India ha ka 31-03-2002.
Ka Chapter 9 jong ka kaiphot ka kren shaphang ka jingsambynta bad ka jingaiti ïa ka bor synshar na ka Central Government sha ka Local Government (decentralization and devolution of powers) bad ka Part D jong katei ka lynnong ka kren shai halor ka synshar ha North Eastern Region jong ka ri India katkum ba la pruid dak ha ka Sixth Schedule.
Ka Commission ha ka kaiphot jong ka ka la pashat ïa ki jingaibuit halor ban ithuh ïa ka jingpyntreikam (Recommendation) kiba long kumne (i) Ba ïa ki subjects kiba la kdew ha ka Eleventh Schedule jong ka Indian Constitution ka long ba sha ki jaka ri thor la pynkupbor ha ki Panchayats ban pyntrei ïa kitei ki subjects.
Hynrei sha ki jaka ri lum jong ka shatei Lam mihngi (NER) yn pynkhamti bad pynkupbor sha ki Autonomous District Council jong ka Sixth Schedule ban pyntyllun ïa ki thup kiba ksoh ha ka Eleventh Schedule.
(ii) Ka jingpyntreikam ïa ki Central Funded Projects dei ban pynkhamti bad bynshet sha ki Autonomous District Council ha ryngkat bad ka jingbishar bniah ïa ki jinglut jingset (Audit) da ka CAG.Na katei ka Commission ngi lah ban sngewthuh ba ka District Council ka don ki kamram kiba khia bad ka jingkit khlieh kaba khraw ba ka dei ban pyndep na ka bynta ka jingmyntoi jong u paidbah.
Namarkata, lada ka sorkar India ka kwah shisha ban kyntiew bad pynkhlaiñ ïa ngi ki Ri lum kiba long ki trai Muluk trai jaka ka dei ban pdiang bad mynjur ïa ka kaiphot ba la wanrah da ka National Commission to Review the Working of the Constitution.
Ym tang katta ka sorkar Kmie ka dei ruh ban kham ai bor bad ai laitluid ïa ka Autonomous District Council ba kin trei kam ryngkat bad ki bor synshar shnong.
Namarkata lada ngi bishar bniah bad jylliew ngi ioh ïa ka nia ka jutang ba ha ka Ri Khasi (Meghalaya) yn ym don Panchayats ne ngim donkam hi ruh ïa ka, kumba la pynksan ha ka Article 243-M.U Khasi kumba ngi tip ba u la saiñdur lypa ïa la ki jong ki rukom synshar (Indigenous Institution) bad nangta ngi ioh sa ïa kawei pat ka bor synshar ka ban peit tympang na ka bynta ka jingmyntoi ban ïada bad pynim ïa u Khun Ka Mei Pun Mei kha (son of the Mother Land) kata ka District Council lyngba ka Shedulk kaba hynriew.
Nangta ngi lah ruh ban ong ba ka jylla Meghalaya 99.9% dei ki jaka kiba hap ha ka bor synshar ki District Council.
Te dei na katei ka daw ba ka National Commission ha ka kaiphot haor ka jingbishar bniah ïa ka jingpyntreikam ryntih ïa ka Constitution, ba ka la wanrah ïa ka Recommendation ban ithuh bad ai bor ïa ki Autonomous District Council ba kin skim ka jingkitkhlieh ban pyntreikam jaidbynriew ngim dei ban shah pynbiej ha ki Scheme Pynroi kum ka JNNURM lyngba ka synshar Municipal ne ki Scheme lyngba ka Panchayats kiba lah ban ktah bad pynduh bor ïa ka SYNSHAR U KHASI.Hynrei ngin pdiang tang ïa ki kam pynroi kiba wan lyngba ka synshar Dorbar u Khasi (Shnong, Raid Elaka bad Hima).
Ka kamram kam pat kut mynta kaba sah ka long da kumno ngin pynlong doh long snam ïa katei ka Recommendation ba la kdew sha khmat khnang ba ki District Council kin lah ban pyntrei kam katkum ka jingaibuit jong ka Commission.
Namarkata, ka jaidbynriew ka kyrsiew thiah ïa ki MDC ba kin bud dien ïa katei ka Recommendation bad ka kyntu ruh ïa ka sorkar Jylla bad pynbor ïa ka sorkar Kmie ba kan mynjur ïa ka kaiphot ba la wanrah da ka National Commission.
Kyntang ïa wai ka snam u Khasi ka khot –ka pyrta ïa kito kiba don ka iktiar ha ka bor synshar ba kin don nyngkong eh ka jingsngew ba ki dei u KHASI khnang ba kin lah ban pynkhlaiñ pat ïa ka jaidbynriew kaba la sdang tlor bad lip rong.
Ka jingïakhun hapdeng ka Seven United SC pyrshah ïa ka Mawten SC ka la kut noh ha ka jingïakhaid ha ka jingïalehkai na ka bynta ka lympung Meghalaya State League MSL kaba la long mynta ka sngi ka 26 tarik u Jymmang  ha Madan MDSA Mawkyrwat South West Khasi Hills District.
Ha ka jingïakhun jong kine ki ar kynhun, la sakhi ba ka jingïalehkai ka long kaba ïakhaid bor bad kaba itynnad bad kala pynhun hi jrut  ïa ki nong wan peitkai ha kane ka sngi wat la ha ka kylla step na baroh ar tylli ki kynhun kila ïa trei shitom ban ïoh thep ïa ki kol ki jong ki hynrei hapdeng baroh ar tylli ki kynhun ïalehkai kim shym la lah ban ïoh kabu ban pynkhih jar.
Shuh shuh wat ha ka kylla mit ruh watla ki la ïaleh ban sei ïa ki sap ki jong ki hynrei wat la naka liang ka Seven United SC bad ka Mawten SC kila pyrshang shibun ki kabu hynrei naka jingtbit ki rangapkol bad ki rangïalehkai hapdeng jong kine ki artylli ki kynhun tad haduh ba kut jong ka jingïalehkai kim shym ïoh ki jingkhang ba biang ba kin ïoh ïa ka 3 poiñ.
Haba phai sha ka miej ïakheiñ jong kine ki 2 kynhun, ka Seven United SC napoh Eastern West Khasi Hills District kala ïoh ban ïalehkai haduh 4 sin mynta ka sngi ha kaba kala ïoh 8 poiñ bad ka Mawten SC na South West West Khasi Hills District kala ïoh ban ïalehkai 3 sien bad kala ïoh 4 poiñ, ka Mawten SC kan sa ïoh ban ïa lehkai biang sa 2 sien ha kane ka lympung MSL ha Mawkyrwat South West Khasi Hills District.
Ka Meghalaya Board of School Education (MBOSE) ha ka 26 tarik Jymmang, ka la pynbna ïa ka result na ka bynta ka Secondary School Leaving Certificate (SSLC) bad ka Higher Secondary School Leaving Certificate (HSSLC)  ha ka ba ka Sherwood School na Tura ka la ïoh ban rah ïa ka nam banyngkong ha ka SSLC bad ka Adventist Higher Secondary School na Thadlaskein ka wan ba nyngkong ha ka HSSLC.Ha ka result jong ka SSLC ki khynnah ki ba la ïoh ban kheit ïa u soh u ba thiang ki la don 51.93%,  ki khynnah ki ba la ïakhun ïa kane ka Examin ki don haduh 51,280 bad ki ba pass ki long 26,629 ha ka jylla baroh kawei.
Ha East Khasi Hills District ki ba pass ki long 35.50%, ha West Garo Hills 13.64 % ha Ri Bhoi ki long 9.09%, West Jaiñtia Hill ki long 10.97 % ha West Khasi Hills ki long 4.99% , Eastern West Khasi Hills 3.98%, South West Khasi Hill 3.48%, East Jaiñtia Hill 4.48%, East Garo Hill 3.83 %0, South Garo Hills 2.84%, NorthGaro Hills 3.61 %, South West Garo Hills 3.50%.
Baroh ki ba la pass  na ka Schedule Tribe ki kynthei ki long 51% ki shynrang ki long 49.34%, ki schedule caste ki ba la pass ki kynthei ki long 65.04 % bad shynrang ki long 63.55%  ki Other Backward Classes  ki kynthei ki long 70.18 % ki shynrang ki long 78.18 % bad ki General ki kynthei ki long 68.86% bad ki shynrang ki long 70.39%.
Ka Sherwood School Tura lyngba ka Samridhya Das ka la ïoh ban bat  ïa ka kyrdan nyngkong ha ka top 20 da ka ba la ïoh ban khur 572 marks, ka Jyotipriya Bhattacharjee na St Magret’s Higher Secondary School ka la wan ba ar da ka ba ïoh 570 mark bad balai ki ïoh ban bat da ki lai ngut ki khynnah pule ki ba kynthup ïa ka Tanushri Achajee na St Magret’s Higher Secondary School, u Ritam Deep Chowdary na Sherwood School, bad ka Salrime M Sangma  na St Xavier Secondary School ki ba la ïoh 564 mark.
U Kennedy Dondor Richmon  Dunai, u dei u khynnah Khasi ki ba la lam khmat ha kane ka kynti na ka jaitbynriew Khasi bad ïoh ïa ka kyrdan ba san ha ka top 20 list da ka ba ïoh 560 mark.
Haba phai sha ka HSSLC result kiba pass ki long 80.30%, ki khynnah ki ba la ïakhun ïa kane ka examin ki don haduh 25,437 ngut ki ba la ïoh ïa ka jingjop ki long 20,425 ngut.
Ha baroh kawei ka jylla ki khynnah ki ba la pass ïa ka HSSLC ki long ka East Khasi Hills 89.93%, ka West Khasi Hills 90.96%, Ri Bhoi 88.04%, Wast Garo Hills 66.80%, East Garo Hills 74.92%, South Garo Hills 49.23%, South West Khasi  Hills 76.73%, West Jaiñtia Hill 81.46 %, East Jaiñtia Hills 71.79%, North Garo Hills 65.15%, South West Garo Hills 67.59 % bad ka Eastern West Khasi Hill 91.64%.
Na ki ba ïakhun regular ki khynnah ki ba la pass ki kynthup ïa ki 12,207 ngut ki kynthei bad 7242 ngut ki shynrang, ki non-regular ki kynthei ki long 557 ngut bad ki shynrang ki long 419 ngut.
Ha ka result HSSLC ki ba la wan ba nyngkong  ha ka topten list , ki kynthup ïa ka Larisa Lamin na ka skul Adventist Higher Secondary School da ka ba ïoh 450 Mark, ka Avelyne Francisca  Khriam na ka skul St Edmund Higher Secondary School da ka ba ïoh 449 mark, bad ha ka kyrdan balai u Deinamesha Hynniewta na ka St Anthony Higher Secondary School.
Ka jingshong shah thngan jong u President Rangbah ka VPP u Bah Ardent Miller Basaiawmoit ka la poi sha ka sngi kaba saw bad  ka jingpur kane ka jingïakhih ban pynbeit thymmai ïa ka bhah thungkam thungjam ruh ka la nangpur sha kylleng ki jaka ha ka bri jong u Hynñiewtrep Hynñiew skum.
Kum shi bynta ban pynbor ïa ki nongmihkhmat Khasi ba ki dei ban kren lang halor kane ka mat kaba ktah ïa ka ri bad ka jaitbynriew baroh kawei, ki dkhot  ka HITO ki la pynlong da ka jingleit ïakynduh bad ki MLA ha ki konstitwensi bapher bapher, hynrei ha kane ka jingleit jong ki, ki la lap pynban ba kine ki MLA kim shym la don ha ka jaka sah jong ki, la ka dei ha ki shnong jong ki ha ki konstitwensi bapher bapher lane ha ki jaka sah jong ki kaba don ha sor Shillong.
Haba kren bad ki nongthoh khubor, u Bah Donbok Dkhar, President ka HITO u la ïathuh ba kane ka jingbuh jong ki ïa ka Missing Report ha ki pulit ka dei hadien ba ki Unit bapher bapher jong ka HITO kiba don ha ki konstitwensi bapher bapher ki la pyntip sha ki ba kin leit wad lem ïa ki MLA jong ki ïoh ki don ha Shillong namar ha ki shnong ba ki sah kim don.
“Ki ong ïa ngi leit pynpeit lem ïoh ki don ha Shillong.
Na ka liang jong ngi ngi la leit peit shwa ïa kiba don ha Mawlai, kiba kynthup ïa u MLA ka Ranikor, ka Mawsynram, ka Sohra bad ka Mawhati bad ngi ïoh ïakynduh tang ïa u MLA ka Mawsynram", la ïathuh u Bah Donbok  bad ong ruh ba dei halor kane ka nongrim ba ka HITO ka la shim da ka sienjam ban leit pyntip noh sha ki pulit ban leh ïa kaba donkam halor kane ka jingjah jong kine ki lai ngut ki MLA.Kitei ki lai ngut ki MLA ki kynthup ïa u MLA ka Mawhati, u Bah Charles Marngar na ka seng Congress, u MLA ka Sohra u Bah Gavin Miguel Mylliem na ka seng NPP bad u MLA ka Ranikor u Bah Pius Marwein na ka seng UDP.Ha ka jingiakynduh jong ki dkhot ka HITO bad u MLA ka Mawsynram, u Bah Olan Singh Suin, na ka liang une u nongmihkhmat u la kular ban iakren halor ka mat Reservation Policy, hynrei u la kyntu ruh ia ki samla ba kim dei ban shaniah than tang ha ka kam sorkar namar ngi im ha kane ka pyrthei bad ka juk ban iabeh bad ialeh ban kiew sha kliar lane kata ka juk competition kumba ju ia tip paidbah.
“Ha ka jylla Meghalaya jong ngi, katno eh kin don kita ki kam ophis? Ngim dei ban shaniah than ha ka sorkar", la ong u Bah Olan bad u la pynshai ruh ba haba phai lei sha ki tnad treikam ba peit da ka sorkar pdeng ki don tang khyndiat eh ki kam ba la bhah kyrpang.
“Mynta ki kam kiba lait tang 14 lane 15, lada bun eh ka dei 50 tylli", la pynshai shuh shuh u Bah Olan bad ong ruh ba mynta ki dang pynkhreh da ki jingai jinghikai ia ki khynnah samla ha ki bynta bapher bapher.
U President ka HITO u la kham ban ïa ki MLA ka UDP namar ma ki ruh ha ka jingïalap ilekshon ki la kular ban buh ha khmat ïa ka Reservation Policy.
Na ka liang jong ka HITO ki la ïathuh ba ha kane ka jingleit ïakynduh jong ki, ki la lap tang ïa u MLA ka Mawsynram, u Bah Olan Singh Suin uba dei na ka seng UDP bad une u nongthawaiñ u la kular ban rah ïa kane ka mat.
Ha kine ki sngi ba la dep, ka la mih ka jingïakren ha kylleng ka pyrthei bad hangne ha ri India jong ngi ruh halor ka jingbun briew ha pyrthei.
Kane ka jingïakren ka la mih hadien ba ka la don kata ka jingpynbna ïa kata ka jingbun briew ha pyrthei.
Ha kane ka jingpynbna la ïathuh ba ka jingbun briew ha pyrthei mynta ka la kot sha ka 1.4 billion.
Ym tang katta, la ïathuh ba ka jingbun briew ha India ka la tam ïa ka jingbun briew jong ka China.
Mynshuwa, ki ri jong ka pyrthei ki tieng ïa ka jingbun briew.
Dei na kane ka daw, ba ka India ka tieng ïa kane ka jingbun briew palat, bad ka la pyntrei kam ïa ki programme family planning ha kylleng ka ri bad hangne hapoh ka Bri u Hynniewtrep ïa ki prokram pynjlan bad pynduh khun.
Ka India mynshuwa ka tieng ïa ka jingbun briew, ba ïoh kam lah ban pynbiang jingbam ïa ki nongshong shnong.
Hynrei, ha kine ki sngi, ka la don ka jingsngewthuh ba ka jingbun briew ruh ka don la ka jong ka jingmyntoi.
Ki khraw pyrkhat kum u Sohblei Sylvanus Sngi Lyngdoh u ba la long u sangot uba la pynshlur ïa ka jingbun khun, ka ban ïalam sha ka jingbun briew jong ka jait bynriew Hynniewtrep.
U Sohblei Sylvanus Sngi Lyngdoh u la ïai kyntu ba kane ka jaitbynriew ka dei ban nang bunbriew khnang ban kan ym jah noh na kane ka sla pyrthei babun paid jong ka ri India.
Kiwei ki nongïalam kum u Bah H.S.Shylla ruh u la pynshlur bha ïa ka jingbun paid jong ki khun u Hynniewtrep.
U Nongïalam jong ka Maitshaphrang Movement u Bah Micheal Syiem ruh u la khren bha shaphang ka jingkhlaiñ jong ka jaitbynriew.
Nalor ka jingbun briew, ka jaitbynriew Hynniewtrep ka don kam ba ki briew kiba khlaiñ ha ka bormet borphad bad ruh kiba khlaiñ ha ka por jabieng.
Tang ka jingbun briew kam biang, hynrei, ka jaitbynriew kaba shlur bad kaba nud ban ïaleh.
Ha ki por kiba hyndai hynthai, ki nongshong shnong jong ka Sparta, kaba long kawei na ki shong jong ka ri Greece, ki la long ka nongmuna jong ka jingdon jong ki nongshong shnong kiba khlaiñ haduh katta katta.
Ha katei ka shnong, ki thad ïa ki khyllung ha ka sngi bad ki ri pat tang ïa kito kiba lah ban im na ka jingshit kyrang jong ka sngi.
Ynda ki la khie samla ki hikai ïa ki kumno ban ïaleh thma.
Ha kine ki pateng kiba la leit noh ïa ka jingnoh mynsiem jong ki rangbah ki jong ngi.
Na ka daw jong ka jingsngewthuh bakla, ka la don noh kata ka jingklet ban pynkup bor ïa ki shynrang ki jong ngi.
Kane ka ïalam sha ka jingduh mynsiem bad kiba bun ki pynkut noh ïa ka jingim jong ki ha u khawiang.
Ka jaitbynriew ka kylla long kaba tlot namarba ki longkpa jong ngi, ki la khlad noh shiteng rta.
Sngewtynnad ban ïohi ha kine ki sngi ba ka la sdang don kane ka jingpynkupbor ïa ki shynrang da kaba ai lem ïa ka nongtymmen jong ki kmie ki kpa jong ngi.
Ki longïing longsem kiba ym lah ban ïasam ïa ki jingdon jingem, ki ai noh ïa ki da ka jingnang jingstad, kaba long u shabi sha ka jingpynkup bor ban ïoh kam ïoh jam bad ban biang hangne ha sla pythei.
Nalor kitei kiei kiei ba la kdew haneng, ka por ka la dei eh ban ïaleh ïa kiba bun ki jingeh kiba ker sawdong jong ngi da ka jingstad, ka jingshem phang bad ka bor jabieng.
Ka jingkhlaiñ, ka jingshlur, ka jingshem phang bad ka jingstad kaba kaba ïa bud ryngkhi ban pynthikna ba ka ïaid shaphrang.
Ka State Tobacco Control Cell (STCC) jong ka Meghalaya ka la ïoh ïa ka jingithuh na ka World Health Organization na ka bynta ka jingnoh synñiang ban ïaleh pyrshah ïa ka jingbam bad jingdih duma.
Man la ka snem ka WHO ka ai ïa ka jingithuh jong ka na ka bynta jong kito ki briew bad ki seng.
Kane ka jingai ïa ka jingithuh, ka long na ka bynta hynriew ngut ki ‘riew shimet bad hynriew tylli ki seng jong ki hynriew tylli ki dong bad ki thaiñ kiba la noh ïa u synñiang babha tang ban ïaleh pyrshah ïa ka jingbam bad jingdih duma.
Mynta ka snem, ka Ka State Tobacco Control Cell (STCC) jong ka Meghalaya ka la ïoh ïa ka khusnam WHO Director-South-East General’s Asia Region Award ba ka bynta ka jingkren kaba bha duh ha ka jingïaleh pyrshah ïa ka jingbam bad jingdih duma.
Ha kane ka jingïaleh pyrshah ïa kane ka jingsniew na ka jingbam bad jingduh duma, kane ka Cell ka la lah ban khring ïa ka jingïashim bynta jong ki 7,975 ki khynnah skul kaba ïaryngkat ïa ka jingshim bynta jong ki 4.9 lak ngut ki khynnah skum ban ïaleh pyrshah ïa ka jingbam bad jingdih duma.
Ha kane ka jingpynshai paidbah  halor ka jingmlien basniew halor ka jingbam bad jingdih duma, ka la suhthied shaduh ki 3,500 tylli ki nongkyndong.
Nalor kane, la lah ban pynlong haduh 7,388 tylli ki jingpynshai paidbah ha ki shong ki thaw bad ïa ki nongshong shnong shaphang ka jingdonkam ban kiar laimaw laidieng ïa ka jingbam bad jingdih sikret.
Ha kaba ïa dei bad kane, u Myntri Rangbah ka Meghalaya, u Conrad K.Sangma ha ka jingpynpaw ïa ka jingsngewburom jong u, u la ong, “Ngi sngewsarong ba ka of Meghalaya’s State Tobacco Control Cell ka la wanrah ïa ka nam ka burom ïa ka jylla ha ka jingïakhun pyrshah ïa ka jingbam bad ka jingdihduma, ha kaba ïa la ïoh ïa ka khusnam  WHO Award.
U la ong ba kane baroh ka dei ka jingtrei shitom jong ka Meghalaya’s State Tobacco Control Cell kaba la pyrshang kat-lah kat-ïa ban pynshai ïa ki paidbah nongshong shnong jong ka jylla bad pynlong ruh ïa ki nongshong shnong jong ka jylla kiba kham shait kham khlaiñ.
Na ka liang jong ka Myntri ka koit ka khiah, ka Kong Ampareen Lyngdoh ka la pynpaw ïa ka jingsngewburom jong ka ïa baroh kito kiba la ïa don kti bad ka State Tobacco Control Cell haduh ba kan da ïoh ïa ka WHO Award na ka bynta ka jingnoh synñiang ban ïaleh pyrshah ïa ka jingsniew jong ka jingbam bad jingdih duma.
Dei ka jingtrei jong ka State Tobacco Control Cell ryngkat bad ka tnad ka thoh ka pule kynthup ruh ïa ki pulit ba ka Meghalaya ïa la ïoh ïa kane ka burom na ka World Health Organization ha ka jingïaleh pyrshah ïa ka jingbam bad jingdih duma.
U Principal Secretary jong ka tnad ka koit ka khiah jong ka Sorkar Meghalaya, u Sampath Kumar u la ong ba kane ka jingïoh ïa kane ka khusnam na ka WHO ka dei ruh ka jingïatrei lang jong ki tnad Sorkar bapher bapher halor ka jingïalang jong u Myntri Rangbah Conrad K.Sangma.
U Secretary jong ka tnad ka koit ka khiah, u Ram Kumar S.u la ïathuh ruh ba dei lyngba jong ka Sambandh Health Foundation kaba la pyllong ïa ka jingïashim bynta jong ki skul bad wanrah ïa kane ka jingjop.
I Dr.Lana Lyngdoh, iba long I Nodal Officer jong ka Meghalaya’s State Tobacco Control Cell ila ong ba ka jingpdiang jong ki paidbah ïa ka jingpynshai paidbah halor ka jingbam bad ka jingdih duma, ka pynishai ba ki paidbah nongshong shnong ki la sdang ban sngewthuh ba ka jingbam bad jingdih duma ka long kaba sniew bad kaba ktah shibun ïa ka jingkoit jingkhiah jong ki nongshong shnong.
U Bah Ardent Miller Basaiawmoit u President ka Voice of the People Party (VPP), u la ong ba ka jingïakhih jong ngi, ka long na ka bynta  ban dawa ban pynbeit ïa ka reservation policy, ym ba ngi ïalehkai ïa ka ding.
Lah ban kdew hangne ba ha ka 26 tarik Jymmang, u Myntri ka tnad pule puthi ka jylla u Rakkam A Sangma u la kynnoh ba ka jingïakhih ka VPP ban dawa pynbeit ïa ka reservation policy ka dei ka ba ki ïalehkai ïa ka ding ka ban thang lut ïa baroh.
“Ngam tip ka ei ka jingmut jong u ba u kynnoh ba ngi ïa lehkai ïa ka ding,  namar ngi ïakhun ban pynbeit ïa ka policy ka ba bakla, ka ba noh shilliang bad ka ba wanrah shibun ka jingduhnong ïa ki khun samla jong ngi", u la ong.
U la bynrap “Kam dei ka jingïalehkai ïa ka ding hynrei ka dei ka jingïaleh na ka bynta ka bit ka biang ki samla wad kam wad jam bad ban pynbeit ïa kane ka policy bhah thungkam jong ka sorkar".
U Bah Ardent u la ong shuh shuh ba “Ka long ka jingïalam bakla ban ong ba ka jingdawa ka dei ka ban pynduh nong ïa ki ba wad kam namar hadien ba nga la shong shah jingit hangne ki ba bun na ki samla ki ba don hapdeng ka jingwad kam wad jam ki la wan ban kyrshan ïa nga, namar ki sngew donkam ban pynsangeh shwa ïa ka jingthungkam thungjam kat ba ym pat lah ban pynbeit ïa ka reservation Policy".
U la bynrap “Ka jingkren jong u Myntri ka pule puthi ka  long tang na suiñ namar ka kam napoh ka paw ba ki samla wad kam ki ai ka jingkyrshan ka ba khraw ïa ngi".
Halor ka jingwan ai mynsiem lang ki riewpawkhmat na ki seng saiñpyrthei bapher bapher ha ka jylla u Bah Ardent u la ong, “Ka jingwan jong ki riewpawkhamt na ki seng saiñpyrthei ba pher bapher bad ki sengbhalang, ka pawshai ba ki ruh ki sngew ïahap ïa kane ka jingdawa ka VPP".
“Lada kim ïahap bad kyrshan ngam tharai ba kin wan ban ai mynsiem, lada ki wan ban ai mynsiem ïa ka jingïakhih ki la sdang don ki seng saiñpyrthei ki seng bhalang ki ba la sngewthuh ba ka jingdawa ka VPP ka dei ka ba shnongnia bad don nongrim", u la bynrap.
U Bah Ardent u la ong shuh shuh ba nangne shakhmat un dang bring ïa ka jingshah thngan marwei namar lada shong shah thngan marwei lane shibun ruh lada ym skhem kan ym poi sha ka jingjop.
Ka la long ka sngi kaba phylla bha ha ka lympung ïalehkai jong ka Meghalaya State League 2023, ha kaba ha baroh ki saw tylli ki jingïalehkai kiba la long ha kane ka sngi ki la don la ki jong ki khana.
Tangba kawei pat kaba lah ban pynsah jingkynmaw bha  lada ngi ïakren shaphang kane ka lympung ïalehkai ka dei ka jingshah rem noh kaba kyndit jong ka Ladthadlaboh da 1 la 0 ha ka Youth Club Pdengkarong ha ka jingïalehkai kaba la long hapoh madan Kiang Nangbah Stadium ha Jowai, kaba lah ban pynpulom noh na ka jingïaid lynti jong ka ban ïoh rung sha ka semi phainal jong ka MSL.Haba phai pat sha kawei pat ka jingïalehkai kaba long mynta ka sngi ha ka Group A jong ka Shillong Zone, ka Umkseh ka la lah ban pynliem noh ïa ka Jyntru da 3 la 2.
Katba ha ka jingïalehkai jong ka Group D, ka Atong Matgrik ka la pynliem noh ïa ka Warima Youth Club da 4 la 3.
Ka jingïalehkai kaba la long hapoh madan MFA Turf ha Shillong ka Jyntru ka la lah ban tam da 1 kol hadien ba ka la thep ïa ka kol ha ka minit kaba 33 kong ka kylla step lyngba u Monush Lapang header.
Bad haba la sdang ka jingïalehkai jong ka kylla miet ka Umkseh ka la lah ban pynphai ïa ka kol ha kaba u Kyrshan Khongsit u la thep ïa ka kol kaba nyngkong na bynta ka kynhun ïalehkai ka jong u ha ka minit kaba 57 bad tang hadien saw uminit Rangkitbok Rani u la lah ban thep ïa ka kol kaba ar ha ka minit kaba 61.
U nongïalehkai jong ka Jyntru ruh tang hadien ba ka Umkseh ka la thep ïa ka kol kaba ar u Emanbha Marbaniang u la lah ban thep ïa ka kol kaba ar na bynta ka Jyntru ban pynphai ïa ka kol tang hadien san minit ha kaba u la thep ïa ka kol ha ka minit kaba  66 jong ka kylla miet.
Tangba tang hadien hynriew minit ka Jyntru bad ka Umkseh ki la ïakhaid da 2 la 2, u nongïalehkai jong ka Umkseh u Dibasstar Rani u la thep ïa ka kol kaba lai jong ka kaba la lah ban pynjop ïa ka kynhun ïalehkai ka jong u.
Da kane ka jingjop mynta ka sngi ka Umkseh ka la lah ban khur ïa ka sien jop ba nyngkong jong ka ha kane ka lympung ïalehkai.
Ka Umkseh, Jyntru bad ka Umrit mynta ka kynti ki la lah ban kamai mar 4 poiñ tangba tang ka Umrit kaba dang don jingkyrmen ban lah ban thaw pyrthei ban rung sha ka semi phainal namar ki dang sah ka jingïalehkai ba kin hap ban ïakhun.
Ka jingïalehkai ba mynta ka sngi ha ka Group A, Shillong zone  ka Umrit kan ïalehkai pyrshah ïa ka Mawlai SC ha ka por 3 baje mynsngi, ha ka Group B, Jowai zone  ka Mulait United kan ïalehkai pyrshah ïa ka Sein Pynbhalang ha ka por 2:30 mynsngi katba ha ka Group C, Mawkyrwat zone ka Shillong Lajong FC kan ïalehkai pyrshah ïa ka Pyndengrei ha ka por 3 mynsngi bad ka jingïalehkai ha ka Group D, Tura zone ka Selsella Sports Association kan ïalehkai pyrshah ïa ka Chipakkore ha ka por 3 mynsngi.
Ka St.Joseph’s Seminay Pyndengrei Nongstoiñ, mynta ka sngi ka 27 tarik Jymmang ka la ïoh ban plie paidbah noh ïa ka Multi-Purpose Hall ha kaba u MLA barim ka Nongstoiñ konstitwensi u Bah Macmillan Byrsat u la long kum u kongsan.
Ïa katei ka Multi-Purpose Hall la tei lyngba ka skhim CMSDF jong u snem 2021-22 ha ka mang pisa kaba 12 lak tyngka ha kaba la ïoh ruh ban plie da u Bah Macmillan Byrsat ha ryngkat ka jingïadonlang u Fr.Alphonsus Wahalng u Rector, u Fr.Marius Thongni Parish Priest ka Pyndengrei Parish bad kiwei kiwei.
Haba ai jingkren kum u kongsan ha katei ka jingïalang plie paidbah, u Bah Macmillan Byrsat u la ong ba ha ki 5 snem jong ka jinglong MLA jong u la lah ban ïarap ïa ki kynhun Balang bapher bapher kiba don ha ka district bad ka jingai skhim ka la kot sha ka 2 klur 50 lak tyngka.
U Bah Byrsat u la ong ba ka jingnoh synñiang sha ki kynhun Balang ka long na ka bynta ba kin dang lah ban tei ïa ka imlang ka sahlang ym tang ba kin shu kut ha ki saw kynroh bad u la ong ruh ba ka St.Joseph’s Seminay Pyndengrei Nongstoiñ kadei kaba kham kyrpang namar kadei ka shlem ba ai jinghikai ïa ki khynnah ym tang ha ka jinglong ba kynja mynsiem hynrei ha baroh ki liang na ka bynta ban tei ïa ka imlang ka sahlang.
Ka dei ka Sien ba nyngkong ba ka skul na ka thaiñ Sawsymper ka la lah ban Pynmih ïa ki khynnah skul ba don hapoh ka Top 20 jongka SSLC ba la pynïaid daka MBOSE.Kane ka khynnah ka dei kaba la tip kyrteng kum ka Jessica Marwein kaba dei ka khun jongka Daiahun Marwein bad u Bah Arbiros Lyngdoh naka shnong Kmawanrum East Khasi Hills District bad ka pule ruh ha ka skul St.Ferrendo Secondary School Sawsymper bad ka la ïohrung ruh haka kyrdan ba 20 jongka Class X (SSLC) ba la pynïaid daka MBOSE.Ha Kane ka sngi, naka liang jongka KSU Sawsymper Circle hapoh la jingïalam jong u samla Belingstar Lyngkhoi (President KSU Sawsymper Circle), u samla Macdonald Marbaniang (General Secretary KSU Sawsymper Circle), u samla Arkher Marwein (Education Secretary KSU Sawsymper Circle) haka jingïadon ryngkat u samla Jiedskhem Nongsiej (General Secretary KSU South West Khasi Hills District) bad kiwei kiwei ki dkhot ka seng ki la hiar sha kane ka skul ban ai khublei ïaki nonghikai kane ka skul bad ban ai mynsiem ruh ïa kane ka khynnah samla kaba la kynjoh sha kane ka kyrdan watla ka la mih naka skul ba kham kyndong ruh kaba ka la  long ruh kum ka jingsah jingkynmaw ba ka dei ka sien ba nyngkong ban ïoh ha ka kyrdan ba 20 ka la long ka  burom ym tang ïa ka bad ïa ka ïing ka sem hynrei khamtam  ïa ka thaiñ Sawsymper hi  baroh kawei.
Ka Jessica Marwein kum ka khynnah skul ka dap daka jing sngewnguh nyngkong eh ïa u Blei nongbuh  nongthaw  bad ruh ïa ki kmie ki kpa kiba la pyllait kylluid ïa ka por ban ïoh pule kot bha ha shwa ba kan leit ban thoh ïa ka Exam klas 10 watla ki long tang ki longïing kiba duk ba kyrduh hynrei kala ïoh ïa kane ka burom ba kala pass bha.
Ha kajuh ka por kala ai khublei ruh ïa ki nong hikai jong kane ka skul.
Ha kajuh ka por ka seng ka ai ka jingpynshlur ruh ïa kiwei ki samla bad khynnah pule ka dong ka thaiñ ba ki dei ban shim ïa kane ka nuksa ban trei shitom namar ym don kaei kaei ka bym lah lada ngi don ïa ka mynsiem ïa khun da ka jing Minot bad trei shitom.
Ka kynhun ïalehkai jong ka Umphyrnai SC ka la ïoh ban khur ïa ka nam lahduh jong ka lympung U-10 Football league 2023 (shynrang) da kaba pynliem ïa ka Sohryngkham da 4-1.
Ïa kane ka lympung la pynïaid da ka Shillong Sports Association bad la pynlong ha madan Lawmali, Shillong.
Ka jingïoh kabu ka Umphyrnai ban rah syndon ïa ka nam lahduh kadei hadien ka jingtbit jong ki khynnah ïalehkai jong kane ka kynhun kiba la pynpaw ïa ka sap bad ka jingtrei shitom ha kane ka jingïakhun phainal, ha kaba ka la khanglad ïa ka Sohryngkham  kaba la ïai wad ïa ki jingkhang ban pynkhih jar da ka jingthmu ban ïoh rah ïa ka nam lahduh jong kane ka lympung.
Ïa kitei ki 4 kol na ka bynta ka Umphyrnai la ïoh ban thep ha ka kylla step, u Bankyrshanbor Kharkongor u la ïoh ban thep 2 kol, kata ha ka minit ba 8 bad 11, u Wanmebantei Kharkongor (21) bad u Dibormy Kharkongor (23) ki la ïoh ban ïarap mar 1 kol katba ka Sohryngkham ka la ïoh ban pynphai tang 1 kol lyngba u Namebantei Kharbuli ha ka minit ba 9.
Ka jingwan hiar jong ki ar ngut ki kynhun myntri jong ka sorkar Meghalaya Democratic Alliance (MDA) ban jngoh bad kynduh ïa u President ka Voice of the People Party (VPP) ka la pynphuh mut phuh mat ïa u Bah Ardent Miller Basaiawmoit, namar ba kane ka paw shai ba ka jingdawa ban pynbeit ïa ka reservation policy ka long ka ba shongnia.
Ki ar ngut ki kynhun myntri jong ka Sorkar MDA-II, ki ba kynthup ïa ka myntri ka tnad ka koit ka khiah ka Kong Mazel Ampareen Lyngdoh bad u Myntri ka tnad Animal Husbandary and Vetinetary u Bah Alexander L Hek, ha ka 26 tarik Jymmang ki la wan ban ïakynduh ïa u president ka VPP u bah Srdent Miller Basaiawmoit u ba dang bteng ïa ka jingïakhih ha parkinglot ka Additional Secretariat.
Haba kren sha kiladpathai khubor ka Myntri ka tnad Pule puthi ka jylla ka Kong Mazel Ampareen Lyngdoh ka la ong, “Nga wan ban kyrpat ïa u Bah Ardent ban pynsangeh noh ïa ka jingïakhih namar ngi kwah ban don ka jingïakren namar khlem ka jingïakren ngin ym lah ban poi sha ka jingsngewthuh".
Ka la bynrap, “Nga dei ka MLA kumjuh ka nongshong shnong, nga sngew donkam ban wan, bad lada u bah Ardent un wan te ngin lah ban ïa kren bad nga wan kum ka MLA ka nongshong shnong  namar nga don ka jingsngewkhia, ka jingbahkhlieh lem bad nga don ka hok ban wan ban kyrpat ïa u ban pynsangeh noh ïa ka jingïakhih".
Haba kylli hato ka kong Lyngdoh kan rah ïa kane ka mat sha u Myntri rangbah ka la ong, “Ngin sa ïakren ïa kaei ka ban jia, bad  nga kyrmen ba kan don ka jingpynbeit namar ngi don ban pynbeit, hynrei ha kane ka jaka  nga wan kum ka briew ba ïatreilang bad u bah Ardent".
Na ka liang u Myntri ka tnad sorkar u Bah  Alexander L Hek, u la ong “Ngi la ïadei paralok naduh ba ngi ïatreilang hapoh ka FKJGP haba ngi la long MLA ngi la ïatrei lang naduh dang samla ngi la ïatreilang na ka bynta ka ri bad ka jaitbynriew, nga sngew ba ka dei ban ïadon lang ha ka kmen ka sngewbha ka shitom ka shipa".
Haba kylli halor ka Reservation Policy, u la ong, “Kaei ka ba bha bad ka ba donkam ban leh na ka bynta ka jingbha ki ba bun balang ka donkam ban leh ïa kata".
Na ka liang u Bah Ardent haba kylli halor ka jingwanhiar ki myntri ka Sorkar MDA  u la ïathuh ba ki la  wan kum u riewpaidbah, ym kum u myntri sorkar ban ai mynsiem na ka bynta ka ne ka jingïakhih.
Ka kynhun ïalehkai jong ka Mawlai SC ka la ïai phalang ha ka jingïalehkai phutbol da kaba mad biang ïa ka jingjop don burom da kaba pynliem ïa ka Umrit SC da 6 la 0 ha ka jingïakhun na ka bynta ka lympung Meghalaya State League (MSL) 2023 jong ka Group A (Shillong Zone) ha madan MFA Shillong.
Naduh ba sdang ka aiom ïalehkai jong kane ka lympung MSL, ka Mawlai ka la ïai khur ïa ka jingjop haduh 4 sien kynthih bad shong mynta ha khlieh duh jong ka miej ïakheiñ poiñ.
U Donlad Diengdoh uba la ïoh ïa ka hat-trik kaba nyngkong na ka bynta ka Mawlai, u la khur sa kawei pat ka hat-trik, kata ha ka minit ba 3, 9, 29 (P), bad 45’+1.
Katba u Kenstar Kharshong (11) bad u Robert Khongriah (21) ki la ïoh ban ïarap mar shi kol.
U Donlad uba la ïoh ïa kitei ki 4 kol ha ka kylla step u la long u nongïalehkai ba la ïoh ban thep bun kol tam ha kane ka aiom ïalehkai jong ka lympung MSL.Ka Mawlai kaba don jingkyrmen shibun mynta u snem ban poi jngai ha kane ka aiom bad don jingkyrmen ruh ban khur biang ïa ka jingjop ha ka jingkhun pyrshah ïa ka Seng Samla Laitryngew na ka bynta ka round 5.
Haba phai pat ha ka jingïalehkai jong ka Group B ba la pynlong ha Kiang Nangbah Stadium, Jowai, ka Mulait United FC ka la pynliem noh da 5-1 pyrshah ïa ka Sein Pynbhalang SC.Katba ka jingïalehkai jong ka Group C (Mawkyrwat Zone) ba la pynlong ha madan MDSA, Mawkyrwat ka Shillong Lajong kaba dang bat ïa ka nam lahduh mynta ha kane ka lympung ka la pynleit ïing thylli noh ïa ka Pyndengrei SCSC da 3-0.
U Shano Tariang uba long u nongsyniang kol na ka bynta ka Lajong u la ïoh ban ïarap 2 kol ha katei ka jingïakhun, ïa ka kol ba nyngkong u la ïoh ban thep ha ka kylla step (12) katba ïa ka kol ba 2 u la thep ha ka minit ba 57 jong ka kylla miet.
Shwa ban kut noh ka minit ïalehkai, u Sambor Kharsahnoh (89) u la ïoh ban ïarap 1 kol kaba la pynskhem ruh ïa ka nongrim jong ka Lajong ban khur ïa ka jingjop ha katei ka sngi.
Bad ha ka jingïakhun na ka bynta ka Group D (Tura Zone), ka jingïalehkai ka long kaba ïakhaid bor ha kaba ka Selsella Sports Association, ka la ïasam mar shi poiñ ha ka jingïakhun pyrshah ïa ka Chipakkore FC, kata mar 2 kol.
Ha ka jingïakhun jong kine ki ar kynhun ha madan Chanmari, Tura, ka Selsella ka la ïoh ban lam khmat da kaba thep ïa ka kol kaba nyngkong ha ka minit ba 28 lyngba u Sildish Momin.
Katba ka jingïalehkai ka dang sdang khlut lyngba ka jingïoh kabu ka Selsella ban ïoh pynkhih jar nyngkong u Sillingston Sangma u la ïoh ban thep sa ïa ka kol kaba ar na ka bynta ka Selsella kaba la nang pynkhih shuh shuh ïa ki rangïalehkai ka Chikpakkore ban buh thong da kaba pynphai ïa kitei ki 2 kol.
Tang ha ka minit ba 80 u Johnfiled A Sangma u la ïoh ban ai mynsiem ïa ki rangïalehkai da kaba pynphai shi kol.
Tang hadien 10 minit ba la ïoh ïa katei ka kol u  Harlee K.Marak u la ïoh ban thep sa 1 kol na ka bynta ka Chikpakkore bad kaba dei ruh ka kol kaba pynïakhaid ïa ka jingïakhun.
Lyngba katei ka jingïakhaid, ka Selsella ka dang ïai bteng mynta ban khur ïa ki poiñ bad kaba dei ruh ka kynhun kaba khlem pat mad ïa ka nam rem hynrei ha baroh 3 tylli ki jingïakhun ba la dep kane ka kynhun ka la ïai mad beit ïa ka jingïakhaid.
Ka jingïalehkai ba mynta ka sngi ka 29 Jymmang ha ka Group A, Shillong zone, ka Shillong – Langsning kan ïakhun pyrshah ïa ka Seng Samla Laitryngew ha ka por 3 baje noh phai sngi, ha ka Group B, Jowai Zone, ka Ladthalaboh kan ïakhun pyrshah ïa ka Niaw Wasa United ha ka por 2:30 noh phai sngi, katba ha ka Group C, Mawkyrwat Zone, ka Lumdiengngan kan ïakhun pyrshah ïa ka Riangdo ha ka por 3 baje noh phai sngi bad ha ka Group D, Tura Zone – ka Khliehmawlieh kan ïakhun pyrshah ïa ka Wasa FC ha ka por 3 baje noh phai sngi.
U President ka Voice of the People Party (VPP), u Bah Ardent Miller Basaiawmoit u la kyntait ban ïadon bynta ha ka komiti ba la thaw da ka sorkar jylla ban ïakren bad ïatai ïa ki mat halor ka Roster System jong ka Reservation.
Haba pyntip ïa kane, u nongïalam ka VPP u Bah Ricky Syngkon u la ïathuh ha ki lad pathai khubor ha ka 27 tarik Jymmang ba ka rai ban ym ïadon bynta ha kane ka komiti ka long namar ba ka jingkylli ban ïakren halor ka roster kam mih namar ka jingïeng ka seng ka long kaba shai bad kata ka long ka jingdonkam kaba kyrkieh ban khmih biang ïa ka Reservation Policy.
Lah ruh ban kdew ba ka komiti kaban khlieh da ka Kong Ampareen Lyngdoh, ka kynthup ïa ki dkhot na baroh ki seng saiñ pyrthei jong ka jylla.
Ki dkhot ki kynthup ïa u Zenith Sangma ka AITC, u Bah HM Shangpliang ka BJP, u Augustine Marak ka GNC, u Bah Methodius Dkhar ka HSPDP, u Bah Ronnie V Lyngdoh ka INC, u Bah Pyndapborthiaw Saibon ka KHNAM, u Dr WR Kharlukhi ka NPP, u Bah Renikton Lyngdoh Tongkhar ka UDP bad u Bah Ardent Miller Basaiawmoit ka VPP.Shuh shuh u Chief Secretary ka Meghalaya un long u dkhot ka komiti, katba u Commissioner and Secretary of Personnel & AR (B) Department un long u member secretary.
U nongïalam ki nonghikai kontrak, u Bah Birbor Rangtem, mynta ka sngi ka 27 tarik Jymmang u la phah khubor sha u Myntri Rangbah ka jylla da ka ktien Garo ban kyntu ïa u ba un phai biang ban pynbeit ïa ka reservation policy.
Haba kren sha ki lad pathai khubor hadien ka jingleit ïakynduh ïa u Bah Ardent, u Bah Birbor u la ong ba ki la wan khnang ban ai mynsiem bad ban ai khublei kyrpang ïa u Bah Ardent uba la sei ïa kane ka mat kaba donkam ïa ka jylla.
U Bah Birbor u la ong ruh ba la don kiba la kren halor kane ka mat naduh mynshwa, naduh ki sengbhalang bad kiwei kiwei.
U la pynkynmaw ruh ba u Bah Paul Lyngdoh ha ka snem 2001 u la dawa ba ka bhah kam bhah jam ka dei ban long 60 la 40, kata 60 na ka bynta ki Khasi-Jaiñtia bad 40 na ka bynta ki Garo, ïa kaba la pynmih ha ka kot khubor jong u bnai Naitung, hynrei mynta ba u la long Myntri, shi kyntien ruh um pynpaw shuh.
U la ong ruh ba tang ar bnai mynshwa, ki don ki seng saiñ pyrthei khamtam ka HSPDP lyngba ki manifesto jong ki, ki la thoh shai ba lada ki wan ha ka bor kin pynthymmai ïa ka reservation policy, bad u la buh ka jingkylli kum ki nonghikai kontrak ba hato ka manifesto jong ki ka dei ka “agenda" ne ka “propaganda"?U la ong ruh ba ka reservation policy ka long kum ka tala ba la sarang kaba don ha ka kti u Myntri Rangbah u Conrad K Sangma ïa kaba u Bah Ardent u pyrshang ban pynthymmai, hynrei ki 31 ngut ki MLA Khasi kim treh.
Ka Congress ha Meghalaya, ha ka 27 tarik Jymmang ka la ong ba ka por ka la dei ïa ka sorkar jylla ban khmih biang ïa ka Reservation Policy ha ka jylla, bad ka la bynrap ruh ba la dei ban khmih biang ïa ka policy ba rim man ka 10 snem.
“Ki paidbah ki la buh ka jingkylli halor ka jingsngap jong ngi halor ka reservation policy.
Ka jubab jong nga ka long kaba ba beit – Ngim sngap sgnap jar, ngi long phikir.
Hooid, ka jubab jong ngi halor kane ka mat ka la shim por namar kum ka seng kaba la rim tam ha ka Ri, kano kano ka rai kaba ngi shim, ngi pynthikna ba kan ym ktah ne pynmynsaw ïano ïano," la ong u MLA ka Congress na Mawhati u Bah Charles Marngar.
U la ong ruh ba ka seng ka shimkhia halor kane ka mat, bad u la bynrap ruh ba naduh kaba sdang, ka Congress ka la ïakren halor kane ka mat.
“Ha ka jingïalang jong baroh ki seng saiñ pyrthei ba la khot da ka sorkar ha ka 19 tarik Jymmang, ngi la pynshai ïa ka jingïeng jong ngi bad kata ka long ban pyntreikam ïa ka roster system da kaba peit shakhmat," la ong u Bah Charles.
“Nga kyntu ïa ki paidbah ba kim dei ban shah ïalam bakla.
Sngewbha sngewthuh ïa kane – ka Congress kam kyrshan ïa ka sorkar hynrei kum ka seng, haba ka sorkar ka ong ba kan sa thaw ïa ka komiti jong ki stad ban peit biang ïa ka jingpyntreikam ïa ka roster system, ngi pdiang ïa kane ka sienjam," u la bynrap.
U la pyntip shuh shuh ba ka Congress kan sa thaw ïa ka komiti kaban khlieh da u President jong ka Meghalaya Pradesh Congress Committee (MPCC) u Bah Vincent H Pala, bad kaban kynthup ïa baroh ki MLA jong ka seng, ban pule, ban ïakren bad ban ïatai kham bniah halor ka reservation policy bad ka roster system.
Haba kdew ba ka reservation policy ka la palat ïa ka 50 snem, u MLA ka Congress u la ong ba la dei ban khmih biang man ka 10 snem ïa ka polisi kaba la rim.
“Ngi tip ïa kane bad kumba la leh ha kiwei ki jylla jong ka Ri, ka la dei ka por ba ka jylla Meghalaya ruh kan khmih biang ïa ka reservation policy," la ong u Bah Charles.
Haba jubab ïa ka jingkylli halor ka jingïakhih da kaba shah thngan ba la khot da u President ka Voice of the People Party (VPP), u Bah Ardent Miller Basaiawmoit, u Bah Charles u la ong, “Ngim kwah ban ong eiei ïa kaei kaba kiwei ki seng ki leh.
Ngim wan hangne ban kynthoh ïa kano kano ka seng ne uno uno u riew shimet.
Ngi wan hangne ban pynshai ïa ka jingïeng jong ka Congress.
"“Shen ngin sa mih paidbah bad pyntip paidbah ïa ka rai jong ngi halor kane ka mat," la bynrap u Bah Charles.
Ka Confederation of Ri Bhoi People (CoRP), ha ka 27 tarik Jymmang ka la leit ban ai jingkyrshan ïa u President ka Voice of the People Party (VPP) u Bah Ardent M Basaiawmoit uba pynlong ka jingshah thngan kaba khlem buh por, ban dawa ba ka sorkar kan peit biang ïa ka reservation policy ha ka jylla.
Haba kren sha ki lad pathai khubor, u President ka seng u Bah Bandari Ryntathiang, u la ong ba ka mat kaba ki kyrshan ka long kaba donkam eh na ka bynta ka Ri bad ka jaitbynriew bad na ka bynta ki samla kiba dei ka lawei jong ka jaitbynriew.
U la ong ruh ba ka khubor ba ka seng ka phah sha ka sorkar ka long ba ka sorkar ka dei ban shimkhia noh mardor ïa kane ka kam kaba ka VPP ka dawa bad ka jaitbynriew ruh ka dawa.
U la ong ruh ba u phah ka khubor kaba shai sha ki MLA Khasi kiba shong ha ka bos jong ka NPP ba kin sngewbha ban hiar noh na ka bos bad u la ong ruh ba ki jingeh kiba ka jaitbynriew kan sa nang mad ha ki snem ban wan ka dang shyrkhei shuh shuh.
Ha kawei pat ka liang, u Vice President ka seng u Bah Pateng Myrsing u la ong ba lada ka sorkar kan ïai bteng ban sngap mynthi, ka jingïakhih kan sa pluh.
U la ong ruh ba na ka liang jong ki kum ki khun samla, kim lah shuh ban set bad kim lah shuh ban kun ïa ka jingleh kuman ka sorkar bad dei na kata ka daw ba ki wan ha kane ka sngi ban dawa ba ka sorkar kan pynbeit noh ïa ka reservation policy.
U President ka Khasi Student’s Union (KSU) u samla Lambokstar Marngar u la ong ba lada dei da kano kano ka seng kaba shim ïa kane ka mat ban dawa ban pynbeit thymmai noh ïa kane ka Reservation Policy lane ka bhah thungkam thungjam kaba dei ruh ka mat kaba ktah ïa ka jaitbynriew, na ka liang ka seng kan ai ka kti ka mon ka diang ban kyrshan ïa kane.
Haba kren u samla Lambokstar u la ong ba naduh kaba sdang hi la sngewthuh shai hi na ka liang ka seng ba ka sorkar hi kadei ban pyrkhat bad puson khamtam ban khmih bniah biang sa shisien ïa kane ka bhah thungkam thungjam hapoh kane ka jylla Meghalaya mynta la 50 tylli ki snem.
U la ong ba naduh u snem 1972 wat tang shisien ruh ka sorkar kam pat lah ban khmih bad pynbeit ïa kane ka Reservation Policy.
“Nga sngewthuh ba kane kadei ka ïa kaba biang tam ba ka sorkar kadei ban peit bniah ïa kane ka mat.
Kane ka Reservation Policy kamdei shuh ka mat ban dawa jong no re jong no, hynrei kumba long mynta hi kadei ka jingdawa jong uba bun ba lang kumjuh jong ka Bri Hynniewtrep hi baroh kawei.
Kumba 5 sngi la ïaid ka jingshah thngan jong u nongïalam ka Voice of The People’s Party (VPP) u Bah Ardent Basaiawmoit hynrei ngi ïohi pynban ïa ka jingkuman jong ka sorkar jylla bad ka sngap jar jar".
U samla Lambokstar u la ong ba ka kyrwoh kaba ka seng ka kwah ban phah sha ka sorkar jylla, “Namar ngi sngewthuh shai ba mynta ka hapoh ka sorkar ym dei tang ki National Party kiba don, ki don lang ki party riewlum, ki paradoh parasnam jong ngi kiba long ki nongmihkhmat.
Ko sorkar lada phi don ka jingkitkhlieh na ka bynta ki pateng kiban sa wan, khot noh sha ka miej jingïakren sha une u rangbah bad ka kynhun jong ki.
Kumba ka long, ngi ïoh ha ka kynhun jong u Bah Ardent ngi ïohi ïa ki khraw pyrkhat, kiba la nang la stad, khot ïa ki sha ka miej jingiakren ban ïathir ïatai, khamtam kumno ban ïa pynbeit ïa kane ka Reservation Policy".
U la bynrap da kaba ong ruh ba kumba la khmih lynti da u paidbah ka jylla ba dei ban khmih bniah biang ïa kane ka mat khang ba kan long ka jingmyntoi jong u ba bun ba lang khamtam ki khun samla jong ka jylla hi baroh kawei.
U samla Lambokstar u la ong ba na ka liang ka seng KSU ka ai ka kti kamon ka kti kadiang ban kyrshan ïa une u nongïalam bad shaniah tylli ha kane ka kynhun jong ki ba kin pyntyllun ïa kane ka kam, khnang ba kane ka jingïakhih kan nym long kaba kulmar jingmut.
U samla Lambokstar u la ong ba ka jingkhot ka sorkar ban ïakren ha ka Committee kadei tang ban ïathir halor ka Roster System ym na ka bynta ka Reservation Policy.
“Kaei kaba ngi kwah mynta ka long ba ka sorkar kadei ban ïakren ïathir halor ka Reservation Policy ruh bad ba la 5 sngi la ïaid ka sorkar kam dei shuh ban kuman bad wat ailad ba ka ding kan klang bad wat ailad ba ka jingbitar ki samla kan long da kumwei pat.
Shuh shuh u la ong ba na ka liang ka seng ka dang ïaishah bad dang ïai ap hynrei tang kawei ka jingkyntu ka seng sha ka sorkar ba dei ban khot sha ka miej jingïakren ïa kine ki rangbah halor kumno ban pynbeit ïa kane ka Reservation Policy.
U la ong ba kane ka jingïakhih kamdei shuh ka sien kaba nyngkong hynrei naduh ki nongïalam barim jong ka seng bad na ka liang ka pynpaw ka jingsngewnguh ïa u Bah Ardent uba la shim ïa kane ka sienjam bad kane kamdei ka mat jong no re jong no hynrei kadei ka mat jong ki khun samal ka Bri u Hynniewtrep.
Kane ka jingïakren jong u samla Lambokstar ka long hadien ka jingwan jngoh jong ka seng KSU ia u Bah Ardent Basaiawmoit u ba la shah thngan mynta la 6 sngi kynthih ha Additional Parking Lot ban dawa na ka sorkar ba dei ban pynbeit lane pynthymmai ia ka Reservation Policy lane ka bhah thungkam thungjam.
Ka United Democratic Party (UDP), ha ka 26 tarik Jymmang ka la dawa ïa ka sorkar Meghalaya Democratic Alliance (2.0) ban pyntreikam ïaka roster system nangne shakhmat bad ruh ka jingdonkam ban pynbeit thymmai ïaka Reservation Policy lane ka bhah thungkam thungjam hapoh ka jylla.
Haba ïakren sha ki lad pathai khubor, u President ka UDP u Bah Metbah Lyngdoh ba katkum ka jingsngewthuh, ka jingpyntreikam ïaka Roster System kadei ban long nangne shakhmat bad ym dei ban shim ïa kino kino ki rekod kiba la buh thikna.
Shuh shuh u la ong bad ym shym la don ruh ka Roster rejister kaba la buh ha baroh kine ki snem kiba la leit.
Kumta kan ym long kaba iahap ïano ïano ruh ban kam ba ki rekod kiba don mynta ki long kiba dei.
U la ong ba kane ka mat ka long kadei kaba ktah bha, kumta la donkam bha ban ïatai sani ha ka rynsan kaba kyrpang ha kaba yn lah ban pynbeit ia knae ka jingeh baroh.
“Ka sorkar kala thaw ïaka Committee halor ka Reservation Roster kaban khlieh da ka Myntri Sorkar bad na ka liang ka UDP kan sa phah ïa uwei na ki MLA jong ka ban mihkhmat iaka seng ban pynsngew ïa ki jingsngewkhia halor ki mat kaba ïadei bad ka roster system.
Kan dei beit thik tang halor ka roster system"U la ïathuh ruh “Hashwa ba ka sorkar jylla kan lum ïa ka jingïalang ban ai jingpynshai ha ka 17 bad 19 tarik u Jymmang, 2023, na ka liang ka party ka la shong jingïalang arsien bad mynta ngi la rai ba kan long kaba bha shibun bad kaba shong nongrim ba ka sorkar kan pyntreikam beit ïaka Roster System nangne shakhmat.
U Bah Metbah u la ong ba ha ka por ba long ka jingïalang kaba la lum da u Myntri Rangbah bad ki MLA jong ka sorkar MDA (2.0) na ka liang ka party UDP ka la rah ïa ki katto katne ki mat bad mynta ka la donkam biang ïa ki kum ki myntri hapoh ka sorkar MDA ban pynsgew bad pan ruh jingpynshai ha kaba ïadei bad ka Reservation Policy lane ka hah thungkam thungjam bad ka jingpyntreikam ïaka Roster System nangne shakhmat.
Shuh shuh u Bah Metbah u la ong ba ïa kane ka mat ruh kamdei shuh kaba dang mynta hynrei wat ha ka Manifesto ka party kan long ban pynbeit thymmai ïa kane ka Reservation Policy.
U la ong ba ïa mynta nyngkong dei ban sngewthuh shwa ïa ka Roster System.
“Ka roster system ka long ha kaba ïadei bad ka jingpyntreikam ïaka Reservation Policy kaba mynta.
Mynta, nga kwah ban kren da kaba shai, ba kum ka seng ngi la kdew shai bad ym don ruh kiba lah ban kyntait ba ha ka Manifesto jong ka seng la kdew shai ïa ka jingdonkam ban pynbeit thymmai ïaka Reservation Policy.
Ngin sa sdang ïa kane ruh ha ka rynsan kaba dei, namar ngi ruh ngi dei kiba don bynta lang bad ka sorkar, ngin ïakren bad ka sorkar bad ban shimkhia ïa kane ka mat ïa kaei kaba donkam ban pynbeit thymmai ha ka Reservation Rolicy.
Ïa katei u la kren ha ka jingïalang kaba la lum da u President ka UDP u Bah Metbah Lyngdoh ha ka jingdon lang ki MLA bad ki nongïalam jong ka party.
:Ka Meghalaya High Court ka la bthah ïa ka sorkar jylla ban khang kaba pyni ïa ki doh kyndang ba la pharia ha ki dukan die doh.
Haba bishar ïa ka jingmudui lyngba ka Public Interest Litigation (PIL) da ka Gau Gyan Foundation, kaba dei ka sengbhalang kaba trei ban ïada bad tyngkai ïa ki masi, ka High Court ka la pynmih ïa kane ka hukum ha ka Sngi Thohdieng.
“Ka jylla ka dei ban buh nuksa bad khang pura kaba pyni ïa ki doh ba la pharia jong ki mrad ha ki dukan die doh, ha kaba ki lah ban thep ha ki kor thah (Refrigerator lane ki jaka thep lane pyni tang hapoh bad ym dei ban pyni paidbah shabar", ong ka kashari ba la khlieh da u nongbishar ba hakhliehduh u Sanjib Banerjee.
“Ha kajuh ka por, ka jylla ka dei ban pynthikna kaba sumar ïa ki mrad, wat ïa kito kiba shoh doh bad kito kiba pyndonkam ha kiwei pat ki jingdonkam.
Ka jylla ka la ïathuh ba la leh ïa kane ha u Jylliew 2022 bad la bthah biang ba dei ban bud ïa ki jingbthah", ong u nongbishar ba hakhliehduh ka Meghalaya High Court.
Ka kashari ka la ong ruh ba kumno ïa ki dkhot met jong ki mrad la pyni ha ki dukan rud surok, haba teng teng ïa ki khlieh sniang ba la dep khrai la pyni pylleiñ pylleiñ ha ki jaka paidbah.
Nalor kaba buhrieh na kaba ïohi ki briew, donkam ruh ban leh khuid namar ka doh ka ju khring ïa ki khñiang ki ksiah bad kip um pum na surok bad kylla bih wat hashuwa ban die, la bynrap ka kashari ba don lang ruh u nongbishar H S Thangkhiew bad nongbishar W.Diengdoh.
Ka Hynniewtrep Integrated Territorial Organization (HITO) ka la pynpaw ka jingsngew bitar bad ka la tar ïa ka shithi ha kaba ïadei bad ka jingkhot ka sorkar jylla ban kren halor ka Reserva-tion Roster bad ha kajuh ka por ki la kyntait ban leit sha kane ka jingïalang.
Lah ban kdew ba ka sorkar ka la khot ïa ki sengbhalang bapher bapher ban ïakren halor ka Reserva-tion Roster ha ka 31 tarik mynta u bnai ha ka por 11 shiteng ha Auditorium Hall, Yojana Bhavan, Meghalaya Secretariat.
Haba kren mynta ka sngi sha ki lad pathai khubor, u President ka HITO u Bah Donbok Dkhar, u la ong, “Ngi kwah ban phah ïa kane ka kyrwoh sha ka sorkar jylla, kumba la tip hi ba ka HITO ka ïeng skhem ha la ka nongrim ba dei ban pynbeit thymmai noh ïa ka Reservation Policy hynrei kaba sngewphylla pat ba kane ka sorkar dang mynnin ka sngi, ka la phah ïa ka shithi sha ka ophis jong ngi bad na ka liang ka jong ngi, ngi kyntait ïa kane ka jingkhot".
U Bah Donbok u la ong ba naduh kaba sdang hi ka seng ka ïeng skhem beit ha la ka nongrim ban dawa ïa ka sorkar jylla ba kadei ban pynbeit thymmai noh ïa ka Reservation Policy.
“Wat nym pynbeit ïangi ki khun samla ka jylla Hynniewtrep namar ba ki paidbah ka Ri Khasi, kiba bun ba nang ki mynjur ban peit bad pynthymmai noh ïa ka Reservation Policy.
Hynrei kane ka sorkar ka kwah ban leh da ka buit pynslem, ka thung ruh ïa kiban khlieh ïa kane ka Committee ruh da ka Kong Amapreen Lyngdoh kum ka Chairman, kaba la kren teng ruh naduh mynshwa ïa kata ka State Reservation Policy ha u 2018 bad mynshem snem ruh kumjuh, hashwa ban wan kane ka elekshon kaba la dep.
Kumjuh ruh u Bah Himalaya Shangplianh, u kren ïa kane kajuh hi badei ban peit bad pynbeit thymmai noh ïa kane ka Reservation Policy hynrei mynta haba kito hi kiba shong hangto, hato ngin dang shaniah kum kine ki briew.
Hato ngin shaniah ïa kane ka sorkar, balei ngin kren biang ïa kajuh, kumba la dep ha u snem 2013 ngi dawa ïa ka Inner Line Permit (ILP), ki wanrah pat da ka.
U la ong ba lada ka sorkar ka kwah shisha ban pynbeit ïa kane, kadei ban khot ïa ka seng Voice of The People’s Party (VPP) ban ïakren ïa kane ka Reservation Policy bad kata kadei ka lynti.
“Phin khot ïangi ki sengbhalang, ngim dei mangi ban shna ïa ka aiñ, ngim dei ki nongïasaid aiñ hynrei kidei kitei ki nongmihkhmat kiba ngi la dep thep vote bad pynjop, dei kita kiba dei hok.
Phin khot leh aïu ïangi, phin shu pynsngeW, namar ngi tip shai, kaei ka jingbuit tuh jong ka sorkar MDA (2.0).
Dang shen ka sorkar MDA ka la khot ïangi ruh halor ka Memorandum of understanding  (MOU) halor u pud u sam, phi khlem khot ïangi ban ïakren hynrei phi shu ong, pule ba ngi la dep katta mynjur ne em.
Ha kane ruh ngi sngewthuh ba kane ka kaiphod ba ka sorkar kan ai hapoh 15 sngi ban pyntreikam ïa ka Roster System, ngan ong tang kane kawei, phi lah ban pynbeij ïangi shisien hynrei phim lah ban pynbeij ïangi bunsien".
Na ka liang ka HITO ka pyneh beit triang ba kan nym leit sha kane ka jingïalang kaba la khot da ka sorkar jylla bad ka la kyntu ruh ïa kiwei kiba la shah khot sngewbha ban nym leit namar kam bha bad kadei ka ïap ka im jong ka jaibynriew.
U Bah Donbok u la ïathuh ruh ba la don ki longkmie kiba la phun ïa u bad ong, “Balei yn shah thngan tang u Bah Ardent Basaiawmoit hynrei kadei ruh ka ïap ka im jong ki khun jong ki ban mih sha madan.
Lada phi ïohi ia ki MLA jong phi sha lynti synkien, shondur bad ai syntiew ïa ki bad pynkynmaw ba ki la dei ban ïakren noh halor kane ka Reservation Policy bad lada kim kren lano kin kren".
U la ong ba ki la don kiba ong ba kane ka jingleh kadei tang ka jingpynbeij hashwa ka elekshon MDC bad MP hynrei ïa kane ka Reservation Policy lane ka bhah thungkam thungjam, ka VPP bad ka HITO hi ka la dep ban kren naduh ka shwa ka elekshon.
Hynrei bym pat thar u shiah kim pat sngewthuh bad mynta ba la thar u shiah hangta ki sdang sngewthuh bad ïa kane ki paidbah kim dei ban sngewthuh bakla ba ong ba dei tang na kadaw kaba la jan ka elekshon hynrei halor kane kadei ka ïap ka im jong ki khun samla ka ïap ka im na ka bynta ka jylla hi baroh kawei.
Ka jingkyrshan jong ki seng bapher bapher ïa u Bah Ardent Basaiawmoit halor ka jingshah thngan jong u na ka bynta ka jingdawa ban pynbeit thymmai noh ïa ka bhah thungkam thungjam (Reservation Policy) ka la nang rhem ha ka ri Khasi Jaintia baroh kawei.
Na ka liang ka HYC Mawthadraishan Circle ka la wan ai jingkyrshan ïa u Bah Ardent ha kane ka jaka shah thngan jong u mynta ka sngi bad ong ruh ba ki kwah ban pynbeit ïa kane ka jingeh da ka jingïasngewthuh jingmut ym da kano kano ka jingïahuri hura.
“Ka thong kaba nyngkong jong ngi, ka long ban wan buh jingduwai na ka bynta u Bah Ardent, namar kumba ju long ka HYC ka ju buh ïa U Blei ha khmat ban long U Nongïalam", la ong u Bah Shembor Langrin, President ka HYC Mawthadraishan Circle.
“Ngim kwah ïa kano kano ka jingïa umsnam, ka jingïahuri hura, ngi buh ïa ka thong ban ïa pynbeit da ka jingïasngewthuh jingmut bad ki paralok Garo jong ngi".
Une u nongïalam u la pynpaw ruh ïa ka jingsngewskhem, ba da ka jingïalam U Blei kane ka jingïaid lynti kan poi sha ka thong.
“Ngi buh ruh ïa U Blei ban ïalam bad ngi ngeit skhem lyngba ka jingïalam U Blei ngin ïoh ïa ka jingjop", la bynrap shuh shuh u Bah Shembor.
Halor ka jingkuman ka sorkar, na ka liang ka HYC Mawthadraishan Circle ka la kyntu ïa ka sorkar, khamtam ïa ki seng riewlum kiba don lang bad ka sorkar ba kin pynpaw ha ka sorkar namar ka mat halor ka bhahkam bhah jam ka dei kaba ha khmat duh, khamtam ka HSPDP bad ka UDP kumba ki la pynpaw ha ka mat treikam jong ki shwa ka elekshon jied nongmihkhmat.
U Bah Shembor u la ong ba lada ki kren halor kane ka mat, “Ka jingïohnong kam dei tang ka sorkar lane kane ka seng ba ki don, hynrei ka dei ka jingïohnong ïa ka jaitbynriew jong ngi baroh kawei".
“Phi don ka shkor ban sngew, phi don ka jabieng, phi don ka ïing ka sem, ki khun ki kti, ki para kiba ap naphi ïa ka lawei ba phyrnai, phai sha U Blei bad shisien ka sngi phin donkam ïa ka ïing ka sem jongphi, kaba long ka ri bad ka jaitbynriew hi baroh kawei", la kyntu u Bah Shembor halor ka jingkuman jong ka sorkar.
Na ka liang ka HYC Mawthadraishan Circle ka la kyntu ruh ïa u MLA jong ki, u Bah Shakliar Warjri ba un kren halor kane ka mat, da kaba ong, “Kumba ngi la pynjop donburom ïaphi, ngi kyrmen ba phin shimkhia ban ïakren bad ka sorkar halor kane ka mat kaba ktah ïa ki khun samla jong ngi".
Ka Seng Khasi Laitkor Pyllun, ha ka 28 tarik Jymmang ka la plie pyrda ïa ka jingrakhe dap 50 snem ka jingïaid lynti naduh ba la seng ïa ka.
Ha kane ka sngi, la sdang ïa ka prokram da ka nguh ka dem na u Tymmen u San, u Bah Hambok Kharmawphlang ha kaba la don pat sa ka jingkyntiew lama da u Syiem ka Hima Mylliem, u Paiem Ainam Manik Syiem ha ryngkat ka jingdonlang ki rangbah niam na ka Seng Khasi.
Shuh shuh, la ïoh ïa ka jingkren na u Vice – President ka Seng Khasi Laitkor, u Bah Throshon Mylliemngap ha kaba u la ïathuh ïa ka histori lane ka jingïaid lynti ka Seng Khasi Laitkor ha ki snem ba la dep.
Ryngkat ka jingkren na u Bah Throshon, la don pat kiwei ki rangbah bad ki longkmie kiba bynrap jingkren ha kane ka sngi.
Ha kane ka sngi la ïadon lang u Syiem ka Hima Mylliem, u Paiem Ainam Manik Syiem, u Kongor ka Hima khyrim bad kiwei kiwei.
Ki riew pawkhmat ba kynthup ïa ki longkmie na ka Seng Khasi Laitkor ki la sngewdei ban don noh la ka jong ka tnad seng naduh u snem 1974 namar ka jingwan ki niam na shiliang duriaw kaba lah ban ktah ïa ka long tynrai jong ka jaitbynriew Khasi.
Kumta ki la sngewdei ban shim ïa ka sienjam ban don noh laka jong ka tnad seng hapoh Laitkor ha kaba ha u snem 1974 ki la sdang ïa ka Seng Khasi Laitkor.
Ha kine ki snem ba la dep, ka Seng Khasi Laitkor ka la lah ban ïoh la ka jong ka ïing seng, u lum jynthang bad kumjuh ki la lah tehsong ïa ki parariewseng ki ba bat ba ksoh ha la ka niam khasi tynrai ban ïai bat ïai buddien ïa ka jinghikai u lomgshuwa man shuwa khnang ban nang janai shuh shuh ki pateng ki ba mynta.
Ka Seng Khasi Laitkor ka la lah ruh ban pynlong ïa ka Shad Suk Mynsiem kaba 15 ha u snem 2023 ka ba ka la long kaba iphuh iphieng.
Kum shi bynta ban ai jingkyrshan ïa ka jingïakhih u President ka Voice of the People Party (VPP) u Bah Ardent Miller Basaiawmoit, uba shong shah thngan khlem buh por ban dawa na ka sorkar ba kan pynbeit thymmai noh ïa ka reservation policy, ki samla ka thaiñ Rambrai mynta ka sngi ka 27 tarik Jymmang ki la pynlong da ka signature campaign ha ïew Rambrai.
Kane ka signature campaign ka long ruh kum ka dak ban ai mynsiem ïa u Bah Ardent watla kim ïoh ka lad ban poi ha ka jaka shong shah thngan jong u ha nongbah Shillong ha kaba ki la pynpaw ba ki sngewdei ban ai jingkyrshan ym ïa u briew hynrei khamtam ïa ka mat kaba u ïeng na ka bynta ka jaitbynriew.
La sakhi ruh ba kiba bun ki samla ka thaiñ Rambrai ki la wan ban ïashim bynta ha kane ka signature campaign ban pyni ïa ka dak ba ki kwah ba ka sorkar kan sngap ïa ki jingdawa u paidbah ka Ri Khasi Jaiñtia.
Ka jingïabeh ïa ka thoh ka pule bad ka jingnang jingstad, ka long kaba nyngkong ha kine ki sngi.
Kane ka long namarba ka thoh ka pule bad ka jingnang jingstad ki long kiba kongsan haduh katta na ka bynta ka jingim jong ngi.
Hynrei, haba ngi peit pat ïa ka result kaba la mih ha kine ki sngi da ka Meghalaya Board of School Education dang shen, ka jingpass ha ka kyrdan pule Secon-dary School Leaving Certificate ka long tang 51.93% bad ka jingpass pat ha ka kyrdan Higher Secondary Leaving Certificate pat la long haduh 80.30%.
Ka long kaei kaei kaba sngewsih ban ïohi ïa kaba kum katei ka jingpass ha ka kyrdan SSLC ka long tang katei percent.
Kane ka long kaei kaba kaba pynduh mynsiem na ka bynta jong ngi kum ka jylla hi baroh kawei.
Ka jingktah jong kane ka result, ngi lah ban ong ba ka dei na ka daw jong ka jingkham dam jong ki skul na ka daw jong jingsylla jong ka khlam ïa ka Meghalaya bad ïa ka pyrthei hi baroh kawei.
Kito ki Online Class kiba ba Sorkar ka la pyllong, kim shym la long kiba jop.
Kane ka jingpynlong ia ki Online ka long kaba kynsan kynsan bad kaba dang ïa shitom ba ia pdiang.
Kum kine ki jait jingpule lehse ki lah ban ia dei bad ki jylla kum ka Tamil Naduh bad Kerala, kiba la sha-phrang ha ki jingpule bad ka jing-pyndon kam ïa ki kor kiba Internet bad kiwei.
Ha katei ki jylla, ki briew wah ki jaka nongkyndon ki pyndon-kam ïa ki kor ki bor computer bad ka tip kumno ruh ban pyndonkam ïa ka lad pathai jingtip kum ka Internet bad ki Mobile Phone.
Ha kine ki jaka ki jong ngi, katno eh, kiba kot bor kiba la kiba la leh ban thied ïa ki komputor jong ki.
Bun bah ki kmie ki kpa kiba ym lah bor ban thied ïa ki Mobile Phone na ka bynta ki khun jong ki.
Te, haba kumta, ngim leh keiñ ban khmih lynti ba ka result ka long kaba bha.
Kane ka jingïoh kyndit kynsan jong ki khun jong ngi ïa ki kor ki bor komputor, ka jingpyndonkam Internet bad Mobile Phone, ki kylla long pynban ka jingpyndonkam bakla, ha ka jaka ban pyndonkam na ka bynta ka jingpule.
Wat lada don makna kita ki mobile phone bad ki komputor, ki shu long lehnohei namarba ba ym ïoh network ha ki shnong ki thaw ki jong ki.
Kane, kam dei ban pynduh jing-kyrmen ïa ngi kum ki nongshong shnong jong ka jylla.
Ki samla pule ki dei ban ïeng rangbah biang sa shien ba duriap ba ka jingpas jong ki kan long kaba biang.
Kane ka long nambar ka jingnang jingstad ka long kaba donkam pat ha ka jingim ka jong ngi.
Hynrei, ka long ka pat kaba sngewtynnad, ban ïohi ba ka result jong ka Higher Secondary Leaving Certificate pat la long haduh 80.30%.
Kane ka ai mynsiem ba ïa ngi ba hapdeng jong ka jingtap jong u lyoh baïong uba tap lup ïa ka thoh ka pule bad ïa ka jingnang jingstad, hynrei, dang don i jingshat jingshai ha sahit bneng da ka jingpaw jong ka result Higher Secondary School Leaving Certifi-cate.
Ngin hap ban ïeng rangbah biang.
Kane kan shong nyngkong eh na ngi ki kmie ki kpa, ban peit ba ki khun ki kti jong ngi.
Ka jingnang jingstad ka dei u shabi jong ka lawei baphyrnai.
U President ka Hynñiewtrep Youth Council (HYC) u Bah Robertjune Kharjahrin u la ther tyngeh ïa u Myntri ka tnad pule puthi ka jylla, da ka ba ong ba lada ka jylla kan ïoh minister kum u Rakkam A Sangma, u ba aiding halor ka mat reservation policy te ka jylla kan kloi ban ing.
Mynta ka sngi na ka liang ki nongïalam ka Hynñiewtrep Youth Council (HYC) ki la wan ban ai ka jingkyrshan ïa u Bah Ardent Miller Basaiawmoit, u ba dang don hapdeng ka jingïakhih shah thngan naduh ka 23 tarik Jymmang ban dawa na ka sorkar ban pynbeit noh ïa ka bhah thungkam lane ka reservation policy.
Ha ba kren sha ki ladpathai khubor u Bah Robertjune Kharjahrin u President ka HYC u la ong, “Ka jingwan ka seng ban ai  ka jingkyrshan ïa u Bah Ardent, ka long halor ka nongrim ba kane ka  mat ban pynkylla ïa ka Reservation Policy ka dei ka mat ka ba kum ka jaitbynriew ka la angnud la slem bha ym kum ka mat ban pynkiew ïa kano kano ka seng saiñpyrthei".
U la ong, “Ka jingpynkylla ïa ka Reservation Policy, ka dei ka jingthrang ka jaitbynriew la kham slem, kane ka mat ka khluid biang mynta ka kynti namar ba ka sorkar ka pyntreikam ïa ka roster shadien, da ka ba pyrshang ban pynïoh jingmyntoi tang ïa kawei ka jaitbynriew, ym tang ba ka pyntreikam ïa ka roster tang ban ïoh thungkam kyrpang ïa ka wei ka jaitbynriew, hynrei  ka pynlong ïa ka jaitbynriew Khasi Jaiñtia ban duh jingmyntoi shuh shuh halor ba ka la dei ka ba la rim, ka bym ïahap shuh, bad ka por ka policy ka ba pynïoh nongthik tang ka wei ka jaitbynriew (Garo)".
U la bynrap shuh shuh, “Lada phi peit ïa ki no kino ki policy ruh ka dei ban pynthymmai man ka 10 snem, balei ka long khyllah ïa ka reservation policy, ba kim treh ban pynbeit? Na ka liang ka seng ka ïeng ha ka nongrim ba ka sorkar Meghalaya ka dei ban khylliap noh ïa ka lynnong ka ba rim jong ka bhah thungkam bad ka dei ban sdang noh da ka lynnong ba thymmai ban wanrah da ka bhah thungkam ka ban long ka jingïohnong ym tang ïa kawei ka jaitbynriew hynrei ïa baroh ki jaitbynriew".
U la ong shuh shuh ba ka jingbymtreh jong ka Sorkar ban khot ïakren halor kane ka mat “Ka dei namar ba lada ka sorkar ka pyrshang ban pynbeit ïa ka ne ka mat kan don pat kawei pat ka jaitbynriew ka ban pyrshah ïa ka, wat ki minister jong ka sorkar ruh kim kren shuh ïa kane ka kam kum u minister ka jylla hynrei kum u Garo, ban kynnoh ba ka bhah thungkam kan aiding ka dei ka jingkren ym kum u minister, kane ka dei ka jingkren shah liang ïa ki briew lajong".
“Ka jingbym treh ka sorkar, ka dei beit namar ba ki nongïalam ka sorkar mynta ki dei na kiwei ki jaitbynriew (Garo) namar ki kwah ban pynïohnong ïa ka wei ka jaitbynriew, bad ka jingjop jong ka NPP ban ïalam ïa ka sorkar mynta ka kynti ruh ka dei namar ka jingpyntreikam shadien ïa ka roster.
Ki lah ban pynbiej, pynthame da ki nongrim ba ka ïingbishar kan leh kumne kumtai, un sa ïa um snam hynrei ka daw hi ka dei ba ki tieng ïoh duhnong ha ka saiñpyrthei", u la bynrap.
U Bah Robertjune u la kdew ba ka seng kam ong ba dei ban  pynduh noh ïa ka hok jong kano kano ka jaitbynriew, namar ngi don ar tylli ki trai jaitbynriew ha ka Meghalaya,bad donkam ban pynïabiang ïa kane.
Ka Policy hi ka kdew bad kren shai ba ka jingaibhah ha ka thungkam thungjam ka dei ban long katkum ka jingbun briew.
U la bynrap shuh shuh, “Kim  lah ban pyntreikam ïa ka roster khlem da peit bniah ïa ka bhah thungkam namar ka policy, ha ki District Level ruh ka jingpyntreikam ïa ka roster ka pher, namar kam ïaid 80% ïa ki Garo ne u Khasi-Jaiñtia hynrei lada don ba apply ïa ka kam, kumno kin pyntreikam ïa ka roster khlem da bishar biang ïa ka policy? Ka sorkar lada ka kwah ban pyntreikam ïa ka roster ruh kan hap phai sha ka policy hi namar ka Policy bad ka Roster ka ïatyngkhuh".
U Bah Kharjahrin u la ong shuh shuh, “Haduh mynta lada kren ïa ka baroh ki jingbishar ka ïingbishar bad ka policy ha ki ba bun ki bynta la ju ïatyngkhuh bad ka dei kata hi ka nongrim ba ka don ka Law department, hapoh Secretariat, lada ym don balei kin pynshong ïa kita khnang ban peit ba ka policy kan ïaid khlem tyngkhuh, hynrei ki don ki minister ki ba shu jied ban kren tang ïa ka jingbishar ka ba ïashah ïaki, ki kren hynrei ka jingbishar ba pyrshah ïaki kim treh ban kren".
U la bynrap shuhshuh, “Ka Supreme Court, ka ai ka jingbishar ba ki Schedule Tribe bad ki Schedule Caste na ka wei ka jylla kin ym lah ban kam ïa ka bhah thungkam sha kawei ka jylla, phi la leh kumno ïa kata, ka Supreme court ka ong ba phim lah ban wanrah ïa ka reservation halor ka reservation phi leh aiu ïa kata? Ka Supreme Court ka ong ba ka roster kan treikam shakhmat balei ki pat ki phai shadien? Phim ym lah ban shu jied ïa ki jingbishar jong ka ïingbishar ban shu pyntreikam ïa kaba wanrah jingmyntoi ïa phi bad kyntait ïa ka ba pyrshah ïa ka sorkar".
U Bah Robert u la ong shuh shuh, “Kane ka jingdawa ïa ban pynkylla ïa ka bhah thungkam, ka dei ka mat ban ai ding kata ka shong ha ka jinglong ïar ka jingmut jingpyrkhat ki nongïalam ban tehlakam ïa ka, hynrei  lada mih ki Minister kum jong u Rakkam A Sangma, u ba ai ding te kan kylla ding hynrei ngi donkam ïa ki minister ki ba la ïar ka jingmut jingpyrkhat  ban kren ïa kane ka kam, da ka jingïohi jngai te kan ym leilei hynrei lada ïoh ïa u minister u ba ai ding, khlem pep ka jylla ruh kan ing".
“Ka HYC ka la pynkhreh ban dawa la ka jong ka hynniewtrep  lane ka Khasi Jaiñtia State la ka jong lada ym lah ban pynbeit ïa kane ka mat , ka seng ACHIK ki ong ba ngi kwah ban ïa kren ban wanrah ïa ka Winter Capital ha Garo hynrei ngi kwah ban ïa kren ban don ar tylli ki mangtyngka hapoh ka Meghalaya".
U la bynrap, “Ka jingmih pisa  ki ba mih na Khasi Jaiñtia dei ban pynlut tang ha Khasi Jaiñtia bad ka jingmih na Garo pynlut sha Garo, ngim treh ban shim ka jingmih na ki bad ngim ym treh ban ai shi anna ruh ïa ki, balei ngin kren tang halor ka Winter Capital, ïa ka mang tyngka na ka sorkar pdeng ruh dei ban ïasam katkum ka jingheh ka jaka bad ka jingbun paid lada phi kwah ban ong ba ngi dei ban ïaid ha ka lynti ban phiah ïa ka jylla ngi kloi".
“Kane ka kam ka dei ka ba khia hynrei ngi dei ban pynïaid ïa ka, ha ka rukom ka ba dei bad lada phi kwah tang ban ai ding ngi ruh ngi nang hynrei ngi kyntu ïa ki nongmihkhmat ki sengbhalang kane ka dei ka kam ka ba khia dei ban pynbeit kumta dei ban leh da ka ba pynshong nongrim, ym ban ïa aiding ym ban kren lamwir ïoh poi ka por ba ka ding ka ba ngin ym lah shuh ban pynlip ïa ka", la ong shuh shuh u President ka HYC.Ka Laban Sports Club Table Tennis Academy kan sa pynlong noh shen ïa ka  lympung ïalehkai ba la tip kum ka 2nd Meghalaya Open Table Tennis Cash Prize Tournament 2023 ka ban long ha kane ka nongbah, ha Laban Sports Club Indoor Hall, Shillong naduh 2 haduh ka 3 tarik Jylliew 2023.
Ki kyrdan ïalehkai ha kane ka lympung ïalehkai table tennis ki long – Under 15 Boy’s Singles, Under 19 Boy’s Singles, Men Singles, Women Singles, Men Doubles, Veteran Doubles (40 snem shalor) bad ka Veteran Singles (40 snem shalor).
Shi bynta ban pynshlur bad ban ai mynsiem ïa ki nongïalehkai yn sam ruh ïa ki  khusnam ba kyrpang (Special Memento) sha baroh ki nongïalehkai kiba ïashim bynta ha kane ka lympung ïalehkai table tennis.
Kino kino kiba kwah ban ïashim bynta bad ban ïoh ïa ki jingtip ba kham bniah kin phun ha kine ki nombar 9774794675, 9402508332.
Ka tarik kaba khatduh na bynta ban pynrung kyrteng (register) ïa ki nongïashim bynta kan long ha ka 31 tarik Jymmang 2023.
Ka jingïakhun ba khatduh jong ka Ladthalaboh ha ka jingïalehkai group ka la long shisha ka jingïalehkai kaba khlem poi pyrkhat ha kaba ka Ladthadlaboh ka la shah liem noh da 5 la 0 ha ka Niaw Wasa United ha ka jingïalehkai jong ka Group B jong ka lympung Meghalaya State League kaba la long mynta ka sngi ka 29 tarik Jymmang 2023.
Haba phai pat sha kawei pat ka jingïalehkai kaba la long ha kane ka sngi, ka Khliehmawlieh Youth Club ka la pynliem noh ïa ka Wasa FC da 4 la 1 ha ka jingïalehkai jong ka Group-D kaba la long hapoh Tura.
Ha ka jingïalehkai kaba la long hapoh Mawkyrwat, ka Riangdo ka la pynliem noh ïa ka Lumdiengngan da 4 la 1 ha ka jingïalehkai jong ka Group-C.Ka Langsning FC ka la bat ïa ka rekod kaba la lah ban thep bun kol tam eh ha ka lympung ïalehkai jong ka MSL 2023  ha kaba ka la pynliem noh ïa ka Seng Samla Laitryngew da 11 la 0 ha ka jingïalehkai jong ka Group-A kaba la long ha Shillong.
Ha ka jingïalehkai kaba la long ha Kiang Nangbah Stadium ha Jowai, ka u nongïalehkai jong ka Niaw Wasa u Jeffree Surong u la ïoh ban thep haduh saw kol (4, 7, 45+3, 70) bad u Owanijuh Pajuh u la ïoh ban thep shi kol (68′).
Ka Ladthadlaboh ruh ka la ïalehkai bha ha kaba ka la ïoh ki kabu ha kane ka jingïakhun tangba ka khlem da lah ban thaw pyrthei.
Hadien ba ka la ïalehkai la hynriew sien ka Ladthadlaboh ka la lah ban kamai haduh 10 poiñ hadien ba ka la shah liem noh ar sien bad ïakhaid shisien na ki hynriew sien ïakhun, ka Niaw Wasa mynta ka shong ha ka kyrdan kaba saw bad ka la lah ban kamai 9 poiñ ka dang sah sa kawei ka jingïalehkai, tangba ka jingeh ka long ba ka Rangdajied United, kaba la lah ban kamai haduh 10 poiñ ka dang sah sa artylli ki jingïakhun ba kan hap ban ïalehkai.
Ka Niaw Wasa bad ka Mulait United ki la lah ban kamai mar 9 poiñ; tangba ka Mulait United ka don ha ka kyrdan kaba lai.
Katba ka jingïalehkai kaba la long ha MDSA Ground ha Mawkyrwat, ka Riangdo ka la lah ban pynliem noh ïa ka Lumdiengngan 4-1, u Stone Wanshnong u la thep ïa ka shi kol jong ka Lumdiengngan ha ka minit kaba 36 jong ka kylla step katba ki nongïalehkai jong ka Riangdo kiba la thep ïa ki saw kol ki long u Banshynshar Iawphniaw uba la thep ïa ka kol ha ka minit kaba (40), u Sylvester Thongni u la thep ïa ka kol ha ka minit kaba (41), u John Kerry Wanniang u la thep ïa ka kol ha ka minit kaba (49, bad 86).
Ka Seven United ka la nang ïai ïalam lynti ïa ka group ha kaba ka la lah ban kamai haduh 8 poiñ, tangba ka Riangdo mynta ka la lah ban kamai 6 poiñ bad ka sah sa kawei ka jingïalehkai.
Ka Shillong Lajong kaba dang bat ïa ka nam lahduh jong kane ka lympung (Defending champions), ka la don ïa ka Goal difference kaba heh bha da (+13 to +3) lada ïa nujor bad ka Riangdo bad ka la don ha ka kyrdan kaba ar ha ka miej ïakheiñ poiñ.
Bad ka Lajong haduh mynta ka dang ïalehkai dang ar sien.
Ka jingïalehkai kaba la long ha Chandmari Ground ha Tura, ka Khliehmawlieh ka la lah ban kamai 10 poiñ hadien ba ka la lah ban pynliem noh da 4 la 1 ïa ka  Wasa FC.Baroh artylli kine ki kynhun ïalehkai ki la lah ban kamai 7 poiñ ha shuwa ba kin ïalehkai pyrshah para ma ki ha kane ka sngi bad da kane ka resol kaba ngi ïoh mynta ka sngi ngi lah ban ong la kano ka kynhun kan rung sha ka semi phainal jong kane ka lympung ïalehkai.
U Andistar Rashir u la lah ban ïalam ïa ka  Khliehmawlieh ban jam shakhmat ha kane ka sngi ha kaba u la lah ban thep ïa ka kol hamar syn sdang ka jingïalehkai, bad hadien kane u S.Kharshilot u la pynkhih ïa ka jar ha ka sien kaba ar na bynta ka Khliehmawlieh ha ka minit kaba 28.
Tangba tang hadien hynriew minit u nongïalehkai jong ka WASA u Koushik Rabha u la lah ban pynphai ïa ka kol ha ka minit kaba (33).
U Kharshilot u la lah ban thep ïa ka kol kaba ar jong u kaba long ka kol kaba lai na bynta ka Khliehmawlieh ha ka minit kaba (66) bad bud pat sa u Maining Marngar uba la thep ïa ka kol kaba saw ha ka minit kaba (76) jong ka kylla miet bad ka Khliehmawlieh ka la khur syndon ïa ki lai poiñ ha ka jingïalehkai kaba la long mynta ka sngi.
Ha ka jingïalehkai jong ka Shillong Zone ba la pynlong ha madan MFA Shillong, ka Langsning  ka la pynliem da kaba suk ïa ka Seng Samla Laitryngew, kata haduh 11 kol la 0.
Ka Langsning ka la ïoh 9 poiñ na 4 sien ba ki la dep ban ïakhun katba ka SS Laitryngew ka don ha ka kyrdan ba khatduh  da ka jingïoh tang 1 poiñ na 4 sien ba ki la dep ban ïakhun.
Ka Langsning ka la thaw ïa ka khana pateng ha kane ka jingïalehkai ha kaba 2 ngut ki rangïalehkai ki la ïoh ïa ka hat-trik kynthup ïa u Dauruhipaia Pale (8, 83, 88) bad u Ambilstar Sun (29, 48, 50).
Katba u Kynsaibor Lhuid (18, 78), Wilbert Marbaniang (64′, 90’+1) ki la ïoh mar 2 kol bad u Fedrick Wahlang (89′)u la ïoh ban ïarap shi kol.
Yn ym don jingïalehkai ha ka Group A jong ka Shillong zone, Group C jong ka Mawkyrwat zone bad ha ka Group D, jong ka Tura zone mynta ka sngi ka 30 Jymmang hynrei ka jingïalehkai kan don tang ha ka Group B, Jowai zone ha kaba ka Rangdajied United FC kan ïalehkai pyrshah ïa ka Mulait United ha ka por 2:30 mynsngi.
Ka Lai-ngut Chidus Football Team ka la long ka kynhun lahduh ha ka lympung ïalehkai kynjatbol jong ka Nonglang Super League Football Tournament 2022-’23 ba la pynïaid ka Nonglang Sports Club ha madan Pynden-ïewlyngdoh, South West Khasi Hills District, Mawkyrwat.
Ha kane ka lympung ïalehkai phainal, la sakhi ba ka long ka jingïalehkai kaba itynnad bha namar la ïohi ba ha ka jingïalehkai jong ka kyllastep ka Laingut Chidus FT bad ka Rangkynsai FT kim shym la don mano mano ba lah ban ïa pynkhih jar namar ka jingtbit jong ki ‘rangïalehkai.
Haba phai ha ka jingïalehkai jong ka kyllamiet hadien ka jingïakhun jong baroh ar tylli ki kynhun ha kaba ka la don ka jingbakla, ha kaba ka Laingut Chidus FT ka la ïoh ïa ka Penalty ba la shut da u Shem Shylla hynrei une u ‘rangïalehkai u la shu pynlehnohei noh khlem da ïoh ban pynrung ïa ka bol hapoh jong ka kol.
Katba ka jingïalehkai ruh ka la nangïaid shakhmat kine ki baroh ar kynhun ki la sdang ban ïakhun tyngeh khnang ban ïoh ka lad ban pynrung ïa ka bol hapoh ka kol hynrei dei tat ha ka minit kaba 84 u George Franky uba deiu rangïalehkai jong ka Laingut Chidus FT u la ïoh ban pynkhih ïa ka jar bad kaba dei ruh ka kol ba nyngkong eh ha kane ka lympung kumta tang lyngba kane ka shi kol, ka Laingut Chidus FT ka la ïoh rah syndon ïa ka nam lahduh  pyrshah ïa ka Rangkynsai FT.Ha kane ka sngi kut jong ka lympung ïalehkai jong ka Nonglang Super League Football Tournament 2022-’23 la wan ban sakhi da kiba bun ki samla jong ka shnong, bad ki samla jong ka dong ka thaiñ ha kaba u kongsan ha kane ka sngi u dei u Bah Edilbert Iawphniaw uwei na ki samla rangbah jong ka dong ka thaiñ Mawkyrwat.
Ha kine ki khyndiat taïew ka Sorkar ka la thaw ïa ka Komiti ba kyrpang kaban ïakren halor ka Roster system ha kaba ki nongïalam jong ki seng sainpyrthei ka jylla ki dei ki dkhot jong kane ka Committee.
Ha ka sien shong kaba nyngkong kane ka Committee kaba la thaw kyrpang da ka Sorkar ban ïakren halor ka roster system.
Ka Chairperson jong kane ka Committee ka Kong Ampareen Lyngdoh haba kren bad ki nongthoh khubor hadien ka jingïalang ka la ong,  “Ka Committee kala rai ban pynïar ïa ka jingïatai jong ka da kaba shim ïa ka sienjam ba kin thoh sha ka Sorkar jylla ban shah ïa ki ban ïakren lang halor ka reservation policy, ïa kane ka rai ka Committee kan phah sha ka Sorkar ba kan mynjur.
"Ka Kong Ampareen ka bynrap da kaba ong ba ka Committee ka la ïoh ban ïakren bad ki seng saiñpyrthei bapher bapher kiba wan ban ïashim bynta ha kane ka jingïalang kynthup ïa ka Garo National Council kaba mihkhmat da u nongïalam jong ka lyngba ka Video Conference, bad tang ka wei ka seng saiñpyrthei ka bym shym la wan ban ïa shim bynta kata ka VPP.“Ka Committee ka sngewdei ba ka VPP ruh ka dei ban donlang ban ïakren halor ka reservation policy bad ban pyni ïa ki jingkdew jong ka kiba don ha ka policy, ka la kyntu ïa u President barangbah jong ka ne ka seng ba wan ïashim bynta bad pynsngew sha ka committee ïa kaei kaba ki don ban ong halor ka Reservation Policy," ka la ong.
Shuh shuh ka Kong Ampareen kala ïathuh ba na ka liang ka Committee kan phah ïa kane ka jingai jingmut sha ka Sorkar bad ka shong ha ka Sorkar ban mynjur la kan kynthup lang ïa ka mat halor ka reservation policy ha kane ka juh ka Committee kaba dei halor ka Roster ne kan don da kawei pat ka Committee halor ka Reservation Policy.
Shuh shuh ka Kong Ampareen ka la ïathuh ba ka Committee kan sa ïakynduh biang ha ka 31 tarik mynta u Jymmang ha Secretariat ha ka por 2 shiteng nohphai sngi.
Kum ban shu pynkynmaw u President ka VPP u ba dei ruh u MLA ka Nongkrem u dang don hapdeng ka jingshah thngan ba khlem buh por ha parking lot jong ka Additional Secretariat ban dawa na ka Sorkar ba kan  pynbeit thymmai noh ïa ka reservation policy.
Ka ophis treikam jong u District Sports Officer ka East Khasi Hills District kan sa pynlong ïa ka lympung ïalehkai kynjatbol District Level Inter School Subroto Mukherjee Cup Football Tournament 2023 hapoh madan MFA Turf Polo Ground Shillong, SAI Training center Nehu bad hapoh Mawlai madan heh ha ka taiew ba lai jong u bnai Jylliew.
Ïa kane ka lympung ïalehkai kynjatbol jong ka Level Inter  School  Subroto Mukherjee Cup Football Tournament 2023 kan long kyrpang na ka bynta ki khynnah shynrang bad kynthei kiba hapoh 14 bad 17 snem.
Ka ophis ka pyntip ruh ba ïa ki phorm lah ban ïoh napoh ka ophis treikam jong u District sports officer ka East Khasi hills District ha ki kynta ba long trei.
Ki skul kiba kwah ban ïa shim bynta ha kane ka lympung kynjatbol ki dei ban phah bad pyndap (submit) ïa ka kyrteng jong ki nongïalehkai ha ryngkat bad ka  passport size photographs bad ki Xerox Copy jong ki syrnod Birth Certificate ba la ai da ka ophis treikam jong ka Municipal  Board / CHC / PHC, Aadhaar Card sha ka ophis treikam jong u DSO ha lane shuwa ka 2 tarik Jylliew ha ki kynta ba long trei.
Ka tarik ba khatduh ban pdiang ïa ka jingpynrung kyrteng kan long ha ka 2 tarik Jylliew 2023.
Ïa ka screening yn sa pynlong ha ka 6 tarik Jylliew 2023 naduh ka por 10 baje mynstep hapoh ka ophis treikam jong u DSO kaba don ha JN Sports complex, Polo.
Tang 25 ngut ki nongïalehkai na bynta kawei ka thup (category) yn shah na bynta ka screening.
Ki khynnah ïalehkai ki dei ruh ban wanrah ïa ki syrnod Original Birth Certificate ha ka sngi ba pyndep ïa ka screeening.
Ka ophis DSO ka pynshai ruh ba ki khynnah kiba hapoh 14 snem (Under – 14 Years Boys) – ki dei kiba la kha ha lane shuwa ka 1 tarik Kyllalyngkot 2010, ki khynnah na ka bynta ka thup Under – 17 Years (Boys) – ki dei kiba la kha ha lane shuwa ka 1 tarik Kyllalyngkot 2007 bad na ka bynta ki khynnah kynthei kiba hapoh 17 snem – ki dei kiba la kha ha lane shuwa ka 1 tarik Kyllalyngkot 2007.
Ki paidbah ki la wan tuid na kylleng ka ri Khasi Jaintia ban ai ka jingkyrshan ia u Bah Ardent Miller Basaiawmoit, President ka Voice of the People Party (VPP) uba shah thngan halor ka mat ban pynbeit noh ia ka Reservation Policy.
Mynta ka sngi, ki la don ruh ki paidbah kiba wan na ka thain Pynursla, kaba dei ka konstitwensi jong symbud myntri rangbah ka jylla, u Bah Prestone Tynsong, uba dei ruh u Vice President ka seng National People’s Party (NPP).
Haba kren halor ka jingkuman jong u Bah Prestone ban kren halor kane ka bhah thungkam thungjam, uwei u rangbah uba dei na ka shnong Mawshun, haba iakren bad ki nongthoh khubor u la ong ba u Prestone u kular tang ha shwa ka ilekshon, hynrei tang shu dep ilekshon um ju leh ei ei.
“U Bah Prestone u la ong ‘kyrshan ia nga, tang shu jop ngan leh ia kane’, hynrei um leh ei ei", la ong une u rangbah da kaba kdew ruh ba wat ia ka Pynursla CHC ban kyntiew kyrdan noh sha ka Hospital um leh eiei.
“Ia ka Civil Sub-Division kaba lah dei ban plie naduh mynno, hynrei dang mynta u snem u dang sdang pyntrei", la ong shuh shuh une u rangbah.
“Nga kyrkieh namar nga hap leit sha Nongpoh ban plie ia ka kam bad um sngap shi kyntien ruh", la ong u rangbah.
Une u rangbah u la pynrem ruh ia ka sorkar MDA da kaba kdew ba ka wan tang shisien san snem ban kular ban leh ei ei hynrei mynta halor kane ka mat kaba ktah ia ki khun samla ka sngap man man.
“Wat lada ngi dei ban iap ngin ialeh pyrshah, la ka dei da ka suloi ka wait", la ong shuh shuh une u rangbah.
Hadien ba kala don ka jingshah rah noh ki tiar bala mang na ka bynta ka MCH Hospital ha Nongstoiñ ka Seng Khasi Student Union (KSU) West Khasi Hills District, mynta ka sngi ka 28 tarik Jymmang kala leit ban jurip ia ka Maternity & Child Hospital bad leit kynduh ruh ia ki ophisar ka DM&HO ban iakren halor ka jingshah rah kitei ki tiar sha kawei pat ka Hospital ha kawei ka District.
Watla ki dkhot jong ka Seng kim shymla ioh iakynduh ia ka DM&HO hynrei lyngba ka phone kila ioh ban iakren ha kaba la lah ruh ban pyntikna ba ia kitei ki tiar bala mang ban buh ha MCH Nongstoiñ la dep ban rah bad pynkynriah noh sha kawei ka Hospital ha kawei pat ka District.
Ha kaba iadei bad kane ka bynta na ka liang jong ka Seng KSU kala pynpaw ia ka jingsngewsih bas pyrshah ia ka jingleh donbor ka sorkar bad ka Seng kala dawa na ka sorkar ba kadei ban wanrah bad pynbiang noh ia ki tiar ba dei hok ban don ha ka MCH Nongstoiñ bad ruh ban plie noh ia katei ka Hospital khnang ba kan long ka jingmyntoi ia ki paidbah.
Lah ban kdew hangne ba ha u bnai Naiwieng jong u snem 2022 ka tnad ka koit ka khiah kala mang pisa ban thied ia ki tiar ba donkam ha katei ka Hospital hynrei kaba sngewsih pat ka long ba ha 23 tarik u Jymmang 2023 ar tylli ki trok kila wan ïeng ha katei ka Hospital ban sei noh ia ki tiar ki tar ia kaba la lah ruh ban pyntikna ba ia kitei ki tiar la rah bad pynkit noh sha ka Civil Hospital Mawkyrwat.
Ka Rangdajied United FC ka la lah ban jam shakhmat ha ka lympung Meghalaya State League (MSL) hadien ba ka la ïoh rung (qualify) sha ka semifinals jong ka lympung ïalehkai Meghalaya State League 2023 hadien ka jingïalehkai kaba i shongkun bha ha kaba ka la pynliem noh ïa ka Mulait United da 5 la 0 ha ka jingïalehkai jong ka Group B kaba la long hapoh madan Kiang Nangbah Stadium ha Jowai mynta ka sngi.
Da kane ka jingjop mynta ka sngi ka Rangdajied ka la lah ban kamai 13 poiñ bad ka la lah ban buh jaka ïalade ha khliehduh jong ka miej ïakhein poiñ watla ka dang sah sa kawei ka jingïalehkai.
U Wansiewdor Neng-nong u la ïoh ban thep ïa ka kol ha ka minit kaba 21, bad 90+3, u Basuklang Bina u la thep ïa ka kol ha ka minit kaba 45+2, bad u Knerktilang Buam u la thep ïa ka kol ha ka minit kaba 58 bad 63.
Ka kol kaba nyngkong ka la wan lyngba u Bansanbha Khongsdam uba la ai ïa ka bol sha u Wansiewdor uba la ïoh ban thep lyngba ka khlieh.
Ha shuwa jong kane u Romarius Laban u la ïoh ban kynjat ïa ka bol ha kaba u nongapkol ka Rangdajied u la ïaleh katba lah ban kah ïa ka bol bad u la lah ban kyrda ban lait na ka jingshah thep kol.
Ka kol kaba ar ruh ka la jan thap long kumba long ka kol kaba nyngkong ha kaba u Buam uba la ai ïa ka bol sha u Bina uba la ap triang ban ïoh ïa ka bad da kaba suk u la shim kabu lyngba ka jingthep da ka khlieh.
Ka Mulait ka la ïaleh katba lah ban pynpulom ïa ka jingïaid lynti jong ka Rangdajied ban jam shakhmat ha kane ka lympung ïalehkai.
Namar ha shuwa kane ka jingïakhun dei tang Mulait bad ka Niaw Wasa United kiba dang lah ban pynpulom ïa ka Rangdajied ba kan lah ban jam shakhmat jong kane ka kylla.
Da ka jngtlot ki rangïalehkai ba shadien jong ka Mulait ka la ïarap ïa ka Rangdajied ba kan thep sa lai tylli ki kol hadien.
Ki la don bun ki khep ba ka Rangdajied ka la jan ïoh ban thep ïa ki kol hynrei ki bol ba la shut da ki rangïalehkai ka Rangdajied la don kiba la leit ban her noh sharud jong ka kol.
Ka la don ruh ka jingshah ai red card u rangïalehkai ka Mulait United ha kaba la ïohi ïa u Lessius Sujai uba la ïoh ïa ka red card hadien ba u la kum woh ïa u Nengnong hajan ka box bad u Buam uba la shim ïa katei ka free kick hynrei ka bol ka la leit ban her noh sharud jong ka kol ha shuwa artad ban kut ka por ïalehkai jong ka kylla miet.
Katkum ki program (fixtures) ba la pynbeit mynta ka sngi ka 31 Jymmang, yn ym don jingïalehkai ha ka Group A, Shillong zone bad ha ka Group D, Tura zone.
Ka jingïalehkai ha ka Group B, Jowai zone kan long hapdeng ka Sein Pynbhalang pyrshah ïa ka Youth Club Pdengkarong, ha ka por 2:30  mynsngi katba ha ka Group C, Mawkyrwat zone ka jingïakhun kan long hapdeng ka Mawten pyrshah ïa ka Shillong Lajong FC ha ka por 3 mynsngi.
