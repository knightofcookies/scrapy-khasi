ïa kine ki kol jong ka Mission Braveheart la thep da u Andrew Wahlang bad Lamphrang L.Mawnai.
Katba u Bashemlad Ryntathiang u la thep na ka bynta ka Nongrang.
Haba phai sha ka jingïalehkai kaba ar pat, ka Soul SC ka la shah pynliem ha ka Youth SSCC da 1 la 2 kol.
U Elbornstar L.Kyllang bad u Firstborn L.Mawlong ki la thep kol na ka bynta ka Youth SSCC ban khur ïa ka namjop ha kane ka jingïalehkai, katba u Belshastar Rani u laïoh ban thep ïa ka shi kol na ka bynta ka Soul SC.New Delhi, Nailar 01: Ka Supreme Court jong ka ri India ka la khyrwit tyngeh ïa ka sorkar Manipur ha kaba ïadei bad ka jingïaumsnam ha katei ka jylla kaba la jia naduh ka 3 tarik u bnai Jymmang mynta ka snem.
Haba shim bishar naduh hynnin ka sngi, ka ïingbishar ba la khlieh da u Chief Justice ka ri India, u Justice DY Charndrachud, ka la ong Manipur ka synshar khadar bad ka aiñ kam don shuh, bad ki briew ki la shu im rit mynsiem.
Na ka liang ka ïingbishar ka kwah ban tip katno tylli kiejahar la ujor naduh ba la jia ka jingïaumsnam.
Nangta katno ngut ki briew la kem.
Ka la buh jingkylli ruh balei ba ki ejahar ki slem ban rejistar bad balei ba ki Pulit kim shimkhia haba don ki ejahar ba wan ujor da ki briew.
Ka ïingbishar ba hakhlieh duh jong ka ri, ka la ong ruh ba ka long kaba bakla ban pynïanujor ïa ka jingjia ha Manipur bad kiwei pat ki jylla khamtam ïa ka jingshah pynïaid lyngkhuid ki arngut ki kynthei.
“Phim lah ban aidaw ïa kiwei ki jingjia ha kiwei pat ki jaka jong ka ri India bad kaba la jia ha Manipur", la ong ka u Justice Chandrachud, da kaba bynrap ba kaba jia ha Manipur kadei ka jingïaumsnam jaidbynriew bad kaba thmu ban pynjah klep ïa ka jaidbynriew.
Halor kane ka jingjia u Nongbishar ba rangbah duh u la ong, “Ka jingjia ka la jia naduh ka 4 tarik u Jymmang, kumno dang ujor ejahar haduh ka 26 tarik u Naitung".
U la ong ruh ba ym dei ban aidaw halor ka nongrim ba kane ka jingjia ka la jia sha kawei pat ka jaka.
U Nongbishar ba ha khlieh duh jong ka ri u la hukum ruh ïa u Director General of Police (DGP) ka Manipur ba u dei ban wan mih hi dalade ha ka sien shong bishar biang sa shisien bad udei ba pynbiang lut ïa baroh ki jingkylli kiba la wad jingtip ha kane ka jingbishar.
Shillong, Jylliew 12: Ka Khun Hynniewtrep National Awakening Movement (KHNAM) ha ka sngi Nyngkong ka la kynnoh ba u Myntri Rangbah ka jylla u Conrad K Sangma u pynkyllaiñ ïa ka jingpyntreikam ïa ka Roster System khnang ban ïalam bakla ïa ki seng saiñ pyrthei bad ki seng bhalang khnang ban ïoh pyntreikam ïa ka Roster da kaba phai shadien.
“Ka Sorkar ka ong ba ka Roster kan ïaid Prospective (Shakhmat) hynrei ka jingbuh jingkheiñ ha ka Roster Register/Account naduh u snem 1972 ka thew ba ka roster kan dei ka retrospective (na shadien).
U Conrad u shu pynkyllaiñ da kaba ong Continuous Process tang ban pynbieit bad ïalam bakla ïa ki political party bad seng bhalang ban ong ba kam dei shuh ka retrospective hynrei kiba kham shemphang hi ki sngewthuh ba kane kaba u pynkylla ruh ka dang dei hi ka retrospective roster system bad ngi lyngoh ba ki seng UDP, HSPDP, bad Congress ki ngop ha kane ka jingpynbeit ka NPP," ong ka kyrwoh na u Working President ka KHNAM u Bah Thomas Passah.
“Naduh ba sdang U CM u la shu ong beit ba kadei ka continuous process bad ym don retrospective lane Prospective, hynrei ha ka political party meeting, haba ka seng ka buh jingkylli, lada kam dei kata ka retrospective te kumno pat ka MPSC ha u bnai March 23, ka pynmih ïa ki result ha kaba 11 seat la ïoh U Garo bad tang 5 seat la ïohi U Khasi? bad ka sorkar ka la phla pat ba ha shwa u bnai May 23 ki Garo ki ïoh bun namar kadei ka Retrospective hynrei ki la kular ban pynmih ïa ka OM ba thymmai ban pyntreikam noh Prospectively noh ïa ka Roster.
Hynrei ngi ïohi ba U CM haduh mynta u dang ïai ong ba kadei ka continuous process bad ïa ka data donkam ban shim jingkhien naduh u snem 1972 (retrospective)," bynrap.
U la ong ruh ba ka sorkar ka dei ban pyntrikam beit ïa ka Roster da kaba sdang beit na u snem 2022 namar baroh ki tnat sorklar kim biang shuh ki jingkheiñ halor ka jingdon kiba ïoh kam kat kum ka Reservation Policy.
“U Conrad u ong ba ïa ki post ki bym don ne biang ki data ka roster point kan sdang na u 1.
Hynrei, ngi tip ba baroh ki post kim biang data shuh haduh u 2022 namar ki result notifications jong ka MPSC,etc kim pyni category-wise break-up of recommended/appointed candidates ha ki snem 1972-2022.
Te namar kata, ym don jingkheiñ katno ngut bad kiei kiba ïoh na ka UR/open, kiei kiba ïoh na ka Khasi-Jaiñtia quota, kiei kiba ïoh na ka Garo quota bad kiei kiba ïoh na ka OST quota.
Bad dei halor kane ka nongrim ba ka seng ka ïai dawa ba dei beit ban start from 1 ïa baroh khoit ki post," ong ka kyrwoh.
Jowai, Nailar 01: Ka lympung ïalehkai 3rd U Adelbert Laloo Memorial Trophy jong ka kyrdan 3rd Division Football Tournament 2023, ba la pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong ka Khliehmyntdu Neiñshnong kala pynliem da 3-2 kol ïa ka Umshangiar, ïa kitei ki kol na ka Khliehmyntdu Neiñshnong la thep da u Fivestarson Shylla ha ka minit ba 26 & 41 bad u Toto Sana ha ka minit ba 70.
Na ka liang ka Umshangiar ïa ki kol la thep da u Lakhon Bareh ha ka minit ba 16 bad u Kdup Dkar haka minit ba 66.
Ha ka jingïakhun kaba ar kiba poi noh sha ka jingïakhaid da mar shikol 1-1 hapdeng Pateinki Sabah pyrshah ïa ka Mookyrdup, ïa ka kol na ka Pateinki Sabah la thep da u Mechwaki Dkhar haka minit ba 6.
Katba na ka Mookyrdup la thep da u Deliverance Plain haka minit ba 70+2.
Ka jingïakhun kaba lai kila ïakhaid da mar 3-3 kol hapdeng ka Sohmynting Dongnein pyrshah ïa ka Mupliang, ïa ki kol na ka Sohmynting Dongnein la thep da u Wanmi Kyndait haka minit ba 25 & 29 bad u Salan Lyngdoh haka minit ba 67.
Ïa ki kol na ka Mupliang la thep da u Emianga Phawa haka minit 51 bad u Morify Sna haka minit ba 64 & 70+1.
Katba ha ka jingïakhun kaba saw ka Lumpyrtuh Mihmyntdu kala pynliem da 3-2 kol ïa ka Samaro, ïa ki kol na ka Lumpyrtuh Mihmyntdu la thep da u Isack Chyrmang haka minit ba 34, u Wanbor Dkhar haka minit ba 44 bad u Firstborn Kyndait haka minit ba 46.
Na ka liang ka Samaro la thep da u Dunsill Chyrmang ha ka minit ba 24 & 65 minit.
Ka jingïakhun lashai ka sngi ka 3 tarik Nailar kan long hapdeng ka Madan Thadmuthlong pyrshah ïa ka Royal Pole Mihmyntdu ha ka por 10 baje shiteng mynstep, katba ka FAM kan ïakhun pyrshah ïa ka Pasyih Cultural ha ka por 12 baje shiteng sngi.
Dongmihsngi Jowai.
Shillong, Jylliew 12: Ki katto katne ngut ki riewpaidbah hapoh ka jingïalam u Karak R Sangma ki la ujor da ka moktduma da ka MC (PIL)) khmat ka High Court (HC) of Meghalaya pyrshah ïa ka sorkar jylla halor ka jingkynrei ki kam tih bad shalan be-aiñ ïa u dewïong ha ki bynta ka South Garo Hills bad East gaor Hills.
Na ka liang ki nongujor ha ka application ba ki la ai ha ka kashari jong ki lai ngut ki nongbishar ba kynthup ïa u Chief Justice ka HC u Justice Sanjib Banarjee, u Justice HS Thangkhiew bad u Justice W Diengdoh ki la suh lang ruh bad ki dur ban pynhsisha ïa kane ka kam tih bad shalan be-aiñ ïa u dewïong ka dang ïaid haduh kine ki sngi.
Haba shim bishar na ka liang ka kashari ka la ong ha ka hukum ba la pynmih ba ha kine ki dur kiba la aiti la ïohi pylleeiñ ïa ka jinglumthup ïa u dewïong, ka jingïeng laiñ ki trok kit dewïong ha kaba wat ïa u number kali ruh lah ban ithuh shai kdar bad na ka liang ka kashari ka la bthah ïa u Director General of Police ba un leh ïa kaba donkam ban teh lakam ïa kane bad lada donkam ban khot ruh ïa kine ki riew paidbah kiba la ujor ban pan sabut ïa kane.
“Ha ka jingujor la ïohi pylleiñ pylleiñ ym tang ba ka don ka jingtih be-aiñ bad ka jingshalan ïa u dewïong ka dang bteng hynrei la ïoh ruh ba ba ki bor sysnhar ba dei ban peit kim shym la leh eiei ïa kane ban tehlakam ïa kane ka kam be-aiñ," ong ka hukum.
“Namar kane ka jingujor ka la lah ban ai jinghun ïa ka kashari ïa kane ka jingujor la pynwai noh bad la ailad ïa ki nongwanrah ujor ba kin ai ïa ki affidavit ne ki jingtip sha ka kasahri halor klane," ong ka hukum.
Shillong, Jylliew 12 : Ki la don haduh 7 tylli ki distrik jong ka jylla kiba la poi dak saw mynta ha ka jingdon ki briew kiba kyrni dih drok bad kumjuh ruh ha ka jingkhaii drok, ong u Myntri ka tnad Social Welfare, Bah Paul Lyngdoh hadien ka jingïalang bad ki heh sorkar na ki tnad bapher bapher jong ka sorkar jylla.
Hynrei, u la pynpaw pat ba ka tnad ka don la ka jong ka buit ban tehlakam ïa kitei ki kam beaiñ da kaba ïaid katkum ki lynti jong ka aiñ.
U Myntri haba kren bad ki lad pathai khubor ha ka janmiet sngi Nyngkong u la ïathuh ba ka sorkar jylla ka la lap ba kitei ki 7 tylli ki distrik kiba paw ha ka jingbun ki nongdih bad nongdie drok ki kynthup ïa ka East Khasi Hills, East Jaintia Hills, West Jaintia Hills, Ri Bhoi, West Garo Hills, West Khasi Hills bad ruh ka South Garo Hills.
Shuh shuh u ong ruh ba kitei ki distrik ki dei kiba ki ishu kiba ïadei bad ka jingdih bad die drok ka la kiew stet bha.
U Myntri u la pyntip ruh ba ha ka jingïalang kaba la donlang ki ophisar na ka tnad Pulit, Social Welfare, tnad ka Koit ka Khiah bad ruh na ka Meghalaya Institute of Mental Health and Neurological Science (MIMHANS) ruh kumjuh la ïa mynjur ba donkam ban don noh da ki kyndon (rules) kiba khlain jong ka sorkar jylla ha ka jingpyntreikam ïa ka Narcotic Drugs and Psychotropic Substances Act (NDPS) kaba dei ka ain kaban teh lakam ïa u drok.
La pyntip ruh ba ka sorkar jylla ka la wanrah da ka DREAM Project ba la tip kum ka – Drug Reduction Elimination & Action Mission, na ka bynta ban ïakhun bad rat dyngkhong ïa u drok ha kane ka jylla lyngba ka jingïatreilang jong baroh ki tnad sorkar halor kaen ka bynta.
Katkum ka jingïathuh jong u, ka sorkar jylla kala dep ban mang haduh 5 klur tyngka na ka bynta ban pynshai, pynsngewthuh paidbah bad kiwei kiwei halor kane ka DREAM Mission.
Shuh shuh la ïathuh ruh ba hapoh kane ka Mission, u Mission Director bad ka kynhun kin ïarap ïa ka sorkar ban poi sha ka thong.
“Lyngkot, nga kwah ban pyntip ïaphi ba ngin leh beit da ka kam ban rat dyngkhong ïa kine ki jingeh khlem pynslem namar kane ka ktah ym tang ïa ka imlang sahlang hynrei ka ktah ruh wat ïa ka jingshngaiñ ka imlang sahlang," ong u Myntri.
Ha kajuh ka por u la pynbna ruh ba shen kin sa pynmih ïa ka Advisory Board kaban pyntreikam ïa ka Prevention of Illicit Traffic in Narcotic Drugs and Psychotropic Substances, (PIT NDPS) Act 1988 ha ka jylla.
“Ïa kane ka Board yn khlieh da u Judge ba la shongthait jong ka High Court ba dei ruh u Chairman ka State Consumer Council ban long kum u Chairman jong ka Board.
Kane hi ka la plie ïa ka lynti ban pyntreikam ïa kane ka aiñ," u la bynrap biang.
Katkum ka jingong jong u, ïa ki jingjia ba ïadei bad u drok la rejistar hapoh ka Narcotic Drugs and Psychotropic Substances (NDPS) Act 1985; hynrei namar ki don katto katne ki jingjynsur ki kyndon ha katei ka aiñ kum ka Section 64 A jong ka Act, kumta ka plie lad ïa ki nongdih drok ba kin lait na kti jong ka aiñ.
U ong ruh ba watla ki don ki kyndon kiba kham pyrkhing kum ka PIT NDPS Act 1988, hynrei ym lah ban pyntreikam ha ka jylla namar ka jingbym don jong ka Advisory Board.
Shuh shuh u la ong ruh ba hadien ba ki la pyntreikam, kito kiba ju mlien ha katei ka kam, kin sa ngat ha kti ka ain hapoh ka PIT NDPS Act kaba lah ban poi shah set along bad ba kin ym lah wat ban ïoh jamin na bynta lai bnai.
“Hapoh kane ka ain, kito kiba paw ha kitei i kam khaii drok la ka long kiba rit ne baheh kin ngat beit bad kin hap ban shah set la kumno 3 bnai bad lah ruh ban pynjlan haduh shisnem ruh," u la ong.
Shillong, Jylliew 12 : Ka Comissioner Food and Safet ba dei ruh ka Deputy Comissioner ka East Khasi Hills, Kong RM Kurbah ha ka janmiet sngi Nyngkong ka la ong ba ka sorkar kan hap ban bishar bniah biang, ha shwa ba kin weng noh ïa ka jingkhang ban die ïa ki dohkha kiba wanrah na shabar jylla.
Haba kren bad ki lad pathai khubor, ka Kong Kurbah ka la pyntip ruh ba ïa katei ka rai kin sa shim hadien ba la kut ki 15 sngi ba ka sorkar ka la khang ban die ïa ki dohkha ba wanrah na shabar hadien ba la lap ba ki don ïa ki formalin lane ki kynja dawai ha kitei ki dohkha.
Katkum ka jingong jong ka DC, ka Formalin ka dei kaba buh jingma haduh katta katta ïa ka koit ka khiah jong ki briew.
La ïathuh ruh ba watla na ka liang jong ki, ki la tip naei poi kitei ki dohkha ba khleh formalin, hynrei na ka liang ka sorkar kim pat kwah satia ban pynpaw paidbah.
“Haoid, watla ngi don ïa ka jingtip hynrei ngim pat lah pat ban pynpaw pyrthei ïa ki nongsuplai mynta.
Ngin sa phah ïa ka kaiphod sha ka sorkar shen," ka la ong.
Shuh shuh ka la ong ba hadien ba la weng noh ïa ka jingkhang ban die ïa ki dohkha, ka tnad kan ïai bteng ban leit test ïa ki dohkha kiba wanrah na shabar jylla man ka sngi ban pyntikna ba ki dohkha ki long kiba shngaiñ ban bam da ki nongshong shnong.
Katkum ka jingong jong ka, ka sorkar ka kham peitngor bha ïa ki khabah (Rohu fish) ka jait dohkha kaba bun ki paidbah ka jylla ki bam bha bad kine ki dohkha ki wan na kylleng ka ri India bad dei na kata ka daw ka sorkar kan hap ban peitngor bha wat hadien ba la weng ïa ka jingkhang die ïa ki dohkha ba wan na shabar jylla.
Lah ban kdew hangne ba ka jingpynbna ban khang shwa ïa ka jingdie ïa ki dohkha ba wan na shabar ka la sdang naduh ka 08tarik mynta u bnai.
Shwa kane, na ka liang ki doktor kynthup ïa ka DMHO ka East Khasi Hills, Dr.A Lyngdoh ka la ïathuh ba ka formalin ka ktah haduh katta katta ïa ka koit ka khiah jong u briew ym dei tang ïa kiba bam hynrei wat ïa kiba die ruh ki don ka jingma namar ki ktah ïa ki man ka sngi.
Na ka liang ka Assistand Food Analyst cum Microbiologist jong ka sorkar jylla, Dr.Wadamika Lyngdoh ka la ïathuh ba ka daw ba ki khleh Formalin ka long ban pyntikna ba ka dohkha ba kan ym pyut.
Hynrei ka ong pat ba katei ka dawai ka buh pat ka jingma ïa ki briew kiba bam bad wat ïa ka jingim jong ki ruh.
Ha kane ka sngi la ïoh ruh ïa ka jingbatai na ka Superintendent of Fisheries ka East Khasi Hills, Kong Hameka Papang bad ruh ka Assistant Food and Safety Commissioner, Kong DBS Mukhim, ryngkat ka jingdonlang u SP ka East Khasi Hills Bah S Nongtnger bad kiwei kiwei.
Shwa kane la pyntip ruh ba ha ka jingtest ha ka kylla kaba nyngkong, na ki 40 tylli ki dohkha kiba test ïa kiba la shim bad lum nuksa na kylleng ki dukan, la lap ba 32 tylli ki pynpaw ba ki don ïa ka formalin.
Hadien kane, ka Kong Kurbah ka la ong ruh ba kum ka sorkar hi kin pyntikna ba kito kiba donkti ha katei ka kam kin ym lait satia na kti ka aiñ.
Bogota (Columbia) Jylliew 12: Yn nym don ba ngeit ban ong ba ki khynnah kiba hapoh 13 snem bad iwei i khunlung ba dang 11 bnai, kin im hapdeng ki lawbah lawsan jong ka Amazon ha ri Columbia haduh 40 sngi.
Hynrei kadei kadei kaba jia shisha ha Columbia ka ri kaba hap ha South America, ha kaba ka khlaw bah Amazon ka pur lang sha katei ka ri naduh ri Brazil.
Ïa kane ka ka jinglait im kaba phylla la lap da ki shipai ba leit wad ïa kine ki khynnah ha ka Sngi thohdieng mynta u bnai, kata ha ka 9 tarik.
Kine ki khynnah kidei napdeng ki 7 ngut ki briew kiba la lait im na ka jinghap kawei ka eropleiñ kaba rit ha ka 1 tarik u Jymmang 2023, ha kaba ka kmie jong kine ki khynnah ryngkat u Pilot bad uwei pat uba haïing jong ki, ki la ïap ha kane ka jinghap kane ka eropleiñ hapdeng ka khlaw kaba shong da ki bseiñ, ki khñiang ba don bih, hynrei kaba don ruh ki soh, ki symbai kiba long ban bam.
Kine ki khynnah kidei i Lesly ba dang 13 snem, u Tien ba dang 9 snem, i Soleiny 5 snem bad i Christin ba dang 11 bnai.
Hadien ba la pynkit ïa ki da ki shipai sha jaka sumar ha nongbah Bogota, i Lesly i la ïathuh ha u kpa ba ka kmie jong ki, ka la im kumba saw sngi hadien kane ka jinghap ka eropleiñ, bad kine ki khynnah ki la bam ïa ki jingbam katba ïoh ei na kane ka pleiñ, kynthup ïa u jingbam ba long kum u ata.
Hadien ba ka kmie ka la khlad noh, ïa kaba la lap da ki shipai ba leit wad ïa ki hadien kumba artaïew, kine ki khynnah ki la ïaid samkma hapdeng khlaw bad ynda la lut u jingbam ba ïoh na ka pleiñ, ki la bam da ki soh khlaw, ki sumbai ba la batai bha da ka kmie shuwa ba kan khlad.
Nangta ki la shna da ki kynja ïing barit da ki sla dieng bad ki la ïaid na kawei ka jaka sha kawei pat.
Lyngba ka jingïarap jong ki nongshongshnong jong ki shnong kiba don ha khlaw Amazon, ki shipai ki la lap ïa kine ki khynnah kiba la rai khoh bad ring tyrkhong namar ka jingbym biang ka bam.
Mar ïakynduh ïa kine ki shipai hadien 40 sngi ba ki la im ha khlaw, ka Lesly ka la ong, “Nga thngan palat bad i Mei jong ngi, i la ïap".
Kane ka khubor ka la pynkyndit bad pynlyngngoh ruh ïa ka pyrthei baroh kawei, ha kaba kiba bun ki la ong ba kadei shisha ka bor Blei.
Hynrei ha kajuh ka por ki la ong ba kumno ka jinghikai ki kmie ki kpa ban tip ïaki khlaw ki btap bad ïa ki jingbam kiba don hapoh jong ka, ba kine ki khynnah ki la lait im.
Hapdeng kane ka jingim jong ki ha khlaw, i Christin i la dap shi snem ka rta bad kumjuh ruh i Soleiny i la dap 5 snem bad la long kumba ki rakhe sngi kha hapdeng khlaw.
Shillong, Jylliew 13 : Ka jingïakhun knieh rung sha ka final jong ka Meghalaya State League ha ki ar jaka hynne ka sngi ka la long kaba shongshit bha khamtam haba ka jingïakhun kadei hapdeng ki kynhun kiba khlainbor bha mynta ka kynti.
Ha ka semifinal kaba long ha Shillong, kata ha madan SSA Stadium, ka Khliehmawlieh Youth Club ka la ïoh ban pynliem noh ïa ka Mawlai SC haduh 3-1 kol ban jam sha ka final.
Katba ha ka semifinal kaba long ha madan MDSA Mawkyrwat ka Rangdajied United ka la pynliem ïa ka Shillong Lajong.
Kumta, ka jingïaknieh ban rah ïa ka nam lahduh hapdeng ka Khliehmawlieh bad ka Rangdajied kan long ha kane ka sngi Saitjaiñ, ka 17tarik mynta u bnai ha madan SSA.Haba phai sha ka jingïakhun kaba long ha nongbah Shillong, ka Khliehmawlieh ka la lah ban pynphai noh ïa ka kol kaba ka shah lamkhmat ha ka semifinal kaba nyngkong bad lah ruh ban pynliem syndon haduh 3-1 kol (kaba long 3-2 lada khein kyllum lang) ïa ka Mawlai SC.Mar ïa sdang ka jingïakhun dei ka Mawlai kaba ïalehkai bha bad i kumba ka ïoh ruh ban tehlakam kham bun ka bol.
Hynrei hadien katto katne ki ksiar ba ka duh ban pynkhih jar katei ka kynhun ka la sdang ban ïalehkai kham bha bad dei ha ka minit kaba 33 ba ka la ïoh shi kol lyngba u Donlad Diengdoh da ka jinglah jong u ban pynkiar ïa ka bol na u rangap kol u Handbill Savio Syiemlieh lyngba ka bol kaba pashat da u Nikelson Bina.
Kane ka la pynlong ïa ka Mawlai ban ïoh lamkhmat da 2-0 (lada khein kyllum lang) bad kane hi ka la ai mynsiem ïa katei ka kynhun ban nang jan sha ka final.
Pynban, dei tad ha ki khyndiat minit shwa ban kut ka kylla step ba ka rukom ïalehkai ka la kylla kynsan hadien ba ki rangïalehkai ka Khliehmawlieh ki la pynkylla ïa ka rukom pashat bad tan bol bad kane hi ka la pynkulmar ïa liang pyrshah baroh kawei.
Katei ka rukom ïalehkai ka la plie lad ïa ka Khliehmawlieh ban ïoh khyrwit shi kol lyngba u Mainingstar Marngar ha ka minit kaba (45+1) ban pynlong ïa ka jingïakhun ban neh da 2-1 kol.
Ka kol kaba ar jong ka Khliehmawlieh ka la pynkyndit ïa baroh namar ka bol kaba khyrwit da u Livingstone Nongrang ka la kham pajih bad ym poi pyrkhat pynban ka la leit beit beit ban pynkhih ïa ka jar jong ka Mawlai.
Kane ka la pynïakhaid ïa ka jingïakhun da 2-2 kol bad kane ka kol ka la nang ai mynsiem shuh shuh ïa ka kynhun ban ïakhun tyngeh.
Hadien kane ka jingïalehkai ka la nang itynnad bad ka la poi ruh haduh u pud ba u rangïalehkai ka Mawlai u la shah pynur ha phyllaw kol jong ka Khliehmawlieh kaba pynlong ïa ka Mawlai ban ïoh ïa ka kabu ksiar lyngba ka shut penalty.
Kane ka rai ka la pynkhih bitar ïa ka liang jong ka Khliehmawlieh baroh kawei hynrei baroh ka la thanda jai hadien ba ka bol ba u kapten ka Mawlai u khyrwit ka la leit shabar ka kol.
Hadien katei ka jingjia, ka jingïakhun ban ïoh ïa u namtam ka la nang shongshit shuh shuh bad dei ruh ha katei ka por ba ka Khliehmawlieh ka la sdang bïang ban ñion shakhmat bad kane hi ka la plie lad lyngba u Nongrang ban tan ïa ka bol shakhmat ha shwa ban pashat sha u Kyntiew Myrthong ha ka minit kaba 90 bad pyntyllun suk ïa ka bol sha ka jar, ka kol kaba pyntikna syndon ïa ka kynhun ban rung sha ka final.
Ka jingïakhun kaba kham shongshit kadei ha Mawkyrwat ha kaba ka jingïaknieh ban rung sha ka final kadei hapdeng ki kynhun kiba radbah.
Haba phai sha ka jingïakhun, ka Rangdajied ka la buh lypa ha khmat ba ka hap ban pynphai haduh 3 kol tang ban pynïakhaid ïa ka jingïakhun hadien ba ka la shah thep haduh 3-0 kol ha ka Lajong ha ka semi final kaba nyngkong.
Kumta ha katei ka sngi hadien ba ka la jop kylla da 3-0 kol ha Mawkyrwat, ka jingïakhun lada kheiñ kyllum lang (aggregate) ka la kut ha ka jingïakhaid da 3-3 kol.
Kumta dei lyngba ka shut penalty ba ka Rangdajied ka la khur ïa ka jingjop da 4-3 kol.
Ha ka jingïakhun hapdeng madan, ïa kitei baroh lai tylli ki kol la ïoh ban thep da ki nongïalehkai barim ka Shillong Lajong, kata u Tremiki Lamurong uba la thep ar kol kata ha ka minit kaba 32 bad 73 bad ïa ka shi kol pat la ïoh ban thep da u Batskhem Thangkhiew ha ka minit kaba 56.
Lah ruh ban ong ba kane ka lympung ïalehkai mynta u snem kadei ka lympung kaba shongshit bad kaba kham phylla lada nujor bad ki lai tylli ki jingïakhun kiba la dep shakhmat.
Kumban shu phaidien, ha ka MSL 2019 ka Shillong Lajong ka la pynliem ïa ka Rangdajied ha ka penalty ban khur ïa ka nam lahduh hynrei mynta ka kynti pat ka Rangdajied ka ïoh ban pynliem kylla ha ka semi final ban rung sha ka final.
Nongstoiñ, Jylliew 13: Ka ophis jong ka District School Education Officer, West Khasi Hills District ha ryngkat ka jingïatreilang bad ka ophis jong ka District Mission Coordinator, SSA, West Khasi Hills District, hynne ka sngi ki la ïoh ban pynlong ïa ka prokram Jan Bhagidari halor ka phang “Ensuring Foundational Literacy and Numeracy Especially In Blended Learning".
Kane ka prokram la pynlong ha Vanni Hall, St.Peter’s Higher Secondary School, Pyndengrei, Nongstoiñ ha kaba I Additional Deputy Commissioner ka West Khasi Hills District, I Kong D.Blah I la long I Kongsan, ha ka jingïadon ryngkat jong I Joiñt Director of School Education and Literacy & District Mission Coordinator, SSA West Khasi Hills District, I Kong.
R.Kongwang, I District School Education Officer, West Khasi Hills District, I Kong L.Syiemlieh, kiwei kiwei pat ki nongtrei sorkar, ki nonghikai bad ki khynnah skul.
Ha ka jingkren kum I kongsan ha kane ka sngi, I Additional Deputy Commissioner ka West Khasi Hills District, I Kong D.Blah I la ong ba ki prokram kiba kum ka Jan Bhagidari, ki pynïoh ha ki nonghikai bad ki khynnah pule ïa ka rynsan ban ïatai bad ïasam jingmut.
Shuh shuh I la ong ba ka pule puthi ka dei ban pynsngew tynnad ïa ki khynnah pule bad kim dei ban don kano kano ka jingtieng ne jingartatien ha ka pule puthi kaba man ka sngi ka jong ki.
Haba kren shaphang ki nonghikai, I Kong Blah I la ong ruh ba dei lyngba ka jinghikai ka jong ki, ba ki khynnah pule ki sngewthuh ïa ka bor bad ka dor jong ka pule puthi.
I la kyntu ruh ïa ki nonghikai ba kin trei shitom khnang ban pynduna ïa ka jingpep skul shiteng por jong ki khynnah skul.
Ki dei ban btin lynti ïa la ki khynnah skul ba kin shim jinghikai ruh na kiwei pat ki bynta jong ka jingstad teknoloji kum ki print & electronic media, internet lane ki mobile phone, khnang ban kyntiew shuh shuh ïa ka pule ka puthi jong ki khynnah.
Kum ban shu pynkynmaw ba ka Jan Bhagidari kadei ka jingïashim bynta shitrhem jong ki paidbah ha kaba ïadei bad ka pule ka puthi.
Ha kane ka sngi ka la don ruh ka jingïakop ha ka Recitation bad Teaching Learning Materials Competition.
Ïa ka jingïakop recitation la phiah ha ki ar bynta kata ha ka ktien Khasi bad ha ka ktien Phareng, U Balamkupar Marthong na Langja Govt.
LP School U la jop ïa ka 1st Prize, ka Toaikanri Hoojon na ka skul Run Thabah Memorial LPS Pariong ka la jop ïa ka 2nd prize bad ka Santulabon Khardiengngan na ka Rev.S.Wollington Memorial LP School ka la jop ïa ka 3rd prize.
Ha ka jingïakop recitation ha ka ktien Phareng u Mebantei Lyngdoh Peiñlang na ka Wisdom LP School, Pariong U la jop ïa ka 1st prize, ka Rishwaïaka Jyrwa na ka Little Star English Medium Secondary School, Nongbah Bynther ka la jop ïa ka 2nd prize bad ka Seraphinia Marngar na St.Joseph Secondary School ryngkat bad ka Risabiangpor Syiemlieh na Mairang Vidya Jyoti Inclusive School ki la jop ïa ka 3rd prize.
Ha ka Teaching Learning Materials Competition, ka Mairang Vidya Jyoti Inclusive School ka la jop ïa ka 1st prize bud sa ka Skul Little Star English Medium Secondary School Nongbah Bynther ïa ka 2nd prize bad ka Byrki Govt LP School ïa ka 3rd prize.
Kiwei pat ki nongkren kiba la ai jingkren ha kane ka sngi, ki kynthup ïa I Joiñt Director of School Education and Literacy & District Mission Coordinator, SSA West Khasi Hills District, Kong.
R.Kongwang, I State Pedagogy Coordinator SEMAM SSA Kong.
W.Lynrah bad I District School Education Officer, West Khasi Hills District, I Kong.
L.Syiemlieh I ba la ai ïa jingkren pynkut ïa kane ka prokram ha kane ka sngi.
Ym da donkam eh ban hikai ïa kiei kiei kiba sniew hynriew ïa kiei kiei kiba bha donkam ban da pynlut por bad duriap ban pynkhlaiñ ïa ki.
Ka jingim ba man la ka sngi jong ki briew ka long kaba eh ban pyrkhat bad katta katba nanghikai ïa kaba bha hynrei kaba sniew ka dang ïai ïoh jaka hi ha ka jingim.
Naduh ba dang rit ki kmie ki kpa katlah katïai ki ïai ban ïa ki khun jong ki ban im ïa ka jingim kaba bha bad ki pynlut bor pynlut sor ban pynïoh ïa la ki khun ïa ki jinghikai kiba bha bad kiba lah ban kyntiew ïa ka jingim jong ki khnang ba kin long ki briew kiba bha ynda haba ki la san.
Wat ka Proverb ruh ka ong “hikai ïa u khynnah ha ka lynti kaba bha khnang ba ynda haba u la rangbah un ym kynriah noh na ka".
Hynrei ym lah ban len ba ïa ka jingsniew ym donkam ban hikai, pynban ka long kaba suk eh ban bud ïa ka.
Bun na ngi ngim da buh jingkynmaw eh ïa ki jingjia ha ka jingim jong ngi bad khamtam lei ïa kiei kiei kiba bha bunsien ngi klet noh ïa ki.
Lada don mano mano ba la leh bha ïa ki 99 sien hynrei ki leh bakla tang 1 sien ngi kloi ban klet lut ïa ki jinglehbha baroh bad ngin ñiew pynban ba kitei ki jinglehbha ki dei tang ki buit phon ban ïoh pynsniew tang shi sien.
Lehse ki don shisha ki khep kiba kum kitei, bad kane ka jia hangno re hangno bad kane ka la long kawei na ki jingjia kiba pynduh jingkyrmen ïa ka jingim jong ngi ki briew.
Ha kine ki sngi ngi ïohi ba ka long shisha kumta bad kiba bun ki peit bad kham bat pynban ïa ka jingbakla ne ka jingduna jong kiwei bad kane ka pynlong ïa kiba bun ban duh noh ïa ki jingmyntoi kiba kham bha bun shah bad ïa ki jingisih bad jingïabein iwei ia iwei pat.
Kawei ka jingduhnong jong ka pateng bynriew ka long haba ngi ïa peit bad ïathew palat ïa ka jingbakla ne ka jingbymbiang jong kiwei.
Kane ha ka jaka ba kan wanrah ïa ka jingïatei bad jingmyntoi ka wanrah pynban ïa ka jingjot jingpra ha ka long ïing longsem bad ruh ha ka imlang sahlang.
Kum kine ki kam ki dang ïai jia wat ki jaka ba la ñiew ba kyntang bad ba kynja mynsiem ruh kumjuh ruh ha ki jaka ba la sah da ki briew kiba la nang la stad bad kiba la shai ruh, katno tam lei ha ki jaka kiba ka bor pyrkhat jong ki briew kam pat kot bad kiba dang im ha ka jingdum jong ka jingim.
Kawei na ka jingeh kaba long ka daw ba kongsan jong kane ka dei ka rukom pyrkhat jong ngi shaphang kiwei bad ba ngi ñiew ïalade ba ngi kham bha ban ïa kiwei.
Ha ka jingshisha ki briew kiba stad ki kham sngewthuh bad ki kham sngemphang shibun ban ïa kiwei, hynrei katba nangstad ki don bun ki khep ba imat ki briew ki nang sarong bad nangbieit bad ki kut beit ha ka jingkwah ban pynbor ba ki khambha ïa kiwei.
Ha ka jingshisha ka jinghikai babha ka hikai ba kumno ngi dei ban ñiew ïa kiwei pat ki kham bha ban ïa ngi khnang ba kin lah ban khring ïa ki sha lynti jong ka jingbha.
Ka jingñiew ïa kiwei ba ki khambha kam dei eh ba ngi pyndem noh ha ki hynrei kane ka ai lad ba ngin lah ban nangrung kham shapoh jong ka jingïatei bad wanrah ïa ka jingïasngewjan iwei ïa iwei pat.
Kat kum ka bor pyrkhat paidbah hi ym don kiba kwah ban pyntroiñ ïa kano kano ka jingpyrkhat babha ban tei ïa ka lawei jong ka ri bad ka Jaidbynriew hynrei kane ka long kaba eh ban pyntreikam ha ka jingim kaba man la ka sngi.
Hynrei kawei na ki ktien phira kaba ju ong ‘to leh bha ha kiwei kumba phi kwah ba kiwei kin leh ïaphi’ ka long kaba donkam ban kynmaw khnang ba ngin long ki briew kiba pyrkhat jngai shuwa ba kin shim ïa ka rai pyrshah ïano ano khnang ba kin poi sha ka jingthmu kaba bha da kaba siew kylliang da kaba bha ïa kaba sniew bad dei kane keiñ ka nongrim kaba ngin lah ban ïatei iwei ia iwei pat.
Namar la ïohi ba ha kine ki sngi ka pyrkhat pyrdaiñ hapdeng ki briew ka khim bha bad kim pyrkhat than eh ïa kiwei hynrei tang ban pynkiew skong beit ïalade.
Kumta wat la ka jingsniew ka kham khring, hynrei ym dei ban ailad ïa ka bad dei ban tem ïa ka da ka jingbha.
Lada shi sien ka jingpynphai kylla da kaba bha ïa kaba sniew i kumba ka phiel, hynrei khlem pep ha kawei ka sngi ka jingbha kan jop beit ïa kaba sniew bad kane kan wanrah ïa ka jingkylla.
Nongstoiñ, Jylliew 13: Ka Hynñiewtrep Youths Council HYC West Khasi Hills District mynta ka sngi hapoh ka jingïalam u samla Lumlang Kharsyiemlieh President bad Samla Losbingnel Lyngkhoi Asst GS, ka la leit ai jingthoh bad ïakynduh ïa I Post Master Post Office Nongstoiñ West Khasi Hills District, ban pyrshah ïa ka jingwan trei ne sam shithi ne Gramin Dak Sewak (GDS) kiba dei ki 6 ngut ki bar jylla, kata ha Shnong Byrki, Jaidoh, Mawlieh, Nongtynñiaw, Nongkasen bad Shyrkon.
Hadien ba la ka ïakynduh, ka Post Master ka la ïathuh bba 4 ngut ki bar jylla ki la ïoh NOC na Shnong Ladweitang, iwei na Jaidoh, iwei na Shyrkon.
Na ka lïang ka seng ka la maham jur ïa ki bar jylla ba ki lah ban ïoh NOC na ka Shnong.
Hynrei ka seng kam ailad ban wan trei hapoh West.
Ka seng ka dawa ban dei ban thung da ki trai Shnong.
Na ka liang katei ka Office ka ong namar kine la thung da kaba peit ïa ki Percentage ba heh, bad lada kim ai NoC ki Shnong kim ïoh ban trei.
Ka Office ka la kular ban shimkhia bad ban phah ïa kane ka jingdawa ka Seng ha Shillong.
Nongstoiñ, Jylliew 13: Namar ka jingud jingnam jong ki paitbah nongshong shnong ka thaiñ Rambrai halor kiba bun ki jingeh ba kiba pang ba shitom na ka daw jong ka jingbym biang jong ka kali kit nongpang ha ka jaka sumar kaba don ha Nongkroh (Rambrai), ki nongïalam ka Federation of Khasi Jaiñtia and Garo People Rambrai circle, ha ka sngi Baar ki la leit ban jurip ïa katei ka jaka sumar bad ki la lap ba ki nongtrei ki biang bad ki trei shitom bha.
Hynrei ki shem jingeh haduh katta katta ban ai ka jingshakri kaba biang ïa ki paitbah kiba shong ha ki shnong kiba jngai bha, namar ba ym don kali kit nongpang satia.
Ki nongïalam ka seng ha katei ka sngi ki la lap ruh ïa ka jingshisha ba ka ambulance kaba don ha phyllaw jong katei ka jaka sumar ka la sop da ki ñiuh kseh bad u sohpailen suda.
U bah Jiedstarland Lyngkhoi president ka seng haba ïakren bad u nongthoh khubor, u la ong ba ka kali kit nongpang kaba don ha phyllaw jong katei ka jaka sumar, kam long shuh ban pynïaid la palat shi snem.
Hynrei na ka liang ka sorkar kam shym la shimkhia ban pynbiang kali kit nongpang ha katei ka jaka sumar.
U la ong ruh ba ha katei ka jaka sumar ki jaka sah jong ki nongtrei ruh kim biang, ka um ruh kam biang bad ka la buh jingeh haduh katta kata ïa ki nongtrei bad ki paitbah kiba wan sha sumar.
U la ong ruh ba halor ka jingbym biang jong ki jaka sah ki nongtrei, ka um bad ka kali kit nongpang, na ka liang ka seng kan sa leit ban ïakynduh ïa u District Medical & Health Officer, ban ïakren halor katei ka jingeh.
Ka seng ka la kyntu ruh ïa ka sorkar lyngba u Director jong ka tnad ka khiah, ba kan shimkhia lem ban pynbiang ïa ki jingdonkam ha katei ka jaka sumar na ka bynta ka jingbit jingbiang jong ki paitbah.
Ha katei ka sngi la ïoh ruh ban ïakren bad ki paitbah kiba wan phah sumar ha katei ka hospital, ha kaba ki la pynpaw ïa ka jingsngewkhia halor ka jingbym don kali kit nongpang ka ban ïarap ban pynpoi ïa ki ba duk ba kyrduh sha katei ka jaka sumar haba ki shitom.
U bah Srim Lyngkhoi na ka shnong Mawrok u la ong ruh ba kiwei pat ki shnong kum na ka shnong Mawkhiat, Rynñiaw, Domkyrkoh bad kiwei kiwei kiba dei ki shnong bym pat don surok, lada don ba shitom ki hap ban kit da u briew bad ki hap ban ïaid da ka kjat kumba lai kynta tam haduh ban da poi ha ka jaka ba lait kali.
Mawkyrwat, Jylliew, 13: Ka Rangdajied United Football Club hadien ba ka la pynliem noh ïa ka Shillong Lajong FC da 4 – 3 kol ki la ïa shad kmen ha ka lumpung ïalehkai kynjatbol jong ka Semi-Final jong ka Meghalaya State League (MSL) kaba dei ha Mawkyrwat Zone kaba long ha Madan Artificial Turf, MDSA, South West Khasi Hills District, Mawkyrwat.
Haba phai ha ka jingïalehkai bad ka jingïaknieh ban ïoh rung ha ka Final jong ka MSL, ka jingïalehkai hadpeng ka Rangdajied United FC pyrshah ïa ka Shillong Lajong FC ka la long ka jingïalehkai ba itynnad ha kaba ka Rangdajied FC ka la ïalehkai bha ioh ban thep 3 kol hynrei ka Shillong Lajong FC kam shem la lah ban thep wat tang shi kol haduh ba kut jong ka jingïalehkai.
Namarkata, haba phai ha ka jingïakheiñ poiñ ka Rangdajied United FC watla ka la ïoh ban thep 3 kol hynrei ka dang ïa khait bad ka Shillong Lajong FC.Kumta ban rai ïa ka jingjop bad pyntam ïa ka jingkheiñ poiñ, la shu pynïaleh noh da ka Tie Breaker ha kaba ka Rangdajied United FC ka la jop bad rung ha ka Final da kaba ka la tam noh da 4 – 3 kol pyrshah ïa ka Shillong Lajong FC.Ha kane ka sngi na ka liang ka Meghalaya State League ka ïoh ruh ban ai sngewbha da ka cheque kaba T.10/- hajar tyngka ïa u rangïalehkai u ba la ïoh ïa ka nam nongïalehkai ba tbit kata sha u bah Treimiki Lamurong jong ka Rangdajied United FC.Kiba la wan ban sakhi ïa kane ka lympung ïalehkai ki long naduh u MLA ka Mawkyrwat Consti-tuency, u bah Renikton Lyngdoh Tongkhar, u Myntri ka tnad pule puthi jong ka jylla Meghalaya, u R.A.Sangma bad kiwei de.
Nongpoh, Jylliew 13: Kum shi bynta ban dang kyntiew ïa ka pule ka puthi ki khun samla hapoh ka them Ri Bhoi, ka Don Bosco Higher Secondary School Byrnihat mynta ka sngi ka la lah ba plie paidbah sa ïa kawei ka shnat pule ha ka Science Stream kum ka jingailad ïa ki khun samla ba kin ioh ban pule ha ka Science Stream ba dang dang duna ki skul kiba plie ïa ka Science Stream.
Kane ka Don Bosco Higher Secondary School, Byrnihat kaba dei kaba pynïaid da ki phadar Capuchin ba la ai ka jingshakri la bun phew snem mynta ban kyntiew ïa ka pule ka puthi ki heprit, hynrei katkum ka jingïaid ka por la donkam ban plie noh ïa ka science stream ba bun ki khynnah ki donkam ban don kane ka shnat pule hapoh kane ka District.
Ïa kane ka snat pule ki khynnah skul la wan ruh ban plie paidbah da u MLA ka Jirang Constituency, u Bah Sosthenes Sohtun kum u kongsan bad la sakhi lang ruh da ka jingdon lang u Fr.Denny O.F.M Capuchin, Regional Superior, Fr.Anil Parish Priest ka Byrnihat uba dei ruh uba la trei bor bah ban wanrah ïaka science stream hakane ka skul, Fr.Kmenlang Nongrum Principal ka Donbosco School ha ryngkat ka jingïadon lang ki Nonghikai bad ki khynnah skul.
Kum u kongsan hakane ka sngi, u Bah Sosthenos Sohtun u la ai ka jingïaroh ïa ki Capuchin Father’s ki ba la ai ka jingshakri ha kane ka skul haka ban ai ïa ki jingnang jingstad ïaki khynnah kane ka thaiñ kaba la ai jingmyntoi shibun ïaki ba bun halor ka pule puthi kaba dei katkum ka juk stad ba mynta.
U MLA u la sam ruh da ki tablet lane ka Chief Minister digital learning aids sha ki khynnah skul ki ba la pass bha ha ki exam bapher bapher kum ka dak ka jingai mynsiem ïaki bad ba kin long ki ba jop haka jingnang jingstad.
Shuh shuh, na ka liang u MLA kum ban kyrshan lang ban pyndap pynbiang ïaki jingduna ki jingdonkam ki ba dang sah u la kular 5 lak tyngka kat kum ka jingkyrpad jong ki nong pynïaid skul naka bynta ban shna ïa ka laboratory ïa kane ka skul khnang ba ki khynnah kin lah ban pyndonkam ïaka kat kum ka jingdonkam hakane ka juk stad ba mynta.
Jowai, Jylliew 13: Ka ophis jong ka District Mission Co-ordinator, SSA ha ryngkat ka District School Education Officer, West Jaiñtia Hills District mynta ka sngi kila pynlong ïa ki prokram ‘Jan Bhagidari Events & Activities’ kaba la sdang naduh ka 1 tarik u Jylliew haduh 15 tarik mynta u bnai.
Ïa kane ka prokram mynta ka sngi 13 tarik la sdang daka jingñiah Bicycle (Rally) haka por mynstep naduh Gate Kiang Nangbha Govt.
College Jowai da kaba ïaid na ka surok bah Ladthnadlaboh- Iawmusiang, Mission Compound-Loomkyrwiang bad pynkut ha Community Hall ka Dorbar Shnong Chilliang Raij.
Ïa kane ka Rally la kaweh lama da ka kong M.Lakiang, DMC, SSA WJHD.La ïathuh ba kane ka prokrom ka long shi bynt shi bynta na ka NIPUN Bharat, Samagra Shiksha Abhiyan, kaba long kyrpang na ka bynta ka G-20 bad kaba kongsan eh ka long ban pynrung ïa ka jingnang jingstad ha ki khynnah skul hapoh ka ri India.
Kum ki khynnah skul ka Ri ki dei ban tip shaphang ka mei mariang, ban ai jingtip ïa ki halor ki lad jinghikai naduh ka ktien ka thylliej, ban tip ban ai jingkylli, ban nang ban ïalehkai bad ban sngewjuh ïa ki jaka pule (skul) nalor kiwei de.
Ha Chilliang Raij Community Hall la pynlong ïa ka ka porkram ba la wam ban ïashim bynta da ki khynnah skul ki nonghikai, ha kaba u ma S.Blah ula long kum u kongsan bad uba la plie ïa ka prokram “Story Telling, ka Story Telling bad ka Exhibition on Teaching Learning Material.
La ïoh ruh ka jingkren pdiang da ka kong A.P Syiem (DSEO) bad ki kyntien ai khublei da u ma H.C.Lamin BMC Amlarem Block.
Shuh shuh ha kane ka sngi la don ka Story Telling ne ka jingïathuh khana ïa ki heprit ba pule ha ki Pre-Primary la wan ban sam da Ka Sam-i-naki Passah, ha ka Exhibition on Teaching Learning Material la wan ïashim bynta da ka ki khynnah ka H.K.Signh Memorial School, Jowai, St.Michael English School, Loompyrdi Iongpiah UPS SSA, Jowai RMSA School, Khimusniang Upper Primary School, Chutwakhu UPS SSA, Kurimai Memorial UPS SSA, Police Public School bad ki Model ne ki jingshna ba la wanrah da ki skul ki long beit kyrpang ha kaba ïadei bad ka Mariang kat kumba la pruid dak hapoh ka G-20 Agenda.
Khatduh la pynkut ïakane ka prokram da ka jingsam ïa ki khusnam sha ki skul ba jop ha ka Exhibition On Teaching Learning Material kiba kynthup ïa ka H.K.Singh Memorial School, Jowai, St.Michael English School bad ka Loompyrdi Iongpiah UPS SSA.Mawkyrwat, Jylliew, 13: Ka Sngap Syiem College, Mawkyrwat (SSCM) ryngkat ka jingïatreilang bad ka Rashtriya Ushatar Shiksha Abhiyan (RUSA), Cell Mawkyrwat mynta ka sngi ka la pynlong ïa ka jingïaphylliew jingmut ne ka One Day Workshop halor ka National Education Policy (NEP) 2020 hapoh ka Conference Room jong ka kolej ha kaba u Rakkam A.Sangma, Myntri ka tnad ka pule puthi jong ka Sorkar Meghalaya u la long kum u kongsan.
U Rakkam Sangma, Myntri ka tnad ka pule puthi jong ka Sorkar Meghalaya haba kren ha ka jingïalang u la ong ba kane ka long kum ka rynsan ha kaba kin ïamir ïa thaiñ halor ka jingpynkylla ïa ka pule puthi ha ka jylla lyngba ka jingpyntreikam ïa ka ‘New Education Policy’ ka ban wanrah ne kyntiew ïa ka pule puthi ha ka ri baroh kawei bad u pynpaw ruh ïa ka jingsngewkmen ban ïohi ba ki katto katne ki jaka pule ki la wan shakhmat na ka bynta ban pyntreikam ïa kane ka policy kaba thymmai.
Shuh shuh u la ong ba ngi im ha ka juk ha kaba tang uba bit tam un lah ban im namarkata, ki dei ban long kiba kloi ban pyntreikam bad ban mad ïa ki jingeh ha ka jingpyntreikam ïa kane ka NEP.Haba ban jur halor ka jingbun jong ki proh jabieng ha baroh kawei ka ri u ong ba kam don kano kano ka jingeh halor ka jingpyntreikam ïa kane ka NEP.Namarkata, u la khot bad wer ïa ki nonghikai ban bah shim ïa ka jingbahkhlieh na ka bynta ban wanrah ïa ki jingkylla ha ka pule ka puthi ha ka jylla da kaba pynmih ki proh jabieng ki ban kham tam ban ïa ki tiar jong ka juk mynta.
Ha kajuh ka por u pynkynmaw ïa ka kamram jong ki kum ki nonghikai halor kumno ban wanrah biang ïa ka nam kaba la duh noh ha ki por mynshwa ha kaba kiba nabar ki ju wan sha kane ka ri naka bynta ban pule.
Shuh shuh u la ong ba ngin ym kiew lano lano lada ngi dang ïai pynneh ïa ka juh ka rukom pule ha ka jylla.
U la pynpaw ïa ka jingdiaw halor ka jingjur kiba bun kiba pep skul shiteng por bad u kyrmen ba da kaba ngi pyntreikam ïa kane ka NEP kaba thymmai yn lah ban pyndonkam ïa ki sap ki phong bad ban pynkylla ïa kita ki sap ki phong sha kiwei pat ki jingmyntoi kiba lah ban kyntiew shuh ïa ka ri shajrong.
U la kyntu namarkata, ïa ki nonghikai ban pynthymmai bad ban shimkhia ïa ka kam na ka bynta ka jingmyntoi uba bun balang bad ban lah ban noh synñiang sha ka imlang sahlang bad ka ri baroh kawei.
U bah Ambrose Ch.
Marak, Secretary jong ka tnad pule puthi ha ka jingkren jong u, u la ong ba ka long kaba donkam ban sngewthuh ïa ki jingeh kiba kin hap ban ïaid lyngba ha ka jingpyntreikam ïa kane ka NEP.U la pynpaw ba ki bun ki jylla kiba la pyntreikam ia kane ka policy katba ngi pat ngin dang iaid shakhmat na ka bynta ban pyntreikam bad u ngeit ba lyngba kane ka rynsan yn lah ban ia mir jingmut halor kumno ban iaid shakhmat ha ka jingpyntreikam bad ki jingeh ki ba ngin hap mad halor ka jingpyntreikam ia ka National Education Policy.
U bah Renikton Lyngdoh Tongkhar, MLA Mawkyrwat Constituency ha ka jingkren jong u, ula pynpaw ia ka jingkyrmen ba lyngba ka jingpyntreikam ia kane ka NEP da kaba ngeit ba ka lah ban wanrah shibun ki jingkylla halor ban kyntiew ia ka pule puthi ha ka jylla.
Ha kajuh ka por ula pynpaw ia ka jingsngew-sarong ban iohi ia ka jinglong kloi jong kane ka kolej ban pdiang ia ka jingpyntreikam ia kane ka NEP.Namarkata, u wer ïa ka jingkyrshan bad ka jingïatreilang na ka liang ki kmie ki kpa ha ka ban kyntiew shuh shalor ïa kane ka kolej da kaba pynshlur ïa ki ban phah pule ïa ki khun ha kane ka skul.
Katba ha ka jingkren jong u bah H.M.Shangpliang, u MLA barim bad mynta kum u Nongaibuid jong ka tnad pule puthi jong ka sorkar jylla u la pynpaw ïa ka jingsngewkmen ban ïohsngew ba kane ka kolej ka la lah ban pynpass bun ki khynnah bad ka la pyni ba ka la lah ban rah ïa u khynnah uba pass ha ka 3rd Division sha ka 1st Division.
Haba ïaroh ïa ka jingtreishitom bad ka jingaiti lut jong ki nonghikai, u la kyntu ïa kiwei ruh ki skul ban bud ïa kajuh ka nuksa wat hapdeng ki jingeh ba ki ki mad.
Haba ïathuh halor ka jingpyntreikam ïa ka NEP, u bah Shangpliang u la ong ba kane kan wanrah shibun ki jingkylla ha ka liang ka pule ka dangle hapoh ka jylla bad ki jingeh kiba kin hap ban ïaid lyngba kin jah lut lada pyntreikam pura ïa kane ka NEP.Ula pynpaw ïa ka jingbynñiaw halor ka jingbun kiba pep skul shiteng por bad u ong ba donkam ban thaw ki lad ki lynti ban pynduna khnang ba kan ym wanrah jingeh ha ka imlang sahlang.
U bah Carness Sohshang, MDC ka Mawkyrwat Constituency, u bah R.Mawroh, Principle Consultant jong ka Directorate of Higher Technical Education (DHTE), Shillong, ki nonghikai kiba dei ki Principal, Vice – Principal, ki Headmaster bad ki Headmistress jong ki skul ha ryngkat ki dkhot jong ka Managing Committee kiba iadonlang ha kane ka sngi.
Hadien ka jingïalang la pynbud da ka Technical Session halor ar tylli ki phang kata ka ‘NEP2020: Role of Stakeholders’ ha kaba ka Prof.S.Sungoh, Professor jong ka Education Department, NEHU, Shilong ka la long ka nongbatai bad ka ‘Study Habit: Role of Institution’ ba la batai da ka Dr.Basancy Kharbuki, Assistant Professor, NERIE – NCERT, Umiam bad ka Dr.Balaiada Dkhar, Assistant Professor – NERIE – NCERT, Umiam.
U Dr.K.K.Nongsiej, Principal jong ka Sngap Syiem College, Mawkyrwat u la ai ki kyntien pdiang sngewbha bad ka kong M.Kharlyngdoh, Co-ordinator IQAC, Sngap College Mawkyrwat ka la pynïaid ïa ka jingïalang bad ai ruh ka jingkren ai khublei.
Amlarem, Jylliew 13: Ka ophis u Sub-Divisional Officer (Supply) jong ka Amlarem Sub–Division kala pynbna paidbah ïa ka bhah jong u Khaw rashon (AAY, PHH) bad Non-NFSA jong u bnai Jylliew, 2023 bad la dep pyllait sha ki dukan Fair Price Shop haduh ka 15 tarik u Jylliew, 2023.
Na ka bynta ka bhah jong u khaw AAY yn sam 35 kilo shi sha manla kawei ka thliew ïing bad ïa ka bhah jong u khaw PHH – yn sam ha ka jingthew kaba 5 kilo shi khlieh khlem donkam ban siew pisa, katba ïa u khaw Non-NFSA yn sam ha ka dor kaba ym dei ban palat ïa ka Rs.14.00 tyngka shi kilo.
Khliehriat, Jylliew 13: Ka Meghalaya Aids Control Society ha ryngkat ka jingiatreilang bad ki bor Distrcit jong ka East Jaiñtia Hills District, kumjuh ruh bad ka ophis jong u District Medical Health Officer bad kiwei kiwei ki tnat, mynta ka sngi ka la pynlong ia ka prokram ha shnong Ladrymbai Dongwah, kane ka prokram ka dei kyrpang ban ialap ia ka jingdonkam ka koit ka khiah bad ka jingthmu jong kane ka Integrated Health Campaign, ka long na ka bynta kito ki briew kiba don ia u khñiang jingpang HIV.Ha kane ka sngi ka MLA jong ka 5- Sutnga Saipung Assembly Constituency, ka kong Santa Mary Shylla, ka la long kum ka kongsan bad la ia don ryngkat lang ruh u Deputy Commissioner, East Jaiñtia Hills District, u Abhilash Banarwal, IAS, u Addl.Deputy Commissioner, East Jaiñtia Hills District, u bah J.Shylla, MCS, u EAC, u bah R.Brahma, ka Director Mih-myntdu Community Social Welfare Association (MCSWA), ka Dr (Mrs).
J.N.Shullai bad u Deputy Director (Mainstreaming) Meghalaya AIDS Control Society, u bah A.M.Lanong lem bad kiwei kiwei ki riew rangbah.
Shuh, shuh ka jingthmu jong kane ka Campaign, ka long ruh ban wanrah ia kito kiba don ia u khñiang jingpang HIV sah ki jaka ai jingsumar ba kin ioh ia ki jingsumar bad ruh ban pynduh noh ia ka jingsngew kaba don ha ki, kata ka jingsngew shah peit beiñ, la ong ruh ba kane ka Integrated Health Campaign ka dei kawei na ki model kaba heh lane ka hybrid model ka ba pynlong ia kane ka screening bad ka Test ia ki paidbah,kaba lyngba ki health camp ban dup lah ban tehlakam noh ia ka jingsaphriang u khñiang jingpang.
Haba kren kum ka kongsan, ka kong Santa Mary Shylla, ka la pynpaw ka jingsngew khia namar ba ka East Jaiñtia Hills District ka dei ka wei na ki district kaba kiew bha kiba pang HIV, ka la ong ruh ba kane ka jingialap paidbah halor ka koit ka khiah ka long kaba donkam bha ban ai jingpynshai bad pynsngewthuh ia ki paidbah ba ki donkam ban leit leh ia ka HIV Screening bad kaHIV Testing, khnang ban dup tip ia ka jinglong ka met bad ka koit ka khiah, ka pynshlur ia ki paidbah ba ki dei ban mih sha khmat ban leh ia ka screening bad ka test ba kim dei ban sngew lehraiñ namar ka kaiphot jong ka tei ka test bad ka screening kan long kaba jar jar ka ba ym tip paidbah, ka la ong ruh ba kiba don ia utei u khniang jingpang HIV kin ioh ia ka jingsumar ei ka ba ym donkam ban siew pisa ha ki jaka ai jingsumar, ka la kyntu ia ki paidbah ba kin pynphriang ia kane ka khubor sha kiwei ruh.
Ka la ong ruh ba ki heh sorkar kiba na ka tnat ka koit ka khiah ki la trei bha ban pynbit pynbiang ia ki jaka ai jingsumar kiba don hapoh ka district bad ki la ai ruh ka jingshakri kaba biang ia ki paidbahU Deputy Commissioner, u A.Banarwal, IAS, ruh u la ong ba ka East Jaiñtia Hills District, ka dei ka district kaba bun bha kiba pang HIV na ka 100 ngut ki briew kiba la wan ban leh ia ka test ki la don haduh 2.8 percent kiba ioh ia une u khñiang HIV Positive, ha kajuh ka por u la iathuh ruh ba ki don 2500 ngut kiba ioh HIV, kata tang kito ki ba la pyndep ia ka screening bad ka test katba ki dang don shuh sa kumba 4000 ngut kiba don ia u HIV ki bym pat shym la wan leh ia ki test.
U la ong ruh ba kaba biang eh ban leh ia ki screening bad ki test ka dei lyngba ka “Meghalaya AIDS Control Society khnang ba ka kaiphot kan long kaba jar jar bad kan tikhna ruh ka jingai jingsumar ia kito ki briew kiba don ia ka HIV ba kin im ka jingim kumba im lang kiwei pat, haba ban jur halor ka jingdonkam ban leh ia ka test, u Deputy Commissioner u la ong ba kane kan lah ban iada ia kiba ha iing ha sem bad kumjuh kan iada ia kiwei ruh ha ka imlang ka sahlang.
I Dr(Mrs).
J.N.Shullai, ka la pynshai shaphang kane ka jingpang HIV bad ong ba kane ka jait jingpang ka long kaba ym lah ban lap da kaba suk na kata ka daw donkam ban leh ia ka screening bad ka test ban dup tip shai bad ruh namar lada lap noh dang kloi ia une u khniang jingpang dang lah ban sumar, ka la kyntu ia ki paidbah ba kin shim ia kane ka kabu lyngba kine ki Health Camp ban leh noh ia ka Screening bad ka Test HIV, STD, STI, Hepatitis B, Hepatitis C, Tuberculosis bad kiwei kiwei ki jait jingpang.
U bah A.M.Lanong, uba dei u Deputy Director (Mainstreaming) Meghalaya AIDS Control Society, u la ai jingpynshai shaphang ki bynta ba kongsan jong kane ka Integrated Health Campaign bad u la kren ruh shaphang ka jingpang HIV/ AIDS.Kiwei pat kiba la ai jingkren, ki kynthup u bah J.Shylla, MCS, u Dr.Dominic Shylla, District Medical & Health Officer East Jaintia Hills District bad kiwei kiwei Kum ka jingpynshlur ia kiwei, u Deputy Commissioner, u A.Banarwal, u la shim ia ka test bad bud pat sa ki heh sorkarHadien ka prokram ba la pynlong, ka la don ruh ka jingai dawai ei ia ki paidbah, ka Health Camp ha shnong Community Hall, Lad Rymbai Dongwah bad ha Lad Rymbai Datsympein Community Hall, ha Lad Rymbai B, Mooknor Community, ha kaba la leh ruh ia ka screening bad testing na ka bynta ka HIV, STD, STI, Hepatitis B, Hepatitis C, Tuberculosis bad kiwei kiwei ki jait jingpang ruh, ha kajuh ka por la pynrung kyrteng ia ki briew ha ka MHIS bad Aadhaar.
Nongpoh, Jylliew 13: Uwei u rangbah briew u la duh noh ïa la ka jingim, kaba dei hadien ba u la shah rong noh ha ka umsaw hadien ka jingjur slap kaba la jia hynnin ka janmiet ha Nongpoh, kaba dei hadien ba u la hap ha katei ka wah rit na ka daw ka jingjur palat jong u lap bah.
Kumba la ioh lum jingtip la ong ba kane ka jingjia ka la jia ha ka por 9 shiteng hynnin ka janmiet ha kaba la ong ba utei u rangbah u la hap ha katei ka wah ba ka umsaw ka la rong noh ïa u haduh ba u la duh noh ïa la ka jingim.
La ong ruh ba une u rangbah u la don ha ka rta kaba 40 snem bad u dei u nongshong shnong ka shnong Umlyngkdait ha ka thaiñ Nongpoh.
Ka tyllong khubor ka ïathuh ruh ba utei u rangbah katba u dang rieh slap ha kawei ka dukan kaba don mar jan bad katei ka wah, u la btuid ki kjat katba u dang ïaleh ban rieh slap bad u la hap ha katei ka wah bad namar jingjur jong u slap ka la pynlong ïa katei ka wah rit ba kan khlaiñ bad rong ïa utei u rangbah haduh ba ym lap shuh.
La ong ruh dei hadien katto katne kynta ba la ïa wad da ki briew shnong ha kapor 12 baje shiteng synñia la lap noh ïa ka met jong utei u rangbah ha kaba la rah noh sha Civil Hospital Nongpoh ban pyndep ïa ka Postmortem Examination.
Nongpoh, Jylliew 13: Kum shi bynta ban dang ai jinghikai sha ki paidbah halor ka hok jong ki khyllung ki khynnah ba kim dei ban shah banbeiñ ha ki ïing ki sem ne ha ka imlang ka sahlang, ka World Vision India, Ri Bhoi ADP hynnin ka sngi baar jong ka taiew ka la rakhe ïa kata ka sngi kyrpang ba la tip kum kata ka ‘World Day Against Child Labour’ kaba dei kata ka ïaleh pyrshah ban pynduh jaid ïa ki jingshah banbeiñ ne ka jingshah thombor jong ki khyllung ki khynnah.
Ïa kane ka ‘World Day against Child Labour’ la pynlong ha ïing Dorbar Hall ka Shnong Kyrdem, ha kaba u Samla Lurshai L.Rympei,uba dei u Adviser ka Meghalaya Kick Boxing, Ri Bhoi kum u kongsan bad la sakhi lang ruh da ka jingdon lang u Project Officer ka World Mission India, Ri Bhoi ADP, u Anjan Sangma bad la pynlong ruh ïa kane ka prokram kaba jop da ka jingshim bynta ki khynnah skul jong ka School Kyrdem Presbyterian Secondary School bad ryngkat ki paidbah nongshong shnong ka Shnong Kyrdem lem bad ki Nongïalam Shnong ka Shnong Kyrdem.
Kum ban pynkynmaw, ka international Labour Organization ïa kaba la seng haka snem 1919, mynta la kynjoh sha ka jingïaid lynti ba 104 snem ka la pyrshang ban rat dyngkhong ïa ka Child Labor ne ka jingpyntrei beaiñ ïa ki khyllung ki khynnah ne kiwei kiwei ki kam ba shah banbeiñ ki khynnah bad phewse kane ka jingshah banbeiñ ki khynnah ym shym la lah ban pynsagneh bad dei ha u snem 2022 kum ka jingpyrshang ban rat dyngkhong ïa kane ka kam shah banbeiñ ki khynnah da ka jingioh jingbit na ka United Nation la sdang ban kymmaw ïa ka 12 tarik u Jylliew man la u snem kum kata ka ‘World Day against Child Labor’.
U Project Director ka World Mission India, Ri Bhoi ADP, u Anjan Sangma haa kren ha kane ka sngi u la ban khia halor ka hok ki khynnah ba aka jingpynbylla beaiñ ïa ki khynnah kiba hapoh ka 18 snem ka rta bad u la kren ruh halor ki saw tylli ki hok jong ki khynnah (1) Right to Survival (2) Right to Development (3) Right to Protection bad ka (4) Right to Participation ba ki khynnah ha kata kaba hapoh 18 snem shapoh ki dei ban ioh ïa kitei ki hok longbriew man briew.
Haba kren kum u kongsan ha kane ka sngi, u Samla Lurshai L.Rympei u la ong ba ka jingrakhe ïa kane ka World Day Against Child Labour ka long kaba don jingmu bad ka phangpdeng mynta u snem ka long “Social Service for all, End Child Labor" ha kaba u la kubur halor ka jingdonkam ban pynioh ïa ka hok ki khynnah halor kitei ki 4 tylli ki hok kumba ban khia da u project director ka World Mission India, Ri Bhoi ADP.U la ong ruh haba ngi peit ïa ka pyrthei baroh kawei ka dewbah Asia bad Pacific Area ka wan ha ka kyrdan kaba ar ha ka jingdon jong ka Child Labor lane kata ka jingshah banbeiñ ki khyllung ki khynnah ka ba long kumba 7 % lane 9 ngut naka 10 ngut ki hap ha kata ka ‘Child Labor’ bad bynrap ruh ka long kaba sngewkmen haba phai pat sha ka imlang ka sahlang jongngi, ngi iohi ba kata ka ‘Physical Child Labor’ ka kham duna, khamtam ha kine ki sngi kiba mynta la jan baroh ki kmie ki kpa ki la phah skul ïa la ki jong ki khun, bad ki ioh ruh ïa ka hok jong ki kum ki khynnah bad don pat ha ngi ïa kawei pat ka jinglong beaiñ kaba long haka dur jong kata kaba ngi ong ka ‘suppression of mentality’ ne ka jingkhniot bor ïa ka sain pyrkhat jong u khynnah.
, u la bynrap.
Shuh shuh, u la bynrap ruh da kaba ong ba kane kadei kaba long shaid jia bha ha ka imlang sahlang ka jong ngi kaba ngi lah ban shem naduh ki rympei iing ki jong ngi, ka imlang ka sahlang, ka shnong ka thaw bad wat haduh ki skul.
Ki khynnah kim ioh ka lad ban banpynpaw ïa ka jingsngewthuh ka jong ki ïa kiei kiei pynban la hikai ïa ki ban bud beit ïa ki jingsngew jong ki kmie ki kpa ne ki nonghikai katkum na ka jingiohi ka jong ki ne kata ka ‘perspective’ ka jong ki, u la bynrap shuh shuh.
Ha kane ka sngi la ioh ruh bansam ruh ïa ki khusnam sha ki nongjop jong ka drawing Competition kaba la pynlong ha ki lai tylli ki school, kata ka Kyrdem Presbyterian Secondary School, Klew Presbyterian secondary school bad St.Teresa secondary School Umket bad da ki spah ngut ki khynnah skul ki ki la shim bynta ban draw halor ka phang ending Child Labour (Ban sangeh ka jingpynbylla ïa ki khynnah).
New Delhi, Jylliew, 13:U Myntri ka tnat Kam Pohiing bad Cooperation jong ka Sorkar Pdeng, u Amit Shah u la lum jingïalang bad ki Myntri ba dei khmih ïa ka tnat Disaster Management jong ki Jylla/Union Territory ha VigyanBhawan ha New Delhi, ha ka sngi Baar.
Hapoh ka thong @2047 jong u Myntri Rangbah duh, u Narendra Modi, ka jing thmu ba kongsan jong ka jingïalang ka long ban pynkhlaiñ shuh shuh ïa ka rukom pynduna ka jingma na ka jinglynshop ki bor ka mariang ha ka ri ban pynlong ïa ka India kaba lah ban ïaleh pyrshah ïa ki jinglynshop bad ban ïamir jingmut ïa ki jingeh bapher bapher ba ïadei bad ka jingïada na ki jingjia lynshop ki bor mariang bad ki bor pynïaid jylla bad ki Union Territory.
U Amit Shah u la pynbna lai tylli ki skhim ba kongsan kiba palat T.8,000 klur kiba ïadei bad ka jingïada na ki jingjia lynshop ki bor ka mariang ha ka ri.
Ka projek kaba T.5,000 klur ban pynïar bad pynthymmai ïa ki kam pynlip ding ha kylleng ki jyllaKa projek kaba T.2,500 klur ban pynduna ka jingma jong ka jingshlei um ha hynniew tylli ki nongbah ba bun briew tam – Mumbai, Chennai, Kolkata, Bengaluru, Hyderabad, Ahmedabad bad PuneKa projek National Landslide Risk Mitigation kaba T.825 klur ban ïada na ka jingtwa khyndew na ka bynta 17 tylli ki Jylla bad ki Union TerritoryU la ong kadei ban long ka jingpyrshang tyngeh jong ngi ba iwei i briew im dei ban duh ïa ka jingim namar ki jingjia lynshop ki bor mariang, bad hapoh ka jingïalam u Myntri Rangbah duh u Modi, baroh ki jylla ki la trei borbah ban kot sha kane ka thong ha ki 5 snem ba la leitU la ong ba ki jingïamir jingmut ha ka jingïalang kilong kiba kongsan na ka bynta ban thaw bad pynthymmai ïa ki polisi ha ka ri.
U la ong ba ka sorkar pdeng bad ki Jylla ki la kot sha shibun ki mawmer ha ki khyndai snem ba la leit, hynrei ngim lah ban shu hun tang hangta.
U la ong ba ka jinglong ki jingjia lynshop ki bor mariang ka la kylla, ka jingjia bad ka bor ruh ka la kiew, dei namar kata ngi hap ban kyntiew bad pynïar ïa ki jingpynkhreh jong ngi ban weng ïa kine ki jingeh.
U la ong la lap bun ki jingjia lynshop ki bor mariang kiba dang thymmai ha ki jaka bapher bapher, bad ngi hap ban pynkhreh ïalade na ka bynta kine.
U Shah u la ong ba hadien u 2004, hadien ka jingïaphylliew jingmut halor ka jingïada ïa ki jingjia lynshop ki bor mariang ha ka ri, la wanrah ïa ka rukom treikam kaba baroh ki don ka jingkitkhlieh ha ka kyrdan jong ka sorkar pdeng bad ki Jylla.
U la ong ba ha ka por jong ka khlam Covid-19, ka sorkar pdeng bad ki jylla, hapoh ka jingïalam jong u Myntri Rangbah duh u Narendra Modi, ka la lah ban ïakhun ïa kane ka khlam.
Ha katei ka por jong ka jingeh, ka sorkar pdeng, ki jylla bad ki paidbah ki la buh ka nuksa kaba biang bha sha ka pyrthei ban ïakhun lang ha man ka bynta.
U Shah u la ong ba hapoh ka jingïalam jong u Myntri Rangbah duh, u Narendra Modi, ka sorkar ka la pynïoh ei palat 220 klur ki dawai tika na ka bynta ka Corona, ka la pynbiang jingbam ïa ki klur ngut ki briew ba duk, ka la ïarap ban pynpoi ïa ki lak ngut ki nongbylla sha ki shnong jong ki bad ka la pynbeit ban weng ïa ki jingeh jong ki lyngba ka DBT.U la ïathuh ba haduh katto katne snem mynshuwa, ka rukom treikam jong ngi ka dei kaba ap ïa ki jingjia bad ai jingïarap.
U la ong ba ha ki 9 snem ba la leit, hapoh ka jingïalam jong u Myntri Rangbah duh, u Narendra Modi, ryngkat bad ka jingtrei shitom jong baroh bad ka jingaiti ngi la pyntreikam ïa ka rukom treikam kaba ai jingtip lypa, kaba ïada, pynduna jingma bad pynkhreh lypa.
U la ong ba ka sorkar Modi ka la buh thong ban pynkhreh kumba shi lak ngut ki volunteer ha 350 tylli ki distrik kiba kham jia ki jinglynshop ki bor mariang, ngi la ïoh ki resol kiba bha ha ki por jong kine ki jingjia.
U Shah u la ong ba hapoh ka jingïalam jong u Myntri Rangbah duh, u Narendra Modi, ka sorkar pdeng ka la shim ïa ki sienjam ban ïarap ïa ki jylla ha ki saw snem ba ladep da kaba phah ïa ki kynhun IMCT haduh 73 sien hapoh ka por ba la buh kaba tang 10 sngi.
U la ong haba ïanujor bad ki 9 snem naduh u 2005-06 haduh 2013-14 bad 2014-15 haduh 2022-23, ka pisa ba la mang kaba T.35,858 klur sha ka SDRF mynta ka la kot sha ka T.1,04,704 klur kaba la jan lai shah.
Shuh shuh, ka jingpyllait pisa na ka NDRF ka la kiew jan lai shah na ka T.25,000 klur sha ka T.77,000 klur.
U la ong ba namar ka jingpeit lypa, ka sorkar pdeng bad ki Jylla ki la kyntiew ïa ka jingmang pisa ha ki bynta ba ïadei bad ka jingpynduna ïa ki jingma na ki jinglynshop ki bor ka mariang bad ka jingai jingïarap hadien ki jingjia.
U la ong ba ha u snem 2021, la thaw ïa ka National Disaster Mitigation Fund hapoh ka sorkar pdeng kaba don T 16,700 klur bad hapoh ka SDMF, la pynbiang T.32,000 klur na ka bynta ki kam ban pynduna jingma na ki jinglynshop ki bor ka mariang.
U Shah u la ong ba la buh jingtip ïa ka India Disaster Resource Network ha kylleng ka ri bad palat shi lak ki rekod ba thymmai la pynrung ha ka.
La buh kyndon ban pyntreikam ïa ka Common Alerting Protocol lyngba ka SMS ha ka jinglut kaba T.354 klur.
Ki sienjam kum ka rynsan Disaster Management Information System, 112 Emergency Response Support System kilong ki ïarap bha bad ki sienjam kiba bun bynta.
U la ong ba u Myntri Rangbah duh, u Narendra Modi u la sdang ïa ka rukom ban ai khusnam Subhash Chandra Bose AapdaPrabandhanPuraskar sha ki briew bad ki kynhun kiba la nohsynniang ha ki kam ban peit ïa ki kam kiba ïadei bad ka jinglynshop ki bor ka mariang.
U Shah u la ong ba ka la pynshlur shibun ïa ki briew bad ki kynhun kiba trei ha kane ka kam.
U la ong ba la ithuh 271 tylli ki jaka shong um ha ka thaiñ shatei lammihngi da ka ISRO na ka bynta ka jingïada na ka jingshlei um ha ka ri.
Hashuwa kane, ka IMD ka ju ai jingtip lypa lai sngi shaphang ka jinghap slap bad ka jingshlei um namar kane, mynta la pyllait lypa ha ki 5 sngi kaba ai por na ka bynta ki kam pyllait im, la pyllait ïa ki jingbthah ban ai jingtip lypa 7 sngi shuwa u snem ban wan.
U la bynrap ba ïa ki jingshlei um la peit da ka Tnat Environment, Forests and Climate Change da kaba thung ki tynrai dieng ha ki rud jong 13 tylli ki wah ba kongsan ba ju jia bha ki jingshlei um.
U ong ba ka NDMA ka la leit jngoh ïa 7 tylli ki jaka pynmih bording ha kylleng ki jylla ha kaba dang pyntrei ïa ki nuclear power plant bad la phah ïa ki kyndon ba tyngeh sha ki jylla na ka bynta ka jingpyllait ïa ki briew lada don ki jingjia ba kyrkieh.
U Shah u la ong ïa ki Myntri jong ki jylla ba kin peit bniah ba shuwa ban sdang ïa kine ki plant, ki dei ban pynbiang ïa ki lad jingïada.
U la ong ba la pynlong ïa ki workshop ha ki 23 tylli ki jylla kiba don ka suin bneng kaba shit.
U Shah u la ong ba katto katne ki jylla ki la ai jingmut ban siew bai lutksan sha ki nongrep, ka sorkar kan sa peit halor kane.
U la ong ba ki jylla kidei ban kyntiew ïa ka jingmang pisa na ka bynta kane.
U la bthah ïa baroh ki jylla ban pdiang ïa ka Model Fire Bill bad wanrah kawei ka aiñ ha kylleng ki jylla.
U Shah u la ong ba baroh ki kam ba la rai na ka bynta ka jingai jingpyntip lypa ki la dep.
U la ong ba ka jingpynkhreh na ka bynta ka District Disaster Management Plans ha 87 tylli ki distrik jong 8 tylli ki jylla ki dang sahteng, bad ïa kane yn sa pyndep noh shen.
U la ong ba ka sorkar pdeng ka la phah ïa ka State level action plan na ka bynta ka lailieh bad ka eriong haduh mynta palat 25 tylli ki Jylla bad ki Union Territory kim pat ïasam ïa kane bad ka sorkar pdeng.
U la ong ba ngi dei ban shimkhia khnang ba kan nym don ka jingduh mynsiem briew namar ka jingshah pom pyrthat bad kumta baroh kine ki 25 tylli ki jylla bad ki union territory kidei ban ïaid shaphrang ha kane ka bynta.
Ka sorkar pdeng ka la phah ïa ka State-level action plan halor ka jingkhriat kynsan bad ka jingtap lyoh sha ki Jylla bad ki Union Territory, bad 16 tylli ki Jylla bad ki UT kim pat pynkhreh ïa ka rukom treikam jong ki na ka bynta kane.
Baroh kidei ban pyndep noh kloi katba lah.
U Shah u la ong ba la pyntreikam ïa ka Incident Response System ha 20 tylli ki Jylla bad ki UT hynrei 16 tylli ki jylla kim pat pyntreikam ïa ka.
Ha kane ka jingïalang, la ïakren halor ki phang ba ïadei bad ka jingpynkhreh ïa ki jinglynshop ki bor ka mariang, ka jingpynduna jingma, ka rukom treikam, ka jingshngaiñ ha ki nuclear power plant, ki lad ai jingtip lypa, ka jingpyndonkam ïa ki pisa ba la buh na ka bynta ka jingpynduna jingma, ka jingseng bad jingpynkhlaiñ ïa ki State Disaster Response Force (SDRF), ki State Disaster Management Authority (SDMA), ki District Disaster Management Authorities bad ka jingpynshlur ïa ka jingtrei mon sngewbha jong ka imlang sahlang ha ka jingpynkhreh ïa ki jinglynshop ki bor ka mariang, ka jingpyntrei kam bad ka jingpynduna jingma.
Ki Myntri bad ki dkhot jong ki sorkar jylla bad ki Union Territory ki la ïasam ïa ki jingtip ba kongsan halor ki jingeh ba la pynsngew ha ka jingïalang.
Ki la ïasam ruh ïa ki rukom treikam ba la bud da ki jylla jong ki bad ki jingai jingmut halor ki jingeh ha ki por ban wan ha ka jingïada ïa ki jingjia lynshop ki bor ka mariang.
Ha ka jingïalang ba la ïashim bynta lang da ki Myntri Rangbah jong ki Jylla/ki Myntri, ki Lieutenant Governor/Administrator jong ki Union Territory, ki heh ophisar jong ka Tnat Disaster Management jong ki sorkar Jylla/ Union Territory, Dkhot, (NDMA), Director General, (NDRF), Director General (FS, CD and HG), Executive Director, (NIDM) bad ki heh ophisar jong ka Tnat kam Pohiing, la pdiang ba ka Sorkar Pdeng bad ki jylla ki la kot sha bun ki mawmer ha ki 9 snem ba la leit.
La ban biang ha ka jingïalang ba ka jingïatreilang kum ka kynhun kan ïarap ban pynduna ka jingduh ka jingim briew, ki jingdon jingem bad ka kamai kajih.
Shillong, Jylliew 13 : U MLA jongka South Shillong Constituency u bah Sanbor Shullai u la lum ïa ka jingïalang ba kyrpang ban ïa bishar bniah halor ka jingpyntreikam ïa ka skhim Smart City bad kumjh ruh ïa ka jingbuh ïa ki CCTV ha kylleng ka constituency.
ïa kane ka jingïalang u la lum ha ka 8 tarik mynta u bnai ha ophis treikam jongu ha ïing ha Kench’s Trace, Shillong.
Ha kane ka jingïalang la ïadon lang u SP Traffic u D Aswaghosh IPS, Executive Engineer ka Shillong Municipal Board bah F.B Chyne, ki ophisar na ka Laban Police Station, Rilong Beat House bad ki nongkitkam jong ki Dorbar Shnong bapher bapher.
Ha kane ka jingïalang u bah Sanbor u la kyntu ïa ki ophisar jongka tnad pynïaid kali bad Municipal bad kumjuh ruh ïa ki Dorbar Shnong ba kin ïatrei lang ban peit ïa ka rukom pynïeng bad ïaid ki kali , ki jaka pynhiar bad kyntiew briew ha ki Dong bapher bapher khnang ba yn lait na ka jingdheng kali.
Na ka liang u MLA u la pyntip ruh sha ki Dorbar Shnong ba u la pynkhreh ban pynïeng 265 tylli ki Solar Street Light ha ki dong bapher bapher jongka Constitency.
Halor kane ula kyntu ïa ki Dorbar Shnong bad ki ophisar ka Municipal ban ïatrei lang ban peit ha kino ki jaka kiba donkam eh ban buh ïa kine ki solar street light khnang ba ki riewsniew kin ym ïoh lad ban leh ïa ki kam sniew.
U la kyntu ruh ïa ki bor pynïaid ka Municipal ban buh kloi ïa kine ki street light, ïa ki CCTV, ban peit ba ki nala ki dei ban tuid bha bad kumjuh ruh ban pynïaid shakhmat shaid shaid ïa ka smart city projek.
Ki nongmihkhmat na ki Dorbar Shnong bapher bapher ki la ai ka jingïaroh ïa u bah Sanbor MLA jongki uba la shim khia na ka por sha ka por ban peit ïa ka jingïaid beit ïaid rynti ka rukom pynïaid kali khnang ban ym shah ktah ki paidbah bad khamtam eh uba shim khia ban bud dien da lade ïa ki skhim pynroi pynpar hapoh ka constituency.
Shillong, Jylliew 13: Ka HYC Nongkohlew Unit ha ka 12 tarik mynta u bnai hapoh ka jingialanm u Lurshai Kharhujon bad Kitboklang Jyrwa ki la pynlong ïa ka Tur Shaphrang Educational Award bad ka jingsam shatri sha ki 30 ngut ki khynnah skul, ha phyllaw jong ka Don Bosco Secondary School Nongkohlew.
Ïa ka Tur Shaphrang Educational Award la ai sha u Shondri Lyngdoh Nonglait (72%) u Richard Lyngdoh Nonglait (81%) bad u Werson Nongsiej (81.33%) kiba la leh bha ha ka eksam SSLC ba dang shu dep.
La pynïaid ia katei ka Jingialang da u General Secretary Bah Kitboklang Jyrwa uba la shim ruh ïa ka bynta ban pdiang sngewbha ia ki Nonghikai jong ka Skul kumjuh ruh ïa ki nongialam ka HYC Mawlai circle kiba la iadon ryngkat ha kane ka sngi.
Haba ai jingkren na u Adviser jong ka unit Bah Starwell Wanniang, u la ong Ka jingpynlong jong ka unit ia katei ka Prokram, ka long shi bynta ban ai mynsiem bad ban pynshlur ïa ki samla pule jong ka shnong ba kin ïabeh shakhmat shaphrang ha ki jingpule, kumjuh ruh ka jingsam ïa kine ki shatri ka long ban ïada na u slap bad na ka jingshit jong ka Sngi.
I Miss Delinia Passi haba ai jingkren i la ong ba kum i Head Teacher i pynpaw ka jingaikhublei ïa ka HYC ba kan ithuh kyrpang ïa kine ki 3ngut ngut ki toppers ka SSLC na ka skul jong i, lyngba ka Tur shaphrang Educational Award.
I la ong ba kine ki khynnah kim dei ki khynnah ba ïoh lad ban leit tuition kum kiwei pat ki khynnah kiba sah kham sha sor, hynrei kidei ki khynnah nongkyndong hynrei kiba trei shitom, ki la ïoh distinction ha ki subject kum ha ka Khasi, Health Education, Science & Mathematics.
U President ka Mawlai Circle, u Bah Donboklang Kharlyngdoh haba ai jingkren u pynpaw ka jingaikhublei ïa ka Nongkohlew unit ba ka lah ban pynlong ia kum kane ka prokram, kane ka long shi bynta na kawei ka mat treikam jong ka HYC, kata ban ïa “Kyntiew".
“Kum ka Jaidbynriew rit paid ngi donkam ban ia “Kyntiew", ia btin Lynti para ma ngi ha ki bynta kiba pher ba pher ym tang ha ka pule puthi", u la ong.
U la sot ruh ia kawei ka jingkren kaba ong " ka pule puthi kadei ka atiar bah kaba khraw kaba phi lah ban pyndonkam ban pynkylla ia ka Pyrthei".
U la hikai bad ai mynsiem ïa ki khynnah ba ha kine ki sngi ba mynta donkam bha ïa ka jingang jingstad, namar lada ngi nang ngi stad ngin nym shah ñiew beiñ hano hano ruh,U la ai mynsiem bad pynshlur ia kine ki 3 ngut ki samla, ba phi dei ban mih ma phi napoh kane ka shnong Nongkohlew ban long ki Doctor ki Engineer ne ki Civil servant ha kawei ka Sngi, da kaba phin trei shitom arshah laishah nangne shakhmat.
Ha kane ka Sngi la ioh ruh ban sam shatri sha 30 ngut ki khynnah da u Shanbor Marwein Organising secretary HYC Mawlai circle bad ïa ka jingpynkup burom la sam da u Bah Donboklang Kharlyngdoh kum u Kongsan.
Kane ka long ka kyrwoh ba la phah da u Publicity Secretary ka seng u Bah Donboklang Khriam.
Shillong, Jylliew 13: Ka High Court of Meghalaya ha ka sngi Ba-ar ka la ong ba ka sorkar jylla kam lah ban shu aidaw halor ka jingther u slap halor ka jingjot ki surok ha ka jylla.
Haba shim bishar ïa ka PIL ba la ujor da u Kynjaimon Amse ha kaba idei bad ka jingjot rathai ka surok Nh-6 hapdeng ka Jowai bad Ratacherra, ka hukum jong ki arngut ki nongbishar ba kynthup ïa u Chief Justice u Justice Sanjib Banarjee bad u Justice W Diengdoh ka la ong ba ka jingjot rathai ka surok Jowai Bypass ha kaba ka kashari ka la shim ïa ka judicial notice ïa ki dur ki dar kiba mih ha ki kot khubor kaba pyni ïa ka jingjot kane ka surok.
“Na ka liang u nongujor ruh u la ai bad ki dur ban pyni ba kane ka surok ba dang shu dep maramot kam neh satia tang ar sngi ruh hadien ba la dep maramot," ong ka hukum.
Ka kasahari ka la ong ruh ba ym lah ban len ba ka jingther u lapbah ka don bynta ban wanrah ïa ka jingneh ka surok, ‘hynrei kane ka jia shuwa ban sdang ka aiom lyiur.
Ka sorkar kam lah ban aidaw ba ka jingther u lapbah kan wanrah ïa ka jingjot ka surok haduh bym long ïaid kali shuh namar ka jingjur u slap ha kine ki bynta jong ka ri ka dei kaba la tip lupa ba kan jia.
Haba maramot dei ban kynmaw ruh ïa ka jinglong ka bneng ban pynthikna ba ka surok kan neh," ong ka hukum.
Na ka liang ka kahsari ka la bthah ruh ïa u nongsaid aiñ ba un ïa kynuh bad ki ophisar ka PWD jong ka sorkar jylla ban pynthikna ba kane ka surok ka dei ban bha shuwa ban wan ka aiom lyiur bad u la bthah ruh ba ka NHAI kan pynthikna ba ka jingmaramot surok ka dei ban neh ym ban jot tang shu wan u slap.
Na ka liang ka NHAI ka la pyntip ruh ba ki don ki bynta jong ka surok na Jowai sha Khliehriat kiba donkam bnad maramot bad kumjuh ruh wat ha ki bynta ba kham sha khmat jong ka Sonapur tunnel ba ki don ki bynta ba donkam maramot.
Ka NHAI, ka la pyntip ba ka contract ha kaba ïadei bad kane la khmih lynti ban lah ban pynlait la kumno kumno ha ba kut u bnai Naitung mynta u snem.
Na ka liang u Kynjaimon u la pyntip ruh ba ka don ka jingtwa khyndew la katto katne bna ha ki bynta ka surok na Malidor sha Ratacherra ha kaba ym pat shym la shim khia eiei ha kaba ïadei bad kane, ‘lada ka dei kumta, ka NHAI ka dei ban shim khia kloi katba lah ïa kane,’ u la ong.
Ka kashari kan shim bishar biang ïa kane ha ka 21 tarik u Jylliew.
Shillong, Jylliew 13: Ka Forest Department jong ka KHADC mynta ka la sdang ban khynra sa ïa ki Furniture ne ki dukan kiba shna da ki tiar dieng kum ki shuki, ki miej, ki jingkhang, ki synduk metïap bad kiwei kiwei halor ka nongrim ba kim shym la ïoh NOC na ka District Council.
Katkum ka jingïathuh ki trai ba don ki dukan Furniture, la ong ba ki briew kiba la kam ba kidei na ka tnad Forest jong ka KHADC ki la wan sha ki dukan jong ki ban ai da ki Show Cause Notice sha ki trai Furniture wat kiba don i dukan iba tang shi kamra ruh ba kidei ban jubab hapoh 15 sngi balei ba ym dei ban khang noh ïa ki dukan jong ki haba kim shym don ïa ka NOC na ka KHADC.Ka shithi ba la sam sha ki trai Furniture ba la soi sa da u Chief Forest Officer, ka ong ba baroh ki Furniture kidei ban da ioh NOC na ka KHADC haba ki plie ne sdang ïa ki dukan jong ki.
Lym kumta lada kim lah ba jubab hapoh 15 sngi da ka jingthoh ka District Council ka leh katkum ka aiñ.
Hynrei kiba la ïoh ïa kane ka Show Cause Notice ki la pynpaw ka jinglyngngoh ba kane ka Notice kam shym la kdew pat mynno la pynmih ïa ka Notification ba ki paidbah kin tip ba hap donkam ban ïoh NOC na ka District Council ban sdang ïa kane ka kam jong ki.
Ki la ong ba ha ka jingshisha ma ki lei ki dei ki nongtrei na ki dieng kiba ki thied na ki Karkhana ot dieng.
Nalorkata ki la ong ba kane ka kam kadei kaba ki trei ban ïeng ha la ki jong ki kjat.
Nalorkata ka long ruh ka jingïarap ïa ki paidbah nongkyndong kiba donkam ïa ki shuki, ki miej bad khamtam eh ki synduk met ïap ha ka por ba kyrkieh.
Ki don ruh kiba la lah ban aikam aijamïa ki samla ki bym donkam donjam.
Hynrei kaba kham lyngngoh ka long ba ki don kiba la buh dukan lah da ki bun bun snem, ym ju don ba wan kylli ne ong ba donkam ban ïoh NOC shuwa na ka District Council.
Hynrei mynta kynsan kynsan ki la shu wan ai da ka Notice kaba long kum ka jingbyrngem ïa ki ba ki hap ban ai da ka jingthoh hapoh 15 sngi.
Ki la ong ba jin kin da la wanrah da ka Notification kin jin da la aplai ïa kata ka NOC na District Council.
Shillong, Jylliew 13 : Ka rong pyninam ki dur thoh ba la jer ‘Where The Mind is without Fear’ la pynlong ha BTU Gallery, Bangkok, Thailand ha kaba la sdang plie ha ka 12tarik Jylliew, 2023.
ïa kane ka rong pyninam shityllup pyrthei la pynphuh pynphieng da ki kynrem lyndan na kylleng kum u Vipul Pawar, khliehduh ka Embassy of India, u Mohammad Abdul Hye, Nongkittiensyiem ka Ri Bangladesh sha Thailand, Prof.Suchat Thaothong, Khliehduh ka BFA, Faculty of Fine and Applied Arts, Bangkokthanburi University, u Mathasit Addok, Dean of Faculty of Fine and Applied Arts, Bangkokthanburi University, bad ka Dr.Suriya Chayacharoen, Director of BTU gallery.
La pynkhreh bad pynbit pynbiang ïa kane ka rong pyninam da ka Positive Energy Art Foundation, Shillong bad Faculty of Fine and Applied Arts, Bangkokthonburi University, Thailand.
Da ki spah tylli ki dur-thoh ba la thohdur da ki spah ngut ki barikor na kylleng ka pyrthei, kaba kynthup kumba laiphew ngut na Ri India ha ka ba la mihkhmat katto katne ki barikor na ka jylla Meghalaya.
Kum u riewtbit ban pyninam thohdur, u Dr Prakash Kishore u la shim la ka bynta bad kiwei pat ki barikor na jylla ki long u Bah Raphael Warjri, Benedict S Hynñiewta, samla Naphisabiang Khongwir, Dipankar Sinha bad Divesh Baruah ki ba la pyninam ïa la ki dur thoh ba kynsai ha katei ka lympung ba shityllup pyrthei.
Shillong, Jylliew, 13: Ki Pulit jong ka nongbah Shillong ha ka Lah Sngi U Blei ki la lap ïa kawei ka samla lud kaba la jah rngai la shiphew sngi kynthih na St Margareth Higher Secondary School, Laitumkhrah, Shillong na kawei ka jaka kaba don ha ka Jylla West Bengal.
Kane ka samla lud kaba la 17 snem ka rta, ka dei kaba sah ha Upper Mawprem, Shillong.
Kane ka samla ka la jah rngai naduh ka 2 tarik mynta u bnai napoh ka skul St Margareth Higher Secondary School, Laitumkhrahm la pyntip u Superintendent of Police ka East Khasi Hills u Bah S.Nongtnger ha u kyrwoh ba la phah sha ki lad pathai khubor.
U kyrwoh u la pyntip ba ki Pulit jong ka Laitumkhrah Police Station ki la register case halor kane ka jingjia hapoh ka kyndon 363 Indian Penal Code (IPC) bad ki la pynlong ïa ka jingtohkit tad haduh ban lapdien ïa ka leit ka wan jong kane ka khynnah.
U SP u la pyntip, ki Pulit ka East Khasi Hills District kiba la lap ksai halor kane jingjia hapoh ka jingïalam u Sub Inspector Md Kayum, ki la hiar sha ka Jylla West Bengal ban leit wad ïa kane ka samla lud.
Dei ha ka 12 tarik mynta u bnai ba ki Pulit ki la lap ïa kane ka samla lud na ka sor Malda, West Bengal ha kaba ki la wan ïalam noh ïa kane ka samla lud sha Shillong bad aiti noh ïa ka sha ki bahaiing hasem.
Shillong, Jylliew 13 : Ka Meghalaya Energy Corporation Limited (MeECL) ka la buh ïa ka jingkyrpad da ka jingthoh hakhmat ka Meghalaya State Energy Regulatory Commission (MSERC) ba kan pynkylla thymmai biang ïa ka dor jong ka bording elektrik.
U Managing Director ka MeECL Sanjay Goyal haba ïakren bad ki nongthoh khubor mynta ka sngi Ba-ar ula ong ba ka dei ka jingshisha ba ki don katto katne ki mat haba ïadei bad ka jingpynshongdor ïa ka bording na ka bynta ki katto katne ki nongpyndonkam bording.
“Kat kum ka Corporation, ngim sngew ïahap halor ka dor jong ka bording kaba la buh mynta.
Ki don katto katne ki kam kiba donkam ban hap bud.
Namar kata, ngi la buh ka jingkyrpad hakhmat ka Regulatory Commission…Nga thikna ba ngin sa ïoh ïa katto katne ka jingmyntoi na ka Commission" ula ong.
Dang ha ka 6 tarik Jylliew u Myntri Rangbah u Conrad K Sangma haba kren bynniaw halor ka dor bording ba la buh da ka Regulatory Commission, u la ong ba ka ka sorkar kam don bor ha ka jingshisha ban buh ïa ka dor kaba la buh ban siew da ka MeECL namar ïa kane la rai beit da ka Commission.
Na kata ka daw ki riew paidbah ki hap ban siew kham heh ka dor ban ïa ki karkhana namar ki riew paidbah ki hap siew 6 tyngka katba ki karkhana pat tang 5 tyngka.
Kane ka dei ka dor ba la buh ne rai da ka Regulatory Commission wat hadien ba la dep kyrpad ba dei ban pynkiew ne pynheh ïa ki karkhana ruh.
“Ngim shym la ïoh ka jingmynjur na ka Commission bad ngi dang ïai pyrshang haduh mynta ban phah jingthoh ban pynkylla biang ïa kane ka dor ban pynduna ka jingsiew na ki paidbah bad ban phah siew kham heh ïa ki karkhana" ong u Myntri Rangbah.
Shillong, Jylliew 13: Ka tnad Disaster Management ka Sorkar Jylla kala pynmih ïa ka jingbthah bad jingkyntu ïa ki paidbah ba kin long kiba phikir bha ïalade na ka jingther u slap, jingpom pyrkhat bad ka jingtied leilieh hapoh ka Jylla.
Kylleng ki bynta jong ka Jylla kila mad ïa ka jingïoh slap kaba jur bad ka jingpom pyrkhat ha kine ki khyndiat sngi bala leit noh, kaba la pyntngen ïa ka mariang na ka jingshit kyrang bad jingpum pum ha baroh kine ki bnai ba la leit noh.
Ha ka sngi Ba-ar, ka suiñ bneng kala sop da u lyoh bad ka jingther u slap ba jur ha ki katto katne ki bynta jong ka Jylla.
Kat kum ka kyrwoh ba la pyllait da ka Tnad DIPR, la pyntip antad ba katto katne ki jaka jong ka Jylla ki lah ban ïoh ïa u slap uba jur ha ryngkat u pyrthat.
Ka jingbthah kala kyntu ïa ki nongshong shnong ka Jylla ba kin bud ïa ki kyndon jingbthah ha kane ka samoi ba mynta.
Ki briew kiba im hajan jong ki Wah bad ki Wahduid la bthah ba kin da phikir bha ha kane ka aiom slap namar ka lah ban don ka jingwan kynsan ka umsaw ha kum kine ki jaka.
Ka la kyntu ïa ki paidbah ban kiar na ka jingleit sha la ki jong ki jaka, ban jam lyngba ki wah bad ban kiar jam na ki wahduid, ki nala bad ki culvert lem bad kiwei kiwei.
La bthah ïa ki briew ba kim dei ban niah ïa ki kali lyngba ki jaka ba shlei um bad ban kiar ruh ïalade na ki nar post elektrik khnang ba kin lait na ka jingshah lympat bording.
La bthah ïa ki Khynnah skul bad College ba kim dei ban jam lyngba na ki wah bad ki wahduid ha kane ka aiom ba jur slap.
Kumjuh ruh, la kyntu ïa ki nongshangkai pyrthei ba kim dei ban ïatur shajan jong ki Wah, ki wahduid bad ki kshaid haba ki wan jngoh ïa kine ki jaka shangkai pyrthei.
Shillong, Jylliew 13 : Kum shi bynta ban kyntiew ïa ki samla ha ka pule puthi khamtam kiba wan na ki longïing kiba duna ka ïoh ka kot ha Mawkynrew Constituency, na ka liang u Bah Banteidor Lyngdoh, MLA kane ka Constituency u la ong ba ka College kan dei kawei ka thong kaba u la buh ban pynurlong mynta ka kynti.
ïa kane u Bah Banteidor u la kren ha ka jingïalang plie ïa ka ïing skul ba thymmai jong ka Thynroit Presbyterian Secondary School ha ka 13 tarik u Jylliew, 2023 ha Thynroit.
Ha kane ka jingïalang, ka Dorbar Shnong Thynroit ka la pynkup burom ruh ïa ki khynnah na kane ka skul kiba la pass ïa ka eksam SSLC mynta u snem.
U Bah Banteidor u la ong ba ki Secondary School ha ka thaiñ Mawkynrew ki la don bun bha bad ki la pynmih bun ngut ki samla pule kiba pass ïa ka eksam SSLC man u snem hynrei bunsien pat la lap ba ki ieh noh ban bteng jingpule namar kim ïoh lad shuh ban leit sha ki jaka pule ha nongbah Shillong na ka jingduna bad jingbym biang ha ka ïoh ka kot.
“Kum u MLA nga la kren sha ka Sorkar ban ai kawei ka College ba kan long ka jingmyntoi ïa ki khun samla ka thaiñ bad ba kin nym iehnoh shiteng por ïa ki jingpule", la ong u Bah Banteidor uba la pyntip ba ka kam halor kane ka jingthmu ka la ïaid sha khmat.
Halor ka Thynroit Presbyterian Secondary School u la ong ba un bud dien da ka jingïatreilang bad ki bor pynïaid skul na ka bynta ka Science Grant kaba ki la angnud ban pynurlong.
“Ym tang ïa kane ka skul hynrei na ka skhim SRWP kham bun nga la mang ban kyntiew ïa ki skul pule ha ka Constituency", u la ong.
“Nga ïohi ha ki lad pathai khubor ba ka pule ka puthi ka hiar ha ka Jylla jong ngi bad kum kine ki khubor ki ktah bad pynsngew sih bad ngi hap ban thawlad ban pynneh ïa ka burom", u la ong da kaba kyntu ïa ki khynnah skul ba kin long kiba minot ha ki jingpule lem ka jingkohnguh sneng bad don ka burom ka akor ïa la ki kmie ki kpa, ki nonghikai bad kiba la san.
ïa kane ka ïing skul la tei thymmai na ka mang tyngka jong ka skhim Special Rural Work Programme (SRWP) 2022-2023.
Kiwei pat kiba la ïa donlang ha kane ka sngi ki kynthup ïa u Bah Harkin Warjri, Sordar ka shnong Thynroit, u Bah Pynkmenlang Kharrngi, Headmaster, ki nongïalam balang, ki riewrangbah, ki nonghikai bad ki khynnah skul nalor kiwei pat.
Shillong, Jylliew, 13: Ka Sorkar Pdeng ka la mang pisa T.180 klur na ka bynta ban pyntreikam ïa ka Dam Rehabilitation and Improvement Project (DRIP) ha ka jylla Meghalaya.
Ka Pung Umïam ka dei kawei napdeng ki Pung ha ka ri kaba la shah kynthup na ka bynta ban pynkhuid hapoh ka DRIP da ka Sorkar Pdeng.
“Hapoh ka wat banyngkong, ngi la ïoh ïa ka mang pisa kumba T.180 klur ha kaba ngi la khot tender kumba T.15 klur….
" ong u Managing Director jong ka Meghalaya Energy Corporation Limited (MeECL) u Sanjay Goyal ha ka jingïakren bad ki lad pathai khubor ha ka sngi Baar.
U la ong ba ka DRIP kam peit tang na ka bynta ka jingshngaiñ jong ka Dam hynrei ka peit ruh ïa ka jingim jong ka dam, kiwei dei ki lad jingïada ïa ka Dam.
“Ka thong ka long hapoh kane ka projek, ngi hap ban ïada bad ban pynkhuid ruh ïa ki bynta jong ka Dam," u la ong bad bynrap, “ïa kane ka projek yn pyntreikam haduh u snem 2025 bad nga thikna ba ngi la ïoh kham bun ïa ka por ban leh ïa kine ki kam.
"U Managing Director ula pyntip ba ar tylli ki song hapoh ka DRIP ladep ban mynjur katba kiwei pat ki song ki dei kiba la phah sha ka Ministry ba dei peit ban ïoh ïa ka jingmynjur bad “tang shu ïoh ïa ka jingmynjur ngin sa pyntyllun shakhmat ïa ka kam.
"Katkum ka jingïathuh jong u Goyal, na ka jingjurip kaba bniah da ki kynhun bapher bapher, ka jingkieng ba la shna ha Damsite ka long kaba shngaiñ haduh mynta.
“Ngi la leh bun tylli ki test kham mynshwa.
Ngi la pynkhreh lypa ban shim ruh ïa ki lad jingïada lada donkam," la ong u Goyal.
U Managing Director u la ïathuh ba ka tnat ka la shimkhia bha ïa ka jinglong jingman jong ka pung Umïam hapoh ka DRIP ba la mang da ka Sorkar ha kiba ka jingbishar bniah ka dang ïaid shakhmat.
Ka jingwad bniah ka long la ka don neem ka jingpei, ka jingorpait jong ka Dam.
“Kine ki jingwad bniah ki dang ïai bteng hadien ba la bthah da ka Sorkar ha kaba ngi la aiti sha ka IITGuwahati ba kan aiti sha ngi ïa ka kaiphod ba pynthikna ba ka jinglong jingman jong ka dam bad ka jingkieng ki long kiba shngaiñ," u la ong.
Shuh shuh u Goyal u la ong hapoh ka DRIP, ka IIT Guwahati ka la bishar bniah ïa ka jinglong jingman jong ka Leshka Power Project bad kiwei kiwei ki Dam.
Shillong, Jylliew 13: Hadien kumba lai bnai ba la pynlong ïa ka Ïingdorbar Thawaiñ kaba thymmai na ka bynta ka samoi 2023 haduh 2028, khatduh ka ïingdorbar kala ïoh ïa u Nongïalam ka Liang Pyrshah, haba u Speaker u la thung ïa u Bah Ronnie V.Lyngdoh kum u Leader of Opposition.
Ym tang u MLA jong ka Mylliem uba la ïoh ïa kane ka shuki, hynrei uwei pat u MLA ka Congress u Salseng Sangma, u la ïoh ïa ka shuki Opposition Chief Whip.
Kane ka jingïoh ka Congress baroh artylli ki shuki ha ka Liang Pyrshah ka la pynlyngngoh ïa kiba bun, namar ba ha ka Liang Pyrshah don ruh 5 ngut ki MLA kiba kynthup ïa ki Dkhot ba la rim bad rangbah bha jong ka ïingdorbar, kum u Dr.Mukul Sangma bad u Bah Charles Pyngrope, baroh arngut ki MLA ka Trinamool Congress.
Ka Liang Pyrshah ka don ruh 4 ngut ki MLA ka Seng Voice of the People Party(VPP), kaba pynlong ïa ka Liang Pyrshah ban don baroh 14 ngut ha ka ïingdorbar kaba don 60 ngut ki dkhot.
Kiba bun ki la pynpaw ka jinglyngngoh namar ba ha kaba nyngkong u Speaker u la ong ba donkam ban don 10 ngut ha ka kynhun ban ïoh Nongïalam Liang Pyrshah.
Wat lad ka Congress bad TMC ki don lang 10 ngut ki MLA, hynrei kine ki Party kim shym la thaw kano kano ka kynhun ban ïadon lang ha kajuh ka sem, lait noh tang ba ki don lang ha ka liang pyrshah.
Pynba kynsan kynsam hamar ba dang khluit bha ka mat jong ka Reservation Policy, la thung Nongïalam Liang Pyrshah bad kumjuh ruh ïa u Sabuk Rangbah jong ka Liang Pyrshah.
Kiba bun ki pyrman saiñpyrthei, ki la ong ba kane ka jingïoh shuki artylli ka Congress ki dei ki dak ki shin kiba pyni ïa ka jingnang ïajan hapdeng ka Congress ha Meghalaya bad ka Seng NPP, kaba ïalam ïa ka sorkar ha ka jylla.
Lah ban kdew hangne ruh ba u Nongïalam ka Liang Pyrshah um dei u nongmihkhmat uba la kren shai bha ha kaba ïadei bad ka jingpynbha ïa ka Reservation Policy, hynrei bun u la shu kren kyllaiñ.
Ha kiba bun hi, ki shim ba kane ka jingai shuki ïa u Bah Ronnie bad ïa u Saleng kadei ka buit ka NPP ban ïoh da u Nongïalam Liang Pyrshah uba tlot ne u ban nym nud than ban khyrwit ïa ka Liang Synshar.
Kiba bun ruh ki buh jingkylli, “Hato ka Congress kan dei ka shisha ka Liang Pyrshah ha Meghalaya Legislative Assembly" ne kin dei da kiwei pat ki Party.
Ha ka Dorbar Mangtyngka kaba dang shu dep, ka Party kaba la pynpaw shisha kum kata ka Party Liang Pyrshah dei tang ka VPP, kaba la khyrwit ïa ka sorkar na ka diang bad ka mon.
Don kiba pynpaw ruh ba imat ka por kan ym slem ba ka jylla kan ïohi ba sa ki MLA ka Congress ki lah ban pynïasoh sha ka NPP kumba la leh da ki 2 ngut ki MLA ka PDF.Hynrei ki katto katne nongïalam ka Congress kiba ym shym la treh ban pynpaw kyrteng, ki la kyntait ïa kane da kaba ong ba ka Congress kum ka Party kaba la rim bad heh kadei hok ban ïoh ïa ka shuki jong u Nongïalam ka Liang Pyrshah.
Ki la kyntait ruh ba ki san ngut ki MLA ka Congress ka lah ban pynïasoh noh bad ka NPP.Shillong, Jylliew 13 : U Managing Director ka Meghalaya Energy Corporation Limited (MeECL) Sanjay Goyal, mynta ka sngi Ba-ar ula pyntip ba ka Tnad kan sa nang pynduna ïa ki kynta pynlip bording ha Jylla lada u slap u dang ïai bteng ban hap ha kine ki sngi ban wan.
“Lada ka jingïoh slap ka dang ïai bteng ha kine ki sngi ban wan bad ngi la pahuh ha ka jingdon um ha ki dam, khlem pep ngin pyrshang ban pynduna noh ïa ki kynta pynlip bording khamtam ha ki kynta ba donkam bording eh" ong u Goyal haba ïakren bad ki nongthoh khubor.
Ula ong ba ka Jylla kala ïoh slap ha kine ki lai-saw sngi ba la leit noh bad ka jingdon ka um ha pung Umiam ka la kiew da 6-7 phut.
“Ngi dei ban kynmaw ba ka um ha Umiam kala hiar sha u pud ka bym pat kot ha kine ki shiphew snem bala leit noh.
Hynrei ka jingdon ka um mynta ruh kam pat long kaba ishngaiñ bad …lada ngim ïoh slap biang ha kine ki sngi kumba ngi donkam, kane ka um ba don mynta ka lah ban nym pat dap satia ban pynmih bording tang ha ki 10-11 sngi" ong u Goyal.
Haba pynpaw ba ka MeECL kala pynbeit mynta ban ïoh bording na ka NTPC, u Goyal ula ong “Ngi la thied kat kaba ïoh ka bording na ki ïew ban lah pynneh ïa ki kynta pynlip bording kumba long mynta".
U pyntip ba ha kine ki 3-4 sngi, ka MeECL kam shym la pynlip bording satia ha ka por mynsngi namar ka jingïoh bording ne lah pynmih bording na ki hydro project kum ka Leshka hadien ka jingïoh ïa u slap.
Haba kylli halor ka Ganol power project, u Goyal ula ong ba mynta bala ïoh um slap, kawei ka unit kala sdang ban treikam.
“Ngi la buh ïa ka thong ba ngin lah ban pyntreikam noh ïa baroh lai tylli ki Unit hapoh ka shibnai" ula bynrap.
Jowai, Jylliew 14 : Ka lympung ïalehkai phutbol ba la tip kum ka 3rd U Adelbert Laloo Memorial Trophy jong ka kyrdan 3rd Division Football Tournament 2023, bala pynïaid da ka West Jaiñtia District Sports Association (WJDSA) Jowai mynta ka sngi ha madan Kiang Nangbah Stadium, Jowai.
Haba phai sha ka jingïakhun kaba nyngkong ka Sohmynting Dongneiñ kala pynliem da 1-0 kol ïa ka Umshangiar, ïa katei ka shikol na ka Sohmynting Dongneiñ la thep da u Wanmi Kyndait ha ka minit ba 46.
Ha ka jingïakhun kaba ar ka Khliehmyntdu Neinchnong Mihmyntdu kala pynliem da 2-1 kol ïa ka Pateinki Sabah.
Ïa ki kol na ka Khliehmyntdu Neinchnong Mihmyntdu la thep da u Arkini Chyrmang ha ka minit ba 21 bad u Bandaia i Ryngki ha ka minit ba 54.
Katba ïa ka shikol na ka Pateinki Sabah la thep da u Prayme Kyndait ha ka minit ba 11.
Ka jingïakhun kaba lai ha kane ka sngi ka Lumkhangdong Kyndong Tuber kala pynliem da 3-2 kol ïa ka Nangbah Mooknor, ïa ki lai kol na ka Lumkhangdong Kyndong Tuber la thep da u Damepaia Shylla ha ka minit ba 5 bad 37, u Fourki Chyrmang ha ka minit ba 28.
Ïa ki ar kol na ka Nangbah Mooknor la thep da u Pynshngain Hinge ha ka minit ba 40 bad u Poimidanial Thubru ha ka minit ba 54.
Shillong, Jylliew 13: Ka ïing Bishar High Court of Meghalaya ha ka sngi Ba-ar ka la takraiñ tyngeh ïa ka sorkar jylla halor jingwanrah ïa ka jingpynkylla ïa ka Aided College Employee Rule, haba shim bishar ïa ka mukotduma kaba ïadei bad ka Misc Case Writ Appeal ne ka jingkyrpad biang ka sorkar ïa ka ïingbishar ban bishar biang ïa ka mokotduma kaba ka la pyndam noh halor ka jingkhang jong ka sorkar jylla ïa ki nonghikai kolej kiba la ïoh jingïarap na ka sorkar (governtment Aided College) ba kin ïadon bynta ha ka saiñpyrthei ne ba kin ïakhun elekshon.
Haba shim bishar biang ha ka sngi Ba-ar ïa ka mukotduma State of Meghalaya vs Shri Brightstarwell Marbaniang & Ors, ka kashari jong ki arngut ki nongbishar ba kynthup ïa u Chief Justice u Justice Sanjib Banarjee bad u Justice W Diengdoh, u Justice Sanjib ha ka Oral Observation jong u la ong ïa u nongsaid aiñ jong ka sorkar ba ka jingpynkylla ka sorkar ïa ka rule ha kaba ïadei bad ki nonghikai kolej kiba hap ha ka government aided category u Chief Justice ka High Court of Meghalaya u la ong ba ka jingwanrah ka sorkar ïa kane ka jingpynkylla ïa ka rule ka dei beit ban khang ïa ki nonghikai kiba shim bynta ha ka saiñ pyrthei ka dei beit thik pyrshah ïa kito ki nonghikai kiba don ha ka liang pyrshah jong ka sorkar.
“Kane ka jingpynkylla ïa ka rule phin ym jin da wanrah lada ki dei na ka party jong phi hynrei namar ba ki dei na ka liang pyrshah phi pyrshang ban khang lad ïa ki da kane ka rule," ong u CJ ïa ka sorkar ha u nongsaid aiñ jong ka.
“Kine ki nonghiaki kim hap ha ka thup bam armaloi, kim dei ki nongtrei ka sorkar, kumta kam lah ban tuklar ïa kane namar kane ka bynta la peit da ki Governing Body jong ki kolej," u la ong.
“Kane ka la dei ka lynti Ïakjakor kaba ka sorkar ka shim," u la kynthoh.
U Chief Justice, u la ong ruh ba ka Riti Synshar jong ka ri India kam khang ïa uno uno u nong India ban ïashim bynta ha ka saiñpyrthei ne kino kino ki kyndon aiñ lada ka kam kaba ki trei kam hap ha ka thup jong ka kam bam ar maloi ne Office of Profit.
U la ong ruh ba namar ka sorkar kam don bor eiei ban thung nonghikai ne ban weng ïa ki ne ban tuklar ïa ka rukom trei jong kine ki nonghikai ha kine ki kolej kiba ïoh jingïarap na ka sorkar, ka jingwanrah ïa kane ka jingpynkylla ka long kaba ym shong nia eiei namar ka bor halor kane ka shong beit ha ka Governning Body jong ka kolej ym satia ha ka sorkar la pynpaw u CJ.U nongïasaid aiñ ba mih khmat ïa ka kynhun jong u Bah Brightsterwell bad kiwei u la kdew ba ka kyndon jong ka Representation of People Act bad kumjuh ki article jong ka Riti Synshar bad ruh ki rai bishar jong ka Supreme Court kam khang satia ïa kiba kum kine ki nonghikai ban shim bynta ha ka kam saiñ pyrthei.
Na ka liang u nongïasaid jong ka sorkar u la pynpaw ba ka jingïashim bynta ki nonghikai ha ka saiñpyrthei ne ban long ki nongmihkhmat paidbah ki don ki kyndon bad ki rai bishar jong ki High Court bad Supreme Court kiba ïadei bad kaba kum kane ka mokotduma kiba la khang ha kaba na ka liang u Chief Justice u la ong ba kine ki aiñ bad ki rule kiba la kdew kim long satia kiba shong aiñ shong nia lada pynïahap bad kane ka mokotduma ba ka kashari ka shim bishar.
Ka sien shong bishar biang halor kane ka mukotduma kan long biang mynta ka sngi Balang jong ka 14 tarik mynta u bnai.
Lah ban kdew hangne ba ka sorkar jylla ka la ujor mokotduma ban phah bishar biang ïa ka rai kaba la pynmih da u Justice HS Thangkhiew ha kaba ïadei bad ka jingpynksan jong ka HC haba shim bishar ïa ka mokotduma ba la ujor da u Bah Brightstarwell Marbaniang ha ka mokotduma ba la tip kum Shri Brightstarwell Marbaniang & Ors Vs State of Meghalaya kaba pynksan ïa ki nonghikai kolej kiba dei ha ka kyrdan Aided ki lah ban shim bynta ha ka kam saiñ hima sima, da ka jingpyndam ka HC ïa ka Clause 7.4.3 ka Meghalaya Education Policy 2018 bad ka hukum (notification) kaba ka pynmih ha ka 23 Lber 2021 ba la pynkylla ïa ka Aided College Employee Rule.
Shillong, Jylliew 14 : Ka All Meghalaya Karate-Do Association (AMKA) ka la ïoh ban jied ïa ki 31 ngut ki nongïalehkai Karate ka Jylla kiban mihkhmat sha ka India Open International Karate Championship kaban sa long ha New Delhi.
Ïa kitei ki 31 ngut ki nongïalehkai Karate, yn ïalam da u Bah Donboklang Lyngdoh, Arjun Sewa, Pynhunlang Kharbuli bad u Sunil Rathee, kum ki coach bad manager ban ïashim bynta ha ka India Open International Karate Championship 2023 kaban sa long ha ka 17 bad 18 tarik Jylliew 2023 ha Talkotara Indoor Stadium, New Delhi.
Ki kyrteng jong ki nongïalehkai Karate kiban mihkhmat ïa ka Jylla ha ka liang ki shynrang ki kynthup u Wilson Mylliem Pdah, Damebanmerbha S Blah, Damebanmerbha S Blah, Kmenlang Shabong, Gideon Tympuin, Shandarson Nongrem, Alferius Kharsyiemiong, Bhawanchwadame Lyngdoh Mawphlang, Davyson Kharkongor, Nangkitbok Phira, Albert Jana, Cheltis Shylla, Iohbor Mylliempdah, Paul Danny Kharmudai, Evanmedon Rynghang, Albert Jyrwa bad u Gary Daniel Lyngdoh Mawlong.
Ha ka liang ki kyntheim ka Inlumlang Skhemiew, Anisha Wahlang, Daphishisha Shadap, Aibiangpormika Lyngdoh Mawphlang, Daphilahun Wahlang, Kynjailin L.Mawnai, Carene Sohiong, Larisha Kurbah, Carenia Rapthap, Phindasumarlin Rani, Rebeka Nongspung, Laiarisa Nongrum, Saralin Rynghang bad ka Durka Padit.
Ka jingai jingshakri jong ka Meghalaya Energy Corporation Limited (MeECL) mynta la san phew tylli ki snem ïa ka jylla Meghalaya lah ban ong ba ki don ki khep kiba kane ka shlem sam bording ha ka jylla baroh kawei ka la ïoh ïa ki jingïaroh bad ïa ki jingshah kynthoh.
Ka jingrang tyrkhong jong ka suiñ bneng ha kine ki khyndiat bnai ka la pynsuhsat ïa kane ka shlem sam bording jong ka jylla namar ka jingpynlip ïa ka bording kaba la neh 8 kynta ha ka shi sngi.
Hynrei watla u slap u la sdang ban pyndap suki pa suki ïa ka pung Umïam hynrei ka MeECL kam pat lah satia ban khate ïa ka por pynlip bording.
Ki paidbah kiba hap ban siew dep ïa ka bai thang bording manla u bnai khlem da pynsah wat tang shi naïa ruh ki khñium ïa ka jingbym lah jong ka MeECL ban ai ïa ka jingshakri kaba paka.
La jan baroh ki jait kam ba ki paidbah ki trei ki la mad ïa ka jingsuhsat na ka daw ka jingpynlip bording.
Ka jinghiar ka um ha pung Umïam ka la nang pynkhuslai shuh shuh ym tang ïa ka MeECL hynrei wat ïa ka Sorkar Jylla kaba hap ban shu thied ïa ka bording na kiwei pat ki shlem pynmih bording nabar ka jylla tang ban pyndap ïa ka jingdonkam jong ki paidbah nongshong shnong.
Ha kum kane ka juk stad mynta, ki don da kiwei pat ki lad ki lynti ba ki paidbah ki lah ban ïoh ïa ka bording wat ha ka por ba la pynlip ïa ka bording ha ka jylla baroh kawei hynrei lada bishar bniah ïa kane, tang ki longing kiba bit ba biang bad kiba don ka spah ka phew ki lah ban pynbiang ïa ki mashin ba lah ban pynmih bording hynrei u duk u suk, u kup shiliang u sem shiliang u hap ban shu shong khlem ka bording.
Ka MeECL ka la dei ban pynjanai ïa ka jingtreikam ka jong ka, namar ki jylla sha ri thor kiba pyndonkam kham bun shah ka bording ban ïa ki jylla rilum ki tip kumno ban kynshew lypa ïa ka bording khnang ban ym mad ïa ka jingkyrduh bording ha ka por ba rang tyrkhong ka bneng.
Kum ki nongshong shnong kiba don ka jingkitkhlieh, ki dei ruh ban pyrkhat ïa ka bha ka miat jong ka jylla baroh kawei ban ym pyrshah than haba ka Sorkar ka tyrwa ban tei ïa ki shlem pynmih bording ha kino kino ki bynta jong ka jylla namarba katba nang bun ki shlem pynmih bording katta ruh ki paidbah kin ym mad ïa ka jingshong dum ha ka por mynmiet.
Mynta, ngi ïohi ruh ba ka MeECL ka la shah pynlehrain ha la ki nongtrei kiba la pynlong da ka jingïakhih kum ka dak ban pyrshah ïa ka jingpynslem ban siew ïa ka tulop.
Ka long kaba lyngngoh haduh katta katta ba katkum ka MeECL kaba ïoh lum ïa ka bai thang bording da ki klur tyngka tang na ki paidbah (khlem da kheiñ ïa ki Karkhana kiba heh kiba donkam ïa ka bording da ki phew Unit) ka shano ka buh ïa ka pisa kaba dei ban siew ïa ka tulop jong ki nongtrei.
Kane kam dei shuh ka jingïakhih kaba nyngkong jong ki nongtrei jong ka MeECL kiba hapoh ka shatri jong ka Coordination Committee of Registered MeECL (Employees) Associations and Unions (CCoRMAU) hynrei kane ka la long pynban kum ka dustur ba manla u snem ki nongtrei kin pynlong ïa ki jingïakhih ban dawa ïa ka tulop.
Kumba ka long mynta ka MeEC ka don hapdeng ka jingsah ram ba ka dei ban siew sha ka NEEPCO bad sha kiwei kiwei de ki kompeni pynmih bording kiba ka MeECL ka thied ïa ka bording bad lymda dei ka jingkyrshan jong ka tnat Sam Bording jong ka Sorkar Jylla kan buh jingeh ïa ka MeECL ban pyntyllun shakhmat ïa ka jingai jingshakri sha ki paidbah nongshong shnong jong ka jylla.
Mawkyrwat, Jylliew, 14: Ka Federation of Khasi Jaiñtia Garo People’s (FKJGP) Mawthadraishan Circle ka la ioh ban Pynkup Burom ia uwei u khynnah jong ka St.Joseph Higher Secondary School, Nongkasen, Eastern West Khasi Hills District kata ia u Albin Lyngdoh Marshillong u ba la ioh ia ka Top 20 haka SSLC Result jong mynta u Snem 2023.
Namarkata, na ka liang ka seng ha ka jingïalam u bah Firstborn John Marngar, President jong ka Federation of Khasi Jaiñtia Garo People’s (FKJGP) Mawthadraishan Circle ha ryngkat u samla Silenstar Kharbani, General Secretary jong ka Federation of Khasi Jaiñtia Garo People’s (FKJGP) Mawthadraishan Circle lem bad katto katne ki dkhot ki la leit ha kane ka jaka pule ban ai mynsiem ryngkat ka jingpynkup burom kum ka dak ban ai mynsiem shuh shuh ïa u samla Albin Lyngdoh ba un dang dang ïai leh bha bad trei shitom shuh ba u lah ruh ban poi ha ka Top-10 khamtam ha ka klas XII.Ha kajuh ka por ka Seng lyngba u President bad General Secretary ki la kyntu ruh ïa baroh ki khynnah jong kane ka St.Joseph Higher Secondary School, Nongkasen, Eastern West Khasi Hills District ba kin bud ïa ka nuksa jong u samla Albin Lyngdoh khnang ba ym tang ma u hynrei ba kiwei ruh kin ïai bteng ban wan rah ïa ka nam bad ka burom ïa ka skul bad ïa ka dong ka thaiñ kumjuh ruh ïa ka jaitbynriew hi baroh kawei.
Ha kane ka sngi, na ka liang ka seng ka la ïoh ruh ban pynkup burom ïa ka St.Joseph Higher Secondary School, Nongkasen ba ka la ïoh ba wanrah ïa Top-20 ha ka SSLC 2023 bad kaba dei ruh kawei ba ki skul jong ka dong ka thaiñ Mawthadrai-shan bad kaba dei ruh ka skul ba nyngkong eh ban wanrah ïa ka nam bad ka burom napdeng ki skul kiba don hapoh ka Mawthadraishan.
Namarkata, ka seng ka sngewban kyntu bad ai mynsiem ruh ïa kiwei ki khynnah bad kiwei ki skul kiba don hapoh jong ka Mawthadraishan ba kin ïai trei shitom bad ban wanrah ka nam bad ka burom lyngba ka jingtrei shitom bad ka jingminot ka jong ki.
Nalor ka jingaisngewbha ïa u Albin Lyngdoh, ka seng ka la ai sngewbha ruh ïa u Rev.Father John Albert Ryntathiang, Principal jong ka St.Joseph Higher Secondary School, Nongkasen kum ka dak ban pynkup burom bad ai mynsiem shuh shuh ïa ki khnang ba na ka liang jong skul kan dang lah ban dang ïai trei shitom bad pynmih shuh shuh ki khynnah skul kiba poi sha ki kyrdan kiba kham shakhmat ha ki snem ki ban dang wan.
Ha kaba ai jingkren na ka liang jong u bah Firstborn John Marngar, President jong ka Federation of Khasi Jaiñtia Garo People’s (FKJGP) Mawthadraishan Circle u la ong ba “Wei la kut ka jingmut, ka mynsiem kam lah ban shongkhop ba ka jinghun ka mynsiem ka long ka jingjop", kine ki ktien phira kiba na ka liang u President u la kren ha kane ka por kum shibynta bad ai mynsiem ïa baroh ki khynnah ki pule ha kane ka skul.
Nongstoiñ, Jylliew, 14: Ka ophis jong u Deputy Commissioner (Supply) ka Eastern West Khasi Hills District, ka pynbna paidbah sha baroh ki longïing kiba don hapoh ka distrik, ba la pyllait lyngba ki dukan rashon ïa u khaw rashon katkum ka National Food Security Act, 2013 na ka bynta u bnai Jylliew 2023.
Na ka bynta u khaw PHH, yn sam 5 kilo shi khlieh briew khlem da donkam ban siew pisa, na ka bynta u khaw AAY, yn sam 35 kilo shi card bad ïa une ruh ym donkam ban siew pisa; katba, ïa u khaw Non-NFSA pat yn sam 7.215 kilo shi card ha ka dor 13 tyngka shi kilo.
Ym bit ban ai duna ne ot na ka bhah ba la buh ne mang da ka sorkar ha kaba ïadei bad ka jingsam ïa uno uno u marbam ba la ai na ka NFSA bad Non-NFSA.La bthah ruh ïa baroh ki FPS dealer ba kim dei ban pynduh khaw ïa kito ki nongbam ki bym pat don ïa u Aadhaar Card bad ïa kito ki ba la pynjah ïa ki card rashon ki jongki.
Ïa ka bai kit bad bai kali ban pynpoi ïa kine ki marbam hapoh jong kitei ki skhim yn bei pisa da ka sorkar sha ki Wholesaler ne Dealer kumba ju leh na ka por sha ka por.
Lada lap ïa kino kino kiba pynkheiñ ïa kitei ki kyndon yn pynshitom katkum ka aiñ.
Lada don kano kano ka jingujor halor ka jingbym thikna ka jingsam ïa ki mar rashon, ki nongïoh bhah ki lah ban phah da ka jingthoh sha u District Grievance Redressal Officer & Additional Deputy Commissioner (Supply), Eastern West Khasi Hills District, Mairang lane ki lah ban thep ha ka Complaint Box ba la buh da ka office u Deputy Commissioner (Supply), bynrap ka kyrwoh u Deputy Commissioner (Supply) ka Eastern West Khasi Hills District.
Mawkyrwat, Jylliew, 14: Katkum ki jingtip ba la ïoh na ka Indian Meteorological Department bad namar ka jingjur u slap u ban neh haduh ka 18 tarik u bnai Jylliew, 2023 bad uba lah ban neh kham slem, u Deputy Commissioner, South West Khasi Hills District uba long ha kajuh ka por u Chairman ka District Disaster Management Authority, South West Khasi Hills District, Mawkyrwat u la Maham ïa ki nongshong shnong kiba shong ba sah ha shilynter ki rud wah bad ki shnat wah kiba don ha South West Khasi Hills District kum ka Rilang, Umngi, bad kiwei kiwei ba kin long kiba husiar.
Bad lada don kino kino ki jingjia kim dei ban shu sngap hynrei ki dei ban ai jingpyntip sha kine ki nombar: District Control Room – 7005602113, Police Control Room – 9615716153, Ranikor Block Control Room – 9612946561, Mawkyrwat Block Control Room – 9378185399, PWD (R) Ranikor – 8837035641, PWD (R) Nonghyllam – 9436913436, PWD (R) Mawkyrwat – 9863027838 bad PWD (R) Mawsaw – 9366722556.
Nongstoiñ, Jylliew, 14: Ka Hynñiewtrep Youths Council HYC West Khasi Hills District ha ka jingïalam u samla Lumlang Kharsyiemlieh President bad samla Losbingnel Lyngkhoi, ka la leit ai jingthoh bad ïakynduh ïa u EE WKH Distribution Division MePDCL Nongstoiñ halor ka jingkiew ka Bill Light wat la ka don ka jinglip light (Load Shedding).
Ka seng ka la ong kumno lip light 12 kynta shi sngi lane 5 sngi ha ka shitaiew, hynrei ka Bill ka kajuh.
Hooid ka don ka fixed charge hynrei ka Bill ka dei ban duna.
Kumno haba ym don light ka Bill ka ïaid beit ong u nongïalam HYC.Ka seng ka dawa ban ban pynduna bad ki dei ban shna bha nangne shna khmat, namar kane ka ktah ïa ki paitbah bad long kumba lute ïa ka hok ki paitbah.
Na ka liang u JE u la ong ba un sa shimkhia ban ïakren ïa kane ka kam.
Nongstoiñ, Jylliew, 14: Shi sngi hadien ba ka dorbar shnong Umwali ka la pynsaphriang lyngba ki lad pathai khubor, ba ka dorbar shnong ka pynrem jur halor ka jingkynnoh jong ka kong Kwistilda Lyngdoh Marshilong, ba u sordar shnong bad ka kynhun jong u ki leit thom bor ïa ka kper jong ka, katei ka longkmie kam banse ban pynshai ha kaba ka la pyni ruh da ki dulir bad ki kot ki sla kiiba la pynshisha ba katei ka kper ka dei hok ka jong ka.
Katkum ka dulir khyndew kaba dated Umwali 14/6/2018, katei ka longkmie ka la pynshai ba la kdew ba ka kyrteng jong katei ka kper ka dei ka Ranabumlon bad ki pud sawdong ki long kumne Mihngi khap bad ka surok sorbura shnong Umwali, sepngi khap wah Umlon ter ter, shatei khap kper jong u Trinly Thongni shathie khap surok sorbura shnong Umwali.
Nalor kata ha katei ka dulir la soi da u P.Syiemïong sordar shnong Umwali ryngkat ka muhor ryngkat ki trai kper ka Kwistilda Lyngdoh Marshilong, u kolosming Marweiñ bad la sakhi da u Piousding Lyngdoh bad u Pustar Lyngdohmarshilong.
Nalor kata kawei pat ka jingpynshisha da u Acting Syiem ka hima Nongmynsaw kaba dated 27/7/2018 kaba don ïa ki juh ki pud sawdong bad kaba la soi da u Acting Syiem bad shon da ka muhor jong u.
Nangta sa kawei pat ka kot ba la pynshisha da u bah P.Syiemïong sodar shnong Umwali kaba dated Umwali 16/ 6/20018, kaba don kijuh ki pud sawdong kaba u la dep soi kyrteng bad shon da ka muhor jong u.
Kumta halor kitei ki jingpynshisha, katei ka longkmie ka la ong ba ka jingkynnoh jong ka dorbar shnong lyngba ki lad pathaikhubor ka long kaba lamler namar haba ki la dep ithuh ba katei ka jaka ka dei ka jong ka.
Hynrei mynta ki thombor biang bad ki mut ban knieh kumta halor katei ka jingleh jong ka dorbar shnong.
katei ka longkmie kan ym sah jem hynrei ka ïai pyneh beit bad kan ym aili wat lada kan poi ha kano kano ka bynta ruh.
Mawkyrwat, Jylliew, 14: Na ka daw jong ka jingjur palat u slap ha ka miet jong ka 13 tarik u Jylliew, 2023 ka la wanrah ka jingsynjor jong ka khyndew bad da kata ka la wanrah ka jingjulor kawei ka ïing Skul jong ka Khlur Rit Government Lower Primary School, Mawpud kaba hap hapoh ka South West Khasi Hills District sa shisien pat ka la mad biang ïa ka jingshah pynjulor ha ka mariang.
Yn tang kata ha kane ka jingjia ka ïing shet ja jong ka kong Jopcy Wanniang baroh kawei ka la twa bad hap ha katei ka skul haduh ba ka kynroh skul bad ki tin ïing skul ki la pra.
Katkum ki jingïoh lum khubor na ki nongshong shnong, la ïathuh ba katei ka jingjia ka la jia ha ka shiteng jong ka miet 14 tarik mynta u bnai ha ki por kumba 1:30 AM ei ei.
La ïathuh ruh ba kane ka dei ka sien ba-ar ba kane ka skul ka la mad ïa ka jingshah pynjot ha ka mariang, bad kaba nyngkong ka jia ha u snem 2019 ha kaba ka kynroh ïing jong katei ka kong Jopcy hi ka la twa bad pynjot ïa katei ka skul.
La ong ba ki bor pynïaid skul ki la dep pyntip ha ka ophis BDO, BADO bad kumjuh ruh u MLA, bah Pius Marweiñ.
Ha kawei pat ka jingjia hynnin hi ka miet ha shnong Mawpud ha ka por kumba 1 baje ei ei mynmiet, ka la don ka jingshah tap khyndew ïa ïing jong ka kong Bala Ryntathiang namar ka jingjur palat jong u slap bad ha kane ka jingjia donbok ka kmie u kpa bad ka khun ki la lait im bad ym shym la don ba mynsaw.
Ha kane ka jingwan jong u slap uba jur, nalor ki jingjulor ki ïing ki sem ka la don ruh ka jingshah rong noh ha ka umsaw ïa kawei ka surok subway kaba don ha ka shnong Kensohsan kaba hap hapoh ka Ranikor C&RD Block kaba long ka lynti ban leit sha Nongjri ka la dkut noh hadien ba la shah rong ha ka um slap bad kane ka jingkieng shipor (subway) ka dei ba la shna da kawei ka Kompani ïa ka National Highway ba ki nang pyntrei mynta ïa kane ka surok kumba long mynta ki kali kiba dei ban ïaid lyngba kane ka surok ki la sahkut lut.
Mawkyrwat, Jylliew, 14: U Deputy Commissioner jong ka South West Khasi Hills District u ai kane ka jingpyntip sha baroh ki nongshong shnong kiba la don ïa u Aadhaar, ba kito kiba khlem ai ïa u mobile number lane bym pyndonkam shuh da u juh u mobile number kin sngewbha ban leit pynthymmai noh da u mobile number ba ki pyndonkam mynta na ka bynta ban ïoh ïa u OTP ne u One Time Password ban pynshisha ïa u Aadhaar jong ki.
Ki nongleit ban pynthymmai ïa ki mobile number jong ki ki lah ban leit ha ki jaka ban pynrung kyrteng Aadhaar, kaba don ha DC ophis, BDO ophis Mawkyrwat C&RD Block, BDO ophis Ranikor C&RD Block bad kumjuh ha ki shnong jong ki katkum ki tarik ba pynbeit da ka ophis.
Lah bthah ruh ba ha ka por ba ki leit ban pynthymmai ïa u mobile number jong ki kin sngewbha ban wan rah tang ka Aadhaar jong ki, u mobile number ba dang treikam bad ki hap wan hi da lade ha ki jaka pynrung kyrteng Aadhaar.
Nongpoh, Jylliew 14: Kum shi bynta ban ïa snoh kti bad ka pyrthei hi baroh kawei ban rakhe ïa kata ka sngi kyrpang ba la tip kum ka World Blood Donors Day, ka Ri Bhoi District Cricket Association ka la rakhe ïa kane ka sngi da kaba leit ban ai snam Sha ka Blood Bank jong ka Civil Hospital Nongpoh.
Kane ka jingrakhe ïa kane ka sngi kaba kyrpang ka long shi bynta ban ïa snoh kti lang ha kane ka sngi bad ban pynshlur da kaba phah ïa ki nongïalam bad ki dkhot ka Association ba kin wan shakhmat ban ai snam na ka bynta ban pynim pat ïa kiwei ki mynsiem kiba donkam snam ha ka por ba pang ba shitom.
Haba leit ban ai snam sha ka Blood Bank jong ka Civil Hospital Nongpoh la ïalam da u President ka Ri Bhoi District Cricket Association, u Bah Rayonald Kharkamni bad u Secretary ka Association, u Bah Michael Kharhunai lem bad kiwei kiwei ki dkhot bad ki rangïalehkai Cricket jong kane ka Association.
Ha kane ka sngi da ka jingkylluid mynsiem kane ka seng, ki dkhot kiba la mih shakhmat ban ai snem ki la poi haduh 10 ngut ban ai snam ha katei ka Blood Bank ba la pynbit pynbiang da ki Doctor bad ki Nurse.
Haba kren ha kane ka sngi, u Bah Rayonald Kharkamni, kum u nongïalam ka Association u la ong ba kane ka jingmih ban ai snam ka long shi bynta ban leh burom ïa kane ka sngi bad kumjuh ruh ban pynshlur ïa kiwei ba kin mih shakhmat ban ai snam na ka bynta ban pynim ïa kiwei ki mynsiem kiba donkam snam ha ka por ba pang ba shitom.
Shuh shuh, u la ong ruh ba kum ka Association ka la ju pynlong ban ai snam man ka por sha kane ka Blood Bank bad ha kajuh ka por ruh u khot u wer ïa kiwei ruh kiba don mynsiem khnang ba ka jingmih jongki ban ai snam lah ban pynim ïa kiba bun ki mynsiem kiba donkam snam ha ka por ba ki pang ki shitom, u la bynrap.
Nongstoiñ, Jylliew, 14: Ka jingdon jong ki nongtrei ha ka ophis jong ka Khasi Hills Autonomous District Council ha Nongstoiñ ka la duna bha ha kine ki san snem.
Hynrei ki paitbah ki ba leit donkam ha katei ka ophis ki la nang bun katba nang mih ki sngi bad ka jingduna nongtrei ka pynsahteng ïa shibun ki kam jong ki paitbah.
U bah L.Goodlederson Nongsiej MDC barim ka Nongstoiñ haba ïakren bad u nongthoh khubor, u la ong ba ha ki snem ba u long kum u MDC u la ïaleh katba lah ban pynbiang ïa ki nongtrei ha katei ka ophis.
Ha ka por jong u ki la don haduh khat ar ngut ki nongtrei, hynrei hadien ba um shym la jop shuh ha ka election MDC ha u snem 2019, ki nongtrei ha katei ka ophis ki nang jah suki suki bad mynta ki don satang saw haduh san ngut.
U bah Nongsiej u la ong ruh ba lada ka KHADC ka kwah ba ka jingtrei kam ha katei ka ophis kan bit kan biang bad ka kham sted, ka la dei ban pynbiang ïa ki nongtrei kumba ka long ha ka por jong u.
Nalor kata u la ong ba ka jingleit donkam jong ki briew ha katei ka ophis kam long shuh kum ha ki snem ba mynshuwa, hynrei ki paitbah ha kine ki sngi ki kwah ba shisien ba ki la leit ki nongtrei ki dei ban pyndep ïa ki kam jong ki ha kajuh ka sngi.
U bah Nongsiej u la kyntu ïa ka Khasi Hills Autonomous District Council Shillong bad ia u Chief Executive Member, ba un shimkhia bad pynbiang ïa ki nongtrei ha katei ka ophis na ka bynta ka jingmyntoi jong ki paitbah jong ka West Khasi Hills District.
Jowai, Jylliew 14 : U General Secretary of Seiñraij Jowai ha ka kyrwoh khubor ba la phah la ïathuh ba ka lehñiam Behdienkhlam Festival, 2023 mynta ka snem kan sdang naduh ka 6 tarik u Naitung haduh ka 9 tarik u Naitung, 2023.
Ha kane ka Behdienkhlam jong ka Sieñ Raij ki don shibun ki lehñiam ki ban pyndep hapoh kine ki “saw sngi lai miet" kata naduh ka sngi Pynsin, Mulong, Musiang bad ka Muchai.
Nongpoh, Jylliew 14: Ban pynrurlong ïa ka jingangnud jong kiba bun ki paidbah nongshong shnong ba hap hapoh ka thaiñ Mawhati ha Ri Bhoi kiba la angnud ban don noh kawei ka ophis C&RD Block na ka bynta ban kyntiew ïa ka roi ka par ki paidbah ha katei ka thaiñ, ka Federation of Khasi Jaintia and Garo People (FKJGP), North Khasi Hills District ka la dawa biang ka sorkar ba ka dei ban wan rah noh ïa kane ka ophis sorkar kaba dei kawei na ka mat jingdawa ki paidbah kiba la sahteng la bun snem.
Haba kren sha ki lad pathai khubor, u General Secretary ka FKJGP, NKHD,, u Bah Shanlang Diengdoh, u la ong ba kane ka dei kawei na ka mat ba la sahteng bad kaba la lamkhmat da ka seng FKJGP ban dawa na ka sorkar halor ka jingdonkam ban don noh kawei ka ophis C&RD Block ha Mawhati, hynrei kumba long haduh mynta ka sorkar ka dang pynsahteng bad kam shym la lah ban pynurlong na ka bynta ka jingmyntoi jong ki paidbah hapoh katei ka thaiñ Mawhati.
U la ong ruh ka daw kaba la pynlong ïa ka seng ban khylli halor kane ka jingdonkam ban don noh katei ka ophis treikam, ka dei namar ba bun ki shnong ki la shem jingeh ban leit sha kiwei ki Block kum ha Bhoirymbong, Umsning, Umling bad la jin ba don ha Mawhati kane kan pynsuk ruh ïa ki nongïalam shnong bad ki kam pynroi ruh kin dang bun na ka bynta ban kyntiew ïa katei ka dong bad ka thaiñ ba dang sahdien ha ki kam pynroi.
“Wat ki synjuk nongïalam Shnong bapher bapher ruh ki la dep ban ïa dawa ne pynpaw ba la donkam ban don noh kata ka ophis C&RD Block bad kum ka seng ruh ka la shim ïa kane ka mat ban dawa na ka sorkar la kham bun snem mynta, hynrei kaba sngewsih haduh mynta ym shym la iohi kano kano ka dak ka shin ba ka sorkar kan wan rah ïa kane ka ophis sorkar kaba long ka jingmyntoi ïa ki paidbah katei ka thaiñ" ong u Bah Shanlang Diengdoh.
Namar kata, ban wan ka roi ka par bad ki jingkylla hapoh ki shnong ba hap ha ka thaiñ Mawhati, u Bah Shanlang Diengdoh kum u nongïalam ka FKJGP na Ri Bhoi, u la ong ba ka seng ka dawa na ka sorkar MDA 2.0 ba kan shim khia hakaba wan rah ïa kane ka ophis sorkar kiba pyntreikam halor ki kam pynroi bapher bapher sha u paidbah bad ha kajuh ka por ruh u la kyrpad ïa u MLA ka Mawhati, u Bah Charles Marngar ba un tied miej lem ha ïing Dorbar thaw aiñ ka jylla khnang ba kine ki jingangnud ki paidbah ban wan katei ka ophis sorkar kan urlong bad kan ai jingmyntoi ïa ki paidbah, u la bynrap.
Jowai, Jylliew 14: Shi bynta na ka jingrakhe ïa ka ‘World Blood Donors Day’ mynta ka sngi kawei na ki jaka kynshew snam ka Jowai Blood Bank Centre kala pynlong ka jingpynkup burom ïa ki kynhun bad ki briew shimet kiba juh wan ban synñiang snam ha katei ka jaka na ka por sha ka por.
Ka District Level World Blood Donors kala pynlong ïa kane ka porkram ha Jowai Civil Hospital Blood Centre halor ka phang kaba ong “Give Blood, Give Plasma, Share Life, Share.
"Ha kane ka sngi la sam ïa ka khusnam ba kyrpang sha uwei na ki nongsynñiang snam u Specialson Turnia uba la dep ban ai snem haduh 25 sien kumjuh sha u ma Socially Kamar bad u ma Wanmi Laloo kiba la ai snam mar 10 sien.
Ha ka jingïalang la ïashim bynta lang ban pule ïa ka jingkut jingmut (pledge) ba la lam khmat da u Assistant Commissioner bah Wankhraw Kupar Kharbuli, MCS ha ryngkat ka Medical Superintendent jong ka District Civil Hospital, Ialong Dr.Rita Pohrmen, ka Incharge Jowai Civil Hospital Blood Centre Dr.P.Shylla, ki nongtrei ka Blood Bank bad ki nongsynñiang snam.
U bah W.K Kharbuli haba ai jingkren ula pynsngew ba ïa kane ka sngi la rakhe manla ka snem kum ka lad ban ai jingtip sha ki paidbah halor ka jingdonkam ban synñiang ïa ka snam, shi bynta ban ïarap kylliang ïa kiba donkam kyrkieh ïa ka snam.
Ula ong ruh kane ka sngi kan pynkynmaw ïa iwei pa iwei ba ngin long kiba kloi ban synñiang lang ïa ka snem khlem kino kino ki jingkhmih lynti ban ïoh nong.
Ha ka juh ka por u kyntu ïa kiwei de khamtam kito kiba don ka bor met kaba koit ba khiah ba kim wan shakhmat ban ai ïa ka snam namar kan long ka jingkmen kaba khraw eh ba kin ïoh na ki nongpdiang bad kumjuh ba kiba ïeit jong ki, ong u Kharbuli.
Na ka liang u bah Kharbuli ula pynpaw ka jingïaroh ïa baroh ki nongsynñiang snam naduh ki kynhun bad ki riew shimet kiba la dep ban ai haduh 25 sien bad 10 sien ïa ka snam jong ki ban ïarap kylliang na ka bynta kiba donkam snam bad kan pynbha ïa ka rukom sumar ha ka por kaba biang.
Ha kane ka sngi kawei na ki kynhun ka Meghalaya Cricket Association & West Jaiñtia Hills District Cricket Association ha ryngkat ka jingïatreilang bad ka Blood Bank, Civil Hospital, Jowai lyngba ki san ngut ki members kiba wan shakhmat ban synñiang ïa ka snam.
Nongpoh, Jylliew 14: Ban pynurlong ïa ka thong jong ka Janbhagidari Event na ka bynta ban ai jingpynshai bad ai jinghikai sha ki khynnah skul bapher bapher hapoh Ri Bhoi District, ka ophis u District Mission Co-ordinator, SSA-SEMAM bad ka ophis ka District School Education Officer Ri Bhoi District ka la pynlong ïa ka District Level Jahbhagidari Event ba ar sngi da ki prokram bapher bapher ba la wan ban shim bynta da ki khynnah skul ka dong bad ka thaiñ Ri Bhoi.
Kane ka prokram ban ai jinghikai halor ka thong jong ka G20, National Education Policy bad ka Foundation of Literacy and Numeracy ka la sdang ha ka 12 tarik u Jylliew bad la pynkut ha ka 13 tarik u Jylliew ba la pynlong ha ki skul bapher bapher jong ki saw tylli ki Block kiba don ha Ri Bhoi District.
Kum ban pynpaw, kane ka Jan Bhagidarui Event ka dei ka prokram ba la pynlong ha kylleng ki jylla jong ka ri ban ai jinghikai shaphang ka thong jogn ka G20, NEP, FLN kaba la sdang naduh ka 1 tarik u Jylliew 2023 bad kan kut haduh ka 15 tarik u Jylliew 2023.
Ha kine ki prokram ba ar sngi la pynlong ki jingïakop bapher bapher naduh ka jingïakop ban ïathuh khana (Story telling) ka jingïakop dro dur, ban pyni ïa ka sap ha kaba ai jinghikai (Teaching learning Materials) bad kiwei kiwei ki jingïakop kum ka thong jong ki prokram bapher bapher ban hap hapoh kata ka Janbhagidari Event.
Ha ka prokram ba la pynlong hynnin ka sngi ha District Library Auditorium Hall la wan ruh ban shim bynta naduhh ki khynnah skul bad ki nonghikai na ki 12 tylli ki skul ba hap ha ki saw tylli ki C&RD Block ba kynthup ïa ka Umling, Umsning, Jirang bad Bhoirymbong C&RD Block.
Ha kane ka sngi la wan ruh ban shim bynta da u Deputy Commissioner ka Ri Bhoi, u Arpit Upadhayay kum u kongsan bad la sakhi lang ruh da ka jingdon lang u Bah R.Dkhar DSEO, Shri V.Nianglang, DMC District Unit of SSA-SEMAM bad kiwei kiwei ki ophisar na ka tnad pule puthi ka District.
Haba kren kum u kongsan ha kane ka sngi, u Deputy Commissioner ka Ri Bhoi, u Arpit Upadhyay u la pynpaw ka jingsngewkmen bad ai mynsiem ruh halor kane ka jingpynlong ïa kane ka prokram ba kyrpang da ka tnad pule puthi kaba lah ban ai jingmyntoi shibun eh ïa ki khynnah skul ka District.
U la ong ruh ba ka dor jong ka pule puthi kan urlong ruh tang lada ngi ban khia halor ki tynrai ne ki rukom kiba ngi hap ban ïa khun pyrshah na ka bynta ban poi sha ka thong jong ka jingim.
Kumta, u la kyntu ruh ïa ki khynnah skul ba kim dei ban duh mynsiem bad kum ki samla ki hap ban trei shitom ym tang ban wan rah kata ka jingkylla ha ka jylla bad ka ri, hynrei ka jingkylla kan wan ruh na ka bynta ka jingim jongki ba kin long kita ki khynnah kiba ka lawei ka long kaba phyrnai, u la bynrap.
La pynkut ruh ïa kane ka prokram da ka jingsam ïa ki khusnam sha ki nongjop ha ki jingïakop bapher bapher bad la shim ruh ïa ka jingsmai jong ka thong ka NIPUN.Shillong, Jylliew: Ka Seng Hynñiewtrep National Youth Movement Central Body (HNYM-CB) ha ka12 tarik mynta u bnai kala ïoh ban pyntiansmai ïa ki phew ngut ki nongïalam bad ki dkhot ha ka jingpynïar shnat treikam jong ka da kaba pynkha ïa ka ïa HNYM Mylliem Zone.
ïa kane ka jingïalang pyntiansmai la pynlong ha Mylliem Bah Guest House ha kaba la ïadon ryngkat lang ki nongialam jong ka HNYM Central Body kiba kynthup naduh ki arngut ki Vice President, U Bah Pyrkhatlang Nongphlang bad u Bah Marshall Nonglait, u Bah Donald Syiemlieh Working President, u Bah Meddystone Kharsynteng Vice President HNYM Mawlai Mawiong Unit uba dei ruh u dkhot jong ka CEC, u bah Living Syiem, Publicity Secretary Mawlai Mawiong unit bad u Bah Arnold Mawlong Finance Secretary Mawlai Mawiong unit.
ïa kane ka jingialang la pynïaid da u Bah Tailanstar Lyngkhoi Chairman Anti Influx Cell HNYM CEC, bad la ïoh ruh ka jingsneng jingkraw na ka bynta ki nongïalam bad ki dkhot jong ka Mylliem Zone da u bah Marshall Nonglait Vice President Central body bad kumjuh ruh na u Bah Meddystone Khar synteng kiba la kyntu ba ki dei ban long ki nongïalam bad ki dkhot kiba u paidbah u lah ban shaniah bad khamtam eh ba kin don ïa ka mynsiem lenlade na ka bynta ka jingbha jong ka Jaidbynriew, watla ki hap ban ïatyngkhuh ïa shibun ki jingeh ha ka jingïaid lynti kum ki khlawait jong ka Jaidbynriew.
Nalor kata la ïoh ruh ka jingkren bad ka jingsneng jingkraw na u President Barangbah duh jong ka Seng u Bah Louis Dohtdong uba la pynshai ïa ki mat treikam jong ka Seng, da kaba ong ba ka Seng HNYM hi ka ïeng ban ïada ïa ka khyndew ka shyiap, ka synshar khadar trai ri bad ban pynneh pynsah ïa ka ktien ka thylliej kiba dei ki lai tylli ki mawdong ban pynneh pynsah ïa ka snap bakyrpang jong ka Jaidbynriew.
Khliehriat, Jylliew 14: Ka ophis jong u District Mission Coordinator, Samagra Shiksha Abhiyan East Jaiñtia Hills District, hynnin ka sngi ka la pynlong ia ka prokram kaba kyrpang, ka ‘Jan Bhagidari’ ha Khliehriat West Community Hall, kane ka long ruh kum shi bynta jong ka G20-2023, ha kane ka prokram la wan ban ia shim da ki khynnah na ki 20 tylli ki skul kiba don hapoh ka district.
Haba kren kum u kongsan, u ADC ka East Jaiñtia Hills District, u bah A.nongbri, MCS, u la pynshlur bad ai mynsiem ia ki khynnah suk ba ki dei ban long kiba trei shitom bad kiba minot ha ki jingpule, kumjuh ruh ban pyn tbit ia lade ha kino kino ki sap ba ki don, u la ai ruh ka jingkhublei ia ka ophis jong u District Mission Coordinator, kaba la lah ban pynlong ia kane ka prokram kaban iarap shibun ia ki khynnah ba kin tei ia ka lawei jong ki lyngba ki sap ki phong namar ha kane ka prokram ka don bunjait ki jingiakop ha kaba ki khynnah ki hap ban iakhun ban ioh ia ka jingjop.
Ha kane ka prokram, ka ophis DMC East Jaiñtia Hills District ka la pynlong ia ka jingiakop shna tiar, ki tiar jinghikai (TLM), ka jingiakop dro dur, ka jingao rong (painting), kynthup ruh ka jing dro dur bad ai rong ha ka kynroh (Wall painting), ka jingiakop shad tynrai bad kiwei kiwei, la ioh ruh ia ka jingpynshai kaba long kum ka khana lyngkot, kaba batai lyngkot shaphang ka G20.
Ka skul Moolimen RMSA Secondary School Sakhaiñ, ka la ioh rah ia ka nam lahduh ha ka jingiakop shad tynrai, bud ba ar sa ka skul ka Ambrose Memorial Secondary School, Khliehriat bad kaba wan ba lai ka dei ka skul Sutnga RMSA Secondary School, Sutnga.
Ha ka jingiakop dro dur ha kynroh (Wall painting), ia ka nam lah duh la rah da ka skul ka Star Public School, Lumshnong, kaba wan ba ar ka dei ka skul Ambrose Memorial Secondary School, Khliehriat bad kaba wan ba lai ka skul KhatsooRipnar Brightstar Secondary School, Dkhiah.
Ha ka jingiakop shna tiar (Art and Craft), ka skul kaba rah ia ka nam lah duh ka dei ka Moolimen RMSA Secondary School, Sakhaiñ bud sa ka skul Sutnga RMSA Secondary School bad kaba ioh ba lai ka dei ka skul Lumjingshai Secondary School, Tluh.
Ha ka jingiakop shna tiar hikai (TLM), ia ka nam lah duh la ioh rah da ka Star Public School, Lumshnong bud sa ka Little Star Secondary School, Lad-Rymbai, kaba la ioh ba ar bad ka Ambrose Memorial Secondary School, Khliehriat, kaba ioh ba lai.
Ïa ka prokram la pyniaid da u District IE Coordinator, East Jaiñtia Hills District, u bah Salanbor.
D.Kamar bad la pynkut ia ka prokram da ki kyntien ai khublei na ka District Pedagogy Coordinator, East Jaiñtia Hills District, ka kong Manbha Suja.
Shillong, Jylliew : Ka Rev.JJM Nichols Roy Memorial Committee ka la pynlong ïa ka jingïalang ban kynmaw burom ïa ka lyngkhuh sngikha kaba 139 u Rev.JJM Nichols Roy ha ka 12 tarik mynta u bnai.
Ha kane ka sngi la sam ruh ïa ka khusnam sha ki laingut ki samla pule jong ka Rev JJM Nichols Roy College kiba la ioh bun mark eh ha ka BA da I Prof (Mrs) Badaplin Wat Padma Shri kum I Kongsan.
Ha ka jingkren I Kongsan i la pynkynmaw ba u Rev Nichols Roy u la long uwei na ki nongïalam ba radbah jong ka jaidbynriew Khasi Jaiñtia bad uba la noh synñiang shikdatdei eh ha ka imlang ka sahlang bad ruh ha ka jingshakri ïa ka jaidbynriew kum u Minister Khristan bad kum u riewshemphang bad u riew sngewthuh.
Kum u dkhot ne member jong ka Constituent Assembly u la ïoh lad ban pynrung ïa ka 6th Schedule hapoh ka constitution jong ka Ri India, kaba la long shisha ka jingïada ïa ki trai shnong ne ki Tribal ha ka thaiñ shatei lammihngi (North East) hi baroh kawei kaba kynthup ïa ka jingïada ïa ki jaka puta bad kiwei kiwei ki lad jingïada.
Na ka liang u president ka Governing Body jong ka Rev JJM Nichols Roy College, u Rev Dr AC Moore ha ka jingkren u la ong ba u Rev Nichols Roy u don ka jingngeit kaba skhem kum u nongïalam Khristan uba ngeit ha u Jisu Khrist bad uba ïai pynpaw ïa ka jingieit jong U Blei ïa ka Ri Khasi Jaiñtia.
U la ong ruh ba ka pateng ba mynta ki ngeit ha u Jisu hynrei ki briew kim ïohi ïa u Jisu ha ka jingim jong ki.
Kiwei pat kiba la aijingkren ha kane ka sngi ki kynthup ïa u Bah Ransom Sutnga, Chairman, Bah HS Suting Secretary JJM Nichols Roy Memorial Committee.
Na ka liang u Bah Suting ha ka jingkren u la pynkynmaw ba ka sorkar ha ka snem 1969 kum ka dak ka jingñiewkor bad burom ia u Rev JJM Nichols Roy ka la ai kawei ka madan ban pynsahnam bad burom ïa ka kyrteng jong u ha ka Plot No.1 kaba markhap bad ka Govt Boys Secondary School kaba hajan Madan Student, Jaiaw ba la tip kum ka Madan Kyndong.
Kane ka Committee ha ki snem kiba mynshuwa ka la ju ai khusnam ïa ki samla pule kiba pass bha ha ka Science bad Arts stream kum ka jingpynshlur ïa ki samla pule ba kin nangkiew shaphrang ha ki jingpule jong ki.
U Chairman bad ki dkhot ba nyngkong jong kane ka Committee ki long u Prof GG Swell, Dy.Speaker Lok Sabha, Vice President PR Kyndiah, ki dkhot Bah BB Lyngdoh, DD Pugh, SDD Nichols Roy, JN Bawri, Kong EN Shullai, Kong Q.Rynjah bad AK Shahoo.
Shuh shuh kiwei pat kiba la ia don lang ha kane ka jingïalang ki long u Rev BR Sohkhia, Rev.R Imiong, Principal ka Rev JJM Nichols Roy College, ki nonghikai bad ki samla pule.
La kha ïa u Rev JJM Nichols Roy ha ka 12 tarik Jylliew 1884 ha Shella.
U dei u khun ksiew jong u Tirot Sing Syiem.
Hadien ba u la pass ïa ka Entrance Examination na ka Govt Boys High School u la leit pule pat sha Kolkata ha Scottish College.
Ynda u la dep pule u la wanphai pat sha la ka jong ka Ri bad u la long uwei na ki riewkhraw jong ka jaidbynriew.
Kane ka long katkum u kyrwoh lyngba u Bah HS Suting, Secretary ka Committee.
Shillong, Jylliew 14 : Ka Sankardev College Shillong ha ka 13 bad 14 tarik ka la pynlong ïa ka National Workshop ba kyrpang ha ka 13 bad 14 tarik u Jylliew, 2023 halor ka jingthmu ban pynkhreh ban pyntreikam pura ïa ka National Education Policy 2020 jong ka Sorkar India hapoh ka jylla.
Ha kane ka Workshop kaba arsngi kynthih la wan ïa shim bynta da ki nonghikai skul bapher bapher na kumba 100 tam ki skul naman ki district jong ka jylla Meghalaya.
La shimkhia bad pynïaid ïa kane ka Workshop da ka IQAC, ka English bad History Department jongka College ha ryngkat ka jingïatreilang bad ka SamagraShiksha-State Education Mission Authority of Meghalaya, Education Department.
Kane ka Workshop ka long kum shibynta ban pynkhreh janai ïa kata kaba la tip kum ka “G20 Janbhagidari Events on ‘The Implementation of NEP 2020 with Special emphasis on the Foundational Literary & Numeracy under NIPUN-Meghalaya".
La wan ban plie ïa kane ka National Workshop da u Myntri ka sorkar Jylla Bah Paul Lyngdoh, ki riewstad riewshemphang napoh ka jylla bad na kylleng ka Ri India, ka Principal bad ki Nonghikai jong ka College hi baroh kawei.
Haba kren ha kane ka sngi, ka Principal jong ka College, Dr.E Lyngdoh ka la ai ïa ka jingkren pdiang sngewbha bad Dr.Rapmebantei Kharkongor, Assistant professor, Department of English, kum i Convener bad maitphang halor katei ka workshop, katba u Prof.MS Warjri, IQAC Coordinator u la ai ïa ki kyntien khublei.
Kiwei pat ki ba ïa don lang ha kane ka jingialang ki long katto katne ki Principal jong ki college bad ki skul, kumjuh ruh ki nonghikai na ki skul bapher bapher jong ka jylla.
Ka jingthmu jong kane ka workshop ka long ban plie ïa ka rynsan jong ki nong iadon bynta ha ka ban ia thir jingmut halor ki jingmyntoi bad ki jingeh halor ka nongrim jong ka NEP 2020.
Ki riewshemphang kiba la shah khot sngewbha ha kane ka workshop ki kynthup naduh u Professor Laxmidhar Behera, Head, Department of Education, Regional Institute of Education, NCERT, Odisha, Prof.C.Nongbri, Department of Education, NEHU Shillong, Dr.(Mrs) Balaiada R.Dkhar, Professor in Education and Dean (R), Department of Extension Education, NERIE NCERT, Shillong, Dr.(Mrs.) Bahunlang Tron, Assistant professor, CTE (PGT), Shillong, Prof.Sandhya Sahoo, Professor of English, Head, DESSH, & Dean (I), Regional Institute of Education, NCERT Bhubaneswar Prof.Nityananda Pradhan, Professor of Education, Department of Education, NERIE NCERT, Shillong, Dr PrachiGhildyal, Assistant Professor of Psychology, Department of Education, NERIE, NCERT, Shillong bad i Dr.W.Nikhila Associate professor DIET, Nongstoiñ.
Ki nongpynïaid ïa ka sienshong ba nyngkong ki kynthup ïa i Prof.MS Warjri, IQAC Coordinator, Sankardev College Shillong, Dr.Euodia B.Myrthong, Assistant Professor Department of Education, NEHU, Shillong bad i Dr (Mrs.) Mary Anne Jyrwa, Associate Professor bad i Principal in-charge, CTE (PGT) Shillong.
Shillong, Jylliew 14 : Ka jingther jong u lapbah baroh shimiet ka la wanrah biang sa shisien ïa ka jingtwa jong ka khyndew hajan ka khongdong jong ka surok ka ban poi ha riat Rngain hynne ka step ha ka por kumba 5:00 baje ei ei kat haduh ba ka la buh jingeh ïa ki paidbah nongleit nongwan lyngba ka surok Shillong-Dawki.
Watla ha kane ka jingjïa twa jong ki maw bad khyndew kam shym la don pat kano kano ka jingjia ba sngewsih bad ïa ka khyndew la lah ban pynkhuid noh ha ka por janmiet.
Katkum ka kyrwoh na ka ophis jong ka Assistant Commissioner, Pynursla Civil Sub-Division Pynursla la kyntu ïa ki paidbah kiba ïaid lygnba katei ka surok ba kin long kiba peitngor bha namar ym lah ban tip ba ka lah ban jia biang ka jingtwa ki maw bad ka khyndew ha kano kano ka por.
“Kumta la kyntu jur ïa ki paidbah ban long kiba peitngor haba ki ïaid na katei ka surok ha ka por mynmiet bad ruh ban kiar katba lah ban ïaid na kitei ki jaka lada ym donkam eh," ong ka kyrwoh.
Ha kajuh ka por la ïathuh ruh ba ha katei ka sngi la khang shwa shipor ban ïaid kali katba ka jingpynkhuid ka dang ïaid.
Kumban shu kdew hangne, ka jingjïa twa khyndew ha katei ka bynta jong ka surok Shillong – Dawki dang ha kine ki khyndiat bnai ka la poi ruh haduh u pud ba arngut ki briew ki la duhei ïa la ka jingim.
Shillong, Jylliew 14 : U nongïalam ka BJP ha ka jylla ba dei ruh u Myntri ka sorkar jylla, Bah AL Hek ha ka sngi Balang u la ong ba ka party kan pynkhreh ban sei kyrtong ha kane ka elekshon MP na Shillong bad kumjuh ruh na Tura Parliamentary Seat kaban sa long shen ha u snem ban wan.
“Ka BJP kan ïakhun ïa katei ka elekshon MP bad ngi kwah ruh ban sei kyrtong na baroh ar, kata na Shillong bad ruh na Tura," u la ong haba kren bad ki lad pathai khubor.
Haba kylli la ka BJP kan kynduh ïa u Myntri Rangbah barim ka jylla, Dr.Mukul Sangma ban aireng na Tura Seat, na ka liang u Bah Hek u la ong , “U Dr.Mukul u dei na ka TMC bad kim pat pynïasoh sha ka BJP.U hati dang ha khlaw bad kumta phim lah ban tyrwa lypa ïa ka bniat," u la bynrap shuh shuh.
Shuh shuh u ong ruh ba mynta shaei ka TMC bad shaei ka BJP namar ki dei la ka jong ka jong.
“Kumta, namar ngam dei na ka TMC kumno ngan tip mano ban pynïasoh sha ka BJP? Ka jingkhang ka plie lada ki kwah ban pyniasoh sha ka BJP."Ha kawei pat ka liang, u Bah Hek u la ïathuh ruh ba u MLA barim ka Mawsynram, Bah HM Shangpliang u dei uwei na ki kyrtong uba paka bha.
“Lada don kiwei pat ki kyrton kiba kham kynsai, khlem pep ka BJP kan tylli lang ban kyrshan ïa u kyrtong ka party," u la bynrap biang.
Shillong, Jylliew, 14: U Myntri Rangbah ka Jylla Conrad Kongkal Sangma ha ka sngi Balang u la phah da ka jingthoh sha u Myntri ka Ministry of Education, Skill Development and Entrepreneurship u Dharmendra Pradhan da kaba kyrpad ban tuklar lem halor ka jingeh ba ki samla pule ka Jylla Meghalaya ki la mad namar ka jinghap leit thoh eksamin Central University Entrance Test (CUET) shabar ka Jylla hapdeng ka jingpyntip kaba khim bha ka por.
Ha kane ka jingthoh, u Myntri Rangbah u la kyrpad ïa u Dharmendra Pradhan ba un bthah ïa ka National Testing Authority (NTA) ba kan pynbeit kyrkieh ïa kane ka kam.
“Nga kwah ban pyntip sha phi ba ka Sorkar Jylla ka la ïoh pdiang shibun ki jingujor na ki samla pule ka Jylla Meghalaya halor ka jingpynngat thoh eksamin CUET shabar ka Jylla kum ha Ranchi, Jharkhand, Jorhat, Dibrugarh, Kolkata bad sha ki Jylla ba shathie jong ka ri India," ong u Conrad Sangma ha ka shithi.
U la pyntip ruh ba ki Admit Card ki dang poi sha ki samla pule ka Jylla ha ka step 14 tarik Jylliew, 2023 ba kin ïaleh ïa ka eksamin CUET ha ka 16 tarik Jylliew 2023, ba ka jingaipor ka la khim shaba palat ïa ki samla pule ba kin pynkhreh ïa ki jingdonkam ban leit sha ki jaka thoh eksamin nalor kaba wad ïa ki jaka sah sha ki Jylla ba ki hap ban thoh eksamin.
U Conrad ula ong ba kum kane ka jingpynbeit jong ka NTA ka la pynduhlad ïa ki samla pule ka Jylla Meghalaya ba kin ïoh ïa ka kabu ban bteng ïa ki jingpule ha ki Central University kiba don ha kylleng ki Jylla ka Ri.
U la pynkynmaw ba ka Jylla Meghalaya ka ladep kyrpad mynshwa ïa ka NTA ban buh ïa ki CUET Centre ha baroh ki 12 tylli ki District ka Jylla Meghalaya ki ban long ha ki jaka pule kiba don lut ïa ki jingdonkam baroh ha kaban lah pynlong ïa ka eksam CUET.U Myntri Rangbah u la kyrpad ïa u Dharmendra Pradhan ba un tuklar da kaba bthah ïa ka NTA ba kan pynbeit kyrpang ïa ka jaka thoh eksamin na ka bynta ki samla pule ka Jylla Meghalaya.
Shillong, Jylliew 14 : Ka shnong Nongjrong ha Mawkynrew Constituency ka dei kawei ka jaka jngohkai pyrthei kaba la khring bha ïa ki nongwan jngohkai ym tang na ka Ri India hynrei wat na shabar ri ruh kumjuh hynrei nalor ka jingitynnad mariang lypa ki nongshong shnong ha kane ka shnong ki dang angnud ban pynbha shuh shuh ïa ka.
Ki bor pynïaid shnong, ha kaba sdang, ki la shu shna hi ki maw jingkieng, ki jingker bad ki jaka ïeng jngohkai ïa ka Wah Umngot kaba ker pyllun ïa kane ka shnong na ka skhim MGNREGA hynrei tang na kine ki kam barit ka ka khring pynban ïa ki phew hajar ki nongwan jngohkai.
U MLA ka Mawkynrew Constituency, Bah Banteidor Lyngdoh ha ki snem kiba la dep u la pruid dak ban nang kyntiew shuh shuh ïa ki kam jngohkai ha ki jaka jngohkai bapher bapher kiba don ha kane ka Constituency kum ha Laitlum, Syntung kynthup lang ïa ka Nongjrong bad kiwei kiwei.
Na ka bynta ka Nongjrong, ka tnad Tourism ka la pynkhreh ban wanrah da ka Resort ïa kaba yn tei ha ka mang tyngka kaba long 5 klur tyngka nalor kiwei kiwei pat ki jingshna pynitynnad bad halor kane ka phang u Bah Banteidor u la ïalam ïa ki ophisar ka tnad Tourism ban hiar sha katei ka shnong ban ïamir jingmut bad bor shnong ki nongshong shnong ha ka 14 tarik u Jylliew, 2023.
Ha ka jingïalang ïamir jingmut ki bor shnong bad ki nongshong shnong ki la pdiang hun mynsiem ïa katei ka projek kaba la don mynta ha ka bynta ban pyntyllun noh shaid shaid ïa ka ha ryngkat ka thong ban kyntiew ïa ka ïoh ka kot bad thaw ki lad ïoh kam ïoh jam ïa ki khun samla ha katei ka shnong.
Hadien katei ka jingïalang, u Bah Banteidor u la leit ban jurip ïa ka jaka leit bar kaba dang shna bha kaba don hajan ka jaka jngohkai bad kumjuh ka jingtei kaba dang ïaid sha khmat na ka bynta ka Nongjrong Sub-Centre.
Haba kren sha ki lad pathai khubor, u Bah Banteidor u la ong, “Ka kam jngohkai pyrthei ka dei kawei pat ka lad ka lynti ban kyntiew ïa ka ïoh ka kot ki nongshong shnong kane ka shnong kaba la paw bha bad tip lut da ka pyrthei hi baroh kawei".
“Ka jingwan shane ka long namar ka jingthmu ban shna ïa ka Resort bad ban ai jinghikai ïa ki khun samla ban tip ïa ki jingmyntoi ki ban ïoh na ka jingkyntiew ïa ka kam jngohkai", u la ong da kaba bynrap ba kane ka shnong kan dei ka nuksa kaba biang tam na ki jaka jngohkai ha ka Jylla da ka jingïatreilang bad ki bor shnong bad ki nongshong shnong hi.
U la ong ïa mynta ki nongshong shnong ki la buh ïa ki Homestay hynrei na ka jingwan tuid bun ki nongwan jngohkai ki dang kwah shuh ban shna kham bun.
Na ka liang u Bah Pynshai Synjri, Sordar ka Nongjrong u la ong ba ki samla na shnong ki bun ki la pyndep jingpule bad kim ïoh kam satia.
“Ki don ki khynnah shnong kiba la shim kam kum ki tourist guide bad bun na ki hi ki sngewthuh ba ka long ka jingkyrkhu na ka kam jngohkai ‘, u la ong.
Da kaba kdew ba ki nongshong shnong ki dang shaniah ha ka kam rep, u la ong ba u angnud ba ka kam jngohkai ha ryngkat ka kam rep lane ka Agro-Tourism kan treikam lang.
U la ai khublei ïa u MLA uba la shim khia ban thaw lad thaw lynti ban wanrah ïa kane ka projek.
U la ïathuh ba ki nongwan jngohkai kim ju pep shuh ban wan man la ka sngi sha kane ka shnong bad ki samla kin hap ban phai khmat ban shim kabu na kane ka kam jngohkai pyrthei.
Shillong, Jylliew 14 : Ka sorkar ha ka jingpynbna ba ka la pynmih ha ka 13 tarik Jylliew 2023 ka la thung ïa ki dkhot jongka Search Committee ba kynthup ïa u Chief Secretary bah D.P Wahlang kum u Chairman, Kong Ripnar Lyngdoh Commissioner Secretary Personel and AR Department bad bah CVD Diengdoh Secretary Law Department kum ki dkhot.
ïa kane ka Search Committee ba la pynskhem da u Lat ka jylla la ai por shibnai naduh ka sngi ba pynmih ïa kane ka jingpynbna ban jied bad phah ïa ki kyrteng sha ka sorkar na ka bynta ban jied pat ïa ki dkhot ba san ngut jongka Expert Committee ka ban shong bishar bniah ïa ka Reservation Policy 1972.
Tura, Jylliew 13 : Uwei u briew ula pyniap iala u jong u hynmen da kaba dung da ka tari ha ka thaiñ Monabari, South West Garo Hills, kaba don ha khappud Mankachar, Assam ha ka janmiet sngi Ba-ar.
Kane kala jia ha ka shnong Ichakuri kaba hap hapoh ka Monabari Police Outpost.
La ïathuh ba u ne briew ba leh ïa kane ka kam bymman u kyrteng u Ajadul Islam ba 28 snem bad u hynmen uba shah pyniap u kyrteng u Akirul Islam ba 32 snem.
Kane ka jingjia kala jia namar ka jingïahuri hura hapdeng jong ki hapoh ka ïingsah, kaba lam sha u pud ba u para un sei da ka tari ban dung ïala u hynmen shabar ka ïing.
Une u para hadien ba ula dep dung, ula pyrshang ban ïarap ïa la u hynmen da kaba rah ïa u sha Mankachar CHC, Assam hynrei u doktor ba don ha Hospital, ula pynbna ba u Akirul ula khlad noh ha lynti.
Ki Pulit kila kem ïa u Ajadul bad ka jingtohkit mynta kala ïaid shakhmat.
Shillong, Jylliew, 14: U Chairman jong ka Regional Committee na ka jylla Assam u Piyush Hazarika u la kynnoh ba dei ki runar kiba ju thaw jingkulmar ha khappud jong ka thaiñ Block-I, kaba don ha khappud jong ka West Jaiñtia Hills bad West Karbi Anglong.
Ïa kane, u Hazarika u la pynpaw ha ka jingïakren bad ki lad pathai khubor hadien ba la wai ka jingïalang banyngkong eh jong ka Regional Committee kaba la long ha nongbah Shillong ha ka sngi balang.
Haba kylli, hato kine ki runar ki dei neem na ka jylla Assam, u Hazarika, u la ong, “ki runar kin dei beit ki runar, ngim lah ban ong la ki dei na Assam ne na Meghalaya bad ngi lah ban ong ba kim dei satia ki briew jong ngi bad kumno phin ithuh ïa kita ki runar da kaba shu shong nangne hynrei ki paidbah ka jylla Assam ki dei kiba don ka jingïaieid bad ka jingïadei kaba jan bad ki paidbah ka Meghalaya bad nga ngeit ba ki paidbah ka Meghalaya ruh ki don ka jingieid ïa ki paidbah ka jylla Assam".
Halor ka jingjia ha ka shnong Khanduli, u Hazarika u la pynpaw ïa ka jingsngewkhia bad ong, “ngim dei ban don ka jingïakajia hynrei ngi dei ban don ka jingïadei kaba jan bad ki paidbah ka Meghalaya.
Ki paidbah na ka Jylla Meghalaya bad ka Assam ki im hapdeng ka shongsuk shongsaiñ bad ka sorkar jong ngi bad ki Myntri Rangbah ruh ki angnud hi tang ïa kata.
"Dang shen, ka la mih ka jingïakynad kaba jur hapdeng ki Karbi bad ki Pnar ha ka shnong Khanduli, West Jaiñtia Hills District kat haduh ba ka la jia ka jingïapynibor kaba mar kylliang.
“Ngim don kano kano ka daw bad ki paidbah ka Meghalaya.
Ngi don ka jingïadei kaba jan bad ka Meghalaya bad ngi burom ruh ïa ki paidbah ka Meghalaya bad ïa ki paidbah jong kiwei kiwei ki jylla ha ki jylla jong ka thaiñ Shatei Lammihngi," ong u Hazarika.
Shillong, Jylliew 14: U Para jong u Bah Cheristerfield Thangkhiew u Bah Granarysterfield Thang-khiew u la leit ban ujor sha ïing kashari High Court of Meghalaya halor ka jingbym leh eiei ka sorkar halor ka ejahar kaba ki la ujor ha Mawlai Police Station ha kaba ïadei bad ka jingshah shiat ïap u Bah Che ha ki pulit ka sorkar jylla ha ka 13 tarik Nailar 2021 ha ïingsah jong u ha Mawlai Kyntonmassar.
Ïa kane ka motduma la shim bishar da u Justice HS Thangkhiew bad ha ka hukum la kdew ba kane ka jingujor da u Bah Granary ka dei halor ka jingbym ïohi jingtip eiei shuh jong u halor ki sienjam kiba ka sorkar ka shim ha kaba ïadei bad ka ejahar kaba u la ujor ha Mawlai Police Staion ha ka 18 tarik Nailar 2021 bad kumjuh ruh ïa ki sienjam kiba ka sorkar ka shim ha kaba ïadei bad ka kaiphot tohkit ba thung da ka sorkar ban tohkit halor ka jingshah siat ïap u Bah Cheristerfield.
Na ka liang u muktiar ba mih khmat ïa ka sorkar jylla u la pyntip ba ka sorkar ka la shim ïa ki sienjam pyrshah ïa ki pulit kiba donkti ban siat ïa u Bah Che.
“Ha kaba ïadei bad ki pulit kiba donkti, ka jingtohkit bad ki lynti ba dei ban pynshitom ïa ki ka dang ïaid kat haduh mynta," u la pyntip.
Shuh shuh na ka liang ka sorkar lyngba u muktiar jong ka ka la pan por ban aiti ïa ka status report la kumno kumno saw taiew bad na ka liang ka kashari ruh ka la ai lad ïa kane.
Ka kashari kan sa shim bishar biang ïa kane ha ka 13 tarik Naitung 2023.
Haba u Mawphor u ïakren bad u Bah Granarysterfield Thangkhiew u la ïathuh ba ka daw hi ba kum ka ïing ki shim ïa kane ka sienjam ka dei hadien ba ka sorkar kam shym la leh eiei wat hadien ba ka Judicial Commission ka la aiti ïa ka kaiphot bad ka kdew shai mano ba don kti ban siat ïap ïa u Bah Che.
“Ngi la leit ban kynduh bad ki heh pulit bad ki heh sorkar hynrei la shu pynshad shrieh ïa ngi bad bad ka jingleit ujor hi ka dei beit ban pynthikna ba u hymmen jong nga u dei ban ïoh ïa ka hok jong u," u la ong.
Haba kylli ïa ka daw ba u la leit ban ujor kat haduh mynta u bah Bah Granarysterfield Thangkhiew u la ong, “baroh shi katto ngi ai lad ïa ka sorkar ba kan leh eiei hynrei kam leh eiei bad ngam banse ban shim noh da kane ka sienjam," u la ong.
Khliehriat, Jylliew 14: Na ka daw ka jingther jur u slap naduh hynnin ka miet, ka la don ka jingtwa khyndew kaba jur bha ha surok national highway ha Sonapyrdi, hajan ka tunel, ka surok bah ka la dap da ka um bad ka jyrsieh khyndew, bad ki maw kiba tyllun nalor ki lum, kane ka la wanrah ïa ka jingdheng kali kaba jur bha ha ka surok NH-6 ha Sonapyrdi bad ha Lumshnong ter ter, baroh ki kali kynthup naduh ki kali rit, ki kali heh, ki la sahkut ha kane ka jingdheng kali ha ka thaiñ Narpuh, East Jaiñtia Hills District.
Ka jingtwa kaba jur bad ka jingdheng ki kali ka la sdang naduh ka por kumba 7 baje mynstep bad kat haduh ba pyllait ïa kane ka khubor, ka jingdheng kali kaba jur ka dang don ha ka thaiñ Narpuh.
Wat hapdeng ka jingther jur u slap, ki nongtrei jong ka National Highway Authority of India katba lah, ki la shim khia bad pynkhuid ïa ka surok, kumjuh ruh ki pulit jong ka Lumshnong Police Station lem bad ki pulit jong ka Umkiang Patrolling Post ki la shimkhia ha kaba pynïaid beit ïa ki kali bad kumjuh ruh ki la long peitngor ha ka ïaid ka ieng jong ki paidbah ha ka thaiñ.
Na ka liang ka tnat pulit jong ka East Jaiñtia Hills District, ka kyntu ïa ki paidbah kiba dei ïaid lyngba na ka surok National Highway-6 na East Jaiñtia Hills District, khamtam ka thaiñ Narpuh ba ki dei ban da long adkar bha ha ka rukom ñiah kali, la kyntu ïa kiba ñiah kali ba kim dei ban ñiah stet ïa ka kali.
Shillong, Jylliew, 14: Ki nongri masi khem dud kiba don hapoh ka shatri jong ka East Khasi Hills District Milk Union (EKHDMU) ha ka Sngi Balang ki la pynpaw ïa ka jingsngew bitar halor ka jingpynmih jong ka tnat Animal Husbandry and Veterinary ka Sorkar Jylla ïa ka jingpynbna paidbah ba yn ym shah shuh ban die ïa ka dud Masi na ka daw ka jingpang at snieh noh ha ki masi ïa kaba la tip ruh kum ka Lumpy Skin Disease, khlem da ïa phylliew jingmut shwa bad ki nongri masi bad ha kajuh ka por ruh khlem da leh shwa ïa ka test ba ka long kaba bit neem ban dih ïa ka dud masi ha shwa ban pynmih ïa ka hukum katba ïa ka dohkha la leh shwa ïa ka test bad la pynmih ïa ka hukum ban khang die ïa ka dohkha.
Ka tnat Animal Husbandry and Veterinary lyngba u Secretary u Dr.Manjunatha C.ha ka 11 tarik mynta u bnai ka la pynmih da ka jingpynbna paidbah ba la khang ban die ïa ka doh bad ïa ka dud masi na ka daw ka jingpang at sniehnoh ha ki masi.
Ki nongri masi khem dud ki la pynpaw ba kane ka jingpynbna kaba khlem da ïa phylliew jingmut ka la wanrah ïa ka jingduhnong kaba khraw ïa ki nongri masi namarba ha ka shisngi ki hap ban aibam bad ban bsa ïa ki masi da ki hajar tyngka lada duna ki masi ba ki ri hynrei lada dei ïa kiba ri kham bun ki masi ka la ktah da ki lak tyngka ka jingduhnong.
Ki la ïathuh ruh ba ka dud kaba ki khem ki dei na ki Masi kiba koit ba khiah ym na ki masi kiba don jingpang namarba ka masi kaba pang kam lah hi ruh wat tang ban pynmih ïa ka dud.
Shuh shuh ki la ïathuh ba ka tnat Food and Safety ka la shim ïa ki nuksa jong ka dud mynta ka sngi hadien ba la pynmih ïa ka jingpynbna ha ka lah sngi U Blei mynta ka taiew.
Shillong, Jylliew 14 : Ka “50 days Aadhar Saturation Programme" jong ka Tnad Social Welfare ka Jylla ka la seisoh bha ha kaba tang hapoh shibnai, ka jingpynrung kyrteng Aadhar ka la kiew na ka 13% shuwa ban sdang ka jingpynrung kyrteng sha ka 78.21 % kat haduh ka 14 tarik Jylliew, 2023.
Kane ka jingpynrung kyrteng Aadhar ka la kiew sted ha Jylla hadien ba ka Sorkar Jylla ka la pynbna ba ka Sorkar Pdeng kala rai ban pynduh noh ïa ki skhim bapher bapher kynthup ïa ka jingsam marbam, Supplementary Nutrition Programme ba la mang sha ki Longkmie ba dang ai buiñ khun bad ki Khynnah ba hapoh ka 6 snem.
Ka Tnad Social Welfare ka la pyntreikam ïa ka Aadhar Saturation Campaign ban pynrung kyrteng ïa baroh ki nongshong shnong bad pynïasoh ïa ki kyrteng jong ki sha ki lad jingmyntoi baroh, ïa ki ban sa paw ha ka POSHAN Tracker bad kin sa ïoh ïa ki Supplementary Nutrition na ki Anganwadi Centre.
ïa kane ka Campaign la pyntreikam hadien ba ka Ministry of Women and Child Development kala pynbna ban pynduh noh ïa ka Supplementary Nutrition Programme ba la ai sha ki 10% namar ka jingduna palat kiba don kyrteng Aadhar napdeng ki Longkmie ba armet, kiba ai buiñ khun bad ki Khynnah kiba hapdeng 0-6 snem ka rta ha Jylla.
Ka Ri-Lum Garo kala kiew bha ha ka jingpynrung kyrteng watla ki paidbah ki la mad ïa shibun ki jingeh ban leit ïeng laiñ namar ka jingshit kyrang ka bneng bad ka jingpynlip bording.
Lai tylli ki District ka Ri-lum Garo ki la kynjoh ïa ka 95% ha ka jingpynrung kyrteng Aadhar bad artylli ki la kot ïa ka 90%.
Ka Ri-lum Jaiñtia bad ka Ri-Bhoi ruh kila kiew bha ha ka jingpynrung kyrteng.
Ka Ri-lum Khasi ruh kala sdang kiew hynrei kam pat kot satia kumba long kiwei khamtam lei ka South West Khasi Hills bad ka West Khasi Hills.
Ka jingpynrung kyrteng Aadhar ïa kiba ïoh skhim ICDS kala kot sha ka 78.21% napdeng ki 4.45 lak ngut ki nongïoh jingmyntoi.
Ki Deputy Commissioner jong baroh ki District kila pyntreikam ïa ki buit treikam bapher bapher ban pynshlur ïa ki paidbah ba kin pynrung kyrteng Aadhar noh nalor ban ai mynsiem ruh ïa ki Nongtrei ba kin trei shitrhem.
Haba ithuh ïa kane ka jingtrei shitom, ka Tnad Social Welfare ka la ai ka jingkhublei sha baroh ki Deputy Commissioner bad ki Ophisar ka Tnad, ki DOP ka ICDS, CDPO, ki Anganwadi Workers bad ki Nongïalam kiba la trei borbah ha kane ka campaign.
Shillong, Jylliew 14: U President ka Voice of the People Party (VPP) u Bah Ardent M Basawïawmoit u la ong ba ka jingïaid lynti ka VPP ha kine ki shisnem tam naduh ba sdang ïa ka la ïaid bun bah ki jingeh kiba lada ïaid tang kum briew hi kin randien hynrei u ong ba dei ka jingïalam lynti u Blei bad ka jingsynran jong u kaba la pynlah ïa ka party bad ïaid kat haduh mynta.
Haba kren ha ka jingïalang pynrung dkhot ha Sohiong, u Bah Ardent u la ong ba ha ka elekshon MLA ba dang shudep ka party hi ka dei kaba shah kheiñ troiñ tam bad ki briew hi kim khmih lynti ba kan jop 4 ngut.
“Ha ka elekhson MLA ba dang shu dep ïa ka VPP ym don mano mano ba kheiñ snem bad kim khmih lynti ruh ba ngin jop 4 ngut bad ba ka jingïoh vote kan long kumto.
