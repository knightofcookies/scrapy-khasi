U la ïathuh ba ki bor ka tnat Wildlife ki la shimkhia ïa kane ka kam, ki la wan ban sah miet bad beh ruh ïa ki hynrei kaba sngwsih ka long ba kine ki hati ki phet tang shipor bad katba nang beh kitei ki hati ki la nang bun.
Kumta na ka liang ka RAFA ka la ai por tang shibnai ïa ka sorkar jylla ba ka dei ban thaw ïa ki lad ban pynkynriah noh mardor ïa kine ki hati.
Nalor kata, ka la maham ruh ba lada ka sorkar kam lah ban leh eiei, ki nongrep kim banse wat ban pynjot ïa kine ki hati.
Ka Hynñiewtrep Ïewduh Association ha ka Sngi Balang ka la leit ban ïakynduh ïa u Chief Executive Member (CEM) ka Khasi Hills Autonomous District Council (KHADC), Bah Pynïaid Sing Syiem ban pynsngew ha u ïa ki jingeh kiba kum ki nongïew ki mad khamtam ha kaba ïadei bad ka shongsuk shongshngaiñ, ka jingwanrah ïa ka jingshai kum ka bording bad ka jingkhuid jingsuba hapoh ïew hapoh hat baroh kawei khnang ba ki kam sniew kiba bun kin nym ïohlad ban nang kharoi.
Haba kren sha ki lad pathai khubor, u Bah Korbar L Nonglait uba dei u President jong ka Hynñiewtrep Nongïew Association, u la ong ba hapoh ka jingïalam jong u Pa’iem Ainam Manik Syiem kum u Syiem ka Hima Mylliem u khmih lynti ba nangne shakhmat utei u Syiem un ïatrei ryngkat lang bad ka District Council khnang ba ka ïew ka hat kan kylla long noh da kawei ka dur ym ba kan ïai long kum ha ki sngi bad ki por kiba la dep.
Ha kaba ïadei pat bad ka jingmih jong ki kynthei Khasi ban kam trai ïa ki dukan jong ki bar jylla ha ka por ba ka KHADC ka leit ban khynra ïa ki kot ki sla jong ki bar jylla, utei u President u la ong ba haba leh ïa kano-kano ka kam kaba bha, ki ju don beit kiba wan pynthut kiba long ki nongwoh kjat.
Utei u President u la ther tyngeh ruh ïa kito ki kynthei Khasi kiba mih shakhmat ban ïada ïa ki bar jylla ha kaba u la ong ba kitei kynthei kim don hok ba kin shu balaiñ stad bad khang ïa ka jingwan jong ka KHADC, hynrei na ka liang ka kynhun jong ka Hynñiewtrep Ïewduh Association ka ai ka jingkyrshan kaba pura ïa ka KHADC ba kan ïaid shakhmat bad kane ka jingkhynra ïa ki kot ki sla jong ki bar jylla bad ka jingleit jurip ïa ka jinglong jingman jong ka ïew.
U la ong ba ka jaka kaba ki nongshong die madan ki shong hajan Bimola ka dei kaba dang hap hapoh ka jingpeit jong ka Hima Mylliem ym jong ka Municipal bad u la ong ba ka jingkren jong kato kawei ka kynthei Khasi ba katei ka jaka ka hap hapoh ka jingpeit jong ka Municipal ka long kaba bakla.
Na ka liang ka Kong Mary Victoria Marweiñ kaba dei ka Vice President jong ka Hynñiewtrep Nongïew Association, ka la ong ba ka jingmih jong ki kynthei shakhmat ha kato ka sngi ka dei ka jingkren laplah bad ka la ong ba kan nym aili ïa kitei ki kynthei Khasi kiba ïashah bar jylla ba kin pynthohbria ïa ka Ri Khasi.
“Mynta ba kin ktah bad ba kin kynthoh ïa ka Hima Mylliem bad ïa ka District Council, ngi ki seng ngin nym aili, ngin nym aili ïa kum kito kiba pynthohbria ïa ka Ri Khasi jong ngi", la ong ka Kong Marweiñ.
Ka la ong ba kiba bun ki Khasi wat ba kin shong die jingdie barit baria ruh kim ïoh ha surok katba ki bar jylla pat ki ïoh thik-thik ban die.
Shuh shuh ka la ong ruh ba lada don kano-kano ka jingjia hapdeng u bar jylla bad u Khasi, u ju shah kem beit u Khasi bad kitei ki kynthei Khasi ki la shu ai pulit ïa ki Khasi lade, hynrei ha ka jingshisha kum ka longkmie ka dei ban long kum ka longkmie ban mih na ka bynta ka ri bad ka jaitbynriew.
“Kum ka longkmie phi dei ban long kum ka longkmie ban mih na ka bynta ka ri bad ka jaitbynriew, lada ki longkmie ki long ha kato ka rukom, ka ri bad ki khun jong ngi shano kin leit namar ba ki khun shynrang jong ngi ki dei ka waitlam bad ngi ki kmie, ngi dei ka stieh ban ïada ïa la ka ri", la ong katei ka Kong Marweiñ.
Ka eksamin Common University Entrance Test (CUET) kaba la long ha ka 15 tarik Jymmang, 2024 ha North Eastern Hill University (NEHU) hapoh ka jingpynïaid ka National Testing Agency (NTA) ka la long shisha kaba I kulmar haduh ba ka la buh jingeh ïa ki khynnah kiba dang shu pyndep ïa ka eksamin Class XII.Ka CUET ka dei ka eksamin ka ban ailad ïa ki khynnah ba kin ïoh rung sha ki shlem ai jinghikai kiba pynïasoh bad ki Central University lane kiwei pat ki skulbah ha baroh kawei ka Ri.
Ka jingthmu jong ka CUET ka long ban pynduna ïa ka jingeh ba ki khynnah ki ïakynduh namar mynshwa, ka ju don ka jingban khia ha ki ba ki dei ban ïoh palat 90% ba kin ïoh rung ha ki skulbah kiba ki kwah.
Da ka jingbuh ïa ka eksamin CUET, kane ka jingban khia ban ïoh bun ‘mark’ ka kham duna.
Lehse ka jingthmu bad ka thong ka long kaba bha eh, hynrei ka rukom pynïaid, kumba baroh ki la ïohi ha ka sngi leit thoh eksamin ha NEHU, ka long kaba bakla.
Don kiba la buh jingkylli ïa ka sorkar jylla halor ki jingeh ba ki khynnah ki ïakynduh.
Ha ka jingshisha, ïa katei ka eksamin la pynïaid da ka NTA, bad ka sorkar jylla kam da don bynta eiei.
Kaei kaba ka sorkar jylla ka lah ban leh ka long ban ïakren bad ki bor pynïaid jong ka NTA ban pynthikna ba ki khynnah kin kham lait na ka jingsohsat ban leit wad ïa ki kamra ban thoh eksamin bad ban peit ba kan ym don ka jinglynga pisa na ka liang ki khynnah.
Ki khynnah ki la wan ban thoh ïa ka eksamin da ka jingkyrmen kaba skhem ba kin leh bha khnang ba kin lah ban ïoh pule ha ki shlem kiba biang.
Hynrei haba don ki jingbym biang bad ki kynrum kynram, ka ktah jur ïa ka jingpynkhreh jong ki.
Ki dang dei tang ki khynnah.
Lada ngi pynkhia ïa ki na ka daw jong ka jingbym lah ban pynbiang ïa ki jingdonkam ha ka rukom kaba dei, kaei ka ban jia ïa ki? Kam dei ka jingbakla jong ki khynnah, hynrei ki nongpynïaid.
Ngi kyrmen ba kaei kaba la jia ha NEHU kan ym jia shuh nangne shakhmat bad ba ki bor hapoh ka NTA ki la shim ïa kane ka jingjia kum ka jingsneng ka bakhraw.
Hynrei, lada dang bakla biang nangne shakhmat, yn hap ban pyrkhat da kiwei pat ki sienjam pyrshah ïa ka NTA, bad na ka liang ka sorkar jylla ruh kam dei shuh ban shu sngap bad kan hap tuklar.
Ki khynnah kim lah ban long kum ki ‘langkñia namar ka jingbym lah jong ka NTA ban leh ïa kaei kaba ka dei ban leh.
Kam dei ka pop jong ki khynnah lada ka NTA kam nang ban pynbeit bad pynbit pynbiang ïa ki kamra thoh eksamin.
Ki khynnah pule kim dei ban shah ktah, bad lada hap ban pynlong da ka eksamin bathymmai ruh, dei ban pynlong.
Ym lah ban lehkai bad ka jingim jong ki khynnah kiba dang thrang ban kiew irat ka ka pule ka dangle.
Ïa kane ka bynta ruh hap ban ïakren bha khnang ba kito kiba la shah ktah na ka kynrum-kynram ka NTA ha NEHU, kin ïoh lad biang ban thoh ïa ka eksamin.
Ki don ruh kiba ong ba ka Meghalaya ka dei ban lait na ka CUET bad kumta ter-ter.
Ngi dei pat ban kynmaw ba kiba bun ki kolej ha Meghalaya ki pynïasoh bad ka NEHU, kaba dei kata ka Central University.
Ngim pat don da ka State University lait noh ki skulbah shimet kiba la kharoi ha kine ki khyndiat snem.
Haba kiba bun ki kolej ki don hapoh ka shatri jong ka NEHU, ym don da kawei pat ka lynti, hynrei ban shong bad ïakhun ïa ka eksamin CUET.Ka sorkar jylla ruh ka la dep pynpaw ba ban lait na ka CUET, donkam ïa ka State University.
Ka kam halor kane ka dang ïaid bad ka sorkar ka la dep ban ai ïa ka rai ban buh ïa ka State University.
Lehse kane ka don la ka jingïohnong, hynrei na ka bynta kito kiba kwah ban pule ha ki skulbah kiba kham paw, kin hap beit ban ïakhun ïa ka CUET.Wat lada kiba bun ki pynshlur ban ïakhun ïa ka CUET, hynrei kan pynduh jingkyrmen ïa ki khynnah lada mih ki kynrum-kynram kumba long ha NEHU.Kane ka eksamin CUET kan dang neh sa kumba hynñiew sngi, bad ngi kyrmen skhem ba kan ym don shuh ka kynrum-kynram ha kine ki sngi namar kan long shisha ka jingduhnong ïa ki khynnah bad ki kmie ki kpa jong ki.
Ngim dei ban sahdien, hynrei ban tur shakhmat ban ïakhun ha ryngkat ka jingpynbiang da ki bor ka NTA ïa baroh ki jingdonkam.
Wat ailad ïa ki khynnah ba kin duh jingkyrmen namar shisien ba ki la duh, kan shitom ba kin poi biang ha ka kyrdan kaba ki sngewdon ïa ka mynsiem ban ïakhun.
Kiba la ïaid ha kata ka lynti, kin kham don ka jingsngewthuh ban ïa kiwei pat.
Na kane ka rynsan, ngi ai mynsiem ïa baroh ki khynnah ba kin ïakhun tyngeh khnang ba kin lah ban poi sha ka thong kaba ki don.
Ym dei ban duh jingkyrmen, hynrei ban don ka mynsiem jong ka jingïakhun.
Ki khynnah jong ngi, kim dei shuh kiba dang duna ha ka pyrkhat ka pyrdaiñ, bad haba don ki lad, ki kloi ban kner ïa ki kti ban shim ïa kita lyngba ka lynti jong ka jingïakhun da ka bor pyrkhat, jingtip bad jingsngewthuh.
Kawei ka hati khlaw kaba don bad ka kynhun kaba la ïaid sha ki bynta jong ka Ri-lum Garo ka la kyllon ïap ha ka miet Lah Sngi U Blei hadien ba ka la leit tyngkhuh ïa uwei u sainar ilektrik uba la noh rynjup hajan ka shnong Garobadha ha South West Garo Hills (SWGH).
Katei ka hati ka don bad kawei ka kynhun (hati) kaba la ïaid la ïeng lyngba ka thaiñ Wakhagre – Doldegre la katto-katne taïew mynta.
Katei ka thaiñ ka hap hapoh ka lynti ïaid ki hati bad ki nongshong shnong ki la pyntip ba ki hati dang shen ki la ïaid sha ki bynta jong ka surok Garobadha – Selsella.
Katei ka jingjia ka la jia ha ka por ba katei ka hati ka dang pyrshang ban jam sha shiliang jong ka shnong Chokingre kaba don ha katei kajuh ka surok.
Utei u sainar ilektrik uba katei ka hati ka la leit tyngkhuh u dei uba don bording (11KV) ha kawei ka liang kaba la ïalam sha ka jingshah bat bording.
Na ka liang ka tnad Wildlife ka la leh ïa ka ‘Post Mortem’ halor kane.
Hadien katei ka jingjia, u DFO ka tnad Wildlife, u Rupankar Marak u la ong ba u la thoh sha u EE ka MePDCL ban leit jurip mar-mar ïa ki sainar 11 KV hapoh ka distrik.
“Kino-kino ki sainar kiba noh rynjup dei ban leh eiei noh kloi ban weng ïa ka jingma jong ki hati lem bad kiwei-kiwei ki mrad khlaw kiba ïaid hapoh ka thaiñ," la ong u DFO.Ka jingshah bat bording ki mrad khlaw ba kynthup ïa ki hati nalor kiwei-kiwei ka jia khari-khari hapoh ka thaiñ khamtam namar ka jingbym shimkhia na ka liang ka tnad bording, wat hadien ba la pyntip shaphang kiba kum kitei ki sainar – ka shim por slem bah ban pynbeit.
U District Magistrate (DM) ka West Khasi Hills, Bah Garod LSN Dykes, IAS, u la pyntip ba hapoh ka kyndon ba 144 CrPC u la pynmih ïa ka hukum ban khang pyrshah ïa ka jingpynïathoh ïa ki khynnah bad ka jingïalum kynhun briew kaba palat ïa ka 5 ngut.
Ha ka kyrwoh khubor, u District Magistrate u la ong ruh ba ka jingpynïathoh ne shongkurim khynnah ka long ka kam be-aiñ bad ka long pyrshah ïa ka hok jong ki khynnah bad ka donkam kyrkieh ban ïada ïa ka jinglong khynnah jong ki.
Shuh shuh la pynpaw ruh ba ka Prohibition of Child Marriage Act (PCMA), 2006 ka mana pyrshah ïa ka jingïathoh ne shongkurim khynnah bad la kheiñ be-aiñ hapoh ka kyndon 9, 10 bad 11 jong ka Act bad katkum ka aiñ, ki nongïada halor kane, ki dei ki Child Marriage Prohibition Officer (CMPO).
Ka PCMA hapoh ka kyndon 141 jong ka Indian Penal Code (IPC) ka khang pyrshah ïa ka jingïalum kynhun briew kaba palat ïa ka 5 ngut, lada kata ka jingïalum ka long na ka bynta ban leh ïa kino-kino ki kam be-aiñ.
U Myntri Rangbah ka jylla, Conrad K Sangma u la khot ïakren ïa ka seng Hynñiewtrep National Youth Movement (HNYM) ha ka 4 tarik u Nailur 2023 ha ka por 2:30 noh phai sngi ha shlem treikam jong u ha Secretariat ban ïakren halor ka jingdawa jong kane ka seng halor ka jingkyrduh kam ki samla.
Ïa kane ka jingkhot ïakren u Conrad K Sangma, la pynpaw da u President ka HNYM haba ai jingkren hakhmat u mot Kiang Nangbah hajan ka Civil Hospital Shillong hadien ba ki la shah khang lynti noh ha ki pulit haba ki thmu ban leit tur sha Secretariat.
Ki dkhot jong ka seng HNYM kiba la poi palat 400 ngut ryngkat ki lama saw bad ki jingthoh ki la ïalum hakhmat u mot Kiang Nangbah mynta ka Sngi Palei ban dawa na ka sorkar ba kan thaw ki lad ki lynti ban aikam aijam ïa ki samla hynrei hashwa ba kin ïaid paidbah ban tur sha Secretariat ki pulit kiba la pahara bha ki la khang lynti noh ïa ki.
Hadien katto katne kynta haba u Conrad K Sangma u la khot ïakren ïa ki ha ka 4 tarik u Nailur 2023, ki nongïalam ka HNYM ki la ïalam noh ïa ki dkhot da kaba ïaid da kaba jai-jai na Keating Road, Khyndailad, Motphran ban pynkut sha Jaïaw da ka jingsynranlang ki pulit khnang ban nym jia eiei ïa kiba shong dukan ne kiba ïaid ha lynti syngkien.
Haba ai jingkren kum u President ka HNYM, u Bah Louis Dohtdong u la ong ba ka jingbym donkam ki samla kiba la pyndep ïa ki jingpule ka la pynlong ïa ki ban ngop ha ki jingdih pynbuaid khamtam u drok.
U la ong ba ka kyiad ka la syllad ïa ki khun samla namar ki dukan die kyiad ki don palat 827 tylli, kata 800 tylli tang ha ka bri u hynñiewtrep katba 27 tylli ki don ha Rilum Garo.
Kane ka pyni ba ka sorkar ka thmu ban pynïap ïa ki samla da kaba pynbun ki dukan kyiad.
U la ong ba ka jingkyrduh kam ka la pynlong ïa ki samla ba kin sniew jinglong ba kin hap leh ïa ki kam bym ïahap ïa ka imlang ka sahlang.
“Lada ka sorkar kam lah ban pynbeit ïa kane ka jingkyrduh kam, ka seng nangne shakhmat kan khynra ïa ki bar jylla kiba wan bylla hapoh ka jylla ha baroh ka bri hynñiewtrep namar ki bym biang kot ngin kyndang lut naphang" u la ong.
Nalor kane, u la maham ïa ki Rangbah Shnong ba kim dei shuh ban ai jingbit ïa ki bar jylla ban seng kam lajong hapoh ka bri u hynñiewtrep namar ka KHADC kam lah ban ai laisen khaïi khlem ka jingbit na ka Dorbar Shnong.
Ha kajuh ka por u la pyntip ba kum ka jingïatreilang bad ki bor sorkar, ka seng ka la kohnguh ban ïaid da kaba jai-jai na Keating Road sha Khyndailad shaduh Motphran da kaba kiar noh ïa ka Secretariat namar ka seng kam kwah ban pynthohbria ha ka jingïaid lynti jong ka.
Ka projek kaba shisnem lynter kaba tip kum ka “Scheme on Studies for Promotion & Strengthening of Black Pottery at Tyrshang and Larnai village, West Jaiñtia Hills District, Meghalaya" kaba la bei tyngka da ka tnat Commerce and Industries (DCI) Shillong bad kaba la pyntreikam da ka Mahatma Gandhi Institute of Rural Industrialization (MGIRI) Wardha, Maharashtra, R&D Institute hapoh ka Ministry of MSME, jong ka sorkar kmie la pynkut noh ha ka 14 tarik Jymmang.
Kane ka projek kaba shisnem lynter la pynwandur da ka MGIRI ha ki ar Phase, kata ka Phase-1 bad Phase-11.
Ha ka Phase-1 ka long ban pule ïa ki khiew khyndew bad kumno ban pynwandur ïa ki, katba ka phase-II ka long ban ai jinghikai ïa ki nongthaw khiew khnang ban neh ban sah pateng la pateng.
La pynkut ïa kane ka projek ha ka jingïalang kaba la long ha Larnai Community Hall ha ka jingdonlang u Bah ML Wanshong, Joint Director DCI, Shillong, Bah B Warjri, General Manager, DCIC, Dr.K Venkata Rao, Dy Director MGIRI, Kong S Kharpran, Functional Manager, DCIC, Jowai, u Chairman shnong Bah Kyrmenlang Pyrtuh bad ki nongthaw khiew khyndew.
U Dr.K Venkata Rao, Dy Director MGIRI, Wardha ha ka jingkren u la kitbok kitrwiang ïa baroh ki nongthaw khiew khyndew bad u la kdew ïa ka jingdonkam ban don ïa ka sap ka phong bad jingtbit kaba ki ïoh ha kine ki shisnem ba ki don hapoh ka jingshah hikai.
U la ong ka jingtrei shitom jong ki baroh shisnem ka pynlong ïa ki ban jop.
U Bah ML Wanshong, Joint Director DCI, Shillong u la ïaroh ïa ka kynhun jong kane ka projek kaba la trei shitom ban hikai ïa ki nongthaw khiew da kaba leit ïalam ruh ïa ki sha Siliguri bad Varanasi ban ïarap ban kyntiew shuh shuh ïa ka sap ka phong jong ki.
U la ong, kane ka projek ka long kum ka rynsan ban ïarap ïa ki nongthaw khiew khyndew ban pyni ïa ka sap ka phong jong ki.
U la kular ba na ka liang ka tnat Commerce and Industries kan bteng ban ai ka jingkyrshan ïa ki.
Ki nongthaw khiew khyndew kila pynpaw ka jingsngewnguh ïa u Dr.K Venkata Rao, Dy Director MGIRI ryngkat ka kynhun jong u kumjuh ïa ka tnat Commerce and Industries.
Ki pynpaw ruh ba kane ka jinghikai kaba shisnem lynter ym tang ba ka ïarap ban pyntbit ïa ki ha kane ka kam hynrei ka ïarap ruh ban ïoh ïa ka jingtip jingshemphang lyngba ka jingïalam ïa ki sha ki jaka bapher-bapher.
Kum shibynta ka jingïaid lynti sha uwei pat u mawmer, ka MEEPO Management ha ka 14 tarik u Jymmang 2024 ka la plie pyrda ïa ka Miss Grand India Meghalaya 2024 kaba la pynlong ha Courtyard by Marriott.
Kane ka rynsan ka ban sa long ka dak halor ka jingitynnad ka jylla Meghalaya ïa kaba la tip kum ka “Ka Jaka Shong Ki Lyoh" lane “The Abode of Clouds" kan long ka bynta kaba thymmai ïa ki khynnah samla kynthei ki ban pyni ïa ki sap ki phong jong ki ban mihkhmat ïa ka jylla.
Ha katei ka jingïalang kaba lyngkot la sdang shwa da ka jingpynithuh ïa ka projek jong ka Miss Grand India Meghalaya kaba dei ka projek kaba thmu ban lehkmen halor ka jingpynkupbor ïa ki kynthei khnang ba kin tyngshaiñ ha ki rynsan baheh jong ka pyrthei ha ryngkat ka jingpynleit jingmut ïa ka jingdon ka mynsiem ba shida bad ka jingkut jingmut ban kren halor ki mat bapher-bapher kum ka jingpynsngewthuh paidbah halor ka jingpang bampong.
Kane ka rynsan ka angnud ban pynkiew ïa ka imlang ka sahlang da kaba pdiang burom ïa ki nongïashimbynta kaba kynthup naduh ka jingstad, ka jingbhabriew bad ka jingkyrkhu jong ki.
La plie ïa kane ka jingïalang da ka Kong Wanda Mary Lyngdoh Nongbri kaba dei ka State Director jong ka Miss Grand India Meghalaya.
Ha kane ka jingïalang la don ryngkat lang ruh da ki kongsan kiba kynthup naduh kiba la ju jop ïa ka jingïakob nangta u Amjat Khan uba long kum u Operations and Marketing Director jong ka Glamanand Entertainment Private Limited, ki ‘riew pawkhmat kiba seng kam lajong bad ki ‘thei bhabriew kiba kynthup ïa ka Miss Grand International India 2023, ka Arshina Sumbul bad ka Miss Asia Pacific India, 2024 ka Sofia Singh bad kiwei kiwei ki Model.
Haba ai jingkren ha katei ka sngi, na ka liang ka Kong Wanda Mary Lyngdoh Nongbri kaba dei ka State Director jong ka Miss Grand India Meghalaya ka la batai pynshai ha kaba ïadei bad kane ka jingïakob kaba dei ban ai rynsan ïa ki khynnah kynthei kiba dangrit ba kin ïohlad ban pyni ïa ki sap ki phong jong ki bad ban wanrah ïa kaba bha tam na ka bynta ka imlang ka sahlang.
Kumba ka ju long ïa ka ‘Audition’ na ka bynta ka Miss Grand India Meghalaya yn sa pynlong ha u bnai Naiwieng bad ïa ka phainal yn pynlong ha ka taïew ba khadduh jong u bnai Naiwieng bad ka taïew banyngkong jong u bnai Nohprah ha ki distrik bapher-bapher jong ka jylla kiba kynthup ha Nongpoh, Shillong, Tura bad ha Mairang lane ha Nongstoiñ.
Ki nongïashimbynta kiba lah ban ïashimbynta ki dei ban don ka jingjrong kaba 5.4 bad kibym don ïashongkha.
Ka kynhun ka ban pynïaid ïa ka Miss Grand India Meghalaya ki kynthup ïa ka Butterfly bad ka Meepo Management.
Na ka liang ki nongpynïaid ki angnud ïa ka jingïashimbynta shitrhem jong ki khynnah samla kiba thrang ban kiew sha kliar ha ka jingïaid lynti da ka jingkyrshan jong ka shnong ka thaw bad ka jingdon ka mynsiem ban ïashimbynta, ka jingïakob Miss Grand India Meghalaya ka la long kaba pynkhreh ban pynlong ïa ka jingai mynsiem ïa ki khynnah samla ka jylla.
U Chief Executive Member ka Khasi Hills Autonomous District Council (KHADC), Bah Pynïaid Sing Syiem u la kren shai bad mana tyngeh ïa ki ’thei Khasi kiba pyrshang ban ïada ïa ki nongkhaïi bar Jylla bad u la ong ba ka jaiñkyrshah kaba ki ’thei Khasi ki phong kan ri ïa ka burom ym ba ka jaiñkyrshah kan ïada bad kdup ïa ki poi ei.
U Bah Pynïaid u la pynpaw ïa kane hadien ka jingïakynduh jong u lem bad ki EM ïa ka synjuk Hynñiewtrep Nongïew Association kaba la wan ban ïakynduh ban ai khublei ïa ka Executive Committee haba ïadei bad ka jingjurip ïa ka Ïewduh khamtam eh ha khlieh ïew bad ka jingkular ban shim ïa ki sienjam ban wanrah ka khuid ka suba hapoh ïew.
U Bah Pynïaid u la ïathuh ba ka jingleit sha Ïewduh ka dei na ka bynta ban sngewthuh ïa ka shongsuk shongshngaiñ namar la ïoh ki jingujor ba bun ki kam sniew ki jia ha ïew kynthup ki kam tuh.
U la ong ba la lap ba ka jaka ïeng kali jong ka MUDA ha khlieh ïew ka don jingduna naduh ka jingjaboh, bad lada set kali ruh kam don jingshngaiñ satia.
Kumta u CEM u la ong ba ka KHADC ka la ïakren bad ka Sorkar MDA ha kaba la pyntip ba yn sa sdang ïa ka projek ban pynbha ïa ka jaka ïeng kali ha khlieh ïew bad ïa ka kam yn sdang noh shen.
Halor ka jingjaboh ha Ïewduh shaduh Motphran, u CEM u la ong ba ha ka por ba leit jurip, la lap bun kiei kiei naduh khlieh ïew shaduh Motphran.
“Ngin pyntreikam ïa ka skhim ‘tied grant’ hapoh ka solid waste management ha kaba ka wat banyngkong ka dei ka jingpyllait ïa ki trok kit ñiut, ka wat ba-ar ka dei ka jingpynkhuid ïa ka Ïewduh bad ka wat balai ka dei ka jingpynsngewthuh halor ka khuid ka suba ban pynneh ïa ka jingkhuid ha ïew," la ong u Bah Pynïaid.
Shuh shuh u la ïathuh ba hadien ka jingleit jurip ïa ka khlieh ïew bad Motphran, la thaw ruh ïa ka Committee ban peit ïa ka khuid ka suba ha Ïewduh.
Ïa kane ka Committee yn khlieh hi da ma u kum u CEM ha ka jingdonlang ki EM, u ADC ka East Khasi Hills, ki ophisar ka tnat Urban Affairs bad ki Rangbah Shnong jong 6 tylli ki shnong ba marjan bad ka Ïewduh nalor u Syiem ka Hima Mylliem.
Haba kren shai ba baroh kiba khaïi ha Ïewduh khlem kot khlem sla kim lah ban khaïi, u CEM u la ong ba ka long kaba sngewsih ban tip ba ki ’thei Khasi ha ryngkat ki jaiñkyrshah ki mih ban kam trai ïa ki jingdie bad ki tiar jong ki bym dei Khasi.
Kumta u la mana da kaba ong, “ki ’thei Khasi, bad ka jaiñkyrshah kaba ki phong ka dei ban ri ïa ka burom jong ka jaitbynriew ym ba ka jaiñkyrshah kan ïada bad kdup ïa ki poi ei.
".
U Symbud Myntri Rangbah ka Jylla, Bah Sniawbhalang Dhar uba khmih ruh ïa ka tnat Pynroi Sor, u la ïathuh ba napdeng ki projek ka Smart City baroh, dei tang ka jingpyntrei ïa ka Smart Road ka kham suki naba ka la pynmih shibun ki jingeh.
Haba kren sha ki lad pathai khubor ha ka Sngi Ba-ar, u Symbud Myntri Rangbah u la ïathuh ba ka jingsuki jong kane ka projek surok ha ka Smart City ka dei namar ka jingbym ïoh jaka.
U la pyntip ba ka jingslem ka surok Smart Road ha Lachumiere ka dei na ka daw ka jingbym ïoh jaka bad ka Sorkar ka dang khmih bniah biang ïa kane ka projek.
U Bah Sniawbhalang u la ong, ka jingslem jong ka projek Smart Road nalor ka jingbym ïoh jaka, ka don ruh bun ki daw kiba kynthup ïa ka jingïatyngkhuh bad ki jingkyntur pud u paidbah, ka jinghap pynkynriah ïa ki post ilektrik, ka jinghap khang ïa ka ïaid ka ïeng ki kali ha ki jaka khim bad kiwei kiwei.
Shuh shuh u la pyntip ba ha kaba ïadei bad kane ka bynta, na ka liang jong ki tnat sorkar bapher bapher kiba ïa don bynta ki la dep ban shong jingïalang ban ïatai bad ïamir kumno ban pynbeit ha kaba ïadei bad ka jingpynïaid ïa ki pipe um, ki sainar ilektrik bad kiwei kiwei, kiba long ka daw kaba la buh ha ka jingeh ban pynïaid sted ïa ka projek.
Ha kawei pat ka liang, u la pyntip ba ka jingpyntrei ïa kiwei pat ki projek ka Smart City Project ki la ïaid bha shakhmat.
U Symbud Myntri Rangbah u la ïathuh ba ki don haduh 17 tylli ki projek ba la pyntrei lyngba ka Smart City Project kiba kynthup ka jingtei ïa ki jaka pynïeng kali ne Parking Lot kiba la jan dep bad kiba dang ïaid shakhmat, ka jaka pynlang umslap bad kiwei kiwei.
Namar kata, u Bah Sniawbhalang u la ong ba ki la khmih lynti ba ha une u snem ba mynta, baroh ki kam ba la pyntrei jong kane ka projek kin dep noh hapoh 80 persen eiei.
U lahduh jong ka Olympic u Neeraj Chopra u la khur ïa ka takma ksiar ha ka jingkawang sum jong ki shynrang ha ka Federation Cup ha ka Sngi Balang bad kane ka long ka takma kaba nyngkong eh kaba u la ïoh ban khur ha la ïing ha ki lai snem.
Une u khlur ïalehkai ba dang 26 snem ka rta ha kaba nyngkong u la shem jingeh ha kane ka lympung bad u la wan ba-ar haduh kaba kut jong ka jingpyrshang ka wat kaba lai.
Hynrei u la lah ban tam ha ka wat kaba saw da kaba u la lah ban kawang 82.27 mitar bad um shym la ïakhun shuh ha ka wat kaba khatduh namar u la tam lypa ïa u DP Manu, uba la khur ïa ka takma rupa.
Kumba ka paw u Chopra u la ïashim bynta ha kane kajuh ka lympung ïalehkai hapoh ka ri ha ka 17 tarik u Lber jong u snem 2021, ha kaba u la khur ïa ka takma ksiar da kaba u la lah ban kawang ha ki 87.80 mitar.
Naduh katei ka por ka la pynlong ïa u Chopra uba la khur ïa ka takma ksiar ha ka Tokyo Olympics, ban long u lahduh ha ka Diamond League ha u snem 2022, kumjuh ha ka World Championship ha u 2023 bad u la bat ruh ïa ka nam lahduh da kaba khur ïa ka takma ksiar ha ka Asian Games kaba la long ha China.
U la khur ïa ka jingjop lai sien ha ka jingïakhun kaba para marwei jong ka Diamond League bad u la khur ruh ïa ka takma rupa ha ka World Championship 2022.
U la lah ban bat ruh ïa ka rekod da kaba la lah ban kawang haduh 90 mitar.
Ka Hynñiewtrep Youths’ Council (HYC) Sengkmie hadien ka jingïoh jingtip bad ka jingujor ba ka la don ka jingkulmar kaba la mih namar ka jingbym biang ka rukom pynbeit thoh ïa ka eksamin Common University Entrance Test (CUET) ha kawei na ki jaka thoh eksamin CUET kaba don hapoh ka jylla kata hapoh ka skulbah North Eastern Hill University (NEHU), ha ka Sngi Balang ka la pynlong ïa ka seng ban leit mar-mar sha katei ka skulbah ban tuklar lem halor katei ka jingjia.
Haba kren sha ki lad pathai khubor, na ka liang u President ka HYC, u Bah Roykupar Synrem, u la ong ba haba ka seng ka la poi ha katei ka jaka pule, ka la lap ba ka rukom pynïaid ka NEHU ïa ka jingthoh eksamin ka long kaba bakla haduh katta-katta ha kaba kim shym la lah ban pynbiang wat ïa ki jingdonkam na ka bynta ki khynnah thoh eksam.
U Bah Roykupar u la ong ba lyngba ki dur khih ba la ring ha katei ka skulbah la ïohi ba ki samla ki la shu khynñiat iwei ïa iwei namar ka jingkhapngiah eh kaba lah ruh ban ïalam wat shaduh u pud ka jingjia ki jingmynsaw.
U Bah Roykupar u la ïathuh ruh ba ha ka por ba ka seng ka la poi ha katei ka jaka ka la ïohi ba na ka liang ki nongpynïaid ïa katei ka eksamin kiba dei ha ka por 3 baje janmiet ki dang ïa wad sah ïa ki jingkylli ban ai sha ki khynnah thoh eksam bad tad haduh ka por 5 baje ruh, kitei ki khynnah kiba dei ban thoh ïa ka eksam ha ka por 3 baje kim pat ïoh satia ban thoh ïa ka eksam jong ki.
“Kane ka jingleh jong ka NTA bad kumjuh ruh ki bor pynïaid jong ka NEHU ka pyni ba ka la don ka jingdkoh treikam ha ka rukom pynïaid ïa ka eksam.
Na ka liang ka seng, ngi sngewkhia haduh katta-katta namar ba ngim kwah ba kumba ka jylla ka la pdiang ïa ka CUET ba nangne shakhmat ki khun samla jong ngi kiba kwah ban leit pule ha ki kolej bapher-bapher kiba pynïasoh bad ka NEHU bad kiba hap ban pas ïa ka CUET hynrei lada kum kine ki jait jingjia ki jia, ngi sngewsih ban ong ba kan jia aiu ïa ka lawei ki khun samla jong ngi lada kim ïoh ban thoh ïa kane ka eksam", la ong u Bah Roykupar.
Ka seng ka la pynpaw ruh ïa ka jingsngewsih ba hadien ba ki la phone ïa u Myntri ka tnad pule puthi ka jylla, u Rakkam A.Sangma halor kane ka jingeh ki khun samla ka jylla hynrei ka jubab kaba ka seng ka la ïoh na utei u Myntri ka long ba u la ong ba ka sorkar jylla kam lah ban leh eiei ïa kane namar ka dei ka kam kaba la pynïaid da ka National Testing Agency (NTA) napoh ka sorkar pdeng.
Ka seng ka la pynrem ruh ïa ka sorkar jylla ba kam lah ban pynbeit ïa kane ka jingeh bad ruh ka la pynrem ïa ka National Testing Agency ba ka la pynlong ïa kane ka eksam khlem da pynbit pynbiang ïa ki jingdonkam baroh.
“Kiba kum kita ki nongïalam ne ki nongmihkhmat paidbah jong ngi kiba bym shim ïa ka jingkitkhlieh, ngi sngew ban pynrem jur ïa u Myntri ka tnad pule puthi bad kumjuh ruh ïa ka sorkar jylla kaba thet kti bad ong ba kam lah ban leh eiei namar ïa kane ka eksam la pynïaid da ka NTA", la ong u Bah Roykupar.
U Bah Roykupar u la ong ba ka seng kan ïai buddien ïa kane ka kam bad lada don ki samla pule ki bym ïoh klas hapoh ka jylla tang namar kane daw kaba la pynjynjar ïa ki na ka jingdkoh treikam ka NTA bad ka sorkar jylla, ka seng kan sa shim da kiwei ki sienjam halor kane ka kam.
Ki ar kol ba la thep da u Erling Haaland ki la biang pura ïa ka Manchester City ban jop da 2-0 kol ïa ka Tottenham Hotspur na ka bynta ban pynlong ïa kane ka kynhun ban nangjan ban kynjoh ïa ka nam lahduh kaba saw ha ka Premier League.
Ka jingïoh ban thep kol utei u rangïalehkai sha-khmat ka Norway ka long lyngba ka jingïarap pynbuh da u Kevin De Bruyne bad kawei pat ka dei lyngba ka penalty ha shwa ban kut ka jingïalehkai.
Kane ka la pynsngap jar ïa ki paidbah hapoh ka stadium jong ka Tottenham Hotspur bad ruh ban pynlong ïa ka City ban tam 2 point ïa ka Arsenal kaba don ha ka kyrdan ba-ar.
Kumta lada ka City ka jop ïa ka West Ham ha ka Sngi U Blei ha Etihad Stadium kan pynlong ïa kane ka kynhun jong u Pep Guardiola ban rah syndon ïa ka nam lahduh, katba ka Arsenal kan ïakhun pyrshah ïa ka Everton.
Haduh mynta ym pat don ki kynhun jong kane ka lympung ki ban rah ïa ka nam lahduh haduh saw sien.
Shuh shuh ka jingshah rem ka Spurs ka la lah ban pynthikna ïa ka Aston Villa ban ïoh rung sha ka Champions League ha ka aïom ka ban wan ryngkat ka City, Arsenal bad ka Liverpool, kaba la wan ha ka kyrdan balai.
Haba phai sha katei ka jingïakhun baroh ar kynhuh ki la ïakhun tyngeh naduh kaba sdang.
Wat la ki la ïoh ïa ki kabu kiba biang, hynrei kim shym la lah ban thep kol haduh kaba kut jong ka kylla step.
U rangapkol ka City u Ederson u la lah ban khanglad ïa ka jingpyrshang u rangialehkai ka Spur u Rodrigo Bentan-cur, katba u rangapkol ka liang pyrshah u Guglielmo Vicario u la lah ban khanglad ïa ka jingpyrshang u rangïalehkai ka City u Phil Foden uba la ïoh ban shut na jngai.
Dei ha ka minit kaba 51 jong ka kylla miet ba Haaland u la ïoh ban pynkhih jar nyngkong eh hadien ka jingïarap pynbuh bol da u De Bruyne.
Hadien katto-katne por u De Bruyne bad u Ederson ki la ngat ha ka jingmynsaw.
Kumta ha jaka u Ederson la mih bujli noh da u Stefan Ortega, uba la lah ban khanglad na ka jingpyrshang u Dejan Kulusevski bad u Son Heung-min.
Ha shwa ban wai artad ka jingïalekai ka City ka la thep biang sa shi kol lyngba ka penalty ha ka minit kaba 91 ba la shut da u Haaland na ka bynta ban pynlong ïa une rangïalehkai  ban don haduh 27 kol ha kane aiom.
Ki khlur ïalehkai badminton ka ri u Satwiksairaj Rankireddy bad u Chirag Shetty ki la jam sha ka pre-quarter final ha ka men’s doubles jong ka Thailand Open, hadien ba ki la lah ban pynliem ïa ki shijur na Malaysia u Nur Mohd Azriyn Ayub Azriyn bad u Tan Wee Kiong da 21-13 21-13 ha ka jingïakhun kaba la neh 34 minit.
Kumta u Satwik bad u Chirag kin ïakynduh pyrshah ïa ki shijur na China u Xie Hao Nan bad u Zeng Wei Han ha kawei pat ka wat jingïakhun.
Ha kawei pat ka liang u H.S Prannoy u la shah rem noh ha ka jingïakhun kaba nyngkong para marwei jong ki shynrang ha u Meiraba Luwang Maisnam da 19-21 18-21 ha ka jingïakhun kaba la neh 55 minit.
Te kumta u Meiraba un pyn-khreh ban ïakhun pyrshah ïa u rangïalehkai na Denmark u Mads Christophersen, uba la lah ban pynliem noh ïa u rangïalehkai ka ri India u Kiran George da 21-15 13-21 21-17.
Ha ka women’s singles, ka Ashmita Chaliha ka la lah ban jam sha ka wat kaba ar hadien ba ka la lah ban pynliem noh ïa ka nongïalehkai na Indonesia ka Ester Nurumi Tri Wardoyo da 19-21 21-15 21-14.
Te kumta ka Ashmita kan ïakynduh ïa ka nongïalehkai ba kynsai na China ka Han Yue, kaba la lah ban pynliem ïa ka nongïalehkai ka ri India ka Malvika Bansod da 21-11 21-10.
Katba u Unnati Hooda um shym la lah ban jam shaphrang na ka wat kaba nyngkong ha kaba u la shah rem noh da 21-14 14-21 9-21 ha u rangïalehkai na Belgium u Lianne Tan.
Ka Hynñiewtrep Youths’ Council (HYC) Ri Mulliang Circle ka dap da ka jingsngewkhia bad sngew artatien ba ïoh lehse u drok un ïoh ban rung laitlan ha ka thaiñ hadien ba ka la lap ba ki don ki bar Jylla kiba wan die pathar ïa ki dawai hapoh ka thaiñ Tynghor bad kiwei ki shnong ba marjan kiba don ha ki thaiñ khappud.
Halor kane ka bynta, na ka liang jong ka seng hapoh ka jingïalam u samla Disterborlin Wanniang, President ka HYC Ri Muliang Circle ryngkat ka jingsynranlang ruh u President ka HYC WKHD u samla Lumlang Kharsyiemlieh ha ka Sngi Balang ki la leit ban ïakynduh ïa ka DMHO ka West Khasi Hills District ban ïakren halor ka jingwan poi ki bar Jylla ban die dawai ha ka thaiñ Tynghor, Langja, Langpih bad kiwei shnong khappud ka WKH.Na ka liang jong ka seng ka la pynsngew ruh hakhmat ka DMHO ba nalor ka jingdon ki bar Jylla ba wan die dawai pathar, ki la don ruh sa ki nongdie jingbam kiba shu wan thad madan bad die pathar kaba lah ban buh jingma ïa ka koit ka khiah jong ki paidbah.
Namar kata, ka seng ka kyntu ruh ïa ka DMHO ba kan leh eiei bad shim khia halor katei ka bynta.
Na ka liang jong ka DHMO ka la kular ba kan sa shim khia ïa katei ka jingkyrpad jong ka seng bad kan sa leh ïa kaba donkam.
Kawei ka kompani kaba ju shna ïa ka surok ha ki thaiñ Pynursla kaba dei shi bynta jong ka surok Shillong-Dawki, ka la shah kynnoh ba ka khlem siew pisa kumba T.3 klur tam sha ka kompani kaba la pynbiang ïa u maw.
Katkum ka jingtip ba la ai da ki pulit ha ka Sngi Ba-Ar, la ong ba u Nitesh Kumar, uba dei u trai jong ka M/s Kaveri Infratech India, u la ujor ba hapdeng ka 25 tarik Naitung, 2021 haduh Nohprah 2021, u la pynbiang 69,500 Metric Ton u maw ba shongdor kumba T.3.13 klur sha ki saw ngut ki briew.
Kitei ki saw ngut, katkum ka jingujor, ki dei kiba la tip kyrteng kum u Vinod Kumar, uba dei u trai jong ka Vinod Granite, Mirzapur, Lucknow (Uttar Pradesh), u Surendra Pal Singh, Director ka SS Infrazone, Lucknow, (3) IP Singh, Director ka SS Infrazone, Lucknow, bad u Abhishek Singh, Manager, SS Infrazone, Lucknow.
Hynrei, u Kumar u la kynnoh ba kitei saw ngut ki briew ki la iehnoh ïa ka jaka trei kaba don ha Pynursla khlem da siew ïa katei ka pisa kaba ` 3.13 klur sha u.
Lah ban kdew ba ka SS Infrazone ka dei kawei na ki kompani kaba la shah jied ban pyntrei ïa ka surok Shillong-Dawki.
Katkum ka jingtip ba la ïohlum na ka National Highways and Infrastructure Development Corporation Limited (NHIDCL), katei ka kompani ka la ïoh ban pyntrei ïa ka bynta banyngkong bad basaw jong ka surok Shillong-Dawki kaba don ha ka jingjngai 11.60 km bad 17.77 km.
Ïa ka kam la aiti sha kane ka kompani ha u snem 2020 ba kan pyntrei.
Hynrei, kane ka kompani ka la iehnoh ïa ka jingtrei bad katkum ka jingtip ba la pynbiang da ka NHIDCL haduh ka 29 tarik Rymphang, 2024, la pyni ba ka kyrteng jong katei ka kompani SS Infrazone kam don shuh bad la don da kiwei pat bathymmai.
Ka India kan pynkhreh ban pynkhlaiñ ïa ka kynhun na ka bynta ka European leg jong ka FIH Pro League ha shwa ba kan pyllait ïa ka thup kyrteng kaba khatduh na ka bynta ka Paris Olympics, la pynpaw u kapten ka kynhun u Harmanpreet Singh ha ka sngi Ba-ar.
Kane ka kynhun ka la leit sha Antwerp, Belgium ha ka Sngi Ba-ar na ka bynta katei ka lympung ha kaba ka kynhun ka ban khur ïa ka jingjop yn ithuh kum kaba khlaiñ bor.
Kumba ka long mynta ka India ka la don ha ka kyrdan balai kata hadien ïa ka Netherlands bad ka Australia, ha kaba kan hap ban ïakhun pyrshah ïa ka Belgium bad Argentina ka ban long ha Antwerp hapdeng ka 22 bad 26 tarik mynta u bnai.
Hadien yn bud sa ka jingïakhun pyrshah ïa ka Germany bad ka Great Britain naduh 1 haduh 9 tarik u Jylliew ha London.
“Ngi la pyrshang ban long kum ka kynhun kaba khlaiñ bor hashwa ban pynbna ïa ka kynhun kaba khatduh na ka bynta ka Olympics.
Te kumta ka Pro League ka long kaba kham kongsan na ka bynta katei la lympung ka ban long ha Paris bad ruh ban jied ïa ki 16 ngut ki rangïalehkai kiba kynsai na ka bynta ka Paris," la ong u Harmanpreet ha ka kyrwoh jong ka Hockey India hashwa ba kane ka kynhun kan leit sha Europe.
Ha u bnai ba la lah, ka India kaba la khur ïa ka takma rnong ha ka Tokyo Olympics, ka la shah rem baroh san sien ha Australia bad kane ka la pynartatien halor ka jingpynkhreh na ka bynta katei ka lympung ka ban long ha Paris.
“Ka kynhun ka la thrang ban ïalehkai bha na ka bynta ban jam sha kawei pat ka lympung ïalehkai bad ngi la pynkhreh ban long kum kawei na ki kynhun kaba kynsai ha ka Pro League.
Te kumta ngi la pynkhreh bha namar ka Pro League ka long ka lympung ïalehkai kaba kongsan hashwa ban jam sha ka Olympics," la bynrap u Harmanpreet.
Ha kine ki sngi, ka jingshit bad jinglhop ka suiñ bneng ha Shillong bad kiwei ki bynta jong ka jylla ka la long shaba palat liam.
Ha ka jingshisha, barabor, u slap u dei ban nang ther ha une u bnai Nailur.
Tangba kaei kaba ngi mad ka long da khongpong.
Ka Shillong, kaba dei kawei na kita ki ‘Hill Station’, kam ïahap satia ban mad ïa kaba kum kane ka jingshit bad jinglhop.
Ka long pynban kaba buh jingtieng.
Ha ka Sngi Saitjaiñ, ka jingshit ha Shillong ka la kot sha ka 25.9 Degree Celsius, ha Sohra ka long 28.7 Degree Celsius katba ha thaiñ Umïam ka la kot sha ka 31.6 Degree Celsius.
Ka jingshit kam dei shuh tang ha ka por mynstep lane mynsngi, hynrei ka ïai bteng haduh ban da miet.
Kaba kum kane ka jinglong ka suiñ bneng ngim pat ju kham mad ha Shillong wat la ngi kubur ba ka jingshit ka la nang kiew katba nang ïaid ki snem.
Kiba bun ki riewshemphang ki la pynpaw ba ka por kam long shuh ban dang ïa pynsuki ban shim ïa ki lad ki lynti ban ïada na ka jingshah ktah jur ha ka jingkylla ka suiñbneng bad ka jingkiew ha ka jingkhluit ka pyrthei.
Ha u snem 2015 ha nongbah Paris, France, ka la don ka jingïalang bah ha kaba ki Ri ki la kular ban pynduna ïa ka jingpynkiew ïa ka jingkhluit ka pyrthei da hapoh 2 Degree bad ban trei na ka bynta ban pynhiar da ka 1.5 Degree, ban shim ïa ki lad ban ïada na ka jingshah ktah jur ha kine ki jingkylla bad kumjuh ruh ban bei tyngka na ka bynta ban poi sha ki thong ba la buh.
Nalor kine, ki la don sa kiwei pat ki mat ki jura kiba ki Ri ki la ïamynjur ban leh khnang ban ïarap lang ha kane jingïakhun.
Hynrei, ki riewshemphang ki la batai ba kiba bun na ki Ri ki khlem trei bha na ka bynta ban pynduna ïa ka jingkhluit ka snieh pyrthei da 1.5 Degree katba ka por ba la buh ban poi sha kane ka thong ka la jan kut.
Ym tang katta, wat ki nongrep ki shah ktah jur na kane ka jingkylla bad namarkata ka jingpynmih ïa ka bam ka sa ruh ka shah ktah lang.
Kane ka long kaba ma shikatdei.
Lada wan ka jingkyrduh bam bad ka um, ngim tip kaei ka ban jia.
Ki don ki riewshemphang kiba la batai kham mynshwa ba ka Thma Bah III kan mih namar ka jingïaknieh ïa ka umbam umdih hapdeng ki pyrthei bapher-bapher.
Kane ka lah ban long shisha namar kumba ka long mynta, ngi ïohi ïa ka jingrang tyrkhong ha kylleng.
Khlem ka um bad ka bam, ym don jaka ïa u khun bynriew ha kane ka sla pyrthei.
U briew u lah ban pahuh ha liang ka pisa, hynrei un leh aïu ïa ka spah ka phew lada ym lah ban thied shuh ïa ka um bad ka bam? Na ka por sha ka por, ki Ri ka pyrthei ki ju ïakynduh ban ïakren halor kumno ban pynduna ïa kane ka jingshah ktah na ka jingkylla ka suiñ bneng.
Ki ju don ki rai kiba ki ïa shim.
Hynrei haba ngi peit sani bha, kam don kano-kano ka jingpyntreikam kaba tyngeh ïa kita ki rai.
Ngim lah ban len ba ka jingshit ha Meghalaya ruh ka la nang kiew.
Mynshwa, ki briew na ri thor ki ju smat ban wan kiew sha kane ka jylla ban lait na ka jingshit kyrang ha ka por lyiur.
Hynrei mynta, wat lada kam pat da shit than kumba long sha ri thor, ngi ïohi ba kam long shuh kumba 30 snem mynshwa.
Ka jingpyngngad ka Meghalaya ka long kaba la ïoh nam bad ka dei kawei na kita ki ‘Hill Station’ kiba ki briew ki ju smat ban wan shang kai pyngngad.
Sngewsih ba kito ki por kin ym wanphai shuh.
Ki khlaw ki la nang syllen, ka um ka la nang kyrduh, ki surok ki la nang khapngiah, ki shnong ki thaw ki la nang bun.
Ka jingbun palat ki kali ha sor Shillong ruh ka pynkiew ïa ka jingkhluit jong ka suiñ bneng namar ka tdem ba ki pynmih.
Na ka sngi sha ka sngi, ngi sakhi ïa ka dheng kali ha kylleng ka sor Shillong bad kane kam long satia ka dak kaba bha.
Ngi ïa ud ïa nam ïa ka jingshit, hynrei ngim leh eiei pat ban pynduna ïa ka.
Ngi kynmaw ha ka por ba don ka khang dam.
Ka lyer ka khuid, ki um ki wah ki khuid, bad ka don ka jingpyngngad.
Wat la ka khang dam ka la wanrah ïa ka jingkordit kaba shyrkhei ïa baroh, hynrei ka mariang ka la ïoh lad pat ban pynkhie im ïalade hadien ba u khun bynriew u la leh sat da ki kam bapher-bapher.
Ka mariang ka la lah ban khie lung biang sa shisien.
Lehse kato ka dei ka jingbha ha ka por ba don ka jingkhang dam namar u khun bynriew u khlem ïoh lad ban leh sat ïa ka mei mariang.
Ka mariang, kumba long ki briew, ka donkam ban shongthait bad ka dei ban ïoh lad ban pynkhie im biang ïalade.
Lada ngi lehbeiñ lehkhoh ïa ka mei mariang, khlem pep ka jingtim kan wan kyrtoh kylla sha lade.
Mynta ka shong sa ha ngi ki nongshong shnong kaei kaba ngin leh kum u synñiang ban pynduna ïa ka jingshah ktah na ka jingkylla ka suiñ bneng.
Ka por kam ap ïano-ïano, bad ngin hap leh noh kloi hashwa ba ka kordit ka nang jur.
Naduh shatei, mihngi shathie shaduh sepngi jong ka nongbah Shillong ki nongwan thep vote ki duna bha.
Hynrei la pyndap bad pynkiew sha ka 73.78% da ki kynthei, namar ki vote jong ki kynthei, ki tam ïa ki vote shynrang la jan ha baroh ki konstitwensi, kaei mo ka daw ba kim kwah thep vote ? Lehse ka lah ban dei ba ki tip ba ka shap kaba ki ju shon, kam don ha ka EVM ha kane ka kynti.
Haba kumta ym lah ban kynnoh ïano ïano ruh, namar ka dei ka mon u paidbah.
Man, la ki elekshon, kam dei ka kam kaba suk ban khring ïa u paidbah.
Ym lah ban pynbor ïa u paidbah.
Hynrei, haba sngap ïa ki jingkren, ki jingpynshai ki nongïalam ka VPP, ka lah biang.
Ki kren ïa ka jingshisha, da ka mynsiem ba sngewrit, ki kren da ka jingkitkhlieh, kaba ai jingkyrmen.
Kine kiei kiei baroh ki pynlong ïa u paidbah shynrang bad kynthei, naduh ki khynah rit, ki khun samla, ki rangbah, ki tymmen, ba kin wan hi, da ka bor met bad bor mynsiem.
Kaei pat kaba pynlong ïa ki riew khynthei, khamtam ki longkmie, ban mih shakhmat kham bun ban ïa ki shynrang ban leit thep vote ? Ngi iohi, barabor, ba dei ki long-kmie ba bat ïa u shabi ka kamra shetja.
Ki longkmie ha Ri India, khamtam kiba duna ka ioh ka kot, phi tharai kin kmen mo ban iohi ba pynher roket sha u Bnai? Dang lah ba peit ïa ka liengsuiñ da ka jingkyrmen ba ha kawei ka sngi kin sa ioh shong, ynda lah iohkam iohjam ki khun ki kti.
Ki longkmie kim da khuslai eh ïa ki jingïakynad hapdeng ka India bad Pakistan.
Hynrei ki khuslai lada u slem ban poi u khaw rashon ha ïing, bad ki khynñiuh lada lah jan lut ka tyndong lyer shet (gas cylinder).
Ki mih shakhmat ban leit thep vote, ban pyntikna ba ka seng  kaba ki shaniah bad kaba ai ïa ka jingkyrmen kan ioh ïa ka jingjop.
Ka VPP ka la pynlong ruh ïa u paidbah ban peit bad sngap ïa ki jingïataiñia ha ïingdorbar, ha kaba kim da patiaw eh ha kine ki snem ba la leit.
Haba ki paralok Mizo ki ong “Mizoram ah ZPM, Meghalaya ah VPP" kaba ha ka ktien khasi ka mut “Mizoram ka ZPM, Meghalaya ka VPP".
Kane ka Zoram People’s Movement (ZPM) ka dei kaba bat ïa ka bor synshar ha Mizoram.
Ha kawei ka shnong ha West Bengal, ka don pat sa kawei ka daw ba ki kynthei ki mih shakhmat.
Ngi iohi ïa ka jingthombor ïa ki kynthei ha Sandeshkhali, ka shnong kaba jngai tang kumba 75 Km tam na ka nongbah Kolkata.
Ki mih shakhmat ki rah da ki lathi, ki dieng ba ïada ïalade bad ïa ki khun/ksiew kynthei jong ki.
Ki mih shakhmat ban kyrshan ïa ka Rekha Patra, kawei na ki kynthei kaba lah ngat ha katai ka apot, ka ban ïa aireng ha ka elekshon MP na Basirhat Konstitwensi na ka seng BJP, haduh ba ka la pynlong ïa u Myntri Rangbah duh ka Ri, U Narendra Modi, ban ïakren lyngba ka mobile bad kane ka riewkynthei bashlur.
U ong ruh ïa kaba kan wan kloi sha Delhi.
Kane ka jing pyntikna jong u lehse ka long ba u lah dep rai ha ka ben kaba katno kan shong ha ïingdorbar.
Kane ka riewkynthei kam ju phohsniew mynno mynno ruh ban ioh ïa kren bad u Myntri Rangbah ka Ri, bad ka pynlong ïa kiba bun ki nong India khamtam ki nong West Bengal, ban phai khmat bha sha kane ka konstitwensi.
Nangta sa ka Madhavi Latha pyrshah ïa u Owaisi na Hyderabad.
Husiar ho Lok; ka Binda Syiem, kan mih shakhmat, ban shah jingit, ha khmat Secretariat, ki paidbah kin ai beit ka jingkyrshan ïa kane ka longkmie bashlur.
Ym lah ban klet ïa kawei ka kynthei, kaba ka shnong Skopje, North Macedonia, ka sei ha ka 26 tarik u August 1910, kaba ka pyrthei ka ithuh, kum ka Mother Teresa of Calcutta.
Ka 5 tarik u September, ka dei ruh ka sngi kha jong u Dr.Sarvepalli Radhakrishnan, u Vice President ba nyngkong bad hadien kum u President ba ar jong ka Ri India, kane ka Tarik la tip kum ka Teachers’ Day.
Une u Khlur ka Ri, u ong, ban ïa kaba kynmaw burom ïa u ha kane ka sngi la dei ban ai burom, ia ka Mother Teresa kaba khlad ha ka juh ka sngi.
Mynta la rakhie ïa kaTeachers’ Day & Feast of St.Teresa of Calcutta.
Kane ka Riewkhraw, ka ong “shañiah ïa kiba rit namar ha ki ka bor ka shong".
Katkum ki khubor, la ong ba ki riew-kieng atiar ki la leit ban thombor ia ka kali (van) pulit ha ka Sngi Ba-ar ha kaba 2 ngut ki heh pulit kiba dei khmih ia ka patok ha thaiñ Shathei jong ka France ki la khlad ha katei ka jingjia.
Kitei kynhun kieng atiar ki la ioh ban pyllait noh ruh ia 2 ngut ki runar kiba la shah kem mynshem taiew bad kiba don hapoh jong katei ka kali ha katei ka sngi.
Na ka liang u President ka France- u Emmanuel Macron u la bthah ia ki bor pyniaid bad ka tnat pulit ba ka dei ban thwet kloi-kloi ia kitei kynhun runar bad ia kito kiba don kti ha katei ka kam baroh ba ki dei ban shah pynshitom bad pynngat hapoh ki kyndon pynkheiñ aiñ ba la buh jong ka ri kiba ïahap katkum ka jingleh jong ki.
La ong ba 2 ngut ki heh pulit kiba dei khmih ha ka patok kaba set ia kitei 2 ngut ki koidi, ki la duh noh ia ka jingim ha katei ka jingshah thombor ha katei ka sngi.
Katba, 2 ngut kiwei pat ki pulit ki dang don hapdeng ka jingsumar hadien ba ki la mynsaw na ka jingshah ther kuli ha kitei ki runar.
Wat la katta, la ong ba kitei ki heh pulit kiba im ruh ki don pat hapdeng ka jingma kaba khraw kaba ap ia ka jingim jong ki namar ki jingmynsaw kim long shuh kiba malu-mala.
Katei ka jingjia, ka la jia ha ka step Sngi Ba-ar ha ka surok ha Incarville kaba don hapoh jong ka thaiñ Eure jong ka France.
Namar la ong ba katei ka tnat pulit ka dang phah ia kitei ki pulit ban pynkynriah noh ia kitei 2 ngut ki koidi na kawei ka shnong sha ka shnong Evreux bad ban pyndep ia ka jingbishar kaba sah baroh da ka ïingbishar na Rouen jong ka Normandy.
Katkum ka jingiathuh jong ki pulit, la ong ba katto katne ki riew kieng atiar ki la ap lypa ha katei ka surok ba katei ka kali ka dei ban iaid lyngba ha katei ka sngi bad ki la leit ban ther kuli ia baroh ki pulit kiba don hapoh jong ka kali bad hadien kata ki la phet noh krad noh na ka khlaw kaba don ha katei ka jaka.
Hynrei la ong ba uwei napdeng jongki ruh u la mynsaw ha ka jingiakhun markylliang bad kitei ki pulit hynrei u dang lah ban phet namar ka jingmynsaw kam shym la long kaba jur.
Watla katta, la ong ba kitei ki pulit kim shym kynmaw shuh haduh katno ngut kitei ki riew kieng atiar ki ïadon ha katei ka sngi namar hapdeng ka jingiakhun ki la shu iakhun tang ban iada ia la ka jong ka jingim bad kitei ki runar ruh ki la phet krad noh tang mar ia ioh pyllait ia kitei ki 2 ngut ki koidi napoh katei ka kali.
Hadien katto katne kynta, la shem pat ia katei ka kali ba la pyndonkam da kitei ki runar kiba leit poi sha katei ka jaka bad ba katei ka kali ka la shah thang bad sah sa tang ki dien ba la ingkhong.
Ka Ukraine ha ka Sngi Ba-ar ka la hap ban mad ia ka jingdum bad bun tylli ki shnong bad ki bynta ki la hap ban shong dum namar ka jingleit thombor jong ka Russia ia ki shlem pynmih bor-ding jong ka Ukraine ha katei ka sngi.
La ong ba ka Russia hadien katto katne bnai, ha kane ka sien ka la thmu ban thombor bad pynthut biang ia ki shlem treikam jong ka Ukraine khnang ban wanrah jingeh ia kane ka ri hapdeng ka jingiakhun thma pyrshah ia ka Russia da kaba leh buit-tuh ha katei ka rukom.
Kumta, la ong ba ki bor pyniaid ka Ukraine ki la pynbna ba na ki daw bym lah kiar kane ka ri ka hap ban pynshong dum ia baroh ki bynta naduh katei ka sngi katba ym pat lah ban pynbha biang ia kitei ki shlem kiba julor.
Wat la katta, ym pat lah ban tip haduh katno kane ka la ktah ia ka Ukraine baroh kawei hynrei ki bor pyniaid ka nongbah Kyiv ki la pyntip ba kumba 10% na ki longiing hapoh katei ka nongbah ki la duh bor-ding bad ki la hap ban shong dum naduh katei ka Sngi Ba-ar.
Katkum ki dur ba la saphriang ha ki rynsan ‘Social Media’ ruh la iohi ia ki bynta jong ka nongbah Lviv baroh kawei kiba la dum ngaiñ bad khlem iohi jingshai shuh.
U shongknor jong ka seng Aam Aadmi Party (AAP) ha ka ri bad u Myntri Rangbah jong ka Delhi u Arvind Kejriwal, ka kurim jong u ka Sunita Kejriwal, u Myntri Rangbah jong ka Punjab u Bhagwant Mann bad u nongïalam jong ka seng uba dang shah set patok u Manish Sisodia ki la long ki nongïalam hapdeng ki 40 ngut ki nongïalap ilekshon kiba la shah pynbna kyrteng da ka seng ba kin ïalap ilekshon na ka bynta ka ilekshon Lok Sabha ka ban long ha ka 1tarik, Jylliew ha Punjab.
U Kejriwal, u la shahkem ha ka kynhun Enforcement Directorate ha ka 21 tarik, Lber ha kaba ïadei bad ka jingshah kynnoh donkti ban pyndkoh treikam hapoh ka tnat Excise, u la shah pyllait jamin shipor ha ka sngi Thohdieng hadien ka jingai rai jong ka Supreme Court.
Une u la shahjied ba un long u nongïalam na ka bynta ban leit ïalap ilekshon na ka bynta ka seng AAP ha Punjab, kumba la paw ha ka thup kyrteng jong ki nongïalap ilekshon ba la phah da ka seng sha ka Election Commission of India.
Ki dkhot jong ka Rajya Sabha kiba kynthup ïa u Sanjay Singh, Sandeep Pathak bad u Raghav Chadha, uba la don shabar na ka bynta ban phah sumar khmat, u Pankaj Gupta, ND Gupta, Gopal Rai, Atishi, Saurabh Bhardwaj, Kailash Gehlot ki la long kiwei pat na ki nongïalap ilekshon jong ka seng AAP.Ka thup kyrteng ka kynthup ruh ïa ki kyrteng jong ki Myntri ka Punjab kiba kynthup ïa u Harpal Singh Cheema, Aman Arora, Anmol Gagan Maan, Chetan Singh Jouramajra, Brahm Shankar Jimpa, Harjot Singh Bains, Balkar Singh, Harbhajan Singh ETO, Lal Chand Kataruchak bad u Baljit Kaur, u President jong ka seng hapoh ka jylla u Principal Budh Ram, Baljinder Kaur, Jasvir Singh Raja Gill, Taranpreet Singh Sond, Manjinder Singh Lalpura, Manjit Bilaspur, Sarabjit Kaur Manuke, Kulwant Pandori, bad Dr Inderbir Singh Nijjar.
U Myntri Rangbahduh u Narendra Modi un sa ai jingkren ha ka jingïalap ilekshon ka ban sa long ha ka sngi Saitjaiñ ha Gohana jong ka Sonepat Lok Sabha konstitwensi, la ïathuh u heh nongïalam jong ka BJP uba dei ruh dkhot jong ka Rajya Sabha u Subhash Barala.
U Barala u la ong ba u Myntri ka sorkar kmie uba dei khmih ïa ka tnat ki kam pohïing u Amit Shah un sa pynlong ïa ka jingïalang paidbah ha Gurugram ha ka sngi Palei bad ha Karnal bad Rohtak ha ka sngi Thohdieng.
Ka seng BJP ka la pynhap noh ïa u MP ba mynta u Ramesh Chander Kaushik ha Sonepat bad pynïakhun da u MLA jong ka Rai Assembly Segment u Mohan Lal Badoli, uba ïakhun pyrshah ïa u Satpal Brahmchari jong ka seng Congress.
Ka Gohana ha Sonepat ka dei ka shnong ba marjan jong ka Rohtak bad Karnal Parliamentary konstitwensi.
U Barala, uba long u nongai jingmut jong ka Lok Sabha Election Management Committee ha  Haryana, u la ong ba ka jingïalap ilekshon jong ka seng BJP ka la ïaid beit ïaid ryntih bha.
Ïa ka jingthep vote na ka bynta ki 10 tylli ki Lok Sabha konstitwensi ha Haryana jong ka bynta kaba 6 jong ka General Elections yn sa pynlong ha ka 25 tarik, Jymmang.
Ka kynhun nongbishar jong ka Bombay High Court ha Aurangabad dang shen ka la kyntait ïa ki jingmudui ba la phah da u Myntri Rangbah barim jong ka Andhra Pradesh bad u heh nongïalam jong ka seng Telugu Desam Party (TDP) u  N Chandrababu Naidu bad jong u Myntri barim jong ka TDP u Nakka Ananda Babu kaba la dawa ba la dei ban weng noh ïa ka jingujor ejahar ba la buh da ki pulit jong ka Nanded ha u snem 2010 halor ka jingshah kynnoh ba ki la ktah kti ïa ki pulit ha ka por ba ki la shahkem ha kaba ïadei bad kawei ka jingjia.
Ka kynhun nongbishar jong u Justice Mangesh S Patil bad Justice Shailesh P Brahme ha ka jingbishar jong ka ha kaba ïadei bad ka jingkyrapd jong kine ki arngut ki nongïalam, la ong ba ka ïingbishar kam shym don kano-kano ka jingsngew artatien ha kaba ïadei bad ki sakhi ban pyntikna halor ka jingdonkti jong kine ki arngut halor kane ka kam beaiñ jong ki.
"Ïa ka jingmudui ejahar la buh ha ka 20 tarik, Naitung, 2010 ha kaba ki pulit jong ka Dharmabad ha Nanded distrik ki la buh jingmudui halor ki kam beaiñ jong ki pyrshah ïa ki pulit kiba don bynta ban pyndep ïa ka kamram jong ki ha kaba ki la ktah kti ïa ki da ki tiar pynmynsaw ha kaba kane ka la buh jingma shibun ïa ka jingim bad pynduh ka jingshngaiñ na ka bynta ki pulit ban pynibor pyrshah ïa ki nongleh bymman, kine ki la shah pynngat halor kiba bun ki kyndon jong ka Indian Penal Code.
Katkum ka jingmudui, la ong ba ki nongïalam jong ka seng TDP ki la ïaid lyngba na Telangana sha Maharashtra na ka bynta ban pynlong ïa ka jingïakhih ha Babli Barrage kaba don ha Nanded distrik ha u bnai Naitung jong u snem 2010.
Ki nongïalam kiba don ha ka liang pyrshah jong ka jylla ba pura jong ka Andhra Pradesh, ki la pynlong ïa ka jingïakhih ban pyrshah halor ka Dam kaba don ha shi lynter jong ka wah Godavari naba kane ka wah ka la tuid sha ki thaiñ ba sharum ha Telangana ha kaba la ong ba kane kan sa ktah jur bad buh jingeh ïa ki nongshong shnong.
U Naidu bad u Babu ha ryngkat kiwei pat ki la shahkem halor ka jngïakhih jong ki ba la pynlong ha ka 17 tarik, Naitung ha utei u snem bad kine ki la shah set bad shah buh ha ka patok kaba shipor kaba don ha Government Rest House ha Dharmabad.
U Deputy Inspector General (Prisons) jong ka jylla u la hukum ba la dei ban pynkynriah noh ïa ki sha Aurangabad Central Jail namar ka jingbym biang jong ki lad ïada.
Ha kaba ïadei bad kane, u Naidu, u Babu bad kiwei pat ki la shah pynshisha ba ki la kyntait ban ïatreilang bad ki pulit bad ki la pyninia bad ki la dawa ba la dei ban pynïoh ïa ki da ka bos kaba don ka jingpynmih lyer pyngngad na ka bynta ban pynkynriah jaka ïa ki.
Ha ka sngi kaba bud, kata ha ka 20 tarik, Naitung, haba u Jailer u la bthah ïa ki ba kin kiew ha ka bos, kine ki nongmudui ki la kyntait bad ki la byrngem ba lada pynbor ïa ki ban kiew kan sa don ka jingïakynad kaba jur hapdeng ka jylla Maharashtra bad Telangana.
Ki la shah pynshisha ba ki la pyndonkam da ki ktien kiba sniew bad ktah kti ïa ki pulit bad katto katne ki pulit langrut ha kaba hadien kane la hap ban khot shuh shuh ïa ki pulit ha kaba ïa kine kiba la shah kynnoh la lah ban pynkynriah sha ka patok kaba don ha Aurangabad ha kaba hangne la buh ïa ka jingmudui ejahar pyrshah ïa ki.
Katkum ka jingpyntip ba la phah sha ka sorkar, la ong ba ka kompeni Tesla kaba pawnam tam, ha kane ka por ka la rai ban pynsangeh treikam noh ia kumba 6000 tam ki nongtrei ha nongbah California.
Katei ka kompeni kaba ju pynmih ia ki kali bapher bapher, naduh mynshem bnai  ka la dep pyntip ba kan sa pynsangeh noh ia kumba 6,000 tam ki nongtrei ha nongbah California bad kumjuh ha Texas khlem da pynshai ia ki daw bad jingthmu jong katei ka kompeni.
Hynrei ha kane ka por pat, ki heh jong katei ka kompeni ki la pynpaw ba ka daw ba katei ka kompeni ka hap ban pynsangeh noh ia bun ngut ki nongtrei ka long namar ba kam shym lah shuh ban siew tulop ia baroh namar ka la pynkhia ia ka kompeni khamtam ha kum kine ki sngi ba kiei-kiei baroh ki la kiew dor lut bad ka ioh-ka kot jong ka kompeni ruh ka la kham hiar namar kan hap ban pynlut ha kiba bun ki bynta.
Ka ïingbishar District Session Judge jong ka West Jaiñtia Hills ka la rai pynrem da kaba set patok 10 snem bad daiñ kuna ïa u Herman Shylla halor ka jingdonkti ha ka kam pynïap briew.
Ïa ka hukum rai pynrem ïa u Herman Shylla, ka ïingbishar ka la pynmih ha ka 8 tarik Jymmang 2024 da kaba set patok 10 snem bad pynjlan ruh sa 2 bnai ryngkat ka daiñ kuna T.3 lak ban siew sha ki bahaïing jong u lanot.
Katkum ka khubor na u Superintendent of Police jong ka West Jaiñtia Hills la ong ba u Herman Shylla u dei uba donkti ban pynïap ïa u Lang Pale kaba la jia ha ka 17 tarik Rymphang, 2008.
Ïa ka mukotkuma la pynrung ha thanat Jowai katkum ka No.19(2)2008 U/S 302/34 IPC hapoh ka jingtohkit bad khlieh da u Sub-Inspector M Myrboh uba la chargesheet ruh ïa u Herman Shylla.
Ha kawei ka jingjia, ki pulit ha ka Sngi Balang ki la pyntip ba uwei u nongshong shnong ka nongbah Shillong u la ujor ba ha ka 27 tarik Lber, 2024 ha ka por kumba 4:30 janmiet, u la lap ba ka pisa jong u kaba don T.99,999 ka la shah ot khlem ka jingtip ka jong u.
Haduh mynta, ym pat lah ban tip ha kano ka rukom katei ka pisa ka la shu shah ot khlem da don jingtip lypa da u trai.
Sa ha kawei pat ka jingjia, ki pulit ki la ïathuh ba kawei ka nongshong shnong ha Shillong ka la ujor ba hapdeng 8 bad 9 tarik Jymmang, ka la shah shukor pisa haduh T.46,000 hadien ba ka la jubab ïa kawei ka byrta (Advertisement) ba la pynmih ha ka rynsan “Telegram".
Ki pulit ka jylla ha ka Sngi Balang ki la pyntip ba uwei u nongshong shnong ïa uba la tip kyrteng kum u Damewanmi Suchiang, u la ujor ba ha ka 13 tarik Jymmang ha ka por kumba 4:20 mynstep, ki runar ki bym lah ban ithuh, ki la leit prong ha ka dukan jong u kaba don ha Rymbai Filling Station, Mawlai Mawïong, bad ki la tuh ïa ki mar ki mata bapher-bapher bad ka CCTV ‘Monitor’.
Hynrei, la ong ba ïa katei ka jingjia shah tuh, la ïoh ring dur da ka kor CCTV kaba don ha katei ka jingjia.
Ha kawei pat ka jingjia, ki pulit ki la ong ba uwei u nongshong shnong ba la tip kyrteng kum u Dapborlang Khongthah u la ujor ba ha 5 tarik Jymmang ha ka por kumba 8 baje mynmiet, ki runar ki la tuh ïa ka ar shaka jong u kaba la pynïeng hajan ka skul Seng Khasi, Jaïaw.
Nalorkata, ki pulit ki la pyntip ba ha ka 13 tarik Jymmang, ki runar ki la leit prong ha ka ïing sah jong ka Kong Domeris Khongsit ha Baniuñ, Upper Shillong bad ki la tuh la thiem na kane ka ïing.
Shuh shuh ki pulit ki la ong ba u Satyanarayan Sharma na Lower Babupara, Tura u la ujor ba ha ka 11 tarik Jymmang ha ka por kumba 6:30 mynstep, ka thuk-thuk jong u ka la jah na ka jaka ba la pynïeng ïa ka.
Ka tnad pule-puthi ka Sorkar Jylla ka la thaw ïa ka komiti ba kynthup ïa 3 ngut ki dkhot ban tohkit halor ka jingkynnoh aiti ïa ki kot ki sla ba thok da katto-katne ngut ki kyrtong ha ki skul Sorkar L.P.ba hap hapoh Dadenggre Sub-Division.
“Haba ïadei bad ki jingkynnoh na ki nongujor halor ka jingkynnoh aiti ïa ki kot ki sla bad syrnot thok da katto-katne ngut ki kyrtong kiba la seisoh ha ka jingthung kam Assistant Teacher ha ki skul Sorkar L.P.hapoh Dadenggre Sub-Division ïa kaba la pyndep dang shen bad ka risol kaba la pynbna ha ka 10 tarik Kyllalyngkot, 2024, kumjuh haba ïadei bad ka jingmih khubor ha kawei ka kotkhubor phareng ha ka 13 tarik Jymmang, 2024 halor ka jingujor pyrshah ïa u nonghikai Dadenggre halor ki kot ki sla ba thok, la pyntip sha baroh kiba dei khmih bad kum shi bynta ban pynshisha ïa ki jingujor kiba la ujor ha kane ka liang, la dep thaw ïa ka komiti lai kyrdan ban tohkit halor kine ki jingkynnoh," la ong u Director of School Education & Literacy (DSEL), u Swapnil Tembe ha ka kyrwoh khubor.
U la ong ruh ba kane ka komiti tohkit jong 3 ngut ki dkhot kan kynthup ïa u District School Education Officer, West Garo Hills, Tura kum u Chairperson lem bad ki Sub-Divisional School Education Officer jong ka Tura bad Ampati kum ki dkhot.
“Ka komiti kan sa khmih bniah ïa ki jingujor bad pynshisha biang sa shisien ïa ki kot ki sla jong baroh ki kyrtong kiba la seisoh.
La ai por 25 sngi ïa ka komiti ban aiti ïa ka kaiphod sha uba la soi harum," la ong u Tembe.
U Myntri Rangbah ka jylla, u Conrad K.Sangma u la ong ba ka eksamin Common University Entrance Test (CUET) ba la pynlong da ka National Testing Agency (NTA) ka sorkar pdeng ka dei ka eksamin kaba la pynlong ha ka sien kaba nyngkong eh ha lai tylli ki jaka thoh eksam ne ki ‘Centre’ hapoh ka jylla Meghalaya kata ha Shillong, Jowai bad ha Tura da kaba pynpaw ba ka jingpynlong ïa katei ka eksamin kan sa ïaid beit-ïaid ryntih ha ki snem ki ban wan.
Halor ka jingmih ki kynrum-kynram bad ki jingdkoh treikam ha kawei na ki jaka thoh eksam CUET kaba don hapoh nongbah Shillong kata hapoh ka skulbah North Eastern Hill University (NEHU) ha ka Sngi Balang, u Myntri Rangbah ka jylla u la ong ba u kyrmen skhem ba kum kine ki jingeh kin nang mih shuh hynrei kin sa nang ïaid beit ïaid ryntih ha ki por ki ban sa wan namar ba kane ka jingpynlong ïa kane ka eksamin ka dei ha ka sien kaba nyngkong kaba la pynlong hapoh ka jylla.
“Ka CUET eksam ka dei kaba la pynïaid da ka NTA ka sorkar pdeng ym kaba la pynïaid da ka sorkar jylla bad kumta ka dei hapoh ka jingpeit jingkhmih jong ki hynrei lada ki don ki jingeh hangne-hangtai, ngi kloi ban shim khia ïa kata", la ong u Myntri Rangbah.
U la pynkynmaw ruh ba ha ki sngi kiba dang shu dep shen ka la mih ka kynrum-kynram ha kaba ïadei bad ka jingpynïaid ïa ka rukom thoh eksam jong ka NEET hynrei wat la kane ka eksamin ruh ka dei kaba la pynïaid da ka sorkar pdeng hynrei na ka liang ka sorkar jylla ka la shim khia halor kane ka kam.
“Lada ki don kino-kino ki jingeh ha kaba ïadei bad ka rukom thoh ïa ka CUET eksam ruh, ngin sa ïakren bad kane ka Agency kaba dei khmih bad ngin sa ong ïa ki ba kin tuklar bad khmih lem halor kane ka jingeh", la ong u Myntri Rangbah.
U la ong ba wat la ha ki snem kiba la dep, ki samla pule ka jylla Meghlaya ka la lait ban hap thoh ïa kane ka eksamin namar ka jingbym biang ki jaka thoh eksamin bad wat la mynta ruh ka jylla ka dang duna bha ki jaka thoh ïa katei ka eksamin, hynrei kaba sngewtynnad pat ka long ba baroh pat ki thaiñ hapoh ka jylla ki la don ïa ki jaka thoh eksamin kata ha Shillong, Jowai bad ha Tura.
U la ong ba kane ka eksam ka long salonsar ïa ki khynnah kiba kwah ban ïoh rung ban pule ha ki kolej kiba pynïasoh bad ki Central University bad ha Meghalaya pat ïa ki kolej kiba pynïasoh bad ka NEHU.Shuh shuh u Myntri Rangbah u la ong ba hadien ka jingpynthymmai bad ka jingpynkylla ïa ki aiñ jong skulbah ka jylla kata ka Captain Williamson Sangma University, ka sorkar jylla kan sa pynïasoh ïa ki kolej baroh kiba don hapoh ka NEHU bad katei ka skulbah kaba thymmai khnang ba ki kolej ki bym pat pynïasnoh ïalade bad ka NEHU kim donkam shuh ban pynïasnoh bad ka NEHU ha ki por ban sa wan hynrei ki lah ban pynïasnoh noh bad katei ka skulbah bathymmai jong ka jylla ka ban pynsuk pat ïa kitei ki kolej ki bym kwah ban pynlong ïa ka CUET.U Myntri Rangbah ka Jylla, u Conrad K Sangma u la pyni ïa ka jinglong-jingman ha Meghalaya naduh ka jingpher ha rukom bat khyndew kaba long kawei na ki daw ban shimpor ka jingpynkhreh ban sdang ïa ka jingtih dewïong katkum ka jingstad saïan tangba u la ong ba kane ka khubor babha kan sa poi shen sha ki paidbah ka Jylla ynda la dep ilekshon Lok Sabha.
Haba ïakren bad ki nongthoh khubor ha ka Sngi Balang, u Conrad u la ong ba ha ka jingshisha, ki kam kiba dei ki bynta jong ka Sorkar India ki la dep bad ka kam kaba dang sah mynta ka dei ka bynta jong ka Sorkar Jylla halor ka jingïada ïa ka mariang.
U la ong ba ka jinglong-jingman ha Meghalaya ka kham pher namar ka jingpher ha ka rukom bat khyndew ha kaba u la pynkynmaw ruh ba ka Supreme Court ka la pyllait ïa ka jingkhang tih dewïong da kaba banjur ban tih katkum ka jingstad saïan.
Hynrei u la ong ba ka Sorkar India kam don ïa ki kyndon halor ka riti bat khyndew kumba long ha Meghalaya, ha kaba ïa ki jaka la long trai da ki riewshimet ym ka Sorkar katba ha kiwei ki bynta jong ka ri, ka jaka ka dei jong ka Sorkar bad kino-kino ki briew kiba kwah tih par, kin hap pan bad shim wai na ka Sorkar.
Kumta u la ong ba kum ka Jylla la khmih lynti ban yn sa lah ban ïakren noh ïa kane ka kam bad shen hadien ka ilekshon, kan sa don ka khubor babha tangba ym dei ban shu leh kulmar khamtam kum kane ka kam kaba dang sdang nyngkong eh ha Jylla namar ïoh don pynban ki jingbakla bad kam dei satia kaba suk.
U Myntri Rangbah ka Jylla u Conrad K Sangma u la ong ba hadien ba ka la don ka jingujor da ka ejahar ka jingtohkit ruh kan ïaid katkum ka aiñ bad ka jingujor pyrshah ïa u Director General of Police (DGP) u Dr.Lajja Ram Bishnoi ba kynnoh pyndonkam ïa u nombor plate thok, kan ïai bteng beit wat hadien ba u la shongthait na ka kam.
Haba kren sha ki lad pathai khubor, u Conrad u la ong ba ïa ka ejahar (FIR) ba la ujor, la dep ban pynrung bad kumta ka mukotduma kan ïai bteng beit bad ka jingtohkit ruh kan ïaid shakhmat.
U la ong ba shisien ba la dep ban ujor bad haba la pynrung mukotduma, ka jingtohkit kan ïaid bad kam don eiei bad ka kam shongthait.
Shuh shuh na ka liang jong u Myntri Rangbah u la ong kam pher wat la dei mano-mano, hynrei shisien ba la ujor da ka ehajar, ka jingtohkit kan hap ban ïaid beit katkum ki kyndon jong ka aiñ bad katkum ka aiñ, kaei kaba donkam ban hap leh bad katkum ki kyndon, kaei kaba donkam ban leh, yn hap ban bud ïa ka.
Lah ban pynkynmaw ba ha ka 9 tarik Jymmang, u Assistant Inspector General (AIG) ba la shah sospon ka tnat Pulit u Bah G.K Iangrai u la ujor da ka ejahar pyrshah ïa u DGP ha thanat Sadar ba u la pyndonkam bakla bad leh thok ïa u numbor ba pyndait ha ka kali jong u.
Haba pynpaw ba ka aiñ kan ïaid ha la ka jong ka lynti, u Myntri Rangbah u la ong, “Ngi la kren shai naduh ka sngi ba nyngkong ba ha man la ki khep ba ngi ïatyngkhuh bad ka aiñ, ka aiñ ka dei kaba long kumjuh ïa baroh, bad kumta ka aiñ hi kan ïaid ha la ka jong ka lynti".
Ha kawei pat ka liang, u DGP u la dep ban mudui sha ka ïingbishar ban kheiñ ïap ïa ka ejahar bad kam ba kane ka ejahar kam dei satia kaei-kaei ruh hynrei tang ka jingkput bad buh shun pyrshah ïa u namar ba la kem bad sospon ïa u Bah G.K Iangrai ha ka por ba long DGP ma u.
Ka Khasi Authors’ Society (KAS) ka la ong ba kan ap shuwa ïa ka Sorkar bathymmai ka ban wan ha ka Sorkar Pdeng ha shuwa ban shim ïa ki sienjam ban buddien halor ka jingdawa pynrung ïa ka ktien Khasi ha ka Khyrnit ba 8 jong ka Riti Synshar ka Ri.
“Hadien ba la wan na Delhi, ngi la pynpoi ïa ka dorkhas sha ka tnad kam pohïing bad Tribal Affairs jong ka Sorkar Pdeng bad phah kopi ruh sha u Myntri ka tnad kam pohïing ka Sorkar Pdeng kumjuh sha u Myntri Rangbahduh ka ri bad ka President ka ri," la ong u President ka KAS, Dr.D.R.L.Nonglait.
Ka KAS ha u bnai Nailur jong u snem ba la dep ka la leit ban pynlong ïa ka jingïakhih ba jai-jai ha Jantar Mantar, New Delhi halor ka jingdawa ban pynrung ïa ka ktien Khasi ha ka Khyrnit ba 8 jong ka Riti Synshar ka Ri.
U Dr.Nonglait u la ong ba hadien katei, ka seng ka la ïakynduh ïa u Myntri Rangbah ka Jylla bad pynsngew ha u ban phah ïa ka jingkyrpad (kumba ka seng ka la leh) sha ka Sorkar Pdeng ban wanrah ïa ‘Official Bill’ halor katei ka mat ha ka Dorbar Tlang ba dang shu dep jong ka Parliament ïa kaba u Myntri Rangbah u la kular ïa kane.
U la ïathuh ba haba la pyrshang wad jingtip haba ïadei bad kane, la ïoh jingtip ba la dep ban phah, wat la ka seng kam shym la ïoh kopi ïa ka jingthoh.
“Haba peit ha ki rynsan lad pathai, ka don ka shithi kaba la phah, hynrei ym kum kaba la phah da ma ngi bad kam shym la don jingkdew eiei halor ka ‘Official Bill’.
Kane ka jingbuddien jong ka Sorkar Jylla kam long kaba shai naba ym shym la ai kopi sha ngi," u la ong.
Haba kdew ba ka samoi treikam jong ka Sorkar ha Delhi kan sa kut noh shen, u Dr.Nonglait u la pynpaw ka jingkyrmen ba ka Sorkar Jylla kan buddien ïa katei ka kam ha ka rukom kaba kham tyngeh ynda la wan ka Sorkar bathymmai.
“Ngin ap ïa ka Sorkar thymmai bad ngin sa shim ki sienjam kumno ban ïaid shakhmat bad kane ka kam," u la ong.
Ha kawei ka liang, u President u la ong ba ka seng ka dawa na ka Sorkar Jylla ban ithuh noh ïa ka Khasi kum ka ‘Official Language’ ne ka Ktien Sorkar nalor ka ktien Phareng bad ym tang kum ka ‘Associate Official Language’ khnang ban ïoh pyndonkam ïa ka ha baroh ki distrik ka Ri-lum Khasi-Jaiñtia.
“Haba ngi ïakynduh ïa u Myntri Rangbah, u la kular ban khmih bniah bad pan jingmut na ka tnad Aiñ bad Lariti halor kane ka kam.
Lehse kim pat dep, hynrei hadien ka jingïalang General Council jong ka seng, ngin sa buddien halor kane ka bynta," la ong u nongïalam ka KAS.Shuh shuh u la bynrap ba ka seng kan sa ïakren kumno ban pynkhlaiñ ïa ka jingdawa ban pynrung ïa ka ktien Khasi ha ka Khyrnit ba 8 ha ka General Council ban wan.
Kan long mar khongphong ha jingim jong ngi ki briew namar kiba shong hapoh kali ki lynga lada slem ban pynïaid ïa ki kali ban jam sha shiliang ka jingkieng Umïam kata kiba leit na Shillong bad kiba wan na Ri Bhoi haba dang ïaid ka jingmaramot ïa ka jingkieng Umïam.
Hynrei ha kawei ka liang ki nongdie soh pat ki kmen lada slem ban pynïaid ïa ki kali namar ki lah bha ban pynïaid ïew ïa ki soh ba ki rah ha ka shang.
Ha ka jingleit lum khubor kyrpang U Nongsaiñ Hima, la lap ba ki nongdie soh kiba kynthup ïa ki kynthei bad shynrang ki la sdang bun ban tyrwa soh haba ki kali kiba wan na Shillong ki dang ïeng laiñ katba ki pulit ki dang pyllait ïa kali kiba wan na Ri Bhoi.
Kane ka tyrwa die soh ka la sdang naduh ka jingkieng Umïam haduh ryndang briew lada jur bha ka jingsahkut ki kali.
Ym tang ki nongdie soh, hynrei kiba die shana ruh ki don kiba ïaid ban tyrwa na kawei ka kali sha kawei pat.
Kine kiba die soh ki kham bun kiba wan na ki thaiñ Smit bad Sohïong kiba la wan da kali ryngkat ki shynrang.
Kine kiba die soh ki la ïathuh ba ki kali shimet ki kham thied bha ïa ki soh jong ki hynrei ki kali kamai ki kham duna.
Ki la ïathuh ba lada shit ka sngi bad slem ban pynïaid ïa ki kali ki soh ki ïaid bha hynrei lada hap u slap ka duna bha ka ïew.
Ki la ïathuh katba dang maramot ïa ka jingkieng bad shit ka sngi kin nang bteng ban wan die ïa ki soh.
Ka jingsdang ban wan tyrwa soh ha kane ka surok ka la sdang bun mynta mar shu mih u bnai pyrem namar ka jingshit ka sngi.
Katba ar ngut ki kynthei kiba leit tyrwa die soh ha ki kali kiba dang sahkut katba dang maramot ïa ka jingkieng ha Umïam wat lada kim sngewthuh ban kren ïa ki briew kiba nabar ka jylla hynrei ki la lah ban die ïa ki soh jong ki ha ka shang da kaba shu ak ne shu pyni da ka kti.
Kine ar ngut kynthei ki dei na Mawblang kaba don hajan Jongksha, Mawkynrew Block, East Khasi Hills District ki la wan ryngkat bad ki bahaïing ban rah da ka shang ban tyrwa die soh.
Kine ki kynthei ki la ïathuh ba kim don ka jingsngewlehraiñ wat la kim sngewthuh ïa ka ktien hynrei ki lah pat ban die ïa ki soh sha ki briew nabar jylla haba ki mut ban leit phai noh sha jylla ba ki wan.
Ki la ïathuh ba ki mih na shnong naduh dangstep bad leit phai pat hapoh ka 6 baje janmiet.
Ki la ïathuh biang ba lada ka sngi ka shit bha bad lada jur ka jingsahkut kali ki soh ba ki die ka ïaid bha, hynrei lada hap u slap ka la thut noh ïa ka ïew jong ki.
Ha kane ka jingtyrwa die soh la sakhi ruh ba uwei u khynnah u la hap ban kit ïa u sohshan (strawberry) haduh 40 song hapoh pla ban tyrwa die ïa ki kali kiba dang ïeng laiñ ha jingkieng Umïam tang ban ïoh pyndap ïa ka ïing ka sem.
Une u khynnah u la ïathuh ba u la wan die sohshan mynta la artaïew bad u die ha ka dor T.130 shi song bad man ka sngi u ju lah ban die haduh 40 song.
U la ïathuh ba ïa kine ki soh la ju thied na ki thaiñ Syntung bad Nohron, hynrei u leit shim mynstep na Ïewduh bad mynsngi pat u wan die sha jingkieng Umïam ryngkat bad ki bahaïing kiba ïawan lang.
Nalor nangta, u la phla ba wat la ka khlieh ka pang haba u kit haduh 40 song u sohshan, hynrei u hap ban trei shitom ban pyndap ïa ka ïing ka sem.
U Deputy Commissioner & District Magistrate ka East Khasi Hills, u SC Sadhu, IAS, u la pynmih hukum ban khang lut ïa ki khyrdop lum khajna be-aiñ kiba don ha kane ka distrik lym kumta, ki bor ba dei khmih kin leh ïa kaba donkam.
Ha u kyrwoh jingpynbna ba la pynmih ha ka Sngi Balang, u Sadhu u la ong ba u la ïoh jingtip ba ka jingkhaïi mawshun da ki trok na Umdud sha Zero Point, kaba dei shi bynta na ka lynti ban leit sha Majai Land Customs Station, ka la shah pynsangeh ha ki nongshong shnong ka Majai.
Nalorkata, u la ong ba ki nongkhaïi mawshun ki la rai ban pynsangeh noh ïa ka jingïaid ki trok tad haduh ban da lah ban ïa pynbeit hapdeng ki arliang mamla, kata, ka Dorbar Shnong Majai bad u Syiem ka Hima Sohra.
Shuh shuh u Deputy Commissioner u la ong ba ka don ka jingshim khajna be-aiñ da u Syiem ka Hima Sohra na ki trok kiba ïaid lyngba ka Majai Land Customs Station, bad ka dor ba la buh ka long `400 man la kawei-pa-kawei ka trok.
U la ong ba kane ka jingleh ka lah ban wanrah ïa ka jingïakynad.
U Deputy Commissioner u la ong ba ka sorkar jylla ka la pyntreikam da ka rai ban ym map ïano-ïano ha kaba ïadei bad ka jingpynïeng ïa ki khyrdop lum khajna be-aiñ lane ka jinglum pisa jubor na ki kali kiba ïaid lyngba ki National Highway, State Highway bad kiwei pat ki surok bakongsan ha East Khasi Hills.
La ong ruh ba ka jingbuh ïa ki khyrdop ban lum khajna be-aiñ ka pynthut ïa ka ïaid ka ïeng jong ki kali bad kiba lah ban ïalam sha ka jingtyngkhuh kali.
Namarkata, u Sadhu u la ai hukum ban khang ïa ka jingbuh ïa ki khyrdop lum khajna/pisa be-aiñ lane ka jinglum pisa jubor ha baroh ki surok – National Highway, State Highway bad ki surok bakongsan ha East Khasi Hills, bad u la pynjari ïa kane katkum ka kyndon 144 CrPC.Kino-kino kiba pynkheiñ ïa katei ka hukum kin shah leh da kaba tyngeh katkum ka aiñ, la ong u Sadhu.
Ha ka sien banyngkong, ka Sorkar India ha ka Sngi Balang ka la ai syrnod nongshong shnong sha 14 ngut ki briew hapoh ka Citizenship (Amendment) Rules, 2024 hadien ba la pyntreikam ïa ka Citizenship (Amendment) Act.
Ïa kitei ki syrnod sha ki 14 ngut la sam da u Secretary ka tnat Korbar Ri, u Ajay Kumar Bhalla, ha ka jingïalang kaba la long ha nongbah New Delhi.
Ha u kyrwoh na ka Sorkar Pdeng, la ong ba ka sorkar ka la pynbna ïa ka Citizenship (Amendment) Rules, 2024 ha ka 11 tarik Lber, 2024.
Kine ki Rule ki dei halor ka kot ba donkam ban pyndap lane ka Application Form, ki kam ban hap leh da ki District Level Committee (DLC) halor kine ki kot ba ïoh pdiang, bad ka jingpeit bniah bad ban rai ban ai syrnod nongshong shnong da ka State Level Empowered Committee (EC).
Hadien ba la pynbna ïa kitei ki Rule, ki la don ki briew kiba dei ki Hindu, Sikh, Jain, Buddhist, Parsi bad Khristan kiba dei na Pakistan, Bangladesh bad Afghanistan, bad kiba la rung sha India haduh ka 31 tarik Nohprah, 2014, namar ka jingshah ban beiñ na ka daw ka jingngeit lane ka niam jong ki, kiba la phah ïa ki kot ki sla ban kyrpad ïa ka sorkar ban ai syrnod ïa ki ba kin long kum ki nongshong shnong ka Ri India.
Ïa kitei ki kot ki sla la peit da ki District Level Committee (DLC) ba la khlieh da ki Senior Superintendent of Post lane Superintendent of Post.
Hadien ba la lap ba ki kot ki sla ki biang nadong-shadong, ki DLC ki la phah ïa kita ki kot sha ka State Level Empowered Committee ba la khlieh da u Director (Census Operation).
Ïa ki kot ki sla la ai bad peit bniah lyngba ka ‘Online Portal’.
Ka Upper Shillong Sports Social & Cultural Association (USSSCA) kan sdang noh ïa ka Under-15 Football Tournament ha ka Sngi Saitjaiñ (18 tarik) ha madan ïalehkai phutbol Nongumlong ha ka por 1 baje janmiet.
Ha kane ka sngi u President rangbah jong ka seng u Bah E.Kharkongor un long kum kongsan bad u Rangbah Shnong jong ka Nongumlong u Bah R.Nongneng Daloi un long kum u symbud kongsan.
Kat kum ka kyrwoh la ong ba ka Nongumlong SC kan ïakhun pyrshah ïa ka Pyrda FC ha ka por 1 baje nohphai sngi.
Hadien kane yn pynbud sa ka jingïakhun hapdeng ka Doccan FC pyrshah ïa ka Nongpiur SC ha ka por 2:30 bad ka jingïalehkai kaba khatduh kan long hapdeng ka Umlyngka SC pyrshah ïa ka R.I.H FC (Lumpdeng) ha ka por 4 baje janmiet.
La katto katne por mynta, ki kam lehnoh ha Meghalaya ki la kynjah jar.
Naduh ki snem 2017 shaneng, ki kam lehnoh, khamtam ha Rilum Garo, ki la pjah slam-slam.
Mynshwa, ki kam lehnoh ha Rilum Khasi Jaiñtia ki paw lyngba ka seng Hynñiewtrep National Liberation Council (HNLC) katba ha Rilum Garo, ki seng ki kynthup ïa ka Garo National Liberation Army (GNLA), A’chik National Volunteers Council-Breakaway (ANVC-B), Liberation of A’chik Elite Force (LAEF), United A’chik Liberation Army (UALA), A’chik Songna An’pachakgipa Kotok (ASAK), Matchadu Matchabet, United People’s Revolutionary Alliance (UPRA), A’chik Tiger Force (ATF), A’chik Revolutionary Front (ARF), A’chik National Liberation Army (ANLA), A’chik National Cooperative Army (ANCA), A’chik National Central Liberation Army (ANLCA), A’chik Matgrik Tiger Force (AMTF) bad kumta ter-ter.
Ha kito ki por, ngi kum ki nongthoh khubor ngi shem jingeh shisha ban kynmaw ïa kawei pa kawei ka seng lehnoh bad mano kiba donkti ban leh ïa kaei.
Ka jingkharoi jong kitei ki seng kieng atiar ka la wanrah ïa ka jingïam briew bad ka jingbym shngaiñ ïano-ïano ruh.
Haba ïanujor ïa ka jinglong jingman ha kane ka por, bad 10 snem mynshwa, ka la pher na ka daw ba mynta, ki kam lehnoh/kam kieng atiar ki la kynjah.
Ngi kynmaw kyndiang ïa kito ki aïom bad ki por ba ki paidbah ki sheptieng ban leit ban wan wat haba shit ba shai namar ka jingdon ki ‘riewkieng atiar ki bym salia wat ban pynbthei da ki bom.
Ngi hap ban sngewnguh ïa ka sorkar bad ki pulit kiba la trei shitom ban pynduh pyndam ïa ki kam lehnoh.
Ka jingtrei shitom naduh kiba heh bad haduh ki barit ka la wanrah biang ïa ka jingsngew shngaiñ ha kaba ngi lah ban ïaid ban ïeng khlem da don jingsheptieng.
Ki don bun bah ki pulit bad ki ‘riew paidbah kiba la duh noh ïa la ka jingim bakordor ha ka jingïakhun pyrshah ïa ki ‘riewkieng atiar.
Ki don bun bah kiba la duh ïa ki kmie ki kpa, hynmen ki para, bad kiwei pat ki bahaïing hasem ha ki ktang suloi jong ki lehnoh.
Kiba kum kita ki sngewthuh bha ïa ka jingkordor jong ka jingsuk bad ka jingduh kaba ka jingïaumsnam ka wanrah ïa ka ïing ka sem.
Hynrei haba ngi phai pat sha ka por kaba mynta, ngi shem ba ki kam lute ki la jyllei shaba palat.
Ka jingtuh naduh ki khiew syntiew haduh ki ar shaka bad ki saw shaka ki la jyllei na kawei ka shnong sha kawei pat.
Kine ki kam lute ki dei ka jingknieh noh ïa ka umsyep ba la pynjaw shitom da kiwei.
Ki don kiba thied ïa ki ar bad saw shaka da kaba shim ram na ki Bank bad kiwei-kiwei ki shlem.
Katba ka jingsiew kam pat kut, ki mad noh ïa ka jingshah tuh.
Ki don pat kiba la kynshew miet la bad sngi ban ïoh thied ar ne saw shaka khnang ban suk ka leit ka wan, khamtam ïa kiba la don la ka jong ka ïing ka sem bad ki khun ki kti.
Hynrei baroh ka jingtrei shitom bad jingjaw syep ka shu kylla lehnohei tang ha ka shi khyllipmat haba wan ki nonglute ban rong noh ïa kato ka ar ne ka saw shaka.
Ka jingjyllei jong ki nonglute ka buh jingma ïa ki nongshong shnong.
Ki ju ong ba u nongtuh um ju wan rung sha kano-kano ka ïing da kaba pyntip lypa.
Haba u wan, ngim tip la u rah bad ki tiar pynmynsaw ne tang ki kor ban ïoh tuh ïoh thiem.
Wat haba la tip ba u nongtuh u la don ha ïing, ki don ki bym nud ban saham namar kim sngewthikna la u rah bad ki tiar pynmynsaw ne u wan da ka met suda.
Lada jia ba u nongtuh u rah da ka wait ne kano-kano ka tiar pynmynsaw, kan buh jingma ïa ki trai ïing ban ïatynjuh ne ïakhun ïoh ba ka poi sha ka jingmynsaw bad ka jingkhlad.
Ngi kynmaw ba ha ki snem kiba mynshwa ba ju jyllei bha ki nongtuh, ki shnong ki thaw ki ju ïa mih bad rangbah, longkmie bad samla ban pahara ha shnong ha thaw.
Tang ki pulit kim sngewlah shuh ban teh lakam ïa kita ki nongtuh namar ka jingbun palat.
Ban ïakhun ïa kine ki kam tuh kam thiem, la buh ïa ki kor CCTV (Closed Circuit Television Camera) ha kiba bun ki jaka.
Hynrei wat lada ka jingdon jong kine ki kor ka ïarap ïa ki pulit ban thwet ïa kiba donkti ha ki kam lute ne kiwei pat ki kam be-aiñ, dang donkam shuh ban pynkhlaiñ ïa ka jingïakhun namar ka la long shaba palat.
Mynshwa, ki seng lehnoh ki ju phah da ki shithi dawa pisa sha ki nongshong shnong, kam pher la ki dei na kano-kano ka jaitbynriew.
Hynrei mynta, ki nonglute kim don jingmap ïano-ïano bad ki tuh naphang, kat naba ki ïoh.
Kaei kaba kongsan ban leh kum ki nongshong shnong ka long ban shu husiar bad phikir ïa la ki jong ki ïing ki sem da kaba shim ïa ki sienjam bapher-bapher ban khanglad ïa ki nongtuh nonglute ban wan prong ha ïing bad ban rah ei ïa ki jingdon jingem.
Ngim don da kawei pat ka lad, hynrei ban ïada dalade ïalade namar ka jingbun palat ki nongtuh nonglute.
Ka Meghalaya ka la duh noh ïa ka lad ban jam sha ka quarter final wat la ka la lah ban pynliem ïa ka Maha-rashtra da 2-0 kol ha ka jingïalehkai kaba khatduh jong ka lympung U-20 Men’s National Football Championship ha ka Sngi Palei ha Narainpur kaba ha Chhattisgarh.
Kane ka jingbym lah ban pynthikna ka la wan hadien ba ka Mizoram ka la lah ban pynliem noh ïa ka Rajasthan haduh 7-0 kol bad ka la ïoh ban bat ïa ka kyrdan ba hakhlieh jong ka Group-F.Ha kane ka jingïakhun baroh ar ki kynhun ki la pyrshang ban ïakhun tyngeh naduh kaba sdang, ha kaba ka Meghalaya ka la ïoh ban pynkhih jar nyng-kong eh lyngba ka penalty ba la shut da u Mebanaibok Kharbudnah ha ka minit kaba 26.
Kane ka shi kol ka la nang pynïoh mynsiem ïa kane ka kynhun ïalehkai hapoh ka jingïalam u Bah Jeffrey Warlarpih.
Hadien katto katne por ba la bteng biang ïa ka jingïakhun jong ka kylla miet, ka Meghalaya ka la ïoh ban thep biang ïa ka kol kaba ar lyngba u Ïashanbok Buhphang ha ka minit kaba 82.
Haduh kaba kut ka jingïalehkai ka Maharashtra kam shym la lah ban pynphai bad ka la mad ïa ka jingshah rem.
U Wanshwadame Diengdoh u la ïohpdiang ïa ka nam Player of the Match.
Lyngba kane ka jingjop ka Meghalaya ka la kamai 6 point na ki lai sien ïakhun ha kaba kham hashwa ka la jop ïa ka Rajasthan da 3-2 kol, hynrei ka la shah rem noh ha ka Mizoram da 5-0 kol ha ka jingïalehkai ba nyngkong.
Katba ka Mizoram kaba bat ïa ka kyrdan ba hakhlieh duh na kane ka group da kaba kamai 9 point na baroh lai sien ïakhun.
Ka Rajasthan ka la wan balai da kaba kamai 3 point bad ka Maharashtra (0 point) ka la wan ha ka kyrdan basaw.
Kum shi bynta ban ai jinghikai ïa ki samla pule ba kin nang ban pynkhreh ïa ka eksamin JEE bad NEET, ka State Council of Science Technology and Environment (SCSTE) Meghalaya ha ka Sngi Balang ka la ïoh ban pynlong ïa ka jingïalang ai jinghikai ïa ki khynnah pule klas XII na ka thaiñ Nongstoiñ ha West Khasi Hills District.
Ïa katei ka jingïalang ai jinghikai la ïoh ban pynlong hapoh Vanni’s Hall St.Peter’s Pyndengrei ha kaba ki la don haduh kumba 40 ngut ki khynnah kynthei bad shynrang kiba shong klas XII (Science) na ki skul bad kolej bapher-bapher ka thaiñ kiba la wan ban ïashim bynta.
Katei ka projek kaba la tip ruh kum ka Meghalaya Star 30 bad ka jingthmu jong katei ka projek ka long ba lyngba ki prokram ai jinghikai kylleng ka Jylla yn jied kumba 30 ngut ki samla pule kiba kynsai tam na ka bynta ka JEE (Joint Entrance Exam) bad 30 ngut na ka bynta ka NEET (National Eligibility cum Entrance Test).
Ka samla Sngewhunshisha Nongrum ba pule klas XII na Sibsingh Memorial Government Higher Secondary School Nongpyndeng bad u Naame Bankhraw Lyngkhoi, klas XII na ka Anderson Higher Secondary School Nongstoiñ haba kren bad u nongthoh khubor ki la pynpaw ba ki la ïoh jingmyntoi shibun lyngba ki jinghikai na u Dr.Varun ha kaba ki la ïoh mynsiem ban sngew shlur namar ki la sngewthuh kumno ban pynkhreh ïa kitei ki eksam kiba kham eh bad kumno ruh ban ïeng ïaleh haba kynduh ïa ki jingeh ha ka jingïaid lynti jong ka pule puthi khamtam kum ki nongkyndong kim pat ju tip kumno ban ïaksaid bad ban ïeng.
Ka Sorkar Jylla ka la thaw ïa ka Committee kaba kyrpang na ka bynta ban peit ban khmih bad wanrah ka jingpynbeit ryntih ïa ka rukom treikam jong lai tylli ki District Council ha kane ka Jylla.
Ïa kane ka committee yn khlieh da u Chief Secretary u Bah DP Wahlang ha ryngkat ki ophisar ka District Council kum ki dkhot ha ban kdew bad btin lynti ha ka jingtreikam.
Ka jingthaw ïa kane ka Committee la rai ha ka jingïalang kaba la long hapdeng u Myntri Rangbah u Conrad K Sangma, u Symbud Myntri Rangbah u Bah Prestone Tynsong uba peit ïa ka tnat District Council Affairs nalor ki Chief Executive Member bad Executive Member, MDC na ki lai tylli ki ADC.Kane ka Committee kan ïarap ruh ïa ki ADC ban pyni ki lad bad jingkdew ban pynbha ha ka rukom treikam ka ban wanrah jingpynkylla nalor ki lad ki lynti ban nym tlot ka pla tyngka bad jingpynmih pisa jong ki ADC.Haba batai shaphang ki jingïakren bad ki rai, u Myntri Rangbah u la ong ba kane ka jingïalang ka long ban ïatai sani kumno ban pynlah ïa ki ADC ban poi sha ki thong kiba kynthup ïa ka jingkhmih bha ïa ka rukom pynïaid kam bad ki kyndon (Rules) bapher bapher, ka jingpynkhlaiñ ha ka liang ka pla tyngka bad ban pyllait lut ïa ki Bill ba dsng sahteng  kiba la mynjur da ki Ïingdorbar jong kine ki lai tylli ki ADC.U la ong ba ha ka jingïalang la wanrah ïa ki jingpruid dak ban kdew lynti (road map) khamtam ban pynkhlaiñ ïa ka pla tyngka ha kaba ka Committee kan sa iakynduh bad ïakren khamtam ha ka liang ka pisa tyngka jong ki ADC.U la kren ruh shaphang ka jingthung nongtrei kaba khlem ïahap shuh ha ki ADC kaba ktah pynban ïa ka rukom treikam namar ki la bun palat katba u kdew ia ka nuksa jong ka KHADC kaba don kumba 800 ngut ki nongtrei.
Kumta u Myntri Rangbah u la bthah ïa ki ADC ba kin thung da ki riewshemphang khnang ban thaw ki lad ki lynti kumno ban nang pynkhlaiñ ha ka jinglad ki ADC ban pynmih pisa bad jinglum khajna katkum ka jinglong ka rukom treikam bad pynïaid kam ki ADC ha la ki jong ki jong.
U la ong ruh ba ki ADC ki dang dei ban ïoh ka song pisa na ka Sorkar Pdeng na ka bynta ki kam pynroi lyngba ka 15th Finance Commission bad ïa mynta hap ban pynbiang ruh ïa ki kot ki sla kiba donkam  khnang ban ïoh shuh shuh ïa ka pisa.
Na ka jingkit tam ïa ka dewbilat da ar ngut ki nongñiah trok na ka karkhana Amrit Cement Plant kaba don ha Umlaper, East Jaiñtia Hills, ki nongpynïaid kane ka karkhana ki la shem ba ha ki lai snem, ka la don ka jingkit ei ïa ka dewbilat kaba shongdor haduh T.19.45 klur.
Katkum ka khubor ba la ïoh lum na ki pulit, la ong ba ha ka 15 tarik Jymmang, u Mahavir Prasad Sharma jong ka Amrit Cement Plant, u la ujor ba ha ka 8 tarik Jymmang, u Riki Palaong, uba dei u nongñiah jong ka trok AS-01PP-8882, bad uwei pat, u Ala Uddin, uba ñiah ïa ka trok AS-01PP-8885, ki la mih na katei ka karkhana ha kaba ki la kit tam ïa ka dewbilat da mar 50 bad 57 byrni.
Ha ka jingujor, u Sharma u la ong ba ïa kane ka jingkit tam ïa ka dewbilat la leh ha ryngkat ka jingdonkti lang jong ki nongpynïaid ïa kawei ka jaka thew lane ‘weighbridge’.
Ym tang katta, u Sharma u la kam ruh ba ha ki lai snem kiba la leit noh, ka dewbilat kaba shongdor haduh T.19.45 klur ka la shah tuh lane shah pyndonkam bakla, bad kiba donkti ha kane ka kam ki dei ki nongtrei jong ka karkhana, nongbylla, kontraktor, nongtrei ha ka ‘weighbridge’, nongtrei kiba don ha ka tnat ban die bad pynpoi dewbilat, bad ki nongñiah trok.
U khlur ïalehkai phutbol ka ri u Sunil Chhetri ha ka Sngi Palei u la pynbna ban shongthait noh na ka kam ïalehkai bar ri hadien ba ka India kan pynkhreh ïa ka jingïalehkai jong ka FIFA World Cup (qualification) pyrshah ïa ka Kuwait ha ka 6 tarik u Jylliew.
Une u kapten ka kynhun ïalehkai ka ri u la pynbna ïa kane ka rai lyngba ka dur-khih kaba u la buh ha social media.
Une u rangïalehkai ba la 39 snem ka rta u la ïoh ban mihkhmat nyngkong ha ka lympung ïalehkai ri pyrshah ïa ka Pakistan ha ka 12 tarik u Jylliew jong u snem 2005 bad u la ïoh ban thep kol nyngkong na ka bynta ka India ha kane kajuh ka jingïalehkai.
“Kam dei ba nga la sngewthait ban ïalehkai.
Hynrei ha kum kane ka por kaba nga biang pura ha ka rta jong ka kam ïalehkai nga la shim ba kane kan dei ka jingïalehkai kaba khatduh eh ïa nga bad kane ka dei ka rai kaba khatduh ei ïa nga," la pynpaw u Chhetri ha ka dur-khih.
Ïa mynta u Chhetri u la long u ‘rang thep kol ba saw ha ka pyrthei  baroh kawei (94 kol na 150 sien ïakhun) kata hadien u khlur ïalehkai ka Argentina u Lionel Messi (106 kol na 180 sien ïakhun) uba don hadien ïa u Cristiano Ronaldo (128 kol na 205 sien ïakhun) kaba une u khlur ïalehkai u la lah ban pynurlong na ka bynta ka Portugal.
Haba phai sha ka kam ïalehkai, u Chhetri u la long u rangïalehkai ba kynsai ha kaba u la ïoh ban khur ïa ka khusnam AIFF Player of the Year haduh hynriew sien, nalor ba u la ïohpdiang ïa ka khusnam Arjuna Award ha u 2011 bad ka Padma Shri ha u 2019.
Ha kane ka jingïaid lynti kaba 19 snem ha ka kam ïalehkai, u Chhetri u la ong, “Ha kane ka jingïaid lynti ka jong nga ha kine ki 19 snem nga ïoh mad ïa kiba bun hapdeng ka kam, ka jingïaleh bad ka jingkmen.
Ha kiba bun ki lympung ïalehkai kiba nga la ïoh ban ïalehkai, nga la ïohmad ïa ki jingbha, ki jingsngewsih bad ki jingkmen.
"“Ha kine ki shibnai shiteng,  ar bnai, nga la pyrkhat bha ïa lade ha shwa ba ngan shim ïa kane ka rai ban shongthait noh na ka kam ïalehkai bar ri bad kane ka jingïalehkai kan dei kaba khatduh eh ïa nga.
"Ha ka jingïaid lynti jong u ha ki jingïalehkai na ka bynta ka ri, u Chhetri u la ïadon bynta ban rah ïa ka nam lahduh ha ka AFC Challenge Cup ha u 2008, ka SAFF Championship ha u 2011 bad 2015, ka Nehru Cup ha u 2007, 2009 bad 2012, kumjuh ha ka Intercontinental Cup ha u 2017 bad 2018.
Ha kane ka jingïalehkai kaba khatduh jong u Chhetri na ka bynta u bnai ban wan, ka India ka la don ha ka kyrdan ba-ar ha ka Group-A jong ka FIFA World Cup (qualifying) ha kaba ka la kamai 4 point, kata hadien ka Qatar kaba dang lamkhmat, katba ka Kuwait ka la don ha ka kyrdan basaw bad 3 point.
Ka ïingbishar District & Session Judge jong ka West Jaiñtia Hills ka la rai pynshitom da kaba set patok shi jingim bad daiñ kuna ïa u Ram Dhar halor ka jingdonkti ban pynïap dusmon ïa u Trebor Hinge.
Ïa ka hukum pynshitom ïa u Ram Dhar, ka ïingbishar ka la pynmih ha ka 14 tarik Jymmang ban set patok shi jingim bad daiñ kuna T.5,000 bad la bthah ruh ban siew bai lutksan sha ki bahaïing jong utei u lanot haduh T.3 lak tyngka.
Katkum ka khubor na u Superintendent of Police ka West Jaiñtia Hills District, la ong ba u Ram Dhar u la pynïap ïa u Trebor Hinge na ka shnong Nongbah ha ka 11 tarik Rymphang 2015.
Ïa ka mukotduma pyrshah ïa u Ram Dhar la pynrung ha thanat Jowai katkum ka Case No.22(2)15 U/S 302 IPC ba la shimti da u SI S Pariat.
Naduh kita ki snem ka Ri Khasi ka la shah lynsher ha ka saw ka sian kaba lynter taid na ka synshar teh-mraw ki phareng, jyllei sa ki dkhar kiba la lyngkien ha sor bad ha nongkyndong, kiba wanlam ïa ka hiran ha ki trairi traimuluk ha ban da suwan.
Lehse ki riew rangbah ha kita ki por ki don byllai ki jingjynjar ha ka imlang sahlang ba ki dei ban kit, kumjuh ruh ki seng bhalang ki kynhun laiphewjait kiba dei ban kit ïa ka khia ka shon jong ka jaitbynriew.
Nakata ka daw u Sohpetbneng u long ba dang hap ban tyngkan shwa namar ba ka jingshyrkhei na kiwei kiwei ki bynta ka la shlei haduh tyngkong bad khyrdop jong ka Ri ka raij.
Ym lah ban kynnoh ïa ki longshwa man-shwa ha kata ka juk haba ka kyrdit jong ki longïing longsem bad jong ka jaitbynriew ka long kaba la palat liam.
Kumta ym dei ban dang khmih lynti ïano ïano ban phikir ïa ka thaw ba ker sawdong da ka khlaw ba rben naduh tbian haduh kliar jong u Lum Sohpetbneng.
Hynrei don kiba bynnud bad buhnud ba wat tang kawei ruh na ki kynhun seng Khasi ha kita ki snem ki khlem khluh ban phikir ïa ka ban thwet ki lynti ban syllok bad ka Raij Sumer ne Raij Mawbuh na ka bynta ban pynneh, sumar sukher bad pynphuh pynphieng ïa ka lyngwiar sawdong u Lum Sohpetbneng.
Kaba bynnud, buhnud bad khmih lynti ïa ki kynhun seng Khasi ka long namar ba ka dei halor ka nongrim jong ka ban kyntiew ïa ki riti dustur tynrai, khlem pat ktah ïa ka niam tynrai.
Kumta lada dei lei lei ïa ka niam tynrai, ka la dei ka deiti jong kano kano ka kynhun seng Khasi ban ïeng rangbah naduh kita ki por ban pyrshang wat lada dei tang khyndiat khynsoit ruh.
Hynrei jar jar ym don mano mano lait na u Fr Sngi u ba atnud marwei shimet ban pyrshang wat hapdeng ba shah teh ha ki jingkitkhlieh da kumwei pat ki rukom.
Ka la shim por da ki phew snem ba u Fr Sngi un duriap halor ka kam bakhia shaphang u Sohpetbneng, haduh ba na ka kamram kum u lyngdoh Balang Katholik ban thaw lad lyngba ka kam shakri paidbah ha ka balang ban kyntu kynpham ïa la ki parabangeit ban kyrshan ïa ka jingthmu basngur.
Kat ka longrynñieng jong u Fr Sngi, ym don ki parabangeit Katholik ki ban kyrngah ne pyrshah ïa ka jingthmu ba-sngur mynsiem, wat lada ym don kano kano ka snap ha ka balang Katholik.
Hynrei ka saiñpyrkhat jong u Fr Sngi ka la pynskhem ïa ki parabangeit ka balang Katholik ban kohnguh bad buddien ïa ki jinghikai kiba la pynshongñia katkum ka juban baskhem kum u rangbah Khasi.
Hynrei ki jingthmu jong u Fr Sngi ki la tyngkhuh diengpyngkiang na la ki parabangeit kiba khlem lah ban pdiang ïa ki jinghikai pynshai, khamtam ki para lyngdoh ha ka balang Katholik kiba dei na kiwei pat ki jaitbynriew.
Jar la katta ym don ba lah ban tapnia ne kynthoh pyrshah markhmat ïa u Fr Sngi namar ba u don ki ñia kiba skhem ban batai ïa la ka jingsngewthuh kaba don la ka nongrim.
Na kata ka daw ba u Fr Sngi u la tur shaphrang ban thwet ki lynti ban pynïeng la ka rasong ha ka nam jong u Sohpetbneng, kum ka thymmei jong ka longbynriew manbynriew jong ki paidbynriew Khasi.
Ha u snem 1981 u la ioh lad ha ka khep ba la kyntang lyngdoh ïa la u pyrsa lajong u Fr Cyprian Phrang Lyngdoh.
Ha ka 3 tarik Jymmang, 1981 ka la don ka jingrakhe kaba khraw ha Mawbri na ka bynta ka jingkyntang lyngdoh ïa u pyrsa jong u Fr Sngi, ha kaba baroh ki parabangeit Khristan Katholik ki la duwai bad rwai shitrhem katkum ki riti balang Katholik.
Tang u Fr Sngi mawei uba khlem klet pat ïa u Sohpetbneng wat kat kata ka rong ka taw, ka risa ka kynhoi ba lehkmen na ka bynta ba la ioh sa uwei u lyngdoh na ka thaiñ uba dei artat u pyrsa trai lajong.
Ha kata hi ka janmiet u Fr Sngi u la pynkhreh ban leit kiew sha kliar Lum Sohpetbneng, hynrei ba la kham pajih na shnong Mawbri, ki la shong thai noh ha kawei ka longïing ha ranab lum.
Ha kata ka janmiet u Fr Sngi u la ioh lad ban khana parom shaphang ka thymmei jong ka jingkieng ksiar u Lum Sohpetbneng ha la ki parabangeit ha kaba la don ryngkat u pyrsa lajong, u Fr Cyprian Phrang ba dang shu dep kyntang ha kata hi ka sngi.
Ynda la dep ka khana parom, la ïa shongthait bad thiah jah jrem noh shwa ban khie pat ban kiew ïa u Lum Sohpetbneng.
Dang dum ïong ngit shwa ka phyrngab jong ka 4 tarik Jymmang, 1981, la ia khohreh baroh ban sdang noh kata ka ban kiew sha kliar Lum Sohpetbneng bad shwa ban saw ka tyng-ab, ka kynhun jong u Fr Sngi ki la poi tiap ha kliar Lum Sohpetbneng.
Da ka jing-kmen kaba khraw ki la ïa risa kynhoi, hynrei u Fr Sngi ha la marwei u la bynñiaw namar ba la nang julor shuh shuh kata ka duwan bad ki mawbynna haba nujor bad ka sien nyngkong ba u la leit kiew bad la ka kynhun kum u samla myn ha ka snem 1935.
La sngew dei ban ban jur sa shisien ba u Fr Sngi kum u samla u la sakhi ïa ka ba la lehsang ban pynkhyllem ïa ki mawbynna bad pynpra ïa ka duwan ha u snem 1935, ha kaba ki la pynbha malu mala kat ba lah.
Sa ha u snem 1981 u Fr Sngi u dang bynñiaw biang sa shisien ba ym don tang iwei I rang ne thei Khasi lane ki kynhun ne seng Khasi ki ban suitñiew ïa ka duwan dupat Sohpetbneng.
Ki samla kiba thoh ïa ka eksamin Common University Entrance Test (CUET) 2024 kiba la wan na ki jaka bad ki distrik bapher-bapher ba la pynlong hapoh ka skulbah North Eastern Hill University (NEHU), ha ka Sngi Balang ki la ïa kulmar thlim ban ïeng bad ban ap ïa ka por thoh eksamin namar naduh ka por 12 baje mynsngi haduh ka por 4 baje janmiet ruh ki khlem pat lap wat tang ïa ka kamra thoh eksam.
Kum ban shu kdew hangne, ka dei ha ka sien kaba nyngkong ba ka jylla Meghalaya ka la pynlong ïa ka eksamin CUET ha kane ka kynti kaba mynta kaba la sdang ha ka 15 tarik u Jymmang 2024 kaba la pynlong ha lai tylli ki Centre kata ha Shillong, Jowai bad Tura.
Kane ka eksamin ka la sdang naduh ka 15 tarik u Jymmang 2023 bad kan kut ha ka 24 tarik u Jymmang 2024 ka ban pynlong ha 26 tylli ki Centre ha kylleng ka jylla kata 12 tylli ha Shillong, 5 tylli ha Jowai bad 9 tylli ha Tura.
Katkum ka jingïoh jingkheiñ ki don baroh 8,535 ngut ki khynnah ki ban ïakhun ïa ka eksam ha ki Centre ha nongbah Shillong katba 5,618 ngut ha ki Centre ha Tura bad 4, 269 ngut ha ki Centre ha Jowai.
Ha katei ka sngi nalor ka jinghap slap ka la wanrah ruh ïa ka jingtyngngaiñ bad ka jingkhynñiat na ka jingbun palat kiba la ïeng laiñ ban wad ïa ki kamra ba ki dei ban thoh ïa ka eksam.
Kane ka jingkulmar ki samla ba thoh eksam kadei namar ka jingbym tip bha ïa ki kamra ban thoh eksam na ka jingbym pynbiang ïa ki rukom batai ne pynshai bad kaba la pynkulmar bad pynsah lyngngoh ïa ki khynnah ka long ba kim tip haei ka mala ba ki dei ban thoh.
Lada ki leit ban wad ha ki kamra ki la shah phah pynban na kawei ka kamra bad ka mala sha kawei pat bad ym tang katta wat ki khynnah kiba la shong hapoh ki kamra thoh eksamin ruh ki dang don kiba la shah pynmih shabar.
Haba ïoh ban ïakren bad ki kmie ki kpa bad ki bahaïing-bahasem kiba la wan ban synran ïa kitei ki samla kiba la wan ban thoh ïa katei ka eksam, ki la ïathuh ba ki la wan synran ïa ki khun jong ki naduh ka por 12 bad 1 baje mynsngi ha NEHU hynrei wat haduh ka por janmiet ruh ki khun jong ki kim pat ïoh satia ban shong wat hapoh ka kamra klas ruh.
Kitei ki kmie ki kpa ki la pynpaw ruh ba ki don ki samla kiba dei ban thoh eksam ha ka por 1 baje mynsngi hynrei wat haduh ka por 4 baje janmiet ruh kim pat ïoh rung ne lap ïa ka kamra ba ki dei ban shong bad ban thoh ïa ka eksam.
“Kaei kaba ngi ïohi hangne ka long ba kam long kaba la pynkhreh bha ha kata ka rukom, ym don ki ban pyni lynti ha kano ka mala ba ki dei ban leit thoh hynrei ki khynnah ki la shu mareh sharum-shaneng bad ki kmie ki kpa bad ki hymmen ki para bad ki paralok kiba la wan synran ïa ki, ki la kulmar hi thlim", la ong kitei ki kmie ki kpa.
Shuh shuh kitei ki kmie ki kpa ki la ong ruh ba namar ka jingmareh bad ka jingsheptieng jong ki katto-katne ki samla ba ïoh lehse kim ïoh ban thoh ïa katei ka eksamin, ka la pynlong ïa ki katto-katne ngut ki samla ba kin kyllon ïap-ler ha madan bad la pynkit noh ïa katei ki samla sha ka jaka ai jingsumar.
Nalor ka jingïoh slem jong ki samla ïa ki ‘Admit Card’ ban leit thoh ïa katei ka eksam CUET, na ka liang ki kmie ki kpa jong ki samla ki la pynpaw ruh ba lyngba kine ki kynrum-kynram bad ki jingjia kiba la jia na ka daw ka jingbym pynbit pynbiang ïa ki rukom thoh eksamin jong ki samla.
Kumta kum ka sorkar ka dei ban pynbeit ryntih nangne shakhmat ïa ka rukom thoh eksamin ki khynnah pule ka jylla khnang ba kum kine ki kynrum kynram bad ki jingeh jong ki samla kin nym don satia.
“Ka long kaba sngewsih ban jia kumne hynrei ngi kyrmen ba ka sorkar nangne shakhmat lyngba kane ka jingjia mynta ka sngi, ka dei ban pynbeit bha bad kane ka jingjia ka la jia hapoh kane ka phyllaw jong ka NEHU hynrei ngim tip pat ba ïoh lehse kum kine ki jingjia ki la jia ha kiwei ki jaka thoh eksamin ruh kiba don hapoh ka jylla", la ong kitei ki kmie ki kpa.
Kum ban shu pynkynmaw, ïa ka eksamin CUET la pynïaid da ka National Testing Agency (NTA).
Hadien 13 bnai kynthih ki nongrep ka shnong Khanduli kiba don pynthor, hali ha shnong Karbi ha Assam kin sa ïohlad ban leit rep biang naduh ka 21 tarik Jymmang 2024.
Kane ka la urlong ha ka jingïakynduh lang jong ka Dorbar Shnong Khanduli bad ka Soching Amring Border Development Committee (SABDC) ha BOP jong ki pulit Assam ha Khanduli, West Jaiñtia Hills Distrit ha ka 16 tarik Jymmang.
Ïa ka Dorbar Shnong Khanduli la mihkhmat da u Waheh Shnong Bah Yooshida Nongspung bad kiwei kiwei ki nongïalam kynthup ïa u MLA barim u Bah Draison Kharshiing katba ïa ka SABDC la lamkhmat da u President u Agustine Hanse nalor kiwei.
Katei ka jingïakynduh lang ka la long ha ka jingkhmih jong ki Border Magistrate na West Jaiñtia bad West Karbi Anglong kata u Dr.P Langbang bad Alamgir Laskar.
Katei ka jingïakynduh lang ka la mynjur ban ailad ïa ki nongrep jong ka Khanduli ban sdang biang ïa ka jingleit rep jong ki hadien ba ki trai khyndew kin leit pyni ïa ki kot pata jaka sha ki waheh shnong jong ki shnong Karbi kiba ki jaka puta ki don.
Shuh shuh ki nongïalam jong ka SABDC ki la ïathuh ba kin sa leit ai jingtip sha ki waheh shnong bad ki nongshong shnong jong ki 32 tylli ki shnong Karbi kiba ki jaka puta jong ki Pnar ki don.
Ka jingïakynduh lang kala rai ban aiti sha ka sorkar Meghalaya bad ka sorkar Assam ban rai haei ban pynïeng biang ïa ka khyrdop ne ka Entry Tax Gate lum khajna jong ka KAAC kaba la shah weng ha u bnai Nailar (August) 2023.
Ka jingïalang ka la rai ba baroh ki arliang mamla kin pdiang ïa ka rai ban sa shim da ki sorkar jong ka Meghalaya bad Assam.
Ka jingïakynduh lang ka la rai ba naduh mynta ka leit ka wan jong ki paidbah bad ki kali sha baroh artylli ki jylla kala plie bad ka Dorbar Shnong Khanduli kan pynthikna ïa ka jingshngaiñ jong ki Karbi kiba wan sha Khanduli bad kiwei de ki shnong Pnar katba ka SABDC ruh kan pynthikna ïa ka jingshngaiñ jong ki Pnar kiba leit sha Assam.
Ka jingïalang ka la rai ba kino-kino ki jingshna ne projek bathymmai ne ki jingthung dieng kin ym sdang khlem pat dep ka jingïaleit jurip lang jong ka Assam bad Meghalaya.
Shuh shuh ka jingïalang kala rai ba ka dorbar shnong Khanduli bad ka SABDC kin nym pynthut ïa kino kino ki kam pynroi ha ki khappud bad kin ieh ha ka jingstad jong ka sorkar Assam bad Meghalaya.
Ka jingïalang kala rai ban khang ïa ka jinglum palat pud ïa ki jhur ki jhep ha ki khlaw ki btap kum u lungsiej, ka jingsiat pathar ïa ki sim ki doh mrad bad khwai dohkha da kaba pyndonkam ïa ki kynja pynbthei.
Ka jingïalang ka la rai ba ki Pnar kiba don jaka puta ha Assam kin register ïa ki jaka puta jong ki bad siew khajna sha ka Assam bad ki Karbi kiba don jaka ha Meghalaya kin register ïa ki jaka jong ki sha Meghalaya bad siew khajna sha Meghalaya.
Ka jingïalang kala rai ruh ba ka shnong Khanduli bad ka shnong Am-ih kin ïa shong pynbeit noh ïa u pud u sam jong ki.
Haba ïaid sharum shaneng ha nongbah Shillong, ki don ki jingthoh “Shillong Smart City" ha ki nar ba sam bording sha ki longïing longsem bad kiwei pat ki shlem.
Ngi tip ba ka Shillong ka la shah kynthup ha ka thup jong ki 100 tylli ki ‘Smart City’ ha u snem 2018.
La san snem tam ngi la ïaid naduh ba ka Shillong ka la shah kynthup kum kata ka ‘Smart City’ ha kaba yn hap ban pynwan dur thymmai ïa ki lynti syngkien, rukom sam umbam bad bording, bad kiwei-kiwei.
Hynrei ha kine ki san snem bad ha shwa jong kata ruh, ka Shillong ka dang dei hi kata ka ‘Dheng City’ namar ka jingkhapngiah ka la long shaba palat liam bad ym i don lad shuh ban leh da kumwei pat pynkylluid ïa kane ka sor kaba la shna khlem da don ka saiñdur.
Lada ïaid da kjat ha ki jaka paidbah ruh khap-ngiah, lada shong da ka kali ruh khapngiah.
Peit tang kaei kaba la jia ha ka Sngi Saitjaiñ hadien ka jingpluh jong kawei ka ïing maw ha Khyndailad.
Sbak, sahkut ka Shillong!Kane ka ‘Dheng City’ kan sa ïalam sha ki jingeh kiba nang kham pynsyrtok ïa ngi baroh.
Ki kali thymmai ki mih da ki spah tylli ha ka shi sngi.
Ki kali kiba wan na kiwei ki distrik ki long da ki phew hajar ha ka shi sngi.
Ki kali kiba wan tuid na Assam ruh ki la nang bun.
Ngi shu ïohi tang ka jingkhapngiah kat shaba phai.
Lada ïaid da kjat kum ha Motphran bad Khyndailad, ka long kumjuh.
U khun bynriew u la dap smam kat shaba leit.
Ki ïing ki sem ruh ki ïeng mar syndah haduh ba teng-teng lada kum kren jam, kito kiba sah markhap ki la ïohsngew sa ïa ki kam ïing ki briew! Dheng kat shaba phai.
Ym i don jingkyrmen shuh ba ngin ïa lait na kane ka ‘Dheng City’.
Ka dheng kali ha Shillong, kaba la hap ban ïakren shi ïakren na ka por sha ka por, ka dei namar ka jingkhapngiah ki surok, ka jingbun palat ki kali, ka jingïaknieh ban ïoh poi nyngkong watla ym don khusnam na ka bynta kita kiba wan nyngkong, ka jingduna ki jaka pynïeng kali bad ka jingbymlah ban thaw ïa ki surok thymmai.
Ki surok ki long kumjuh, ki kali ki la nang kharoi haduh ba la ishyrkhei.
Ki kali ki la khapngiah ha ki surok shnong namar bym don jaka set.
Man la ka sngi, da ki phew tylli ki kali thymmai ki mih na ki jaka die la kumba mih ki kber.
Kane ka mat ka la poi shaduh ka Meghalaya High Court hadien ba u Bah Philip Khrawbok Shati u la mudui sha ka ïingbishar halor ka dheng kali ha kane ka nongbah khamtam ha ka thaiñ Kachari.
Ka sorkar kam len ba ka dheng kali ka dei ka jingeh khamtam ba kane ka jaka ka long lum bad ka jynjar ban pynmih ne shna surok thymmai.
Nalorkata, ka la pynpaw ba kiba bun ki jaka ha Central Shillong ki dei ki jong ki shipai lane kita ki Defence Land.
Ka long kaba jynjar ban ïoh ïa ki jaka shipai ban pynkylla sha ki jaka paidbah.
Hynrei lada don ka mon, lah ban pynlong kam.
Ngi la ïohi ïa ka jinglong kam ha ka jingpyrshang ban ïoh pyndonkam paidbah ïa ki jaka shipai.
Kane ka dei ha ka por ba ka sorkar ba la ïalam da u (L) Bah EK Mawlong ka la don ha ka bor.
Hapdeng khyndiat bnai, kane ka sorkar ka la lah ban pynkohnguh ïa ki bor ha Delhi ban ai lem ki jaka shipai ban ïoh pyndonkam na ka bynta ka jingmyntoi ki paidbah.
Ki sorkar kiba wan hadien ki la ïa pyrshang ban ïakren ha Delhi tangba ki dei ban kham pyneh ïa ki jingïakren khnang ba ka kam kan urlong.
Dang shen ha High Court, ka sorkar jylla ka la ai syrnod (Certificate) dalade ïalade ba ka la don ka jingkiew na ka 2 sha ka 70 ngut ki khynnah skul kiba la sdang ban shong da ki bos ba ka la pynkhreh kum shi bynta ban pynduna ïa ka dheng kali ha ka nongbah.
Hynrei, na ka liang ka High Court ka la kynthoh ba kane ka jingai syrnod kam don jingmut namar haba la peit bniah, ki lah ban don palat 50,000 ngut ki khynnah skul tang ha Shillong.
Ha kiba bun ki bynta, ka ïingbishar ka la pynpaw ïa ka jingsngewkhia ym tang namar ba ka jing-long jingman ka long kaba ishyrkhei, hynrei wat ka sorkar jylla kam i don ka jingkwah ban leh eiei halor kane ka mat.
Ka dheng kali ha Shillong, lehse, ka dei kaba wan nyngkong eh.
Ngim sngewdon jingkyrmen shuh ba yn dang lah ban pynkylluid ïa kane ka ‘Dheng City’ bad ngin hap ban shu ïa kham mih kloi na la ïing lada ngi kwah ban poi ha ka por namar yn ym don sorkar shuh ka ban lah ban leh eiei bad ka Shillong kan ïai neh kum kata ka ‘Dheng City’.
Ki jingjia shah tuh kali bad ar shaka ha kane ka nongbah bad ki jaka ba marjan ki la bteng haduh kine ki sngi.
Katkum ka khubor ba la ïoh lum na ki pulit, la ong ba u Jeff Efisio Mawrie u la ujor ba ha ka miet jong ka 10 bad 11 tarik Jymmang, ki runar ki la tuh ïa ka thuk-thuk jong u (ML-05Z-5871) na Pohktieh Nongthymmai, Shillong.
Sa ha kawei pat ka jingjia, ki pulit ki la ïathuh ba u Larry P Syiem u la ujor ba ha ka miet jong ka 10 bad 11 tarik Jymmang, ki runar ki la tuh ïa ka thuk-thuk jong u (ML-05T-4893) na Pohktieh Nongthymmai, Shillong.
Ym tang katta, ki pulit ki la pyntip ba sa u Dipjoyti Boro u la ujor ba ha ka miet jong ka 10 bad 11 tarik Jymmang, ki runar ki la tuh ïa ka thuk-thuk jong u na Nongshiliang, Nongthymmai, Shillong.
Nalorkata, ki pulit ki la ai jingtip ba u Kondrowell Tham u la ujor ba ha ka miet jong ka 8 bad 9 tarik Jymmang, ki runar ki la rong noh ïa ka thuk-thuk jong u (ML-05W-2449) na Shella.
Shuh shuh la pyntip ba u Rubul Das u la ujor ba ha ka 11 tarik Jymmang, ki runar ki la tuh ïa ka thuk-thuk jong u (AS-01FV-3957) na Khyndai Lad.
Ki lehnoh Houthi na Yemen ha ka Sngi Balang ki la pyntip ba ha kane ka por ki dang peit thuh bha ia ka jhad thma jong ka US bad kumjuh ruh ka jhad kit mar jong ka US kaba don ha Red Sea bad ki la pyntip ruh ba ki dang ap ia ka por ba kin thombor ia ki jhad ka US kiba don ha katei ka bynta jong ka duriaw kaba don hajan Yemen.
Katei ka jingleit thombor jong kitei ki lehnoh ia kat ki jhad kiba iaid lyngba na katei ka bynta jong ka duriaw Red Sea, ka long naduh ba ka Israel ka la leit ban hiar thma ia ka Gaza.
Kumta kitei ki lehnoh ki pyrshah jur ia katei ka jingleit hiar thma jong ka Israel pyrshah ia ki lehnoh Hamas kiba la synshar ia ka nongbah Gaza mynta da ki phew snem.
Haba iakren bad ki lad pathai khubor, u nongrah ktien jong ka Houthi- u Yahya Sarea u la ong ba ka Houthi ha kane ka por ka phai khmat sha katei ka jhad thma jong ka US kaba kyrteng ka ‘Maysun’ bad kaba don ha ka bynta jong ka Red Sea ha ryngkat bad kiwei de ki jing-iada jong ka US kiba kynthup ia ki ‘namding bad kiwei kiwei.
La ong ba ka Houthi ka thmu ban ther bom ia katei ka jhad ‘Destiny’ jong ka US ruh namar ka dei ka jhad kaba la leit poi sha ka jaka ïeng jhad jong ka Israel sha Eilat ha ka 20 tarik u Iaiong.
Kumta, la ong ba naduh ba ki Houthi ki la sdang ban pynthud ia kat ki jhad kiba leit poi sha katei ka bynta jong ka duriaw, ki jhad jong ki ri bapher ki la hap ban kiar noh ia katei ka bynta bad ki hap pat ban leit iaid kyllaiñ na kiwei pat ki lynti iaid ban pyllait ia ki na ki jingma jong ki kam thombor ka Houthi.
Kumjuh ruh la ong ba ka United States bad ka Britain ha kine ki khyndiat por ba la leit, ki la ther kylla sha Yemen, kum ka jingmaham ia ki lehnoh Houthi ba kim dei ban pynthut ia ki jhad jong ki kiba leit poi ne iaid lyngba ia katei ka bynta jong ka duriaw kumba ki ju leh man ka por naduh ba la iaid ka thma hapdeng ka Israel bad ki Hamas hapoh Gaza.
Ha kane ka khubor kaba sngew shyrkhei la ong ba ki bor pyniaid ki la ioh bat noh ia uwei u khynnah uba rah ia ka suloi heh bad uba thmu ban leit rung bad thombor ia kat kiba don hapoh ka iingmane ha ka nongbah Louisiana.
Kane ka la jia ha ka iingmane St.Mary Magdalen Catholic Church hapoh Abbeville, ha kaba ki don kumba 60 ngut ki khynnah rit kiba dang leit sha ka jingpdiang ‘Communion’ kaba nyngkong.
Hynrei la ong ba katba kitei ki khynnah ki dang pynkhreh ban leit shakhmat ban leh ia ki niam ki rukom kumba ju dei, ki kmie ki kpa jong kitei ki khynnah kynsan ki la iohi ia utei u khynnah 16 snem uba rah ia katei ka suloi heh bad ki la ia bat noh ia utei u khynnah bad ki la knieh pynstet ia katei ka suloi kaba u rah haduh ba ki pulit kin da wan ban shimti bad rah noh syndon ia utei u khynnah.
Ki bor pyniaid jong katei ka iingmane hadien katei ka jingjia, ki la iathuh ba ha ka por ba dang pyniaid ia katei ka jingpdiang ‘Communion’ ha katei ka sngi, la don kiba plie tuh ia ka jingkhang kaba shadien jong katei ka iingmane da ka jingthmu ban leh kam sniew ne leh eiei ha katei ka jaka.
Kat haduh mynta ym pat shym la lap ia kiba thmu bad kiba don kti ban ia suh buit halor katei ka kam thombor da kaba pynshlur ia utei u khynnah 16 snem ba un leit ban thombor syndon hapoh ka iingmane.
Ia utei u khynnah la ioh ban kem noh da ki pulit ka Abbeville bad la iathuh ba u la don 16 snem ka rta bad kumta ki la bat noh ia u hapoh ka thanat jong ka Abbeville na ka bynta ka jingtohkit kaba bniah haba iadei bad katei ka jingthmu thombor jong u ha katei ka sngi.
Ha kajuh ka por ruh la ong ba ka tnat FBI ka dang ialeh ban wad bniah bad ban bud-dien ia kiba suhbuit bad don kti baroh ha katei ka kam kaba la wanrah jingma bad pynsyier ia kiba bun ki paidbah riewngeit kiba thmu ban leit sha katei ka iingmane ban shakri kumba ju long man ka Sngi U Blei.
Ki pulit ka Zofingen ha ka Sngi Palei ki la iathuh ba uwei u briew u la pynmynsaw ia katto katne ngut ki briew ha ki surok ka thaiñ Shatei jong ka Switzerland ha Zofingen ha ka Sngi Balang.
La ong ba utei u briew u don ia ka tari ha ka kti bad da katei ka tari kaba u la pynmynsaw bad thmu ban thombor ia kat kiba u iakynduh ha ka lynti iaid jong u ha katei ka sngi.
Ki pulit kim shym la ai jingkheiñ ne pynshai ia ka jingdon kiba ngat bad mynsaw ha katei ka jingjia lane ia ki jingtip bad ka kyrteng shaphang utei u briew uba leh ia katei ka kam thombor ha katei ka jingjia.
La ong ba utei u briew u la dung shuwa nyngkong ia uwei uba iaid lynti hajan ka stashon rel kaba don ha katei ka shnong Aargau Canton kaba don ia kumba 12,000 tam ki paid nongshong shnong bad kumba 60 Kilometre lane kumba 38 Mile na ka phang West jong ka Zurich.
Hadien kata, utei u briew u la dung bad pyn mynsaw biang sa ia katto katne ngut ki briew katba kiba u iakynduh ha ka lynti hashwa ba un leit rung noh sha kawei ka iing.
Hadien 2 kynta ba ki pulit ki la ioh jingtip shaphang katei ka jingjia, ki pulit ki la ioh ban kem noh ia utei u briew bad la ong ba utei u briew ialade ruh u la don ia ki dak mynsaw ha ka por ba ki pulit ki ioh bat ia u ha katei hi ka sngi.
Ka seng National Socialist Council of Nagalim (NSCN) ka la ai jubab halor ka jingshah kynnoh ha ka National Investigation Agency (NIA) ba ka la kyrshan ïa ki kynhun ba la shah ñiew beaiñ ha Manipur.
Kumba ka la paw ha ki lad phah khubor la pynshisha ba ka kynhun NSCN ka la ai jingkyrshan ïa ki kynhun pyntriem kiba la shah ñiew beaiñ ha Manipur.
Ha kaba ïadei bad kane ka bynta, na ka liang ka seng ka la kyntait halor kane ka jingpynshisha jong ka kynhun NIA.Ka NSCN ka la pyrkhat jngai ha kaba ïadei bad kane ka jingïalam bakla ba la leh da ka sorkar India pyrshah ïa ka seng kaba la dep ban soi ïa ka soskular sangeh ïasiat bad ka sorkar bad kaba la don bynta ban ïakren ha ki kam saiñ pyrthei ha ki 27 snem ba la leit.
Ka seng NSCN ka la kyntait halor ka jingdonkti bad ki lehnoh Kuki National Army (B) ne ki People’s Defence Force, ha kaba ki la shah kynnoh ba ki la leh ïa ki kam thombor.
Ka NSCN ka la kynnoh kylla ba ki shipai ïada ri ki la ai ka jingkyrshan sha ki KNA(B).
U Leishiyo Keishing, uba long u MLA ha Manipur, u la thoh da ka shithi sha u Myntri Rangbah u N Biren Singh ban kyrpad ba u la dei ban shim ki sienjam na ka bynta ban pynmih noh ïa ki poiwir kiba na Myanmar sha ka jaka ba ki wan.
Ha ka shithi, ba la phah sha u Myntri Rangbah naduh ka 9 tarik, Jymmang, u MLA na Phungyar (ST) Assembly konstitwensi u la pynpaw ka jingsngewkhia shaphang ka jingbuh jingma na ka jingwanrung beaiñ bad buhai shnong ki poiwir na Myanmar sha ka jylla.
U la ong ba ki la don palat 5,800 ngut ki poiwir kiba la wan rung beaiñ na Myanmar kiba la poi ban buhai shnong ha Manipur naduh u Naiwieng jong u snem 2023.
Katkum ka jingbuh jingkheiñ la ong ba ki la don kumba  5,173 ngut ki briew ïa kiba la ngat ha ka jingkhmih jong ki bor pynïaid distrik.
U la ïai ban halor ka jingkyrpad jong ki nongshong shnong kiba la pynpaw shai halor ka jingshah ktah jur jong ka kam bylla sngi bad ka kam trei ïing briew, ka jingnang sniew ki jinglong jingman kiba la mih ha ki thaiñ khappud.
Kumba la sakhi, la ong ba wat ki bor pynïaid shnong kim lah ban leh ei ei ha kaba ïadei bad ka jingtehlakam ïa ka jingwan rungtuh jong ki poiwir na ka daw jong ka jingbud jong ki ïa ka riti bad dustur.
U MLA u la pynpaw ka jingsngewkhia halor ka jingshngaiñ jong ki trai shnong, ha kaba u la ong ba kiba bun ki kam pynïap briew bad ki jingrahbor ki dei kiba la leh da ki poiwir ha kaba ki la lait na ki kti jong ka aiñ da kaba phet rieh lyngba ki bynta khappud sha Myanmar.
Ka sorkar kmie ha ka Sngi Ba-ar ka la nang pynjlan shuh shuh ha kaba ïadei bad ka jingpyrkhing ïa ka seng LTTE sa san snem na ka bynta ka jingai mynsiem jong ka halor ki kam sniew jong ki kynhun pyrshah sorkar napdeng kiba bun bad ban ai jingkyrshan ïa ki kynhun kiba don hapoh ki bynta jong ka ri, khamtam ha Tamil Nadu, nalor ki jingbuh jingma ha ki bynta kiba hap hapoh ka ri.
Ka tnat ki kam pohïing jong ka sorkar kmie ka la pyntreikam ïa kane ka jingpyrkhing hapoh ki kyndon (1) bad (3) jong ka kyndon kaba 3 jong ka Unlawful Activities (Prevention) Act, 1967.
Ha ka jingthoh ba la phah, ka tnat ki kam pohïing ka la ong ba ka LTTE ka dei ka kynhun seng kaba na Sri Lanka hynrei ki nongkyrshan, ki nongai mynsiem bad ki nongïarap jong ka ki dei kiba napoh ki bynta jong ka ri India.
Ka sorkar kmie ka la ngeit ba ka kynhun LTTE ka dang don bynta ha ka ban leh ïa ki kam beaiñ kiba buh jingma ïa ka shongsuk-shongsaiñ  bad ka jingshngaiñ jong ka ri.
Ka seng Trinamool Congress (TMC) ha ka Sngi Ba-ar ka la ong ba u Amit Shah uba long u Myntri ka sorkar kmie uba dei khmih ïa ka tnat ki kam pohïing u la pynshisha da kaba ong ba ka seng BJP kan sa nang pynheh shuh shuh ha kaba ïadei bad ka jingtreikam jong ka skhim ‘Lakhsmir Bhandar’ sa  kumba `.100 kaba long ka jingñiew beiñ ïa ki long-kmie jong ka West Bengal.
Ka seng BJP ka la kyntait halor kane ka jingpynshisha bad kynnoh kylla ba ka seng TMC ka la ïalam bakla da kaba kren ïa kitei ki kyntien pyrshah ïa u Shah.
Ha ka jingai jingkren ha ka jingïalap ilekshon ha Uluberia kaba don ha Howrah distrik, u Shah u la ong,  “ka Mamata Didi ka la ong ba lada ka seng BJP ka wan ha ka bor synshar, kan sa pynsangeh noh ha ka ban pyntreikam ïa kane ka skhim.
Nga ïathuh ïaphi bad ka seng BJP kan ym pynsangeh ïa kane ka skhim.
Ngin sa nang pynbha shuh shuh ïa ki jingai jingmyntoi ki ban wan lyngba kane ka skhim da kaba pynkiew `.100.
"Ka Lakhsmir Bhandar ka dei ka skhim kyrshan pisa jong ka sorkar TMC, kaba pynbiang jingïarap pisa da `.1,000 na ka bynta ki longkmie baroh bad `.1,200 pat na ka bynta ki longkmie kiba shah kynthup ha ka Scheduled Caste bad Scheduled Tribe.
Ïa kane ka skhim la pynbna hahswa ban pynlong ïa ka Assembly ilekshon 2021, ha kaba ka la long ka lad ka kabu na ka bynta ka seng TMC ban ïakren halor jong ka ha kiba bun ki ilekshon.
“Ym shym la kren wat tang shi kyntien ruh ha ki ar bnai ne mynta! Hato ka sorkar kmie ka la ai wat tang shi tyngka ruh na ka bynta ka s NREGA? Ne shi tyngka na ka bynta ka Awas hadien ba la shah kyntait ha ka ilekshon ha Bengal ha u snem 2021? Ka sorkar kmie ka la shim ram na ka jylla da `.1.6 lak klur bad u Amit Shah u la ñiewbeiñ ïa ki longkmie jong ka Bengal da kaba tyrwa `.100 kum ka jingpynbam tyngka.
Ka long ka jing-lehraiñ," la ong u nongïalam jong ka seng TMC ha Rajya Sabha u Derek O’Brien ha ka jingphah khubor jong u lyngba ka rynsan X.Ka nongïalam jong ka seng BRS ka K Kavitha ha ka Sngi Balang ka la leit mih sha Delhi High Court na ka bynta ban kyrpad jamin ha kaba ïadei bad ka mukotduma pyrshah ïa ka halor ka jingkynnoh ba ka la donkti ha ka kam bamsap ha kaba ïa ka jingtohkit halor kane ka jingjia la tohkit haduh mynta da ka kynhun CBI ha kaba ïadei bad ka jingmih jong ka kam bamsap na ki rukom pyntreikam ha ka tnat Excise.
Hashwa kane, ka ïingbishar ha Delhi ha ka sngi Ba-ar ka la rai ban set patok ïa ka Kavitha haduh ka 20 tarik, Jymmang.
Ka nongbishar bakyrpang na ka bynta ka mukotduma ba la wanrah da ka kynhun ED bad CBI, ka Kaveri Baweja, ka la pdiang ïa ka hukum hadien ba ka Kavitha ka la wanrah hakhmat ka ïingbishar ïa ka jingkyrpad jamin ka bym treikam shuh ha kaba ïadei bad ka mukotduma kham hashwa.
Ka ïingbishar ka la buh ban bishar bniah na ka bynta ka 20 tarik, Jymmang ban ai hukum la yn pdiang ne em halor ka jingmudui ba la phah biang da ka Enforcement Directorate (ED) ha kaba ïadei bad ka jingjia.
Ha ka por ba la pynlong ïa ka jingbishar ha ka sngi Ba-ar, ka kynhun tohkit ka la ïathuh ha ka nongbishar ba ki la don ki sakhi kiba shisha ki ban kyrshan halor ka jingmudui, ka jingthmu jong ka kynhun ED ban mudui pyrshah ïa ka Kavitha ka long ban tohkit bniah ïa ka.
Ka kynhun ED ha ka sngi Thohdieng ka la buh jingmudui lajan 200 sla ha ryngkat ki jingmudui kiba la shah pynngat halor kiba bun ki kyndon jong ka Prevention of Money Laundering Act (PMLA).
Ka Kavitha, kaba long ka MLC jong ka seng Bharat Rashtra Samithi (BRS), lai ngut ki nongtrei jong ka kompeni kaba la pynïaid ïa ka jingïalap ilekshon jong ka seng AAP ha Goa ka Chariot Productions Media Pvt Ltd, kiba kynthup ïa u Damodar Sharma, Prince Kumar bad u Chanpreet Singh bad u nongtrei barim jong ka shlem pathai khubor ka India Ahead u Arvind Singh ki la shah buh kyrteng kum kiba la shah kynnoh ha ka jingmudui, la ïathuh ka tyllong khubor.
Ka kynhun tohkit, ka la kem ïa ka Kavitha, kaba dei ka khun jong u Myntri Rangbah barim jong ka Telangana u K Chandrashekar Rao, na ka ïingsah jong ka ha Banjara Hills kaba ha Hyderabad ha ka 15 tarik, Lber.
Ka Sorkar Pdeng ka la mang T.324 klur ban pyllait noh ïa ka pisa kum ka bai thied tiar (material components) kiba pyndonkam ban pyntrei ïa ki projek hapoh ka skhim bylla sngi Mahatma Gandhi National Rural Employment Guarantee Scheme (MGNREGS) ha kane ka Jylla.
Ka Sorkar Pdeng ka la pyntip ïa kane sha ka Sorkar Jylla ha ka Sngi Palei lyngba ka shithi kaba la phah da ka tnat Rural Development na Delhi.
Dang shen, u Myntri Rangbah u la thoh da ka shithi Demi Official (DO) sha u Myntri ka tnat Rural Development ka Sorkar Pdeng ha kaba u la pynpaw ïa ki jingeh bad ka Jylla ka ïakynduh namar ka jingsahteng ban pyllait ïa ka pisa ban thied tiar nalor ka jingeh bym pat dep lut kiba don ‘job card’ ban pynïasoh ïa u Aadhaar bad ka jaka kynshew pisa.
U Principal Secretary ka tnat Community and Rural Development ka Jylla, u Sampath Kumar u la ïathuh ba na ka ? 324 klur, la mang T.314 klur kum ka bai thied tiar bad T.10 klur na ka bynta ka jinglut-jingsep kum ka jingsiew tulop ïa ki nongtrei bad kiwei ki jingpynïaid kam (administrative components).
U la ong ba ka bhah ba hap sei pisa lang da ka Jylla kum ka bai thied tiar ka long 75% na ka Sorkar Pdeng bad 25% na ka Sorkar Jylla.
U la ong ruh ba hadien ba la ïohpdiang ïa ka shithi ba la mang ïa ka pisa, kan ym slem shuh ban pyllait ïa ka pisa sha ka Jylla.
Hynrei u la ong ba kane kam pat dei ba la mang ban pyllait lut baroh ka pisa kaba sahteng, hynrei ka dang don kaba dang sah sa katto katne.
Kane ka pisa kaba la mang ban pyllait ka dei na bynta u snem 2023-2024 bad ka don ruh katto katne kaba sahteng jong u snem 2022-2023.
Da kane ka jingmang ka Sorkar Pdeng ban pyllait ïa ka pisa, ki Village Employment Council ha kylleng ki shnong kin sa ïoh ban pyndonkam na ka bynta ban thied tiar ban pyntrei ïa ki projek bapher-bapher hapoh ka skhim MGNREGS.Ka kynrum-kynram ha kaba ïadei bad ka eksamin CUET kaba la pynkordit ïa ki samla pule kiba la leit ban ïaleh ïa kane ka eksam ha NEHU ha ka 15 tarik Jymmang 2024, ka pynpaw shai kdar ba kam shym don satia ka jingpynkhreh lypa bad jingkitkhlieh da ka National Testing Agency (NTA), ka Sorkar Jylla bad ka NEHU, la ong ka seng Voice of the People Party (VPP) ha ka Sngi Palei.
Ha u kyrwoh khubor, u Dr Rusievan Shangpliang, uba dei u dkhot ka VPP Media Cell, u la ong ba ka long kaei-kaei kaba sngewsih ba ki samla pule kin hap ban mad ïa ka jingkordit namar bym don ki bor pynïaid ki ban peit ban khmih.
Ki samla pule ki la hap ban ap haduh jan lai kynta na ka por ba la buh ba kin ïoh ban thoh ïa kane ka eksam, u la bynrap.
Nalorkata, u la pynkynmaw ba ka VPP ka la dep maham lypa ïa ka sorkar jylla halor kane ka kam shabar bad hapoh jong ka Ïingdorbar Thawaiñ.
Tangba, u Dr Shangpliang u la ong ba ka long pat kaba sngewdiaw ba ka sorkar jylla khamtam eh u Myntri ka tnat pule puthi kim treh ban pyrkhat lem ïa ka lawei ki samla pule, hynrei ki pyrshang pynban ban pynkylla kam saiñ hima ïa kane ka kam.
Shuh shuh, ki Principal jong ki kolej, kumba la paw ha ki lad pathai khubor, kim shym la ïohpdiang ïa kino-kino ki jingbatai bniah na ka sorkar jylla lane na ka NEHU halor ka rukom pynlong ïa ka CUET, la ong u Dr Shangpliang da kaba bynrap ba kane ka pyni ïa ka jingbym kitkhlieh na ka liang ki bor pynïaid kat haduh ba ki samla pule ki la shah pynlong ‘langkñia kha-ma-kha.
“Ngi la ïoh jingtip ruh ba kiba bun ki samla pule na ki jaka nongkyndong kiba ym shym lah satia ban pynrung kyrteng ïalade (register) ha ka CUET na ka daw ka jingbym ïoh jingbatai, jingtip ba bniah bad jingbtin lynti na ki bor ba dei peit," u la ong.
Kumta, ha kaba ïadei bad kane ka kam, ka VPP ka dawa ba ka NEHU bad ka sorkar jylla kim dei ban pynshong nongrim ïa ka jingpynrung kolej ïa ki samla pule na ka CUET, hynrei ba ïa ka jingpynrung kolej dei ban pynshong nongrim katkum ka jingleh ka jong ki (pass) ïa ka Klas 12.
Ka ïingbishar Special Judge (POCSO) Nongstoiñ ka la rai pynrem ïa u Beldingstar Khardewsaw halor ka jingdonkti jong u ha ki kam batbor bad ha kajuh ka por ka la daiñ kuna ruh ` 10,000.
Ki pulit ka thanat Nongstoiñ ha ka 5 tarik u Kyllalyngkot 2021, ki la ïohpdiang ïa ka jingujor halor ka jingkynnoh ba uwei u briew uba la tip kyrteng kum u Beldingstar Khardewsaw (40 snem) u la thmu ban leh be-ijot ïa kawei ka khynnah kaba dang rit ka rta kaba la jia ha ka 4 tarik u Kyllalyngkot, 2021.
Na ka liang ki pulit hadien ba ki la ïohpdiang ïa katei ka jingujor ki la pynrung mukotduma (register case) ïa katei ka jingjia hapoh ka thanat Nongstoiñ katkum ka mukotduma kaba 02(01)2021 da kaba pynngat ruh hapoh ki kyndon 9(m)/10 jong ka POCSO Act.
Ïa kane ka mukotduma la shim tohkit da ka WPSI Nongstoiñ Women Police Station ka Kong A Thongni bad hadien katto-katne por la kem noh ïa utei u briew uba la shah kynnoh thmu leh be-ijot ban pynlong ïa ka jingtohkit kaba bniah bad ïa ka mukotduma la ‘chargesheet’ da ka ophisar kaba tohkit ïa katei ka kam (Investigating Officer) hapoh ki kyndon 9(m)/10 jong ka POCSO Act.
Na ka liang jong ka ïingbishar Special Judge (POCSO) Nongstoiñ ha ka 6 tarik Jymmang 2024 ka la ai ïa ka jingbishar hadien ba ka la peit thuh bad peit bniah ïa ki sakhi-sabut lyngba ka jingtohkit, ka ïingbishar ka la pyllait noh ïa u Beldingstar Khardewsaw na ka kyndon 9(m) jong ka POCSO Act ban shah pynshitom hapoh ka kyndon 10 jong ka POCSO Act, namar ka jingbym lap ïa ki sakhi-sabut kiba biang.
Hynrei ka ïingbishar Special Judge (POCSO) Nongstoiñ, ka la lap pat ba u Beldingstar Khardewsaw u dei uba la donkti ban pynkheiñ ïa ka kyndon 11(i) jong ka POCSO Act, ban shah pynshitom hapoh ka kyndon 12 jong ka POCSO Act.
Kumta ka ïingbishar ka la rai pynrem da kaba set patok ïa u Beldingstar Khardewsaw ha kaba u la pyndep lypa ïa katei ka jingshah pynsaja ha ki por ba u dang don hapoh ka jingshah tohkit, bad u hap ruh ban siew ïa ka kuna kaba ` 10,000 bad lada um lah ban siew ïa katei ka kuna un hap shong patok biang sa 1 bnai.
U Deputy Commissioner bad Chairman, District Disaster Management Authority (DDMA), East Jaiñtia Hills District u la pynbna paidbah ba ka jingkieng kaba don ha surok bah NH-6 ha ka shnong Pyrtakuna kaba hap hapoh Lumshnong C&RD Block ka don ha ka jingbym shngaiñ bad ki nar rod ruh ki la paw shabar kaba lah ban buh jingma ïa ki paidbah.
Ban lait na kano-kano ka jingjia ïa ki kali bad ïa ki paidbah nongleit nongwan, kumta u la bthah ïa u Project Director jong ka National Highway Authority of India (NHAI), Meghalaya, Shillong ban maramot noh mardor namar kane ka jingkieng ka long kaba kongsan bha.
Ha kajuh ka por na ka liang jong u Deputy Commissioner ka East Jaiñtia Hills District u la kyntu ruh ïa ki paidbah ban kohnguh ïa ka rukom pynïaid kali haba ïaid lyngba na kane ka jingkieng khnang ban lait na kano-kano ka jingjia tad haduh ba la pyndep ïa ka jingpyntrei da ka NHAI.Hadien ka kynrum-kynram kaba mih ha ka rukom pynïaid ïa ka eksamin Common University Entrance Test (CUET) ba la pynïaid da ka National Testing Agency(NTA) ha kawei na ki jaka thoh eksam kaba don ha nongbah Shillong kata ha skulbah North Eastern Hill University (NEHU) ha ka 15 tarik u Jymmang 2024, na ka liang u MLA ka Mawlai Constituency, u Bah Brightstarwell Marbaniang ha ryngkat bad u dkhot ka Media Cell ka Voice of the People Party (VPP), u Dr.Rusievan Shangpliang bad ki dkhot ka seng ki la leit ban hiar dalade sha katei ka jaka thoh eksamin ha ka janmiet jong katei kajuh ka sngi ban khmih bad ïakren bad kiba shimti ban pynïaid ïa katei ka eksamin ha NEHU halor kane ka jingleh thurmur jong ka NTA.Ha katei ka jingleit hiar dalade sha katei ka jaka thoh eksamin, utei u nongmihkhmat ka Mawlai u la la ïoh ban ïakren bad ki nongpynïaid ïa katei ka eksamin ha kaba u la ong ruh ba kum kane ka jingeh kam dei shuh ban dang ktah bad pynjynjar ïa ki samla pule ka jylla nangne shakhmat.
U Bah Brighstarwell u la ong ba katkum ka jingïathuh bad kiba la shimti ban pynïaid ïa katei ka eksam ha NEHU ka long ba ka jinglah jong ki ban shim ïa ki khynnah ka long kumba 2000 ngut hynrei ka jingwan jong ki khynnah ban ïaleh ïa katei ka eksam ha katei ka jaka ka long haduh 4000 ngut.
U Bah Brightstarwell u la ong ba na ka liang ka seng ka da pynrem jur halor kane ka jingleh thurmur jong ka NTA bad kum ka seng ruh ka lah dep ban rah ruh ïa kane ka mat hapoh ka ïingdorbar thawaiñ ka jylla namar kum ka seng ka la dep ban sngewthuh lypa ba kane ka jingpynlong ïa kane ka eksamin kan sa ktah ïa ki khun samla ka jylla.
Hynrei na ka liang u Myntri ka tnad pule puthi ka jylla, u Rakkam A.Sangma pat u la ong ba ka sorkar ka la leh ïa la ka jong ka kamram bad u la ïai ban ruh ba ka sorkar ka la long kaba la pynkhreh ban pynlong ïa katei ka eksamin hapoh ka jylla bad ba kan nym don satia kano-kano ka jingeh.
“Hynrei kumba ngi ïohi pat mynta kam long kumta, na ka liang jong nga, nga pynrem jur ïa ka sorkar kaba khlem shim khia ïa kane", la ong u Bah Brighstarwell.
Shuh shuh u Bah Brightstarwell u la ong ba kane ka kynrum-kynram kaba la mih ka dei ruh na ka jingdkoh treikam ka NTA namar wat haduh ba ki khynnah samla ki la dei ka sngi ban thoh ïa ka eksamin jong ki ruh kim pat ïoh satia ïa ki Admit Card kaba la pynkhuslai mynsiem shikatdei eh wat ïa ki kmie ki kpa ruh kumjuh.
U la ong ba kum ka sorkar ka dei ban shim ka jingkitkhlieh ban ïakren halor kane ka jingeh bad ka NTA namar kum kine ki jingeh kim dei ban wan jia bad ba ki Admit Card jong ki khynnah kiba dei ban ïakhun ïa kane ka eksamin ruh ki dei ban pynbiang shitaïew ha shwa ka eksam bad ban pynbiang ruh ïa ki jaka thoh eksam ba ki khynnah ki dei ban hap thoh khnang ba kane ka jingeh kaba la dep ban mad kam dei shuh ban dang ïai jia nangne shakhmat.
“Ka sorkar ka dei ban shim khia bad kam dei ban shu long ‘niangkohnguh ba katba wan napoh Delhi ban shu pdiang beit hynrei ki don shibun ki jingduna khamtam lyngba kane ka National Testing Agency.
Kam lah ban shu kheiñ sting kumne bad ban ïalehkai bad ka lawei ki khun samla jong ngi", la bynrap u Bah Brighstarwell.
Ka Sorkar Jylla kan dawa na ka National Testing Agency (NTA) ban pynlong biang ïa ka eksamin Common University Entrance Test (CUET) namar ka jingbym ïaid beit ka rukom pynlong ïa ka eksamin ha kaba ki la don ruh ki samla pule kiba duh ban thoh ïa kane ka eksamin kynthup ruh ïa kito kiba khlem lah ban pynrung kyrteng na ka bynta kane ka eksamin.
Ïa kane ka rai la shim hadien ba u Myntri Rangbah lem bad u Myntri ka tnat pule puthi u Rakkam A Sangma lem bad kiwei kiwei ki ophisar ki la don ha ka jingïalang ha Secretariat ha  kaba la ïakren ïa kiba bun ki mat halor ka pule puthi ha kane ka Jylla.
Ki ophisar na ka skulbah North Eastern Hill University (NEHU) ruh ki la wan sha Secretariat bad shong lang ha ka jingïalang kaba pynïaid da u Myntri Rangbah hadien ka jingbym ïaid beit ka eksamin CUET ha NEHU ha kaba la donlang ruh u Coordinator jong ka NTA.U Rakkam u la ïathuh ba ka Sorkar Jylla ka la rai ban thoh mar-mar sha ka NTA ban pynsngew halor ka jingthurmur ka eksamin CUET khamtam ha skulbah NEHU ha kaba ka rukom pynkhreh ban pynlong ïa ka eksamin ruh la shu leh kyrkieh bad pynkhreh ha ka minit kaba khatduh.
U la ong ba u Myntri Rangbah u la shim khia ïa kane bad yn ïakren ruh bad ka Sorkar Pdeng nalor ka NTA.U Rakkam u la ong ba yn sa thoh shithi ban kyrpad ba kito ki samla pule kiba ïakhun ïa ka CUET kin ïoh pule ha NEHU hi bad ban ailad ruh ba kito ki samla ka Jylla kin ïoh pule ha ki kolej kiba ïasoh bad ka NEHU.U la ong ba ki don ruh ki samla pule kiba khlem lah ban pynrung kyrteng ban ïakhun ïa ka eksamin CUET bad dei na kane ka daw ba donkam ban kyrpad ruh ban pyllait biang ïa ka Meghalaya na ka CUET.Shuh shuh une u Myntri u la ong ba namar ka CUET ka pynmih jingeh ha Jylla, ka long kaba donkam ban don noh ka skulbah jong ka Jylla ha kaba kiba bun ki kolej kin ïasoh bad ka skulbah kaba dei jong ka Jylla da kaba ai nuksa ïa ka Captain Williamson Sangma State University.
Haba kylli halor ka jingshim jingkitkhlieh ïa kane ka jingeh kaba la mih namar ka CUET, u Rakkam u la ong ba ka NTA ka dei kaba pynlong ïa ka eksamin bad khlem pyntip sha ka Sorkar Jylla bad ki bor ba dei khmih ïa ki district ban ïarap pynpeit lang ïa ki jingdonkam kum ka jingïaid beit ki kali bad ban don kham bun tylli ki jaka thoh eksamin bad ka jingbuh ïa ki bor pahara.
Hynrei u la ong ba ka NTA ka shu pyntip ha ka khyllipmat kaba khatduh ban pynlong ïa ka eksamin CUET ha NEHU ha kaba ki don kumba 4000 ngut ki samla pule kiba dei ban thoh eksamin CUET.Kumta u la ong ba ka Sorkar Jylla kan thoh biang sha ka NTA bad sha ka Sorkar Pdeng halor kaei kaba la jia khamtam ka jingdonkam ban pynlong eksamin biang ha Meghalaya bad ban pyllait shwa ïa ka Jylla lada long kaba lah.
U Publicity Secretary ka Kur Warjri, Bah Raphael Warjri u la ong ba katkum ka jingpynbeit u mynbarim lada u shynrang Khasi u ïoh lok da kawei ka jaidbynriew kata lada dei China um lah ban pynlong Khasi ïa ka da kaba ai jait sha u shynrang hynrei hap ban tangjait ïa ka, khnang ba ki khun kiba mih na u symbai jong u shynrang Khasi kin kylla Khasi noh.
Haba ïakren kyrpang bad u Bah Raphael ha shlem treikam jong u ha Shillong, u la ong ba ka rukom leh mynbarim ka long ban kdup ïa baroh ban pynkhlaiñ ïa ka jaidbynriew namar lada ka kynthei ka ïoh lok da uwei u jaidbynriew haba ka ai jait sha lade ïa ki khun kaba mut ki dei hi ki Khasi.
Hynrei ka kynthei kaba la ai jait noh sha u kpa uba dei na kawei ka jaidbynriew kata ki khun kim dei shuh ki Khasi.
Halor ka jingrai ka tnat Social Welfare ban pynduh Schedule Tribe (ST) ïa ki Khasi kiba ai jait kpa, ïa kane um lah ban ong eiei namar kane ka dei ka rai jong ka Khasi Hills Autonomous District Council.
U la pynkynmaw ba ka don kawei ka jaidbynriew rit paid ki Nayar ha jylla Kerala haba mynshwa ki ai jait sha ka kmie ki ïoh Schedule Tribe bad hadien ki la pynkylla ban ai jait noh sha u kpa ki shah pynduh Schedule Tribe namar la kheiñ ïa ki briew kiba la kiew ha ki liang baroh.
Kumta u la kyntu ïa ka jaidbynriew ba wat leh shongshit ban shim jait sha u kpa ïoh jia shah pynduh Schedule Tribe ïa ka jaidbynriew Khasi.
U Bah Raphael u la ong bym lah ban pdiang ba ha ka dustur u Khasi yn duh noh ban khot meikha namar u shynrang u dei uba ai symbai bad ka kynthei dei ba kha ba pun.
U la ong biang ba u symbai jong u shynrang u wan na ka kmie ba kha takadaw hap burom beit ïa ka meikha.
U la ai nuksa ba kiwei ki jaidbynriew rit paid ha India wat lada ki ai jait kpa ki dang ïoh Schedule Tribe namar naduh ba sdang ki ai jait kpa, hynrei ka jaidbynriew kaba pynkylla khongpong hadien kin duh beit Schedule Tribe.
U Syiem ka Hima Sohra u la thoh sha u Superintendent ka Majai Land Custom Station halor ka jingkhang khlem buh por ïa ka surok Umdud-Zero Point ha kaba u la ong ruh ba ka jingpyrkhing u District Magistrate ka East Khasi Hills ban lum bai musur ka dei kaba long mar pyrshah bad ka hukum kaba shipor jong ka Meghalaya High Court kaba la shah ïa ka Hima ban lum T.200 kawei ka kali haba pyndonkam ïa ka surok na Umdud sha Zero Point da kaba bthah ruh ban pynbha ïa kane ka surok.
U Syiem Sohra u la ong ba u District Magistrate ka East Khasi Hills lyngba ka hukum kaba 10 tarik Jymmang, 2024 u la pyrkhing ban lum bai musur ha kane ka surok katkum ka rukom synshar kaba la ju leh da ka Hima tangba ka High Court ka la pynmih ïa ka hukum ha ka 13 tarik Ïaïong 2022 ha kaba ka la shah ban oh khajna T.200 kawei ka kali.
U la ong ba wat ka Ïingbishar lyngba u Chief Justice barim u Sanjib Banerjee bad Justice W Diengdoh ha ka rai kaba 2/6/2022 la pynpaw bad pynsngew biang ba ka Hima Sohra Syiemship ka don ka bor ban lum khajna bad kane ka rai ka pynksan ïa ka rai jong u nongbishar ba marwei kaba ha ka 13 tarik Ïaïong 2022.
U Syiem u la ong ba kane ka jingpyrkhing u District Magistrate ban pyrkhing ïa u Syiem Sohra ban lum khajna ka dei kum ka jingkheiñ poh ïa ka hukum jong ka Ïingbishar.
La ong ruh ba kane ka jingkhang ïa ka surok ka dei ha ka por ba dang don ka jingbym shongsuk-shongsaiñ ha Majai ha kaba ka Hima Sohra ka la pyrshang ban pynbeit ïa ki jingeh kham kloi ban poi sha ka jingsngewthuh lang.
Kumta ban lait na kano-kano ka jingbym shongsuk ha ka thaiñ, ka jingkhang ïa ka surok ka dei kaba donkam ban tem ruh ïa ka jingïashit kaba lah ban mih bun ki jaka.
U Syiem Sohra u la ong ba un sa ai ‘show cause’ halor ka jingbym pynbha ïa ka surok da u kontraktor u Bah Tamdor Sing Nadon uba ka ophis Hima Sohra ka la bynshet ha u ban pynbha ïa kane ka surok man ka por kumba la ïa kut bad u namar ka mih ka jingujor ba khlem pynbha ïa ka surok kumba la ud da ki nongshong shnong ka Majai.
Kumta u la ong ba ka rai kaba 16 tarik Jymmang, 2024 ka long ban khang ïa ka surok bad kan bteng tad haduh ban da dep bishar ïa ka mukotduma  (Writ Petition of W.P.C No 114 of 2022) kaba dang sahteng ha Meghalaya High Court.
Shuh shuh u la ong ba lada don mano-mano ba sngew wit namar kane ka hukum ban khang ïa ka surok kaba la hukum da ka Hima Sohra bad ka Dorbar ki lah ban leit sha Ïingbishar ne sha kino-kino ki bor.
Ha ka Sngi Palei ka la mih ka thma ktien kaba jur hapdeng ki nongshong shnong ka Maikhuli bad ki nongshong shnong ka Assam, kaba la jia ha ka thaiñ khappud jong ka Ri-Bhoi bad Assam.
Kane ka jingmih ka jingïania bad thma ktien kaba jur ka la long hadien ba ki nongshong shnong ka jylla Assam ki la khang lynti bad pyrshah ïa ka jingïaid jong ki trok kit maw kiba la wan na kawei ka par maw kaba la tip kyrteng kum ka Sureka Enterprise kaba don ha ka shnong Maikhuli, Ri Bhoi District.
Katkum ka tyllong khubor ba la ïoh lum, la ïathuh ba kane ka jingkhang lynti da ki nongshong shnong ka jylla Assam ïa ka jingïaid ki trok ka dei namar ba ka la pynjulor shikatdei ïa ka surok bad wanrah ruh ïa ka jingshlei um ha ka por slap.
La ïoh jingtip ruh ba ha shwa kane ka jingkhang lynti, ki nongshong shnong ka Assam ha kitei ki thaiñ khappud ki la buh ruh ïa ka jingdawa sha katei ka kompani (ka Sureka Enterprise) ba ka dei ban maramot ïa katei ka surok kaba la jot na ka daw jong ka jingïaid ki kali kit maw na katei ka par maw.
Ha kine khyndiat bnai ba la dep, katei ka kompani ka la dep ban maramot da ki kynja maw block, hynrei namar ka jingïaid jong ki kali kit khia bad ka jinghap slap, katei ka surok ka la jot biang kumjuh kaba la pynbitar ïa ki nongshong shnong ka Assam.
Ha kane ka sngi, tang mar shu ïoh jingtip halor katei ka jingkhang lynti jong ki nongshong shnong ka Assam ïa ka surok, ki nongshong shnong jong ka Maikhuli da ka jingbitar lep ki la mih paidbah ban leit sha katei ka jaka bad ka la mih ka jingpyni nia kaba jur hapdeng kitei ki ar kynhun kaba la jan poi ruh shaduh u pud jong ka jingïaumsnam.
Tang shu ïoh jingtip halor katei ka jingïakajia, ki pulit ka jylla lyngba ka Pilangkata Border Outpost lem bad ki pulit ka Assam na Basistha bad Jorabat ki la hiar mar-mar sha katei ka jaka ban tem ïa ka jingkajia bad hadien ka jingwan poi jong ki Majistor na baroh ar tylli ki jylla, la lah ban tem noh ïa katei ka jingkajia bad ki nongshong shnong ka Assam ki hap ban pyndem noh da kaba shah ïa kitei ki trok ba kin ïaid kumba ju long.
Na ka liang ki Majistor jong baroh ar jylla ki la hukum ruh ba ym dei ban shna kino-kino ki jingpynwit ïa ka leit ka wan ha katei ka jaka naba ïa kane yn pynbeit ha ka kyrdan jong ki Deputy Commissioner jong ar tylli ki district ka Assam bad Meghalaya kiba dei khmih ïa kitei ki jaka.
Ka lympung ïalehkai State Level Inter School Athletic Meet (SLISAM) 2024 ban pynïaid da ka tnat ïalehkai jong ka Sorkar Jylla kan sdang noh naduh 22 tarik mynta u bnai ha shlem ai jinghikai jong ka S.A.I Training Centre, Shillong.
Kane ka la wan hadien ba baroh ki shlem treikam jong ki District Sports Officer (DSO) ki la lah ban pynlong ïa ki lympung ïalehkai District Level Inter School Athletic Meet 2024 ha baroh 12 tylli ki district.
Ha kane ka lympung ïalehkai ka ban neh haduh lai sngi kynthih, la phai ha ki lai tylli ki kyrdan ïalehkai ka Under-14, Under-16 bad Under-18 ha ka liang ki shynrang bad kynthei.
Ki jingïalehkai ki ban pynlong ha kane ka lympung ki kynthup ïa ki jingïakob mareh bapher bapher, kumjuh ka jingkawang sum (Javelin), Shot Put, Discus Throw, High Jump, Long Jump bad kiwei kiwei.
Lah ban pynkynmaw ha ka State Level Inter School Athletic Meet mynshem snem, ka West Jaiñtia Hills ka la ïoh ban bat ïa ka nam lahduh hadien ba ka la lah ban khur 14 tylli ki takma ksiar, 6 ki takma rupa bad 3 ki takma rnong.
Ka Ri Bhoi District ka la wan ba-ar ha kaba ka la khur 11 tylli ki takma ksiar, 8 ki takma rupa bad 13 tylli ki takma rnong.
Ka West Khasi Hills ka la wan balai  da kaba khur 8 tylli ki takma ksiar, 6 ki takma rupa bad 11 ki takma rnong.
Haba phai sha ka East Khasi Hills kaba la biang nadong shadong ha ka jingdon ïa ki jaka ïalehkai ba paka, ka la wan haduh ka kyrdan ba hynñiew da kaba khur 5 ki takma ksiar, 4 ki rupa bad 6 tylli ki takma rnong.
Kumta ka jingkylli ka long mano ban rah ïa ka nam lahduh mynta u snem?.
Ka lympung ïalehkai kriket ki kynthei ba la tip kum ka Women’s League ba la pynïaid da ka Shillong Cricket Association ka la bteng biang ha ka Sngi Thohdieng ha kaba ka EWDCA ka la jop ïa ka SWKDCA da 51 run.
Ha kane ka jingïakhun kaba la long ha madan Polo, ka EWDCA ka la kam trai ban tied nyngkong ha kaba ka la kamai 103 run bad shah pynhap 9 wiket ha ki 15 over.
Ka Monycable Marbaniang ka la tied 20 run na ki 34 bol.
Katba ka Ibajanai ka la shim 2 wiket ha ki 2 over na ka bynta ka SWKDCA.Haba wan beh ïa ka thong, ka SWKDCA ka la lah ban kamai tang 52 run bad shah pynhap 6 wiket.
Ka Rebeldalis ka la tied 30 run na ki 39 bol.
Katba ka Nerisa ka la shim 2 wiket na ki 2 over na ka bynta ka EWDCA.Ïa ka nam Player of the Match la khur da ka Monycable.
U Sanvert B.Kurkalang u la pynpaw ba ka long ka burom kaba khraw haba u ïoh ban mihkhmat ïa ka Jylla ha ki lympung ïalehkai kriket bapher bapher bad kane ka la wan hadien ba la pynbna ban shongthait noh na ka kam ïalehkai.
Une u nongkawang bol (fast bowler) bad kum u nongtied, u la long uba paw hapoh ka kynhun ki nongjied jong ka Meghalaya Cricket Association kumba katto katne snem ha shwa ba un ïoh ban mihkhmat nyngkong eh ïa ka kynhun ïalehkai (senior) ka Jylla ha u Naiwieng jong u snem 2022 pyrshah ïa ka Delhi ha Kolkata ha ka lympung ïalehkai Vijay Hazare Trophy.
Une u rangïalehkai uba la 31 snem ka rta u la ïoh ban mihkhmat ïa ka Jylla ha ki lai tylli ki jingïalehkai jong ka Ranji Trophy, saw sien ha ka Vijay Hazare Trophy bad lai sien ha ka Syed Mushtaq Ali Trophy.
U Sanvert u la lah ban ïalehkai bha mynta u snem ha ka Ranji Trophy ha kaba u la ïoh ban shim 3 wiket bad ai 19 run pyrshah ïa ka Arunachal Pradesh ha u Kyllalyngkot.
Kumjuh ha u Naiwieng mynshem snem u la shim 2 wiket bad ai 48 run pyrshah ïa ka Maharashtra.
Kumba ka paw u Sanvert u la ïalehkai kumba katto-katne snem na ka bynta ka Langsning CC ha ka Shillong League shwa ba un leit ïasoh sha ka Rangkynsai CC na ka bynta ka aïom ïalehkai 2023-24.
Ha ka shithi ba u la phah sha ka MCA ban pynbna ïa ka rai ban shongthait noh na ka kam ïalehkai, u Sanvert u la ai khublei ïa kane ka synjuk ïalehkai kaba la plie lad ïa u ban mihkhmat ïa ka Jylla bad kumjuh ïa ka synjuk.
“Nga ai khublei ïa kane ka synjuk ïalehkai kaba la plie lad ïa nga ha ka kam ïalehkai, kumjuh ïa ki para nongïalehkai.
"U la pynpaw ba kum ki rangïalehkai kiba dangkhie dansan ki don hok ban ïalehkai bha na ka bynta ka Jylla bad kumjuh ïa ka synjuk hi baroh kawei.
Hynrei kum u rangïalehkai, u don ïa ka jingangnud ba u dang ïai don bynta bad ka kynhun ïalehkai ka Jylla la ka long ha ka ban ai jinghikai kum u coach lane kum u manager ban noh synñiang ha kino kino ki lympung ïalehkai.
U Myntri ka tnat ïalehkai u Bah Shakliar Warjri u la pynpaw ba ïa mynta ka Sorkar Jylla kam pat lah ban leh eiei ïa u rangapkol uba na Mawryngkneng, u Samborlang Rynjah namar ba ka dang don ka Model Code of Conduct (MCC) jong ka Election Commission of India.
Haba ïakren sha ki lad pathai khubor ha ka Sngi Thohdieng, une u Myntri Sorkar u la ong ba na ka liang jong u shimet u la ïoh ban ïakynduh ïa ki bahaïing bahasem lem bad ïa u Samborlang uba dang ha ka rta kaba 6 snem ha ka taiew ba la lah hadien ba ki la wan ïakynduh ïa u hapoh ka shlem treikam.
“Na ka liang ki bahaïing bahasem bad u Samborlang ki la wan ïakynduh ïa nga, hynrei ïa mynta na ka liang ka Sorkar kam pat lah ban leh eiei namar ka dang don ka Model Code of Conduct jong ka Election Commission of India.
"U la pynpaw ba na ka liang ka Sorkar Jylla ka don ïa ka jingthrang bad jingangnud ban ai jingïarap ïa utei u heprit khnang ba un nang lah ban pynbha bad pynjanai ha ka kam ïalehkai ha ki sngi ki por ki ban nang wan namar ka jingangnud ka jong u Samborlang ka long ba un long kum u khlur apkol ka Argentina u Emiliano Martinez ha ka lawei ka ban wan.
Lah ban pynkynmaw ka jingpaw jong utei u heprit uba dei u khun ba-ar jong i Kong Kyntiewlang Rynjah bad Bah James Sunn kiba na Mawryngkneng, ka dei lyngba ka saphriang ka video jong u ha ki rynsan social media.
Kine ki video ki jong u ki la poi shaduh u khlur apkol ka Argentina, u Emiliano Martinez.
