Ha u snem mang tyngka 2022-23, ka NCDC ka la pyllait pisa T.41,031.39 klur ha ki kam bapher bapher kynthup ka jingshna mar na ki mar rep, ki bynta ba shem jingeh, ka jingpyndonkam ia ki kor computer ha ki cooperative, ki kam jong ki cooperative kiba ai jingshakri, ai ram bad kiba ïadei bad ki samla.
Ki bor pahara duriaw jong ka Spain ha ka Sngi Nyngkong ki la ïoh ban pyllait im ïa 86 ngut ki phetwir na Sub-Saharan Africa hajan jong ka Nanary Island.
Kane ka long hadien ba la ïohi ïa ka jingdon jong ki ha katei ka bynta da ka liengsuiñ pahara.
Ka Salvamento Maritimo ka la pyntip ba ki briew jong katei ka tnat ki la ïohi ïa kawei ka lieng heh kaba kit ïa 6 ngut ki kynthei bad 80 ngut ki shynrang ha katei ka sngi.
Katba ki kynhun iarap ki dang wad pat sa ïa kawei ka lieng kaba kit ïa katto katne ngut ki phetwir kaba la dei ban poi sha katei hi ka jaka bad kaba don ïa kumba 200 ngut ki briew kiba shong ha ka.
Hynrei, ki bor pyniaid ka Spain kim shym la lah ban bata ïa ka snem jong baroh kitei ki phetwir ba la ïoh ban pyllait im.
La ong ba ha katei ka sngi, ka liengsuiñ jong ka tnat pahara duriaw ka la ïohi ïa katei ka lieng kumba 71 mile na ka phang South jong ka dew lynnong Gran Canaria, la ithuh ruh ba katei ka lieng ka lah ban kit kumba 200 ngut ki briew.
Kumta, ki bor pahara ki la ïoh ban leit shaw bad pyllait im noh ïa kitei ki phetwir ba sahkut ha katei ka bynta hajan ka dew lynnong bad la ïoh ban kyntiew noh ïa ki ha kawei pat ka jhad jong ka tnat iarap.
Hynrei la ong ba katei ka liengsuiñ pahara kam shym la ïohi ïa katei kawei pat ka lieng kaba dang jah rngai bad kaba la mih ryngkat ha kajuh ka por bad katei ka kynhun ba la ïoh ban pyllait im.
Ka tnat shipai jong ka Seoul ha ka Sngi Balang, ka la pyntip ba ka North Korea ka la pynher ‘namding biang khlem da pynsngap ïa ka jingmaham na kiwei pat ki ri.
Kane ka long hadien ba ka Pyongyang ka la byrngem ban siat pynbthei ïa ki liengsuiñ syntiat jong ka US kiba leit ban rung be-aiñ sha u pud- u sam jongka.
Ka South Korea ka la iathuh ba ka North Korea ka la ther ‘namding biang sha ki bynta jong ka East Sea ha katei ka sngi.
La ong ba ka jingiadei hapdeng jong kitei ki arliang; ka North Korea bad ka South Korea, ka la tlor bha bad la i-kumba kitei ki arliang ri kin poi shaduh u pud ban iakhun thma bad ban ïa aireng mar pyrshah namar bun tylli ki jingïakynad kiba mih hapdeng jong kitei ki 2 ri.
Ka South Korea ka sdang ban pyrshah ïa ka North Korea naduh ba u nongialam ka North Korea, u Kim Jong Un, u la pynbna ba ka NK kan pyrshang pynher ïa ki ‘namding naka bynta ka jingpynbit – pynbiang ïa ka ri bad ka jingpynkhreh ïa ka lawei ban wan.
Haba iadei bad kane, ka South Korea bad ka United States, ki la maham ba ka North Korea kan ïoh da ka thma Nuclear ha kaba kut lada ka North Korea kam sngap ïa ki jingmaham bad lada kan dang pynkheiñ ïa ki kyndon ba la buh na ka por- sha ka por.
Ha ka Sngi Nyngkong, ka North Korea ka la kynnoh ïa ka United States ba ka la pynkheiñ ïa ki kyndon haw-haw jongka, namar ka jingleit rung be-aiñ jong ka liengsuiñ syntiat na US sha North Korea bad kumta ruh ka la pynrem jur ïa ka jingphah ka US da ki lieng ngam um ‘Nuclear Missile Submarine’ sha ka duriaw ba hajan jong ka.
U Myntri ka tnat kam bar ri jong ka Nepal, u NP Saud, ha ka Sngi Ba-ar u la kyntait ïa ka jingpyntip jong u nongrah ktien ka China sha Nepal ba la tei ïa ka Kad Liengsuiñ hapoh ka Belt & Road Initiative (BRI) hapoh Nepal.
U Saud u la kyntait ïa katei ka bynta hapdeng ka jingai jingkren sha ka International Relations & Tourism Committee ha kaba u la ong ba ym pat shym la sdang pyntreikam eiei ïa katei ka projek BRI hapoh Nepal tad haduh kine ki sngi.
Namar la ong ba utei u nongrah ktien jong ka China, na ka por- sha ka por u ju kynnoh ba ïa ka Pokhara International Airport la tei hapoh jong ka projek BRI.Hynrei, u Saud ha katei ka jingialang u la ong ba katei ka jing kynnoh ka long kaba bakla bad ka Nepal kam pat ju ktah ne sdang pyntrei ïa katei ka projek naduh ka por ba la soi ïa ka.
Ha ki khyndiat sngi ba la leit, ka China ka la kynnoh ba ïa ka Pokhara International Airport la tei lyngba jong ka projek Belt & Road Initiative (BRI) bad ka long ruh kaei- kaei kaba sngew lyngngoh ban ïohsngew ïa kane.
Naduh katei ka sngi, ki la mih kikynrum- kynram haba iadei bad ka Nepal namar ka China ka la sei ïa kawei pa kawei ka jingtei jong ka Nepal bad la kynnoh ba baroh kitei ki jingtei ki long lyngba jong katei ka projek BRI.Watla katta, la ong ba utei u Myntri ka tnat kam bar ri jong ka Nepal, haba iakren bad ki heh ka House of Representatives ha ki khyndiat por ba la leit, u la iathuh ba ka Nepal kam pat lah ban pyntreikam ïa ka projek BRI namar ka dang don hapdeng ki jingpynbeit bad yn dang hap ruh ban ïa pynbeit shuh shuh bad ka China.
Kumta, u Saud u la pynshai ruh naduh ki por ba la leit ba ym pat don kawei ruh ka jingpyntrei ka ban long lyngba jong katei ka projek BRI bad lada don kum kita ki jingpyntrei ruh hynrei kim dei pat lyngba jong katei ka projek.
Naduh kine ki khyndiat por ba la leit, ka jingiadei hapdeng ka China bad ka Nepal, ka la sdang ban troiñ bad sdang orpait namar kitei ki jing kynnoh ba ka China ka kynnoh pyrshah ïa ka Nepal haba iadei bad katei ka projek.
Haba iadei bad katei ka projek Belt & Road Initiative (BRI) ba la iasoi ha u snem 2017, ka Nepal ka la jied bad pynbeit ban wanrah haduh 35 tylli ki jingtei hapoh jong katei ka projek.
Hynrei hadien kane, ka Nepal ka la pynduna noh ïa kitei ki 35 tylli ki jingpyntrei hapoh katei ka projek tang sha ka 9 tylli baroh.
Nalor kata, ïa katei ka Pokhara Airport, ym shym la kynthup hapoh jong kitei ki 9 tylli ki jingtei jong ka projek BRI.Ha u snem 2016, ka sorkar Nepal ka la soi ïa ka jingshim ram ba USD 215 Million na ka China, naka bynta ban tei ïa ka Airport Pokhara khlem da kdew ne kynthup ïa ka projek BRI.Namar kumba ka China ruh ka la shim ka jingkit khlieh ban pyntrei ïa katto katne ki projek hapoh jong ka BRI ha Nepal, kumta ruh kitei ki arliang ri kim shym la ïa pynpaw eiei la katei ka projek BRI kan long lyngba jong ka ram- lane ka jingiatrei lang.
Katkum ki khubor la iathuh ba, palat 40,000 ngut ki paidbah nongshong shnong ka thaiñ Sichuan jong ka China ki la shah pynkynriah shnong noh namar ki jingjia shlei um ha kylleng jong katei ka nongbah, kiba la wanrah ruh ïa ki jingjia bad jingmynsaw na ki jingtwa bad jing julor jong ki jingtei bad ki iing- ki sem.
Ka jingshlei um ha katei ka nongbah ka long namar ka jingjur jong u slap ha ki katto- katne taiew ba la leit bad kaba la wanrah pat ïa ki jingjia shlei um, ki jingtwa khyndew bad kiwei kiwei ki jingjia ki ap jingma ïa ki paidbah nongshong shnong.
Kumta ki bor pyniaid ka China ki la rai ban pynkynriah shnong noh ïa kitei ki paidbah katba ka jinglong- jingman ha katei ka nongbah kam pat i biang.
Ka jingjur slap bad jingshlei um ha China, ka long ruh ha kane ka por ba kiwei ruh ki ri jong ka pyrthei ki ïoh mad ha kane ka aïom, bad kaba wanrah ruh ïa ki jingjia bapher kiba ktah ïa ka jing-long- jingman jong ki paidbah nongshong shnong.
Ha kane ka juk mynta, ka akor ka burom jong ki khynnah naduh kiba dang rit haduh kiba la samla, ka la nang hiar nang hiar.
La bun ki nongthoh ha ki Kotkhubor ha kine ki sngi, kiba la ïakynduh bad pynpaw halor ka jinghiar akor ka burom jong ki briew mynta.
Ngi shem ba ka akor ka burom jong kiwei ruh ki jaitbynriew ka la nang hiar nang hiar ha kine ki sngi mynta.
ïa ngi ki Khasi-Pnar bad jong ka Jylla, la ñiew kum ka jaitbynriew kaba don akor don burom.
Ki briew kiba nabar haba ki wan shane, ki lap bad ïakynduh ïa kane bad ki da ai nam aiburom ïa ka jingdon burom don akor.
Hynrei katba nang mih ki sngi, ka akor ka burom naduh ki khynnah rit haduh kiba la samla, kim don shuh ka akor ka burom ïa kiba la heh la san, ïa ki tymmen ki kro.
Don ki daw balei ki khynnah mynta kim don shuh ka akor ka burom.
Kawei na ki daw bakongsan eh, ka dei na la ïing na sem, na ki kmie ki kpa.
Dei ki kmie ki kpa kiba sneng bakraw, ki hikai ïa la ki khun ki kti jong ki ha la iing la sem.
Hynrei dei lehse ruh na ki nuksa jong ki kmie ki Kpa.
Haba ki kmie ki kpa ki iamai ïania, ïa kaja maja para maki ne kim don shuh ka akor ka burom hapdeng jong ki, ki khun ki kti jong ki iohi, ki bud bad hiar sha ki.
Ki kmie ki kpa jong kane ka juk kim don por shuh ban hikai ïa ka akor ka burom ïa ki khun ki kti, lait tang kumno ban pynbiang ïa ki jingdonkam jong ki.
Ha kawei ka sngi, ba la miet katba nga la ïaid lynti bad jam sha shiliang ka surok, kawei ka taxi kamai ka la wan naneng khlem pynmeh light bad nga khlem iohi.
Nga la jam sha shaliang surok bad nga ong ïa uta u driver, balei khlem pynmeh light.
Hynrei u la jubab pynban da kaba ong, nga leh katba mon ma nga bad u ñiah stet ïa ka kali.
Ha ka jingshisha ula dei ban kren da kaba don akor haba u la leh ia kaba bakla.
Pynban u kren da ka ktien ka bakhor.
Kane ka long tang kawei na ki nuksa ba ki briew mynta ki long.
Kim pyrkhat shuh ïa ka jingkren, jingpyni lem jong kiwei pat khamtam ki rangbah briew.
Nalor katei, ngi la lap bad ïakynduh bun ki khynnah naduh kiba dang rit haduh kiba la samla ruh, kiba la leit skul bad college ba ka akor ka burom jong ki ka la hiar bha.
Ka jingburom ïa kiba la heh la san, ïa kiba la noh rta bad ïa ki tymmen ki kro kynthei bad shynrang ka la duna bha.
Ka la dei ka juk kaba lah ban ïalam sha ka jingma jong ka jaitbynriew.
Ha lynti synkien, hapoh bus bad ha kiwei kiwei ki jaka kum ha ki jaka khawai ne wat ha ki jingïaseng ne jingïalang sharum shaneng, ne haba ïaid ba ïeng, ki lymbub la lymbud.
Ha ka jaka ba kin kren ne kren da ka ktien ‘sngewbha’ barabor ne ‘tien ‘map’ da ka khmat baphuh-samrkhie, ki pyni pynban da ka jing-ibeiñ ne rkhie insult ïa kiba la heh la san.
Teng teng haduh ba ki kren ruh da ki ktien khlemakor bad ki jing-lehkhlem akor.
La kham katto katne por, la don ka jingthoh ha ki Kotkhubor ba la don ka Seng Bhalang ba la pynpaw ba ki khynnah skul kim dei ban phong skirt lyngkot haneng khohsiew, ban dih drok, kiad ne sikret.
Ka dei namar ka wanrah ïa ki jingpyrkhat sniew ïa kiwei pat bad jingma ïa ki hi ruh.
Ynda haba ki la leh lei ïa kine ki kam, ka nang wanrah shuh shuh ïa ka jingbym don akor don burom jong ki.
Ka pyrthei kan ong kumno.
Haba ïadei bad kane ka phang, la dei ban ai jingmut ba ki Seng Bhalang, ki Seng Niam bad ka Balang, ki la dei ban ai jinghikai, jingpynsngewthuh, ne ka ‘awareness’ ïa ki khynnah kynthei bad shynrang naduh kiba dang rit, kiba la leit skul haduh kiba ba la samla shaphang ka akor ka burom, ka ktien ka thylliej, ki jingleh bad kiwei kiwei.
Haoid, ym baroh ki kmie ki kpa kim ai ïa ki jinghikai, jingpyni bad pynsngewthuh ïa la ki khun ki kti.
Hynrei ha kane ka juk beh kam mynta, wat ki kmie ki kpa ruh kim idon por shuh ban sneng ban kraw, ban pyni ïa ka akor ka burom ïa la ki khun ki kti jong ki.
Ki skul ruh ki don ka bynta kaba khraw bad bakongsan ïa ki khynnah ban hikai ïa ka akor ka burom, ym tang ïa ka jingpule, jingnang jingstad.
Hynrei wat ki skul ki college ruh kim don por shuh ban hikai ïa ka akor ka burom ha kane ka juk mynta.
Ki hikai beit tang ïa ka jingpule, kim salia shuh ïa ka akor ka burom ne ka jingleh (behavior) jong ki.
Shuh shuh, ka Balang ruh ka don ka bynta kaba kongsan bha ha kaba hikai ïa ka akor ka burom ïa ki khynnah.
Ha kane ka por mynta ki Balang, la ha kano kano ka Balang, ki don da ki skul ne ki klas man ki Sngi U Trai ban hikai shaphang ka jingtip ïa ka Ktien U Blei, ka tipbriew tipblei, kaba ïaid ryngkat-ryngkat ka akor ka burom ïa ki khynnah.
Hynrei la kata ruh, kane ka jinghikai ia ka tipblei tipbriew, ka akor ka burom, ban tei ïa ka longbriew manbriew jong ki khynnah ka long kaba donkam haduh katta katta.
Ka long thik kum ka nongrim ne foundation ka ban tei ïa ki ha ka jingtip, jingsngewthuh, ka longbriew manbriew jong ki lashai la shisngi.
Dei ha kane ka nongrim, kaba ka jinghikai jong ngi ki Khasi naduh ki longshuwa manshuwa kaba ong, “ka akor kaba tam ha kane ka pyrthei.
"Ka dei ka tynrai duh kaba pynlong ïa u briew ne ka briew haba u leh u kam ne trei ktah ha kano kano ka bynta ha ka jingim jong u/ka.
Ka jingmih jong ki dak thoh ktien (alphabet) Jaintia ka dei ka ba la pynlynga ïa ki paidbynriew salonsar ha Ri Khasi bad don ruh kiba bynñiaw namar ba ka kyrsoi tang na ki kynrem lyndan jong ka sor Jowai bad la thung ruh ha ka shlem Dorbar Dalariti (District Council) ba la phiah ban korbar ïa ka Raijbah (district) Jaiñtia baroh kawei.
Nangta la pynmih ruh ha ka kyrwoh dulir sorkar jylla bad ka la neh bad shong aiñ ha ka thoh ka tar ïa ka ktien Pnar kaba la kam kum ka ktien Jaintia.
Kiwei kiwei ki thaiñ palat na sor Jowai, ha kum sha Raijbah Jaintia Rilum Mihngi (East Jaintia Hills District) sha War Jaintia bad shatei na ka Raijbah Jaiñtia Rilum Sepngi ruh kim pat pdiang ha kino kino ki jingthoh la ha ki skul, ki kot ba pynmih paidbah kynthup ruh ha ki shlem pathai khubor.
Lada jurip sani lei lei wat ha sor Jowai ruh ym pat pdiang salonsar namar ba la don lypa ki dakthoh ktien ba la pyndonkam mynta la jan dap arspah snem naduh ba ai pateng u Thomas Jones.
Lada buddien ïa ka khana mynnor u Thomas Jones u la buhti naphang ia ki dak ktien phareng (English Alphabet) khlem da weng ïa ki dak ki ba ym donkam ha ka ktien Sohra ha kata ka por.
ïa kane lah ban sabut na ka kot Khasi ba nyngkong jong u Thomas Jones kaba la jer Ca Citab ban Hicai Ca Citien Cassia ha ka snem 1842.
Na ka daw ba ka ktien Khasi na Sohra ka long kaba la duriap u Thomas Jones ha ryngkat ki nonghikai Khasi jong u, u Junkha, u Doowan Rai bad u Laithat ha kaba thoh bad pynmih kot, lehse ka la don ka jingsngew ban pynbiang shuh shuh ia ki dak katkum ka rukom thoh bad ha ka snem 1852 pat la pynbeit noh ia ka kyrteng ‘Ka Kitab Nyngkong ban pule ka ktin Khasi’ katkum ba la sot na ka jynthoh u William Pryse.
Kham hadien ha u snem 1896 u Jeebon Roy u la kynthup sa ia  u ‘ï’ bad u ‘ñ’ ha ki dak thoh ktien Khasi.
Lah ban long ba la weng noh ia kito ki dak ba ym donkam ha ka ktien Khasi khlem da bishar ia kiwei kiwei ki ktien na ki thaiñ ha kylleng ka Ri Khasi.
La kumno kumno ka ktien Khasi kala nang san nang mer haduh kumba ka long mynta, hynrei la buhteng ban suitñiew ia kaba yn kynthup biang ia kino kino ki dak ki ba dawa ha ki ktien shnong na ki katto katne ki thaiñ.
Kumta ka la poi shaduh u pud ba la mih syndon da ki dak thoh ktien Jaintia.
Kaei kaba la phiah u phareng ha ka snem 1890 lyngba ka kpait treikam ban phiah bad synshar (divide and rule policy) ka la dei ba yn pyrshang tehsong biang, ha ka jingshisha.
Tang na ka daw ba ka sorkar Bilat ka la dep kam trai pura ia ka thaiñ Jaintia ba kynthup ruh ïa ki elaka ba don mynta sha Karbi Anglong jong ka jylla Assam naduh u snem 1935, kumta ka phiah na ka Hima Khyrim ba dang synshar ki syiem bad dorbar Hima Khasi.
Hangta la pynlong ïa ka Raijbah Khasi & Jaintia Hills (United Khasi & Jaiñtia Hills District) na ka bynta ban pynbiang ha ka rukom synshar khadar.
Ka ba phylla mynta ka long ba ki paidbah Pnar na kita ki elaka ha Karbi Anglong bad na them Barak jong ka jylla Assam, kumjuh ruh ki paid Ri-War na shathie ka jylla Meghalaya haduh kito kiba sah sha Raijbah Sylhet ha Ri Bangladesh  ki dang ñiew bad tip ïalade kum ki Khasi, ki dang pule kot Khasi bad kim bna eiei shapahng kita ki dakthoh Jaiñtia.
Ka ba kham lyngngoh shuh shuh ruh ka long ba ym don shuh u ‘ng’ la bujli da uwei pat, u ‘ï’ la bujli da u ‘y’ ha kita ki dakthoh ktien Jaiñtia.
Kane ka lah ban pynkulmar ia ki paid nongthoh khamtam ki khynnah skul.
Nalor kata, u dak ba la bujli ha ka jaka u ‘ng’ u dei u dak-thoh-sur (phonetic alphabet) ba la buh thup ha kata ka thup ba ki khot ka International Phonetic Alphabet kaba dei tang ia ki dak Latin ba la pynkhreh ha ka spah snem ba khat khyndai ban pynbiang ryntih ïa ki sur jong kita ki dakthoh.
Kata ka mut ba u dei u juh hi bad u ‘NG’ tangba shu kwah pynpher, hynrei ki dakthoh tynrai ba synlar (elementary alphabet) ki neh hi tang kito ki dakthoh naduh A haduh Z.Lada khmih ïa ki ktien shnong na ki thaiñ bapher ha Ri Khasi, ka ktien Amwi bad ktien Lyngam ka donkam sa u dak ‘cj’ katkum ka sur ba dei ban pule ia ki kyntien.
Lehse, lah ban don sa kiwei kiwei ruh ki ban donkam dak uba biang thik katkum ka sur bad kata kan ym kut shuh lada shna thymmai.
Na kata ka daw ha ka jaka ban shna thymmai ïa ki ktien shnat ne tien shnong, la dei pynban ban bynrap ha ki dakthoh ktien Khasi nalor kiba la don A haduh Y.katkum ba la tih bniah na ki katto katne ki riewtbit ha ka ktien bad ka deiriti Khasi ki la ai jingmut ban kynthup ïa u ‘C’, ‘Cj’ bad ‘Oo’  ban kham biang bad lehse lah ban weng noh ïa u ‘G’ namar ba la biang da u ‘K’ ha manla ki kyntien.
Ym lah ban batai ha kaba ïadei ia u C bad Cj namar lah ban ieh ha kito ki riewtbit na ki trai shnong ba kren ka ktien Amwi bad Lyngam lane kiwei kiwei pat ki thaiñ.
Kat kum ba la ïa syllok na Amwi ki don kum I Bah H H Mohrmen bad Bah Mankular Lamin Gashnga bad ym artatien ba dang byllai kiwei kiwei ki ba tip.
Ha thaiñ Lyngngam kum I Bah Witting Mawsor bad khlem artatien byllai kiwei kiwei ruh.
Ka kyrteng jong ka Susmita Dev kam shym la paw ha ka thup kyrteng jong ki kyrtong wat lada ka la khmih lynti, kane ka la long hadien ba ka seng Trinamool Congress ha ka lah sngi U Blei ka la dep ban pynmih ïa ki kyrteng jong ki kyrtong ki ban ïakhun ha ka ilekshon Rajya Sabha ha West Bengal.
Ka samoi treikam jong ka Susmita na Rajya Sabha kan sa kut ha u bnai ban wan, kata ha u Nailar ha ryngkat 6 ngut kiwei pat ki MP jong ka seng TMC ha Rajya Sabha.
Ha ka lah sngi U Blei haba ki heh nongïalam jong ka seng TMC ki la pyllait ïa ka thup kyrteng jong ki kyrtong ha Kolkata, la ïohi ba ka Susmita ka la pynlong ïa ka jingïakhih shah thngan hapoh ka nongbah ban pyrshah halor ka jingthmu ban buh ki jingpyrkhing ha ki bynta u pud u sam na ka bynta ka Silchar, kaba dei ka konstitwensi kaba la phah ïa ka sha Assam Assembly bad kumjuh sha Lok Sabha, na ka bynta ban mang ïa ka kynhun SC.Kum shi bynta ban ai jubab ha kaba ïadei bad ka thup kyrteng jong ki kyrtong ba ka seng TMC ka la pyllait, ka Susmita ka la ong, ba ka dap da ka jingsngewnguh kaba khraw ïa ka Mamata Banerjee namar ka jingailad ïa ka ba kan lah ban mihkhmat napoh ka seng ha Rajya Sabha.
Ban pynsuk bad ban ym shim ïa ka por U Nongsaiñ Hima u wanrah sha phi ki paidbah ïa ka lad ban pynsting ïa ka kam haba phi phah ïa ki jingpynbna ne ‘Advertisement’ bapher bapher da kaba shu phah lyngba ka Whatsapp ïa ki jingdonkam baroh lada phi don ha ïing ne ha ki ophis treikam jong phi.
Ki Jingpynbna ki kynthup naduh:1.
Ban Die Kali2.
Ban Die Jaka3.
Ki Khubor Laitkam4.
Ai Wai ïing/Dukan5.
Jingai Jinghikai Bapher Bapher6.
Ki Admission/Notice7.
Ki Khubor ïap briew8.
Ki Jingsngewnguh9.
Ki Jingtip Bakyrpang bad kumta ter ter.
Phi lah ban phah ne phone ha une u number: 9863136797 naduh ka por 10 baje mynstep haduh 10 baje mynmiet na ka bynta ki jingtip ba kham bniah.
Ka lad ban pynsuk ïa baroh.
Ar bnai hadien ka jingphet rieh na kti jong ki pulit, u Hifzur Rahman uba la shah rai ban shong patok shirta jingim namar ka kam pynïap briew jong u, u la shah siat ïap ha ki pulit jong ka Cachar ha ka step jong ka sngi Ba-ar naba u la pyrshang ban phet bad ïaleh pyrshah bad ki pulit hadien ba u la shahkem.
Ha kane ka jingjia ki la don ruh arngut ki pulit kiba la mynsaw.
Kum shi bynta ban pynshisha halor ka jingjia, u SP jong ka Cachar u Nomal Mahatta ha ka jingïakren bad ki nongthoh khubor u la ong, ba ki la ïoh jingtip shaphang u Hifzur ba u la leit phai sha Barak Valley lyngba ka khappud Meghalaya.
Hadien kane, khlem da pynslem ki pulit ki la leit sha kane ka jaka bad ïohkem ïa u na khappud Assam-Meghalaya.
Ka Executive Committee jong ka General Assembly ka Balang Presbyterian Church of India (PCI) ha ka jingïalang kaba la long ha ka Sngi Ba-ar, ka la ïakren sani halor ka jingthmu ban pyntreikam ïa ka Uniform Civil Code (UCC).
Halor kane, ka Balang Presbyterian ka ïeng tylli ban pyrshah namar ka UCC ka dei kaei-kaei ka ban pynthut ïa ka jingngeit bad ka kolshor.
“Ngi bat ïa ki hok tynrai kiba la thoh ha ka Riti Synshar ka Ri India bad ka Article 25 ka ong ba ki nongshong shnong ki don ka hok ban jied ïa kano kano ka jingngeit kaba ki sngewmon katba ka Article 29(i) ka ong ba kino kino ki nongshong shnong kiba don ïa ka ktien ka thylliej, jingthoh ne kolshor ba kham kyrpang, ki don ka hok ban pynneh pynsah ïa kita," la ong u kyrwoh khubor na u Rev.BM Lamin, Moderator ka PCI bad u Rev.Dr.K.Lalrinkima, Senior Administrative Secretary ka PCI.Nalorkata, la ong ba ka India ka dei ka ri kaba ïar bad kaba la shong la sah da ki jaitbynriew bapher bapher kiba don la ka jong ka kolshor, bad kane ka la ïaid da ki phew snem mynta.
“Ngi sngewsarong ba ka India ka dei ka Ri kaba ïatylli bad wat hapdeng ka jingïapher," la ong kitei ki nongïalam ka PCI.Hynrei ki la ong ba lada pyntreikam ïa ka UCC ha kane ka por, ka lah ban ktah ïa ka jingïatylli bad namarkata, ki la pynsngew ba ka UCC kan ktah ïa ki hok ba la bynshet ha ki nongshong shnong da ka Riti Synshar.
Ha kawei pat ka liang, ka Khasi Jaiñtia Presbyterian Synod Sepngi ka la pynpaw ïa ka jingsngew pyrshah jong ka ïa ka jingthmu ban pyntreikam ïa ka UCC.Halor kane ka jingpyrshah, ka la phah ruh ïa ki jingai jingmut sha ka Law Commission jong ka Ri India, bad ka la pynsngew ruh ïa kane sha u Myntri Rangbah, Conrad K Sangma, bad sha ki MP kiba mihkhmat ïa kane ka jylla.
Ha u kyrwoh khubor na u Rev.W.P.Marbaniang, Moderator ka KJP Synod Sepngi, bad u Rev.L.P.Nongkseh, Secretary ka KJP Synod Sepngi, la ong ba ka jingpyrshah ka Synod ïa la UCC ka long namar kan ktah ïa ka jingpyndonkam ïa ki riti, ki rukom bad ki dustur tynrai kiba kum ka jaitbynriew la ju bud bad pyndonkam lynter lyngba ki phew bad spah snem ba la leit noh baroh bad ïa kiba la longdoh longsnam ha ki khun ki kti jong ka jaitbynriew.
Nalorkata, la ong ruh ba ka shongkha shongman, ka hiar pateng bad ka rukom shim jait ha ka jaitbynriew Khasi Jaiñtia ka long na ka kynthei bad ym na u shynrang.
Kane kan ktah ruh ïa katei ka rukom ba ka jaitbynriew ka ju leh bad kaba long ruh katkum ka Article 29 (1) jong ka Riti Synshar kaba la pynkup bor ban bat ïa ki rukom bad ki dustur ba la ju don.
Ka jingbym burom shuh ïa ki riti, ki rukom bad ki dustur, kata hi kan long ka jingma ka ban ïalam sha ka jingïapait ïapra ha ka Ri baroh kawei, la ong ka Synod Sepngi.
Shuh shuh ka Synod Sepngi ka la ong ba ka UCC kan ktah ruh ïa ka Article 25 jong ka Riti Synshar kaba la pynïoh ïa ki nongshong shnong ha ka Ri baroh kawei ïa ka jinglaitluid ban pyndonkam ïa ka jingsngew ha kaba phla, ka hok ba laitluid ha kaba leh bad pynphriang ïa la ki jingngeit katkum ki jingngeit ki nongshong shnong ha ka Ri.
La ong ruh ba ka UCC kan ktah ïa ka ktien ba ju ïakren ïakhana namar kumba ka long mynta nalor ba ki briew ki kren ïa la ki ktien lajong katkum ki ktien ba ki la ju pyndonkam, don ruh tang ar tylli ki ktien kiba wanrah ïa ka jingïadei bajan ha ki bynta bapher bapher jong ka jingim jong ki nongshong shnong ha ka Ri baroh kawei, bad kita ki ktien ka dei ka ktien Hindi bad ka ktien English.
Lada la pyndonkam tang kawei ka ktien ha ka Ri baroh kawei, kane khlem pep kan wanrah ïa ka jingeh kaba khraw ha ka imlang sahlang bad ha ka trei ka ktah bad ka ïaid ka ïeng, kumba ka Ri India ka dei ka Ri jong ka jingïalong kawei hapdeng ki jingïapher ba bun jait.
Kane ka jingthmu ka lah ruh ban pynpoi sha ka jingpynduh ïa ki Autonomous District Council ïa kiba la pyntreikam katkum ka Sixth Schedule kaba don ha ka Riti Synshar.
Nalor kine lah ban don sa kiwei ki ban ktah ïa ki briew ha ka Ri bad ïa kiba ngim pat lah ban ïohi lypa ïa ki mynta bad ïa kiba yn sa mih tang ynda la pyntreikam ïa ki bad ba ynda la shna ïa ki Rule.
Namarkata, ka KJP Synod Sepngi ka la dep thoh sha ka Law Commission ba ka pyrshah jur ïa ka jingthmu ka Sorkar India ban pyntreikam ïa ka UCC.Ka Meghalaya High Court ha ka Sngi Balang ka la ong ba ka kaiphod jong ka Special Investiga-tion Team kaba la tohkit halor ka jingkhlad noh u Sub Inspector, Bah Pearly -stone Joshua Marbaniang, ka la pyni ïa ka jingdon ki kot ki sla lane ki ‘register’ katno kawei pa kawei ka trok kit dewïong be-aiñ kan hap ban siew khnang ba kan ïoh pynïaid ïa u dewïong ba la tih be-aiñ, ki dieng ki siej ba la pom be-aiñ bad ki maw ba la khlong be-aiñ.
Haba shong bishar halor ka mukotduma kaba ïadei bad ka jingkhlad noh jong u Bah Marbaniang, ka High Court ka la kdew ruh ba ha katei ka kaiphod jong ka SIT ki don ruh ki kyrteng bad ki heh ki haiñ kiba paw ha ki katto katne tylli ki ‘case’.
Ka High Court ka la ong ba katei ka kaiphod ka la pyni kumno la pynïaid bad kit be-aiñ ïa u dewïong.
Ka ïingbishar ka la kyrpad ïa u Additional Advocate General, u K Khan, ba un ïarap ïa ka halor kane ka mukotduma.
Ka ïingbishar ka la ong ba wat la u Khan u bat ïa kane ka kyrdan (Additional Advocate General), ka kyrmen ba un ai ka jingshakri ka bym shah liang bad kaba laitluid sha ka ïingbishar.
Ïa ki kot ki sla ha kaba ïadei bad ka jingbishar halor ka jingkhlad jong u Bah Marbaniang bad ïa ka kaiphod jong ka Special Investigation Team yn buh bad u ophisar jong ka High Court.
Ka jingbishar halor kane ka mukotduma kan long biang ha ka 27 tarik Naitung, 2023.
Ka Seng Khasi Kmie lyngba kane ka kyrwoh ka pyntip ba ka jingïalang jong ki President/Secretary jong ki Circle bad ki Tnat Seng Khasi bapher bapher kan long ha ka 15 tarik u Naitung, 2023 ha Hall  jong ka Seng Khasi Higher Secondary School Jaiaw, Shillong ha ka por 10:30 baje mynstep ban ïa pyrkhat ïa ki kam ki jam ba ïadei bad ka  Seng.
Kumta, lyngba kane ka kyrwoh, la kyrpad ïa phi baroh ki President/Secretary jong ki Circle bad ki Tnat Seng ba kin sngewbha ban ïa wan khnang khnang sha ka tei ka jingïalang, ha katei ka sngi bad ka por kumba la kdew haneng bad ban shim ïa kane kum ka jingpynbna ïar.
Ia kane ka kyrwoh la phah da u Rgh Hainess Marbaniang, General Secretary, Seng Khasi Kmie, Mawkhar, Shillong (Mob.
No.9402185440).
Ha ki khyndiat sngi kiba dang shu dep, ka dor jong ki mar rep hapoh ïew ka la kiew shi kat dei, hynrei mynta ka dor ka la kham hiar bad ka la kham duna ban ïa kaba ïanujor ha ki khyndiat sngi.
Haba ïoh ban ïakren bad ki katto katne ngut ki nongdie jhur hapoh Ïewdielang, ki la ïathuh ba ka dor jong ki jhur ki jhep ka la kham duna ha kaba ïa u sohsaw mynta ki la ïoh ban die T.60 shi kilo, u phrisbin u la hiar dor bad ki la ïoh ban die ha ka dor kaba T.100 shi kilo bad u mar uba kham rem duh tam u dei u sohmynken ha kaba u la poi haduh kumba T.200 tam shi kilo bad u metor uba la poi kumba T.400 shi kilo.
Kitei ki nongdie ki la ïathuh ba lada rem eh ka dor jong ki jhur ki jhep ka pynlong ïa ki paidbah ba kin nym thied shuh.
Ha ka jaka ba kin thied shiteng kilo, ki thied noh tang shi pawa.
Nangta ki la ong kane ka jinghiar dor jong ki jhur ki jhep ka long ka khubor kaba sngewtynnad namar ba ki kham lah ban die bad ki nongthied jhur ruh khamtam kiba baduk basuk ruh ki lah ban thied.
Kitei ki nongdie jhur ki la ong ba lada ki mar ki rem pat ka shimpor ïa ki kum ki nongdie ba kin die pynlut ïa ki mar.
Ka jingdie jingthied jong ki ruh ka hiar bha bad lada ki paidbah ki thied ruh, ki la thied noh tang shi pawa ym shuh shikilo lane shiteng kilo ruh.
Nalor kata, ki la ïathuh ba lehse katei ka jingrem jong ki jhur ki jhep ha ki sngi kiba dang shu dep ka lah ban long namar ba ka jingjur eh jong u ‘lapbah ‘lapsan uba la pynjulor ïa ki jingthung jingtep jong ki bad ki mar rep kiba ju poi da bun tylli hynrei ha ki sngi ba dang shu dep pat ki la poi tang khyndiat ki mar ha kaba u phrisbin uba ki ju ïoh 40 kilo hynrei ha ki sngi kiba dang shu dep ki la ïoh noh tang 15 kilo namar ba u la pyut lut ha ka jaka rep.
Shuh shuh ki la ïathuh ba ki don ki mar rep kiba la hiar, hynrei ki don ruh pat kiba kiew.
Kane baroh ka jinghiar jingkiew jong ki mar rep ka shong ha ki sngi ki sngi bad ha ka rukom long ka mariang.
U Myntri ka tnat jngohkai ka Jylla, u Bah Paul Lyngdoh u la ïathuh ba kumba 1000 tylli ki homestay yn shna shi snem na ka bynta ban kyntiew ïa ka kam jngohkai bad plie lad ïa ki samla ban ïoh kam ïoh jam, nalor bun tylli kiwei pat ki projek ki ban sa pyntrei bad ai jingmyntoi ïa ka Jylla ynda la dep soi ïa ka soskular hapdeng ka Sorkar Pdeng bad ka New Development Bank of India.
“Ka Sorkar ka buhthong kumno ban plie lad ïa ki samla ban seng kam bad ai kam namar ka Sorkar hi kam lah ban ai kam," la ong u Bah Paul haba kren sha ki lad pathai khubor.
U la batai ruh shaphang ka jingïatreilang bad ka Shillong Municipal Board ban kynriah ïa kiba shong die madan ha thaiñ Khyndai Lad sha ki jaka kiba la dep ithuh lypa, bad kane kan shimpor sa kumba 2 bnai.
U la ong ba ka Khyndai Lad kan long ka jaka Pdeng ban khring ïa ki nongjngohkai ha kaba yn don bun ki jingpynbyrngia ka ban ïarap ban kyntiew ïa ka kam jngohkai bad ai jingmyntoi ïa ki samla ha ka rwai ka siaw bad ka put ka tem.
U Bah Paul u la ong ba ka jingtei ïa ki homestay ka dei na ka jingbei pisa kaba long 70 na ka 100 lyngba ka PMEGY bad ki don ruh kiwei pat ki projek kiba yn pyntrei lyngba ka PPP mode bad kaba shu ïadonbynta lang lane joint venture hapdeng ka Sorkar bad ki kynhun kiba dei ban pyntrei kum ka Orchid Lake, Polo Orchid bad kiwei kiwei ki projek kum ha Kongthong bad kiwei kiwei.
Ka North Goa Zilla Panchayat hapoh ka jingïalam u Siddhesh Shripad Naik bad Ajay Gause, Chief Executive Officer, North Goa Zilla Panchayat bad ki dkhot kiba la poi palat phew ngut ki la leit ïakynduh ïa u Chief Executive Member ka Khasi Hills Autonomous District Council (KHADC) Bah Pynïaid Syiem ha ka jingdonlang ki dkhot ka Executive Committee kaba la long mynta ka sngi ka 11 tarik u Naitung.
Ha kane ka jingwan ki dkhot ka North Goa Zilla Panchayat la pynlong ka jingïalang kaba lyngkot ha Conference Hall ka KHADC ban sngewthuh ïa ka rukom synshar ka khadar hapdeng kitei ar tylli ki kynhun.
Haba ïakren bad u CEM ka KHADC, Bah Pynïaid Syiem u la ong ba kine ki dkhot jong ka North Goa Zilla Panchayat ki la wan poi sha Shillong ha ka janmiet jong ka 10 tarik mynta u bnai bad ki la pyntip kyrkieh ban wan jngoh ïa ka KHADC.U la batai ba ka jingwan jong kane ka kynhun ka long ban tip ïa ka synshar ka khadar bad ka riti dustur jong u Khasi.
“Na ka jingwan kine ki kynhun na Goa ngi la ïoh ban ïaphylliew jingmut bad la ïoh jingmut lang ïa ka rukom synshar hangne ha Council bad ka jong ki ha Gao" u la ong.
U Bah Pynïaid u la pyntip ba kine ki dkhot ki la pynpaw ka jingsngewkmen haba ki la ïoh ban ïakynduh ïa ki dkhot ka EC ka KHADC.Hadien ba la dep ïakynduh, u Bah Pynïaid u la ïalam sha ka hall ka KHADC ban pyni ïa ka jaka ba ki MDC ki ju pynlong dorbar.
Ka FKJGP-East Jaiñtia Hills hapoh ka jingïalam u President bad Secretary ka seng u Bah M.C Suting bad u Bah Deihok Sumer ryngkat ka jingsynranlang u President ka FKJGP-Khliehriat Circle u Bah Michal Chyrmang mynta ka sngi ka la leit ai da ka dorkhas sha u Conrad K Sangma, Myntri Rangbah ka Jylla lyngba u Deputy Commissioner ka East Jaiñtia Hill.
Haba ïakren bad u DC, ka seng ka pynpaw ka jingpyrshah jur ïa ka rai ka Sorkar MDA-II ban wanrah ïa ka lynti rel hapoh East Jaiñtia lyngba ka Khliehriat bad horkit hordang ka seng kan ym pdiang da lei-lei ruh ïa ka lynti rel.
“Ngi ïohi ba ka sorkar ka pynbiej ruh da kaba ong ba ïa mynta kan wanrah tang ïa ki rel kit mar, hynrei ha ka jingsngew jong ka seng lada ailad lynti rel kit mar kan eh aïu ïa ka sorkar ban pynwan syndon hadien da ka rel kit briew.
Ki paidbah kim dei ban sngewthuh bakla ba da ka jingwan ka lynti rel kan don ka jinghiar dor ha ki mar bam mar dih.
Peit ka nuksa sha thaiñ Garo la don lypa ka lynti rel, hynrei ki dor jong ki mar bam ki long kumjuh hi" la ong ka kyrwoh.
Ka seng ka la ai nuksa kum ha East Jaiñtia ka la don shibun ki karkhana dewbilat, hynrei dang kham remdor ka dewbilat hapoh ka jylla ban shabar ka jylla bad tang katno ngut ki trai Jylla kiba ïoh kam ha ki karkhana dewbilat na ka 80% ka jingïasoi soskular.
Ki paidbah ki dei ban pyrkhat shwa tang na kine kiba la don lypa.
Ka jingwan ka lynti rel kam dei ban pynmyntoi ïa ki paidbah ka jylla, hynrei ka dei ka jingthmu ba sha lyndet ka ban pynmyntoi bad pynhun tang ïa uwei ne ar ngut.
Na ka liang ka seng ka kwah ban ai jingmut sha ka Sorkar Jylla kata klet shwa ïa ka lynti rel bad pynbha shwa ïa ki surok, lynti syngkien kiba la don lypa bad kiba la jot rathai shaba palat namarba halor kitei ki mat ruh ka seng ka la dep pynsnew da ki phew sien lyngba ki jingthoh bapher bapher hynrei bunsien ka sorkar kam juh sngap bad ki bor distrik kim juh shim khia.
Ka jingpyrshah hi jong ka seng ïa ka lynti rel ka dei halor ka nongrim ba ka jylla kam pat don ïa ki aiñ ba biang bad ba skhem ban ïada ïa ki jaitbynriew.
Lada wan kane ka lynti rel kan buh jingma ïa ka ri bad ka jaitbynriew lyngba ka jingshah tyllep ha ki heh paid.
Halor katei ka nongrim katba ym pat don ki aiñ ban ïada ïa ki khun Hynñiewtrep ka seng kam pat lah ban pdiang ïa ka lynti rel hapoh ka Jylla hi baroh kawei.
Kumta ka seng ka phah da ka kyrwoh kaba shai sha ka Sorkar MDA-II hapoh ka jingïalam u Conrad K Sangma kum u Myntri Rangbah ban pyntrei kam shwa ïa ka ILP bad hadien kata ka seng kan sa pyrkhat ïa ka lynti rel.
Lada ka sorkar ka leh da ka bor bad lada jia eiei ka sorkar ka hap hi ban bah-khlieh, la pynkut ka kyrwoh na ka seng.
ka kyntien kaba paw ka ïahap bad ka jingïakhun pyrshah ka Environment Coordination Committee (ECC) Elaka Sutnga ha kum kane ka por, kaba ong “Ka jingïakhun pyrshah ïa ki karkhana saiñ dewïong ka la jop, hynrei ka thma ka dang ïaid" hadien ka jingpynpra ïa ki atoskhana jong ki ar tylli ki karkhana saiñ rnga dewïong ha Elaka Sutnga ha ka Sngi Balang bad ka la kular ruh ban pynpra naphang ïa ki 32 tylli ki karkhana beaiñ kiba dang sah.
Ka ECC Elaka Sutnga ka la ïakhun pyrshah ïa ki karkhana saiñ dewïong ha kine ki ar snem naduh ka jingsdang ka khlam COVID-19 bad kim hun satia tang da kaba pynpra hynrei ki kwah ba ki briew kiba ïasylla ha kane ka kam be-aiñ ban shah pynsaja ha ka ïingbishar katkum ki kyndon jong ka aiñ.
Haba kynthoh ïa ka jingpynpra ïa ki karkhana saiñ rnga dewïong, u Advisor ka ECC Elaka Sutnga u Bah Reading War u la ong ba hukum jong ka Meghalaya High Court la bthah ïa ka sorkar ban pynshitom ïa ki briew kiba sdang ïa ki karkhana saiñ rnga dewïong beaiñ ha East Jaiñtia Hills.
U la ong, “Ngi long kiba pynkhreh ban ïarap ïa ka sorkar ha ka ban kem ïa ki briew kiba sdang ïa kane ka kam saiñ rnga dewïong be-aiñ hapoh ka district.
"U Bah Reading uba long ruh u muktiar, u la ong ba ki don ïa ki sakhi satar kiba biang bad ka don ka jingleh benami ban pynïaid ïa ki karkhana thang dewïong ha ka district katkum ka jubab RTI kaba ki la ïoh na ki tnad sorkar.
U la ong ki don 32 tylii ki karkhana coke ryngkat kiba long trai da ki bar jylla hynrei la shu leh benami ban pynïaid ïa ki.
U la ong ba u DC East Jaiñtia Hills u la kular ban pynpra ïa ki 34 tylli ki karkhana saiñ rnga dewïong.
Hadien ka jingpynpra ïa ki ar tylli ki karkhana, u bah Reading u la maham ba ka jingïakhun mynta kan kham suk bad kito kiba ïoh CTO bad “Ngin pynshisha kumno ki thurmur bad khaler ki ophisar jong ka MSPCB ban ai CTO."U la ong ba ha kine bnai ba la dep kaba thamula ka long ba MSPCB ka la ai CTE ban sdang sa ki 3 tylli ki karkhana bad kine ki kynthup ïa ka M/s Magic Coke, M/s, M.M Minerals bad M/S Presidium Breeze ha Nongsning Elaka Sutnga.
Kine ki lai tylli karkhana la lap ba ki la leh beaiñ bad ki la shah daiñ kuna hadien ba ki la sdang treikam khlem ka CTE katkum ka kaiphod ba la ai sha NGT ha u snem ba la dep.
U la kynthoh ruh ïa ka MSPCB ba ha kano ka dur ba pynim bad pynbiang ïa ki kot ki sla kine ki karkhana ba kin sdang ïa ka kam saiñ rnga dewïong.
“Ngi dawa ban weng lane ban pynsangeh ïa ka jingsdang saiñ rnga dewïong kine ki lai tylli ki karkhana hapoh ar taïew lym kumta ngin shim da ki sienjam kiba tyngeh," la ong u Bah Reading.
Ka Khasi Students’ Union (KSU) Nongpoh Circle ha ka sngi Balang ka la byrngem ban pynlong hi ïa ka jingkhynra Trading License bad Labour License ïa ki nongkhaïi bar jylla ha ki bynta jong ka sor Nongpoh hadien ba kim hun satia ïa ka jingkhynra kaba la pynlong da ka Enforcement Wing (EW) jong ka Khasi Hills Autonomous District Council (KHADC).
Ka jingbym hun jong ka seng halor katei ka jingkhynra da ka EW jong ka KHADC ka dei halor ka nongrim ba katei ka tnat jong ka KHADC ka la ïaid lait bad khlem burom satia ïa ka seng kaba leit ban ujor ïa ka jingkharoi jong ki dukan bar jylla ha ka sor Nongpoh sha u Executive Member jong ka KHADC bad khmih ïa ka tnat Trade, u Bah Gigur Myrthong bad kynduh ruh ïa u Chief Executive Member jong ka KHADC, u Bah Pynïaid Sing Syiem ban pynsngew halor katei mat ha ka 5 tarik mynta u bnai.
U samla John Lyngdoh, President ka KSU Nongpoh Circle u la ïathuh ba dei hadien ka jingujor jong ka seng, ba u Licensing Officer ka KHADC u la pynmih ïa ka hukum sha ka EW ban pynlong ïa ka jingkhynra naphang ïa ki dukan bar jylla, kata ïa kito kiba don laisen bad ki bym don ruh kumjuh ha ka sor Nongpoh.
Hynrei u la pynpaw ïa ka jingsngewsih ba katei ka tnat ka KHADC ka la shu khynra pyndep rukom, khlem da pyntip lang ne burom ïa ka seng kaba la shimkhia ïa kane ka bynta.
U la ong ruh ba kane ka jingbym burom bad ka jingleh bym suitñiew jong ka tnat EW ka KHADC ïa ka seng, ka la wanrah ïa ka jingbym shaniah bad ka jingtharai sniew naba kum ka seng ka la ïoh jingtip kaba shai ba bun ki bar jylla kiba khaïi-pateng bad buh dukan ha sor Nongpoh kim don satia ïa ka Trading License, hynrei la shu pyndonkam tang da ka No Objection Certificate (NOC) kaba la ai u Rangbah Shnong ka Nongpoh.
Shuh shuh u samla John u la ong ruh ba kum ka seng hi kam kwah satia ban shim ïa ka aiñ halade.
Kumta ka la ïaid da ka lynti kaba dei ban ujor sha ki bor ba dei khmih, kata sha ka KHADC, hynrei kane ka jingbym burom pat jong ka tnat EW ka KHADC da kaba khlem pyntip ïa ka seng halor ka jingkhynra kaba la pynlong ha ka sngi Balang, ka pynlong pat ïa ka seng ba kan hap shim ïa la ka jong ka sienjam halor kane ka bynta.
Halor kane ka bynta, u samla John u la ong, kumba ka seng kam hun satia ïa katei ka jingkhynra da ka tnat EW ka KHADC, ka seng kan sa pynlong hi ïa ka jingkhynra Trading License bad Labour License naphang ïa ki dukan bar jylla hapoh ka sor Nongpoh ha kine ki khyndiat sngi ki ban wan kum shi bynta ban ïada na ka jingkharoi jong ki dukan bar jylla kiba khaïi-pateng be-aiñ khlem ki kot ki sla kiba biang.
Hapdeng ka jingkam ka Sorkar Pdeng ba ka ju ïarap ïa ki longïing kiba pyndonkam ïa ka tyndong lyer ban shet ban tiew (LPG cylinder), hynrei ka dor jong ka tyndong lyer mynta ka la nang kiew bad mynta ka poi la jan T.1,200 kawei.
Ki don shibun ki longïing kiba dang donkam ïa ka jingïarap (subsidy) kaba ka Sorkar ka ju ai bad phah sha ka jaka kynshew pisa (account) jong ki man la u bnai.
Kumba ka long mynta, ka jingïarap kaba ka Sorkar ka dang bteng ban ai sha ki longïing kiba shim ïa ka LPG cylinder ka long kumba T.53 tyngka shibnai.
Mynshwa ka jingïarap ka kham heh namar ki don ki longïing kiba ïoh hapdeng T.150 bad T.200 man u bnai.
Ka jingkiew dor ki mar bam bad ka tyndong lyer ban shet ban tiew ka la ktah bha ïa ki longïing kiba duna ka ïoh ka kot ym tang ha Meghalaya hynrei ha ka ri hi baroh kawei.
Ha ka jingshisha, ka Sorkar Pdeng kaba ïalam da ka BJP ka pynshlur ban pyndonkam da ka LPG cylinder hynrei ka dor jong ka cylinder ka long kaba heh bad buh jingeh ïa ki longïing baduk.
Ha Meghalaya ki la nang bun ki longïing kiba pynrung kyrteng ban pyndonkam noh da ka tyndong lyer ban shet ban tiew, hynrei ka jaka ban shna tyndong lyer bad jaka ban pyndap ïa ka tyndong lyer kam don ha kane ka Jylla.
Kumta ka Jylla ka hap ban shaniah tylli ha ka Assam ban ïoh ïa kine ki tyndong lyer ban shet ban tiew, bad sha ki thaiñ nongkyndong kiba bun ki longïing kim pat pyndonkam satia.
Ka Assembly of God Secondary School, Siejlieh ha ka sngi Ba-ar ka la ïoh ban pynkup burom ïa ki samla pule kiba la pass bad wan shakhmat ha kane ka eksamin SSLC 2023.
Ki samla pule jong katei ka skul kiba la ïoh ban kheit ïa u soh ka jingjop ha kane ka eksam SSLC ki la don kumba 7 ngut baroh kynthup ïa kiba la pass ha ka kyrdan 1st division bad ha kiwei pat ki kyrdan.
Ha katei ka sngi u Bah Gabriel Wahlang, MLA/MDC ka Nongstoiñ konstitwensi u la long kum u kongsan ban pynkup burom ïa ki samla ha ka jingïadonlang ryngkat u Headmaster ka skul u Rev.Dr.MS Nongrem, u Bah GW Nonglang, dikon ka Assembly of God Church Siejlieh, ki nonghikai, ki khynnah skul lem bad ki kmie ki kpa kiba la wan ban sakhi lang ïa katei ka jingïalang pynkup burom.
U kongsan haba ai jingkren u la ong, kum u nongmihkhmat u kwah ban ai mynsiem ban ïadon bynta lang ym tang ha ki skul kiba heh kiba don da ki hajar ngut ki khynnah skul hynrei ïa ki skul kiba rit ruh kiba ïoh lehse ki don ka mynsiem ka jingduh jingkyrmen ban ong hato don ne em kiba ithuh kum ïa ki namar haba trei ki kam paidbah ym ju dei ban ñiew shiliang.
U la kyntu ruh ïa ki khynnah skul da kaba u la ong, ki khynnah kiba la ïoh ban kheit ïa u soh kim dei ban shu kut tang katne, hynrei kane ka dang dei tang ka jingsdang bad ka burom nyngkong kan long ïa phi bud sa ki kmie ki kpa jong phi nangta kan wan sa sha ki nonghikai kiba la pyntbit ïa phi.
Ka shlem treikam u Superintendent of Police, East Khasi Hills ka la kyrpad ïa ki paidbah ban wan ithuh noh ïa ka metïap jong uwei u rangbah briew ba la nadien ka building MTC habar jong ka dukan Star Aquarium Shop, Jail Road ka surok ban mih sha ka lad Pegasus.
Katkum ka kyrwoh khubor ba la pyllait da ka shlem treikam u SP, la ong ba ïa kane ka metïap ba la lap ha ka 24 tarik jong u bnai ba la dep, bad hadien ba la pyndep ïa ka post mortem, mynta ka dang don hapoh ka jaka buh metïap ha Civil Hospital.
Kumta la kyrpad ïa kiba ithuh ne don jingïadei ban wan kam noh.
Une u briew u dei uba don ka rta hapdeng ka 25-35 snem eiei, u don ka jingjrong kumba 165 cm eiei, la pyntip ka shlem treikam u SP.La ong ruh ba la lap ba une u briew u dei uba la phong ïa ka jumper kaba ïong, ka jean ba rong ïong bad ki slipar ba ïong.
Ki pulit ki la dep ban pynrung case ha kaba ïadei bad kane, bad la kyrpad ïa baroh kiba don jingtip ba kin wan ban ithuh ïa kane ka metïap da kaba phone ha kine ki number O/C Sadar PS 0364-2224818/2224400 lane ha u I/C Police Control Room, Shillong: 03642222214/2222215.
Ki pulit Enforcement jong ka Khasi Hills Autonomous District Council (KHADC) ha ka sngi Balang, ki la pynlong ïa ka jingkhynra Trading License kaba kyndit-kynsan ïa ki dukan kiba la pynïaid bad long trai da ki bar jylla ha kylleng jong ki bynta ka sor Nongpoh ban lap ïa ki dukan kiba kamai be-aiñ khlem ki kot ki sla kiba biang na ka KHADC.Ha kane ka jingleit khynra Trading License, la lamkhmat da u Enforcement Inspector, u Bah V Bamon ha ka jingïadon ryngkat bad kiwei ki pulit.
Ha ka jingkhynra la shem ba ki la don ki bar jylla kiba khlem don satia ïa ka Trading License bad ki don kiba la ïoh jingtip bad khang khyrdep noh ïa ki dukan ha shwa katei ka jingkhynra.
La ïoh jingtip ruh ba ki don katto katne ki bar jylla kiba la pyrshang ban ai kyrteng da ki trai jylla ha katei ka jingkhynra, da ka jingthmu ban lait na ka aiñ khaïi-pateng jong ka KHADC.Halor kane bynta, na ka liang ka Enforcement Wing ka KHADC ki la ai da ka Show Cause Notice pyrshah ïa kitei ki dukan bar jylla ki bym don satia ïa ki kot ki sla kiba biang bad ba ki dei ban jubab hapoh ka 10 lane 15 sngi bad ruh ba ki dei ban leh ïa ka Trading License na ka KHADC hapoh kitei ki sngi, lym kumta, na ka liang ka jong ki, kin hap ban leh katkum ki kyndon jong ka aiñ.
Kum ban shu kdew khyndiat, ka sor Nongpoh katba nang mih ki sngi ki por, ka la nang heh bad nang roi, bad la ïohi ruh ba ki bun ki bar jylla kiba la wan ban leh ïa ki kam khaïi-pateng lane ban shong dukan.
Ka jingpynpra jong ki bor distrik ka West Khasi Hills ïa ki karkhana thang dewïong be-aiñ lane ki coke plan ha ka thaiñ Shallang jong ka West Khasi Hills District ka la nang ïai bteng haduh ka sngi Balang ruh kumjuh.
Katkum ka tyllong khubor ba la ïoh lum la ong ba haduh ka sngi Balang na ka liang ki bor distrik ki la dep ban pynpra haduh hynñiew tylli da kaba shu pynbthei ïa ki atoskhana jong kitei ki karkhana bad katei ka jingpynpra kan nang ïai bteng ha kine ki sngi kiba bud.
Shuh shuh katkum ka kyrwoh khubor ba la phah, u District Magistrate ka West Khasi Hills ha ka hukum ba la pynmih hapoh ka section kaba 144 jong ka CrPC, u la pakhang bad mana pyrshah ïa ka ïaid ka ïeng jong ki riewshimet lane kino-kino ki kynhun ha ki jaka kiba hap hapoh ka shi kilometer na ka jaka ba don ki karkhana saiñ dewïong beaiñ (illegal coke plants) ha thaiñ Kyllonmathei bad Shallang hapoh West Khasi Hills District.
Katkum ka hukum jong u District Magistrate, la pynmih ïa kane ka hukum kum shi bynta ban ïada ïa ki nongshong shnong na kino kino ki jingmynsaw ha ka por ba pynpra ïa kine ki karkhana be-aiñ da ki bor pynïaid distrik.
Shuh shuh la ong ruh ba kane ka hukum kan treikam noh mardor tat haduh ban da pynbna da kumwei pat, la bynrap shuh shuh ka hukum na u District Magistrate.
Uwei u briew u la shah rai pynrem ha ka Kashari jong u Special Judge (POCSO), Nongstoiñ da kaba un shah set patok haduh 20 snem kynthih ha ryngkat ka kuna T.30,000 halor ka jingdonkti ban leh be-ijot ïa iwei i heprit ba dang 15 snem ka rta.
Ka kyrwoh khubor na u Superintendent of Police, West Khasi District, la ong ba ha ka 13.03.2021 la ïoh pdiang ïa kawei ka jingujor ejahar (FIR) na uwei u rangbah halor ka jingshah thombor ka khun jong u kaba dang 15 snem ka rta.
Ïa kane ka kam thombor la leh da uwei u briew ba la tip kyrteng kum u Dilshad Nianglang.
Nangta, la pynpaw ruh ba la pynrung case pyrshah ïa utei u runar hapoh ka thanat Mawshynrut katkum ka Case No:- 05(03)2021 u/s 5(0)/6 POCSO Act hapoh ka jingtohkit jong ka WPSI Siangshai, jong ka Nongstoiñ Women Police Station.
Ïa kane ka case la chargesheet da ka Investigating Officer hapoh ka kyndon 506IPC r/w kyndon 5(n)/6 POCSO Act.
Kumta, ha ka 06-07-2023, ka ïingbishar jong ka Special Judge (POCSO), Nongstoiñ, da kaba pynshong nongrim bad bishar bniah na ki sakhi satar ba la lap na ka jingtohkit, la rai pynrem ïa u Dilshad Nianglang da kaba set patok haduh 20 snem kynthih ryngkat ka kuna kaba T.30,000 na ka bynta katei ka kam bymman kaba u la leh kaba hap hapoh ka kyndon 6 jong ka POCSO Act bad ka jingpynshitom kaba hap hapoh ka kyndon 506 IPC, ka jingpynshitom da ka jingset patok kaba 1 snem kynthih ryngkat bad ka kuna kaba T.1000.
Shuh shuh ka kashari ka la hukum ruh ba ha kajuh ka por u dei ban pyndep ïa baroh ki rai pynrem kaba la pynmih na ka bynta jong u.
U briew uba rah wait bad leit kawang maw ïa ka ïing jong ka Myntri Sorkar ka Kong Ampareen Lyngdoh ha Laitumkhrah, bad uba la shahkem ha ki pulit ha ka miet sngi ba-ar, u la thok ïa la ka kyrteng da kaba ïathuh ba u dei u Teibor Lyting, katba ka kyrteng shisha ka dei Petrus Lating.
Ki pulit ki la ïathuh ba une u briew u la don mynta ha Judicial Custody bad da ka jingpoi jong u sha Judicial custody, ki pulit kim tohkit shuh ïa u.
Haba kylli la une uba shah kem u donlang bad kiwei ban kawang maw ïa ka ïing ka Myntri, ki pulit ki la ïathuh ba na ka jingtohkit, utei uba shah kem u don tang marwei.
Ha ka janmiet sngi ba-ar, ha ka por 7.15 baje ei ei, ka ïing jong ka Kong Ampareen kaba dei ruh ka MLA ka East Shillong konstitwensi ka la shah ther maw bad utei u briew uba donkti ban kawang maw, u la rah lang bad ka wait bnoh ha ryngkat ki kyntien byrngem ïa katei ka Myntri.
Ha kane ka jingjia ym shym don ba mynsaw.
Na ka liang ki pulit ki la pynrung da ka jingujor halor kane ka jingjia.
La ong une u briew uba shah kem, u dei uba la byrngem teng ha ka por ilekshon ïa ka Kong Ampareen.
Dang ha kine ki khyndiat sngi, ka Laitumkhrah ka la sakhi ïa ka huri-hura ha kaba la poi shaduh u pud ba ki kali ki la shah wiang ding ha Thanat Laitumkhrah.
Ka HYC Shella Area Unit ha ka sngi Balang ha ryngkat ki paidbah ka shnong Shella bad ki shnong ba marjan ka la pynlong ïa ka jingïalang paidbah ha ryngkat ka rah ïa ki dongmusa hapoh shnong Shella ban pynpaw ïa ka jingpyrshah kaba jur halor ka jingthut jong ka bording ilektrik ha kine ki sngi kiba la dep tat haduh mynta ruh kumjuh.
Ha kine ki taïew kiba la dep ki nongshong shnong ki hap ban mad ïa ka jingdum bad jingbym ïoh bording ilektrik da ki bun bun sngi bad tat haduh mynta ruh ka jingdon ka ding ilektrik kam pat biang bha.
Hadien ba ka seng ka la phah jingthoh sha ki bor ba dei peit ha kine ki sngi kiba la dep ban dawa ba dei ban weng noh ïa kane ka jingeh ki paidbah mardor, hynrei ki jingpynsngew bad jingdawa ki shu long lehnohei namar ym don ba patiaw satia.
Kane kam dei ka sien ba nyngkong, hynrei la jan man u snem tang shu poi ka por slap ki nongshong shnong ki hap ban shong ha ka jingdum da ki sngi bad ki taïew.
Wat la ïa kine ki jingeh la pynsngew sha ki bor ba halor ban thawlad lynti la jan man u snem, hynrei i kumba ki bor ba dei peit kim kheiñ snep satia.
Kumta, ka seng ha ryngkat ki paidbah kam banse ban pynlong ïa kane ka prokram ïakhih lyngba ka jingïalang paidbah ha ryngkat ki dongmusa bad kumjuh ruh ban thang ïa ki tyngshop jong ka MePDCL bad ka Sorkar MDA-II.Ha kane ka sngi la don lang ki nongïalam ka seng na ka shnat (Unit) ha ryngkat ki nongïalam na ka Sengkmie bad kiwei kiwei lem ki nongïalam bad ki ’riew rangbah ka shnong Shella bad khamtam eh ki paidbah jong ka shnong Shella bad ki shnong ba marjan.
Shuwa ban thang tyngshop la don ka jingïalang kaba lyngkot ha kaba la ïoh ki jingkren na u Rangbah Shnong ka Shella Bah Readerforce Sarubai uba la kyntu ïa ka seng ban shimkhia lem ban pynsngew ïa ka jingeh ki nongshong shnong ha ki bor ba halor bad u la pyntip ruh ba na ka liang jong u, u long ba la kloi ban ïatreilang bad ka seng halor kane ka mat.
U Bah Roykupar Synrem, uba dei u dkhot EC ka shnong bad ruh nongïalam HYC u la ong ba ka MeECL bad ka Sorkar Meghalaya ki kwah ba ki nongshong shnong ka dong ka thaiñ kin leit phai biang sha ka juk jong ka jingdum haba ka pyrthei baroh kawei ka beh sha ka jingshai.
Kane ka jingeh ki nongshong shnong kam dei kaba thymmai hynrei na ka por sha ka por la ju pynsgew ha ki bor ba dei peit hynrei ym shim la ïohi ïa ka jingkylla na kane ka jingeh.
U la pynpaw ba ka seng kan nym shongthait, hynrei kan buddien bad ïai pynsngew ïa kane ka jingeh ki nongshong shnong.
Lada ki bor ba halor kim sngap ka seng kan sa shim da kiwei pat ki sienjam ba kham tyngeh.
Kane ka long katkum ka kyrwoh ba la phah da u Vice President ka HYC Shella Area Unit, Bah Bantyngshaiñ Natep.
Ka hynmen jong ka Kong Sheba Mary Kharbani, Kong Isidory Kharbani kaba shong ba sah ha Mawlai Phudmuri ka la pynpaw ba ka para ka la mih na la ïing ha ka 10 baje mynstep jong ka 4 tarik mynta u bnai da kaba ïathuh ba kan leit trei kum ka nongpynkhuid ophis ha Umsawli (New Shillong).
Kum ban shu pynkynmaw ka Kong Sheba Mary Kharbani (40 snem ka rta) ka la khlad noh na kane ka pyrthei ha ryngkat ar ngut ki paralok shynrang kiba ïatreilang ha ka Institute of Science and Bio Resource (ISBR) ha kawei ka kamra kaba dang ïaid ka jingshna ïa kane ka jaka pule.
Nalor katei ka kynthei, ki ar ngut ki shynrang kiba la khlad ki long u nongap pahara Bah Backstar Kharkrang (30), bad uwei u para ba ïatreilang Bah Rupert Donbor Dohtdong, 43 snem ka rta baroh lai ngut ki dei kiba sah ha Mawlai Phudmuri.
La suba jur ba ka jingkhlad jong kitei lai ngut ka dei namar ki bam ïa u tit.
Ïa ka metïap jong kine lai ngut la lap ha ka Sngi U Blei.
La suba ba ki la khlad na kane ka pyrthei ha ka miet jong ka Sngi Balang mynshem taïew.
Haba u nongthoh khubor u la ïoh ban buddien halor ka jingkhlad jong kitei lai ngut, la ïoh ban ïakren kyrpang bad ka Kong Isidory Kharbani kaba dei ka hynmen.
Ka la ïathuh ba ka para jong ka (Kong Sheba Mary Kharbani) ka la mih na ïing ha ka por 10 baje mynstep jong ka Sngi Ba-ar mynshem taïew da kaba rah ki khiew ki pliang bad ki jaiñ ban leit sah sha Umsawli namar ka la pyntip ba la ïoh bylla shatei ka jaka.
“Hashwa ba kan mih na ïing, nga la ong ïa ka para ba kan da leh tip sngi bad sumar bha ïalade haba ka leit sah jngai na la ïing bad ka la leit lang bad ki paralok napoh ka shnong Phudmuri"  ka la ong.
Ka la pynpaw ka jingkyndit haba la ïoh khubor ha ka Sngi U Blei ba ka para ka la khlad na kane ka pyrthei.
Haba ki la poi ha ka por 8 baje janmiet sha katei ka jaka ba ki sah ka long shisha kaba kynjah bad lap ba ki la thiah la ka jong ka kamra.
Ka la ïathuh ba kito kiba leit lang ki lap ba ka ja kaba ki la dep shet kim pat bam namar la ithuh ba kim pat khat tang khyndiat na u khiew ba ki shet, katba ka jyntah ba shet ïa u tit ka don lang.
Ka la ïathuh ba uwei na kita kiba khlad la ïohi ba ka kti bad ka phone u la bat ha shkor bad la suba ba u la pyrshang ban phone briew, hynrei um tip briew shuh.
Ka Kong Isidory ka la pynpaw ba katei ka jaka ba ki sah ma ki ka long shisha kaba kynjah bad lada pyrta ym don ba ïohsngew ne ym don ba lah ban ïarap.
Shuh shuh ka la ïathuh ba ka para jong ka, ka dei kaba shu bylla namar ka sah lang bad ka ha kajuh ka ïing ha Mawlai Phudmuri, hynrei kam poi pyrkhat ba kane ka jingkhlad tang namar ba kan bam ïa uta u tit.
Ka jingïalang ban phaidien halor ka jinglong jingman ka suk ka saiñ ha Shillong kan long ha sngi Palei ha kaba yn ïakren ruh ïa ka hukum ban phah khang noh ïa ki dukan hapoh 10 baje mynmiet, bad uwei na ki Myntri Sorkar u Bah Paul Lyngdoh u la pynpaw ka jingbym ïahap ïa kane.
U Bah Paul u la ong ba u la pynsngew ha u Myntri Rangbah bad u Symbud Myntri Rangbah u Bah Prestone Tynsong uba peit ïa ka tnat Pulit ha kaba kan don ka High Level Meeting ban ïakren ïa kane ka kam.
U la ong ba ki jingjia kiba ïadei bad ka suk ka saiñ kim jia tang ha Shillong, hynrei sha kiwei ruh ki jaka ruh ki jia bad kam mut ban hap khang noh lut baroh kawei ka nongbah.
U la ong ba ka don ka rukom ban tehlakam ïa ka jinglong jingman la ka dei ki nongpynthut ïa ka suk ka saiñ bad kiba mlien ha ki kam runar bad ka jingkhaïi ïa u drok namar ka aiñ ruh ka don ban leh.
U Bah Paul u la ong ban shu khang lut hapoh 10 baje ka long kumba phah da kawei pat ka khubor ka bym long shabar  khamtam ïa ki nongjngoh kai kiba wan na kylleng.
U Bah Paul u la pynrem jur ruh ïa ka jingjia ha ïing jong ka Myntri Sorkar ka Kong Ampareen, khamtam haba uwei u briew u hap ban pyni bor bad ka MLA kaba dei ka ’riew kynthei khlem da ka burom shuh.
Kumba 14 tylli ki ïing jong ki nongrep ha ka shnong Nong-I-Jngai hajan ka shnong Nongnah ha South West Khasi Hills ki la shah pynjot pynpra lyngkhot lyngkhai bad shah thombor biang ha ka kynhun jong ki hati khlaw.
Katkum ki tyllong khubor ba la ïohlum la ïathuh ba kane ka jingjia ka la jia ha ka 3 tarik mynta u bnai ha kaba ka kynhun jong ki hati khlaw ki la pynjot pynpra ïa ki ïing ki sem kumjuh ruh ïa ki mar rep.
Hynrei la ïathuh ba ha kane ka jingjia kam shym la don pat ka jingjia ba sngewsih namar ka dei ha ka por ba ki nongrep ki dang don sha lyngkha.
Shuh shuh katkum ka jingïathuh ki nongrep ki la ong ba kane ka jingshah thombor ha ki hati khlaw kam dei shuh ka sien nyngkong hynrei kaba lai.
Ki la ïathuh ruh ba wat la bunsien ki la ju pyntip sha ka tnat Wildlife ba kin wan ai jingïada bad beh noh ïa kine ki mrad namar ka buh jingma ïa ki nongrep hynrei haduh mynta kim shym la lah ban leh eiei ïa kine ki hati.
Shuh shuh na ka liang ki nongrep ki la byrngem ruh ba lada na ka liang ka tnat Wildlife kam lah ban leh eiei ban beh noh ïa kine ki hati khlaw, ki la ong ba kim banse ban shim noh ïa ka aiñ ha kti lajong ne wat ban pynïap noh ïa ki ruh.
U Chief Executive Member (CEM) ka Jaiñtia Hills Autonomous District Council (JHADC), Bah Thombor Shiwat u la pyntip ba haduh mynta ka Council kam pat don jingtip eiei ïa ka jingphah twad bad pule bniah ban wanrah ïa ka lynti rel sha East Jaiñtia Hills District haduh Khliehriat.
Haba kren bad katto katne ki lad pathai khubor ha Shillong, u CEM u la ong ba lada don ka jingthmu kaba kum kata, ka JHADC ka donkam ban shong ïakren sani bha bad ka Sorkar Jylla bad kumjuh bad baroh kiba don bynta naduh ki paidbah ka thaiñ, ki nongïalam shnong bad ki seng.
U la ong ba hadien ka jingïakren sani bha yn sa rai la ka long ne em ban wanrah ïa ka lynti rel ha ka thaiñ.
Hynrei na ka liang u CEM u la kren shai ba ka Council kan nym leh ïa kano kano kaba don ka jingpyrshah bad khlem sngewthuh jingmut.
Na ka liang u Bah Thombor u la pynpaw da kaba ong ba ïa mynta um pat i donkam ban wanrah ïa ka lynti rel, hynrei u la bynrap ruh ba ïoh lehse da ka wan ka lynti rel ïoh ka don da kawei ka jingkylla, ïa kata ruh ym tip lypa.
Lah ban kdew ba dang shen u Myntri Rangbah ka Jylla, u Conrad Kongal Sangma u la pyntip ba ka jingpule bniah ka la sdang ban pynpoi noh ïa ka lynti rel sha East Jaiñtia Hills District.
Hadien kane ka jingpynbna jong u Myntri Rangbah na ka liang ki seng kiba don ha ka Jylla ki la pynpaw ka jingpyrshah kaba jur, bad pynpaw ruh ba ka Sorkar ka dei ban pynbiang shwa ïa ki lad jingïada kum ka ILP bad kiwei, hadien kata yn sa ïakren ïa ka lynti rel.
U MLA ka Voice of the People Party (VPP) na North-Shillong, Bah Adelbert Nongrum ha ka Sngi Balang u la kyntu ïa ka Deputy Commissioner (DC) ka East Khasi Hills ban weng noh ïa ka hukum halor ka jingphah khang ïa ki dukan ha kylleng ka sor Shillong ha ka por 10 baje mynmiet.
“Nga pynrem halor ka hukum ba la pynmih da ka DC…hooid ka dei ka jingthmu kaba bha, ka jingpyrkhat ba bha hynrei ka rai kaba bakla," la ong u Bah Nongrum.
Haba kdew ba katei ka hukum kan ktah shi kat dei ïa ka shong suk shong shngaiñ, ka jingmut-jingpyrkhat bad kan nang pynkhuslai jingmut shuh-shuh ïa ki briew, u la ong, “Kumba la jia ha ka por ka COVID-19, katno ka la ktah ïa ka ïoh ka kot, ka kamai kajih khamtam haba ïadei bad kane ka juk kyrduh kam kaba jur bha.
"U MLA haba pynsngew ba kum ki nongmihkhmat, kmie ki kpa bad ka Sorkar ki ju kren barabor ban pynshlur ïa ki samla ban ïeng ha la ki jong ki kjat, ha kawei ka liang u la ong ba katei ka hukum ka pyrkhing pynban da kaba phah khang ïa ki dukan hapoh 10 baje mynmiet.
“Lada don ki dukan ba plie miet, ka don ka jingshngaiñ, ngim lah ban ong ba tang ba jia iwei-ar hangne-hangtai, ngin pynngat lang ïa baroh," u la ong.
U la buh jingkylli ruh ba mano ban shim ka jingkitkhlieh lada mih kano-kano ka kam ba kyrkieh khamtam haba ïadei bad ka pang ba shitom ha kaba yn hap leit thied ki dawai na ki jaka die dawai namar bym biang dawai ha ki jaka sumar.
“Hooid ka long kaba biang, ka don ka jingthmu kaba bha, hynrei ka long kaba bakla pat ban pynngat lang ïa baroh.
Ka Deputy Commissioner ka dei ban weng noh ïa kane ka hukum khnang ban wanrah ïa ka shong suk shong saiñ, ka ïoh ka kot bad kumta ter-ter," u la ong.
Na ka liang utei u nongmihkhmat ka VPP u la kyntu ruh ïa ka tnad pulit ban pyndep la ka jong ka kamram khamtam ha ki jaka ba don jingma kiba ju mih ka huri-hura lyngba u drok, kyiad bad kiwei-kiwei.
“Ka tnad pulit, ki bor distrik ki dei ban pynleit jingmut bad dei ban ïaid pahara na ka por sha ka por ha ki bynta bapher-bapher jong ka sor namarba la jur palat ka jingsniew," u la ong.
Nalor kane, haba kyrpad ïa ki khun samla na ki jaidbynriew bapher-bapher ban long kiba jai-jai, u la bynrap, “Sngewthuh ba phin long ka atiar jong ka jingsuk, jingkylla bad na bynta ka jingkiew jong ka Jylla.
"Shuh shuh u MLA u la pynrem jur halor ka jingjia kaba la jia ha ka taïew ba la dep ha Laitumkhrah kaba la ïalam sha ka jingthang kali kumjuh ka jingjia kaba la jia ha ïing ka Myntri Sorkar, Dr.M.Ampareen Lyngdoh ha ka miet Sngi Ba-ar.
“Ngi ngeit ba ka aiñ kan leh la ka jong ka kamram," u la ong.
Ka Hyundai Motor India Limited (HMIL), ha ka Lah Sngi U Blei ka la pyllait ïa ka kali thymmai jong ka, ka ‘Sporty EntrySUV – Hyundai EXTER’.
Ïa ka ‘Hyundai EXTER’, la shna ban pyni ïa ka nongrim ka jinglong kyrpang jong kiba paw shabar, ka jinglong kylluid jong ka bynta ba shapoh jong ka kali, ki lad jingïada kiba katkum ka juk stad teknoliji ba mynta bad ka jingbit jingbiang kaba paka ha ka leit ka wan.
Ka ‘Hyundai EXTER’ ka kdew ruh ïa ka rukom long jong ki nongthied ka India ba la tip kum ki ‘Gen MZ’ kiba don ïa ka mynsiem shitrhem ban leit shang shane-shatai bad ban wad bniah ïa ki jaka bapher-bapher.
Haba ai jingkren ha ka jingpyllait ïa ka ‘Hyundai EXTER’, u Unsoo Kim, MD & CEO, Hyundai Motor India Ltd.
, u la ong, “Ka Hyundai Motor India barabor ka ju wanrah ïa ki sienjam bathymmai ha ka karkhana lyngba ki mar ki mata bad ki ki kor teknoliji jong ka.
Sa shisien mynta, lyngba ka ‘EXTER’ ngi sngewkmen ban wanrah sha phi ïa ka SUV kaba kdup ïa ka jingminot ka Hyundai ban nang pynbha shuh-shuh ïa ka rukom pynwandur, ki bor teknoliji kiba kham bniah bad ka jingbit jingbiang kaba paka ha ka leit ka wan.
Ha ryngkat ki rukom long bathymmai bad jingskhem jong kiei kiba paw shabar, ki bor teknoliji kiba paka khamtam ha ki lad jingïada, ka ‘Hyundai EXTER’ ka wanrah ïa ka jingshaniah ka ban batai haba ïadei bad kane ka bynta.
Ngi kyrmen skhem ba ka ‘Hyundai EXTER’ kan tam pud ïa ki jingkhmih lynti jong ki nongthied bad ban pyntikna biang ïa ka kyrdan ka Hyundai kum ka lad jingpynbiang kaba paka tam bad ba hakhmat eh ka India ha ka liang ka leit ka wan.
"U nongïalehkai kriket ba paw ka ri, u Hardik Pandya u dei u nonglam ktien ba kyrpang na bynta ka ‘Hyundai EXTER’.
Ka Players Selection Committee jong ka Meghalaya Basketball Association (MBA) kan pynlong ïa ka prokram jied ïa ki khynnah ïalehkai kynthei bad shynrang ki ban mihkhmat ïa ka Jylla sha ka ‘48th Sub Junior National Basketball Championship’ ban pynlong da ka BFI ha Rajiv Gandhi Stadium, Puducherry naduh 3 haduh 9 tarik u Nailar mynta u snem.
Kumta ka jingjied ïa ki khynnah ïalehkai kiba na Garo Hills kan long ha ka 14 tarik mynta u bnai ha Christian Girls Higher Secondary School kaba ha Tura naduh 1.00 haduh 5.00 baje janmiet.
Katba ka jingjied ïa ki nongïalehkai kiba na East Hills, Jaiñtia Hills bad Ri Bhoi District kan long ha ka 15 tarik mynta u bnai ha ka nongbah Shillong.
Ïa ka jingpyrshang na ka bynta ki khynnah shynrang yn pynlong ha Shillong College bad na ka bynta ki khynnah kynthei kan long ha St.Mary’s Higher Secondary School.
Ka por kan long naduh 8 baje mynstep shaneng ha baroh ar jaka.
Ka prokram jied nongïalehkai kaba khatduh (final selection trial) kan long ha Shillong na ka bynta kito ki nongïalehkai kiba la dep shah jied ha kaba nyngkong.
Katba ka jingkilanmet na ka bynta ki nongïalehkai kan sdang naduh 18 haduh 29 tarik mynta u bnai ha Shillong.
Kane ka long kat kum ka kyrwoh ba la pyllait da u General Secretary ka MBA, Bah Donald Steven Wahlang.
Ka Maw U-Tieng SC ka la khur ïa ka jingjop ba ar ha ka lympung ïalehkai Women’s League 2023 ba la pynïaid da ka Shillong Sports Association hadien ba ka lah pynliem noh ïa ka Kharang SC da 2-0 kol ha ka Sngi Palei ha madan Polo.
Kane ka nam jop ka la wan urlong lyngba ki kol ba la thep da ka Kynjailin Sohtun ha ka minit kaba 6 bad ka Phibashida Lyngdoh ha ka minit ba 23.
Lyngba kane ka jingjop, ka Maw U-Tieng ka la kamai 6 dor-thong (point) na ki saw sien ïakhun bad duh ruh ïa ka lad ban ïoh rung sha ka semi final na ka Group-B.Haba phai sha kawei pat ka jingïakhun ba ar, ka Synroplang 77 ka la pynliem noh ïa ka Ïasnohktilang Madanrting FC da 1-0 kol na ka bynta ban khur ïa ka jingjop kaba nyngkong ha kane ka lympung.
Kane ka nam jop ka la wan urlong lyngba ka shi kol ba la thep da ka Aibanika Kharshiing ha ka minit kaba 20 na ka bynta ban khur ïa ki lai dor-thong (point).
Ka jingïalehkai kaba khatduh na ka Group-A kan long ha ka Sngi Thohdieng hapdeng ka PFR Football Academy pyrshah ïa ka Laitkor SC ha ka por 2:30 noh phai sngi.
Kine ki kynhun kiba la ïaryngkat mar 12 dor-thong (point) kin ïaknieh ban lamkhmat na kane ka group.
Ha ka por 4:15 janmiet yn pynbud sa ka jingïalehkai jong ka Group-B hapdeng ka Lumparing SC pyrshah ïa ka Mawlai SC.Kine ki kynhun kiba la kamai mar 12 dor-thong, hynrei ka Mawlai ka la ïoh ban lamkhmat hadien ba tam lyngba ka jingïapher kol.
Kumba la lai bnai kynthih ka kynhun ki ’thei ïalehkai phutbol ka ri kam shym la don ïa u coach ba pura naduh ba ka kontrak u Thomas Dennerby ka la poi sha kaba kut.
Kane ka kynhun ka dang don hapdeng ka jingpynkhreh na ka bynta ka Asian Games ka ban long ha u Nailur bad ka wat ba ar jong ka lympung ïaknieh rung sha ka Olympic (qualifiers) kan long ha u Risaw bad Naiwieng mynta u snem.
Kane ka jingbym don coach ka long ruh hadien hynriew bnai ba ka All India Football Federation (AIFF) ka la plie ïa ka Vision 2047 kaba pynpaw ïa ka jingangnud ban pynleit jingmut bha na ka bynta ki lympung ïalehkai ki kynthei bad shynrang naduh u 2026.
Kumba ka paw ka kontrak jong u Thomas Dennerby ka la poi sha kaba kut ha ka 31 tarik u Lber, hynrei utei u coach uba na Sweden u la ïai bteng ban pynïaid ïa kane ka kynhun ha ka wat ba nyngkong jong ka lympung ïaknieh rung Olympic pyrshah ïa ka Kyrgyzstan ha ka 4 bad 7 tarik u Ïaïong.
Ka India ka la khur ïa ka jingjop kaba nyngkong da 5-0 kol bad ha ka jingïakhun ba ar da 4-0 kol ha Bishkek na ka bynta ban jam sha ka wat ba ar.
Na ka liang ki dkhot ka executive committee jong ka AIFF ki la pynpaw ba ki ’thei ïalehkai ki la pynpaw ïa ka jingthrang ba u Dennerby un wanphai bad bteng biang ïa kane ka kam haduh kaba kut jong ka wat ba ar jong ka Olympics qualifiers.
“Ki nongïalehkai ki la ong ba ïa mynta ym don por shuh ban pynïadei bad u coach uba thymmai.
"Ka India kaba don ha ka kyrdan kaba 60 ha ka kyrdan jong ka FIFA, ka la shah kynthup lang bad ka Japan, Vietnam bad ka Uzbekistan ha ka wat kaba ar.
Ka India kan ïakhun pyrshah ïa ka Japan ha ka 26 tarik u Risaw, ïa ka Vietnam ha ka 29 tarik bad ïa ka Uzbekistan ha ka 1 tarik u Naiwieng.
Ki ar tylli ki kynhun ki ban wan ha ki kyrdan ba hakhlieh kin ïoh rung sha ka wat kaba lai bad kitei ki ar tylli ki kynhun kin ïoh rung sha ka Paris Olympics ka ban long ha 2024.
Kumba ka paw ka Japan bad ka Vietnam ki la ïoh rung sha ka Women’s World Cup, ka ban long ha Australia bad New Zealand, naduh 20 tarik mynta u bnai haduh 20 tarik u Nailar.
Dangshen ka executive committee jong ka AIFF ka la buh ka jingtyrwa ban thung ïa u Anthony Andrews, uba la lah ban pynurlong ban khur ïa ka nam lahduh ha ka Indian Women’s League 2022-23 na ka bynta ka Gokulam Kerala, hynrei u la kyntait ïa kane ka jingtyrwa.
Ka Marketa Vondrousova ka la long ka nongïalehkai kaba nyngkong eh na Czech Republic ha ki 60 snem ban jam sha ka final na ki kynthei ha ka Wimbledon.
Kane ka wan urlong hadien ba ka lah ban pynkut noh ïa ka jingangnud ka ’thei ïalehkai na Ukraine ka Elina Svitolina da 6-3, 6-3 ha ka sngi Palei.
Ka Vondrousova kaba bat ïa ka kyrdan ba 42 ha ka pyrthei, kan ïaknieh nam lahduh ha ka sngi Saitjaiñ pyrshah ïa ka ’thei ïalehkai kaba la wan ba-ar ha u snem ba la dep ka Ons Jabeur, kaba la jop ia ka Aryna Sabalenka na Belarus da 6-7, 6-4, 6-3 ha kawei pat ka jingïakhun semi final kaba ar.
Ka Vondrousova kan pynkhreh ïa ka jingïakhun ba ar ha ka Grand Slam hadien ba ka la wan ha ka kyrdan ba-ar ha ka French Open 2019.
Kane ka ’thei ïalehkai kaba dang 24 snem ka rta ka la ïakhun tyngeh naduh kaba sdang kat haduh ba ka la lah ban pynliem ïa ka Svitolina.
“Nga sngewlah ban mutdur, hynrei nga sngewkmen ba nga la lah ban jam sha final.
Ka Elina ka long ka nongïalehkai kaba khlaiñ bor bad ka long ka jingïakhun kaba eh bha," la ong katei ka nongïalehkai kaba na Czech Republic.
“Ha ka jingshisha nga kulmar jingmut haba nga ïalehkai ha kane ka lympung.
Nga la lah ban tam da 4-0 ha ka set kaba ar bad ka liang pyrshah ka la pyrshang ban ïakhun tyngeh.
"Ka jingïoh rung sha ka final ka la long kaba phylla ïa katei ka nongïalehkai kaba na Czech Republic namar ka la shah sumar ïa ka ksang kti haduh ar sien ha u snem ba la lah ha kaba ka la duh ïalehkai ha u 2022.
“Ngam shym la ïalehkai ha ki hynriew bnai jong u snem ba la lah bad phim lah ban mutdur ba nga la lah ban wanphai biang sha kane ka lympung," ka la bynrap da ka jingkmen halor ka jinglah ban wanphai biang ha kane ka lympung.
Haba phai sa ka Svitolina ka long ka sien kaba ar ban ïoh rung sha ka semi final ha ka Grand Slam naduh ba ka la wanphai na kaba kha khun ha u Ïaïong.
Hynrei ka la pyrshang ban ïalehkai bha ha ka wat kaba nyngkong na ka bynta ban ïaryngkat mar 3-3, hynrei katei ka nongïalehkai na Czech Republic ka la lah ban tam kylla hashwa ba ka Svitolina kan tam da 4-0 ha ka set kaba ar.
Hynrei ka Vondrousova ka la ïakhun tyngeh kat haduh ba ka la lah ban tam ïa ka Svitolina na ka bynta ban khur syndon ïa ka jingjop.
Ka Meghalaya High Court ha ka Sngi Balang ka la ai hukum ban pynsangeh shwa ïa ka jingbishar halor ka jingkhlad jong u heh pulit, u Bah Pearlystone Joshua Marbaniang, ha u snem 2015, hadien ba ka la paw ba ka jingtohkit kam long satia kaba biang.
Kane ka hukum ka High Court ka long hadien ba ka la peit bniah ïa ki kot ki sla kynthup ïa ka kaiphod na ka Special Investigation Team ba la thung da ka High Court hi.
Wat la ka sorkar ka la pyntip ba ka jingbishar halor ka jingkhlad noh jong u Bah Marbaniang ka dang ïaid haduh mynta, hynrei ka khlem paw pat ba ka jingtohkit ka long kaba biang, la ong ka High Court.
Namarkata, ka High Court ka la pynsangeh shwa ïa ka jingbishar tat haduh ba kan da ai da kawei pat ka hukum.
Lah ban kdew ba u Bah Marbaniang, uba long u Sub Inspector, u la khlad noh ha ka miet jong ka 24 tarik Kyllalyngkot, 2015 ha ka jaka sah jong u ha Patharkhmah, Ri Bhoi.
Ha kato ka por, u Bah Marbaniang u la long u heh ba dei peit ïa ka Patharkhmah Police Outpost.
Ha kato ka por, ki pulit ki la kam ba u Bah Marbaniang u la khlad hadien ba u la siat hi ïalade ha ka kamra sah jong u.
Hynrei kiba bun ba lang kynthup ki bahaïing hasem kim shym la ngeit satia ïa kane khamtam namar ba shi sngi shwa ba un khlad, u Bah Marbaniang u la bat ïa 32 tylli ki trok kit dewïong be-aiñ kiba la pynkheiñ ïa ka hukum ka National Green Tribunal.
I kmie jong u Bah Marbaniang, i Kong Dorothy Marbaniang, i la leit sha ïingbishar ban kyrpad phah tohkit bniah halor ka jingjia ïa une u heh pulit.
Ïa ka mukotduma ba la ai da i Kong Dorothy, ka High Court ka la pynwai noh ha ka 22 tarik Lber, 2016.
Hynrei i Kong Dorothy i la leit sha Supreme Court bad ha ka 8 tarik Jymmang, 2023, ka ïingbishar ba ha khlieh duh jong ka Ri ka la hukum ïa ka Meghalaya High Court ba kan peit bniah biang ïa ka mukotduma jong i kmie u Bah Marbaniang bad ban pyrkhat la ïa ka jingtohkit dei ne em ban aiti noh sha kiwei pat ki tnat tohkit.
Ka India ka la khur lai tylli ki takma ksiar ha ka sngi kaba ar jong ka Asian Athletics Championships hadien ba ka Jyothi Yarraji (100m hurdler) lem bad u Ajay Kumar Saroj (1500m) ki la lah ban khur ïa ka jingjop ha ka sngi Palei ha Bangkok.
U rangïalehkai uba la khur ïa ka takma rupa ha ka Commonwealth Games u Abdulla Aboobacker u la lah ban pynlong ïa ka India ban khur ia ïka takma ksiar kaba lai hadien ba la khur ïa ka jingjop ha ka men’s triple jump.
Kane ka long ka sngi kaba kyrpang na ka bynta ka India ha kaba ka la khur lai tylli ki takma ksiar napdeng ki 10 ngut ki nongïalehkai ha ka sngi Palei.
Ka Aishwarya Mishra (53.07 sekhon) ka la khur sa kawei pat ka takma na ka bynta ka India hadien ba la khur ïa ka takma rnong ha ka 400m final.
Ka Yarraji kaba dang 23 snem ka rta ka la khur ïa ka takma ksiar na ka bynta ka India hadien ba ka la lah ban pyndep ha ki 13.09 sekhon na ka bynta ban khur jingjop ha ka 100m hurdles, katba ia ka takma rupa bad rnong la khur da ki nongïalehkai na Japan kata ka Terada Asuka (13.13s) bad ka Aoki Masumi (13.26s) ha Supachalasai Stadium.
Ha ka jingïakop mareh kaba 1500m jong ki shynrang, u Saroj ba dang 26 snem ka rta u la lah ban pynpaw ïa ka jingtbit ha kaba u la lah ban pyndep ha ki3:41.51 sekhon.
Kane ka long ka takma kaba lai bad ka takma ksiar kaba ar na ka bynta u Saroj, uba la shah pyntbit ha USA ha u Jymmang ban pynkhreh ïa ka Asian Athletics Championships.
U Ajay Kumar Saroj u la khur ruh ïa ka takma ksiar ha u 2017 ha Bhubaneswar bad ïa ka takma rupa ha Doha ha u 2019.
Na ka bynta u Aboobacker, ka long ka aïom kaba biang eh ha kaba u la lah ban kynthih ha ki 16.92m na ka bynta ban khur ïa ka takma ksiar, katba ïa ka takma rupa la khur da u Ikehata Hikaru (16.73m) na Japan bad u Jangwoo Kim (16.59m) na Korea u la khur ïa ka takma rnong.
Kum ban shu pynkynmaw ha ka sngi Balang, u Abhishek Pal u la khur ïa ka takma rnong kaba nyngkong eh ha ka jingïakop mareh 10,000m jong ki shynrang.
Ka Barcelona ka la mynjur ban soi ïa u Vitor Roque na ka Club Athletico Paranaense bad une u rangïalehkai shakhmat na Brazil un pynkhreh ban pynïasoh bad katei ka klob na Spain naduh ka aïom ïalehkai 2024-25 ka ban kut haduh u 2031, la pynbna kane ka klob jong ka lympung LaLiga ha ka sngi Balang.
Ha kaba ïadei bad ka jingsiew yn shym la pynpaw, hynrei kat kum ki khubor la ïathuh ba ka Barce -lona ka la mynjur ban siew 40 million euros ($44.07 million) bad 21 million ka ban sa bynrap hadien na ka bynta utei u rangïalehkai u ban mih plie ha ka jaka u Robert Lewandowski u ban sa kynjoh 35 snem ka rta ha u bnai ban wan.
Ka Executive Council jong ka Meghalaya State Olympic Association (MSOA) kan shong jingïalang ha ka taïew nyngkong u Nailar mynta u snem na ka bynta ban shim ïa ka rai halor ka jingmih pyrthei sa kawei pat ka synjuk ïalehkai karate ha ka Jylla.
Ïa kane la ïathuh da u Working President ka MSOA u Bah John F.Kharshiing uba la kubur halor ka jingkulmar jingmut ki kmie ki kpa jong ki khynnah ïalehkai.
Haduh 40 snem kynthih ka la don tang kawei ka synjuk ïalehkai ba la tip kum ka All Meghalaya Karate-Do Association (AMKA) kaba la seng ha u snem 1981 hapoh ka jingïalam u (L) Bah Stephan Leong.
Hynrei, dangshen ka la wan mih pyrthei sa kawei pat ka synjuk ba la tip kum ka Meghalaya State Karate-Do Federation (MSKDF) hapoh ka jingïalam u Donny Raphael Ranee kum u President.
Hynrei kumba ka paw u General Secretary ka AMKA u Bah Ksankupar Warjri u dei uba bat ïa ka kam Treasurer hapoh ka MSAO bad u Bah Donny Ranee u dei executive member ka MSOA.Kane ka pyni ba u Bah Donny kum u dkhot ka MSOA u la wanrah ka jingpynkulmar jingmut ïa kiba bun ki khynnah ïalehkai bad ka long ruh kum ka jingpynkheiñ ïa ki kyndon ka MSOA.Haba ïakren bad u nongthoh khubor ha ka sngi Ba-ar, u Bah John u la pynpaw ba ka jingmih ar tylli ki synjuk ïalehkai ka la wanrah ka jingkulmar jingmut ïa ki kmie ki kpa jong ki khynnah ïalehkai namar kim sngewthuh shuh kano na ki synjuk ïalehkai kaba dei.
“Ki la don kiba la kylli na ngi ki nongïalam ka MSOA shaphang kane ka bynta, hynrei ngi la pynshai sha ki ba haduh mynta ngi dang ithuh tang ïa ka AMKA kaba la don mynta kumba 40 snem bad ngim don jingithuh eiei ïa kawei pat ka synjuk kaba dang thymmai.
"“Ka MSOA kam lah ban ithuh haduh ar tylli ki synjuk ïalehkai bad wat ka tnat ïalehkai jong ka Sorkar Jylla kan ym lah ban pynbiang ïa ki lad jingïarap ïa baroh ar tylli ki synjuk, hynrei beit tang ïa kawei kata tang ïa ka AMKA."Ha kaba ïadei bad ka jingphah jingthoh ka AMKA sha ka Sorkar Jylla lem bad sha ka MSOA, u Bah Kharshiing u la ïathuh da kaba ong, “Ka executive council jong ka MSOA kan sa shong jingïalang ha ka taïew ba nyngkong jong u Nailar na ka bynta ban shim ïa ka rai bad ban pynbeit ïa kitei ki kynrum-kynram.
Halor ka jingpynkheiñ kyndon u Bah Donny kum u dkhot ka MSOA, u Bah John um shym la lah ban pynpaw eiei halor kane ka bynta bad u la ong ba kane kan shong ha ka Executive Council bad ka AGM ki ban kin shim ïa ka rai.
Ka South West Khasi Hills District Badminton Association ka la pynkut noh ïa ka 9th South West Khasi Hills District Badminton Championships 2023 ha ka sngi Ba-ar ha Indoor Stadium Mawkyrwat, South west Khasi Hills District.
Ha katei ka sngi la ïadon lang u MLA ka thaiñ u Bah Renikton L.Tongkhar kum u kongsan ha ryngkat ka jingdonlang ruh u Bah T.Lyngwa, Deputy Commissioner ka South West Khasi Hills, Bah I.Lawrynñiang, BDO Mawkyrwat ha ryngkat da ka jingïadonlang lang ruh ki nongkitkam jong ka South West Khasi Hills District Badminton Association bad kiwei ki ophisar sorkar lem bad ki paidbah kiba wan ban sakhi lang ha kane ka sngi.
Ha ka jingïakhun para marwei Under-13 Boys Single la rah da u Mandapkupar Wanniang, ha ka Under-15 Boys Single la jop da u Adrian Syiemlieh, ka Wansaphi Marpna (Under-15 Girls Single), u Adrian Syiemlieh bad u Mebakyrshan Iawphniaw (Under-15 Boys Doubles), ka Arbin Khardewsaw (Under-17 Boys Single), ka Dedaphi Marpna (Under-17 Girls), u James Anderson Kharlyngdoh bad u Mebakyrshan Iawphniaw (Under-17 Boys Double),  u Wansaphi Marpna bad ka Deidaphi Marpna (Under-17 Boys Double), u Given Warder Lyngdoh (Under-19 Boys Single), ka Jessica Wanniang (Under-19 Girls Single), u Pynkhlaiñkupar Wanniang bad u Given Warder Lyngdoh (Under-19 Boys Double), ka Wansaphi Marpna bad ka Deidaphi Marpna (Under-19 Girls Double),  u Given Warder Lyngdoh bad ka Judita Wanniang (Under-19 Mixed Doubles), u Given Warder Lyngdoh (Men Open Single), u Superson Wahlang bad u Kynsaibor Thongni (Men Open Double), ka Balancy Lyngkhoi (Women’s Open Single) bad ka Balancy Lyngkhoi & Joycyful Nongrem (Open Women’s Double).
Ka sorkar ha kine ki sngi ka la pyni pyrthei ba kam don ka jingïaid beit ha ka rukom treikam.
Ka nuksa ka dei ki artylli ki hukum bakongsan na ka Deputy Commissioner ka East Khasi Hills ha kaba ïadei bad ka jingpynïaid pud sngi ïa ki kali kamai na Kachari Point sha Khyndailad bad Motphran bad ka jingphah khang ïa baroh ki dukan ha sor Shillong hapoh ka 10 baje mynmiet.
Hynrei ka Deputy Commissioner ka la hap ban pynkylla noh ïa kine ki hukum hadien ka jingpyrshah na kiba bun.
Kane ka pyni shai ba shwa ban pynmih ïa kine ki hukum, kam shym la don ka jingïamir jingmut kaba sani bad ka jingpyrkhat kaba bniah bad namarkata, ka sa mih ka huri-hura.
Ka sorkar kan hap ban kynnoh hi dalade ïalade halor ka jingpynkulmar jingmut ïa ki paidbah.
Ka sorkar kam dei pat ban kynnoh ïa ki paidbah lada ki pyni ïa ka jingbitar jong ki namar naduh kaba sdang, ka jingleh thurmur ka dei na ka liang ka sorkar hi.
Ha kaba ïadei bad ka jingphah ïaid pud sngi ïa ki kali kamai na Kachari Point sha Khyndailad bad Motphran, naduh kaba sdang ngi la kdew ba kam don jingmut satia ban leh kumne namar ki kali kamai ki don tang khyndiat haba ïanujor bad ki kali shimet.
Lada kwah shisha ban pynkylluid ïa ka sor Shillong, dei ban pyntreikam ïa kane ka jingïaid pud sngi na ka bynta ki kali shimet kumjuh kiba don da ki phew hajar tylli.
Wat la ki bun ki kali shimet, hynrei ngi ïohi ruh ba da ki hajar ngut ki paidbah ki shaniah ha ki kali kamai na ka bynta ban leit ban wan.
Lada phah ïaid tang shiteng ïa ki kali kamai sha Khyndailad bad Motphran, kan ktah shikatdei ïa ki paidbah nongleit nongwan la ki dei ki samla pule, nongshong ïew, nongleit trei leit ktah bad kiwei-kiwei.
Ka sorkar ka dei ban tan ïa ka kynhun ki trai bad nongñiah kali ban ïatreilang na ka bynta ban phah pynbeit bha ïa ka rukom pynïeng ïa ki kali ha Khyndailad bad Motphran.
Ki nongñiah ruh ki dei ban don ka jingkitkhlieh ba kim dei ban sangeh kat haba lap ban kit briew khlem da pyrkhat shuh ïa kiba bud nadien ka kali jong ki.
Dei ban don ka jingïabiang lang na ka bynta ïa baroh bad ym ban noh shiliang.
Tang ba biang ki nongñiah kali kamai kat mut pat ba kiwei kin hap ban sohsat ha ka ïaid ka ïeng.
Halor ka jingphah khang ïa ki dukan ha ka sor Shillong baroh kawei hapoh 10 baje mynmiet, ngi la dep ong ba kane kam ïahap satia.
Lada ai daw ba ka dei namar ka jingsynjor ka shongsuk shongsaiñ, ym lah pat ban pynkit pap ha ki nongdie dukan.
Ka dei ka kamram jong ka tnat pulit ban ïada ïa ki kam sniew bad ban thwet ïa kito kiba donkti ban leh sniew.
Kam dei ka kamram jong ki paidbah ban wad ïa ki nongleh ïa ki kam sniew namar ka aiñ kam shah.
Hynrei ban pynjynjar pat ïa kiwei namar nalade ym lah ban leh eiei, ka long ka bym shongnia haei-haei.
Ki paidbah ki don ka hok ban shong dukan bad kiwei ki don hok ban leit bam leit sa ha ki jaka paidbah kiba jngai na ki jaka shong jaka sah briew.
Lada don ki nongdie jingbam kiba pynkulmar shnong, dei ban kem ïa ki.
Lada don ki nongbam kiba pynkulmar, dei ban kem ïa ki ruh.
Ban lait na ki jingjia kiba sniew, dei ban pynkhlaiñ ïa ka jingpahara ki pulit.
Lada khlaiñ ka jingpahara, ki pulit ruh kin ym bunkam ban beh thong ïa ki riewsniew namar kiba kwah leh kam sniew kin tieng bad shynraiñ haba don ki pulit kiba peitngor.
Na ka liang ka sorkar bad ka Deputy Commissioner ki dei ban shim kum ka jingsneng na kine ki artylli ki hukum khnang ba kin ym buh ïa ki paidbah hapdeng ka jingkulmar jingmut.
Shiphang shah, shiphang ym shah, shiphang shah shiteng, shiphang shah lut: kiba kum kine ki wanrah ïa ka jingbitar ha kito kiba shah ktah.
Lada kwah ban ïa pyrkhing haduh katta-katta, thwet tyngeh ïa ki nongdie drok ha kylleng ka jylla namar ki dei kine ki nongpynjot ïa ki nongshong shnong.
Wat ailad ïa ki la ki dei mano-mano ruh.
Nangta, thwet ïa kiba donkti ha ka jingtih bad jingkhaïi dewïong be-aiñ namar ki pynring swai ïa ka jylla da ka bym siew khajna sha ka sorkar.
Pynkhyllem ïa kiba kum kine namar ki dei ki nongshun jong ka jylla bad ki nongshong shnong.
Baroh kiba don ïa ka jingmut kaba beit kin kyrshan ïa ka sorkar lada ka leh ïa kine ki kam radbah.
Hynrei ngi tip ba ka sorkar kam da don than ka mon ban khyrwait ïa kiba donkti ha ki kam khaïi dewïong be-aiñ.
Ïa mynta, ngin ïa peit shwa sa kiwei kiba ka sorkar ‘badonburom’ kan leh nangne shakhmat.
Tangba ngi kyrmen ba kan ym pynthut kai ïa ki paidbah lane ban wanrah ïa ka jingkulmar jingmut da kaba kren khlieh-khlieh tdong-tdong.
Ka jingkulmar jingmut hapoh jong ka sorkar kam dei ban ktah ïa ki paidbah.
Lada kulmar ka sorkar, ngim don eiei ban ong, hynrei lada ka sorkar ka pynkulmar jingmut ïa ki nongshong shnong, ngi ruh ngin hap ban ïa pynpaw ïa la ki nia bad ki nongrim.
Ha ki khyndai snem ba la leit, ka sorkar Modi ka la kot sha ka jingkylla kaba khraw ha kaba ïadei bad ka kam Bording.
Ki sngi jong ka jingïaipynlip bording elektrik bad ki jingduna bording mynta ki la long ki khana barim bajah.
Hashuwa u snem 2014-15, ka jingduna ha ka jingpynpoi bording kalong kaba haduh 4.5%.
Hynrei, naduh ba ka sorkar ka la shimti ha u snem 2014, la kiew shuh shuh ka jingpynmih bording kaba 185GW, bad kane ka la pynkylla ia ka ri na ka jingduna bording sha ka jingpahuh bording.
Mynta, ka jingdon bording ka long 427GW, kaba long jan arshah ka jingdawa bording kaba 222 GW.Kumta, ka India mynta ka shalan bording sha ki ri ba marjan.
Ka la don ka jingkiew ruh ha ka kam sam bording.
Naduh u snem 2013, ka jingsam bording ka la jan sha ka ar lak circuit kilometers, kaba pynïasoh ïa ka ri baroh kawei sha kawei ka grid kaba treikam ha ka single frequency.
Kine ki line sam bording ki pyndonkam ïa ki teknoloji cutting edge kum ka 800 KV HVDC bad iaid lyngba katto katne ki jaka ba jynjar tam ban poi, kynthup ka Srinagar Leh line ha ki jingkynjang ba 15000/ 16000 phut na sla duriaw.
Ka jinglah ban pynpoi 112 GW ka bording na kawei ka jaka jong ka ri sha kawei pat, kaba tang 36 GW ha u 2014, ka la pynkylla ïa ka India sha ka ka ri kaba don kawei ka iew bording kaba ryntih,kaba plie lad ïa ki kompani sam bording ban thied bording na kano kano ka kompani pynmih bor-ding ha kylleng ka ri ha ki dor kiba duna.
Kane ka la pynduna ki bai bordingna ka bynta ki briew.
Ka jingioh ïa ka bordingelektrik ka la long ka jingphaikhmat ba kongsan jong ki sienjam jong ka sorkar.
Hashuwa ba ka sorkar jong ngi kan wan ha ka bor, palat 18,000 tylli ki shnong bad bun ki jaka nongkyndong kim don bording elektrik, wat hadien 67 snem ka jing-ioh jinglaitluid.
Ha u bnai Nailar 2015, u Myntri Rangbah duh, u Modi u la pynbna ia ka thong ban pynpoi bording elektrik sha man ka shnong hapoh 1000 sngi.
Hapdeng ka jingïakynduh bun ki jingeh ha ki jaka rilum bad ri shyiap, ka sorkar ka la kot sha kane ka thong tang ha ki 987 sngi – 13 sngi shuwa ka por ba la buh.
ïa kane ka jingjop la ithuh da ka International Energy Agency kum ka khubor ba kongsan tam ha kaba ïadei bad ka kam bording ha u snem 2018.
Da kaba tei halor kane ka jingjop, ka sorkar hadien ka thmu ban pynioh bording elektrik sha man ka long-iing.
La lah ban pynurlong ïa kane ka thong tang hapoh 18 bnai, ha kaba 2.86 klur ki iing ki la ioh bording elektrik.
Kane ka jingïar sted ka jingioh bording elektrik ka dei ka sien ba nyngkong ha ka kam bording, kaba la ioh jingithuh na ka International Energy Agency.
Ka mat treikam jong ka sorkar Modi ka long ban pynthikna ba ym don mano mano ruh ba shah iehdien.
Ban pynkhlaiñ ia ki rukom sam bording, ka sorkar ka la pyntreikam ia ki skhim ha baroh ki jylla da ka jingmang tyngka palat T.ar lak klur.
Kane ka kynthup ka jingwanrah shuh shuh ïa ki substation bathymmai, ka jingkyntiew ia kiba la don lypa, ka jingbuh ia ki transformer, bad ka jingshna bad bujli ïa hajar kilometer ki LT bad HT Line.
Kine ki sienjam ki la kyntiew ia ka jing-ioh bording elektrik ha ki jaka nongkyndong, bad ka la kyntiew ia ka jingioh bording na ka 12 kynta ha u snem 2015 sha ka 22.5kynta mynta, katba ki jaka sor mynta ki ioh 23.5 kynta ka bording elektrik.
Kumta, ka iew na ka bynta ki DG set ki la duh!Ka sorkar ka la pyni ruh ia ka jingkut jingmut jong ka sha ka mariang lyngba ka jingphaikhmat jong ka sha ka bording kaba lah ban pynthymmai.
Ha u snem 2015, u Myntri Rangbah duh, u Modi u la pynbna ia ka thong ban buh 175 GW ka bording ba lah ban pynthymmai hashuwa u snem 2022.
Mynta, ka India ka la sdang ia ka bording ba lah ban pynthymmai kaba 172 GW, da ka jingbynrap sa 84 GW kiba don hapoh ki bynta bapher bapher jong ka jingpyntreikam.
Kane ka jingkiew ka la buh ïa ka India kum ka ri kaba kiew sted ha ka liang ka jingdon ka bording ba lah ban pynthymmai, kaba khring ïa ki nongbei tyngka na kylleng ka pyrthei.
Shuh shuh, ka India ka la kot sha ka jingkut jingmut jong ka ban pynmih 40% ka bording ba lah ban pynthymmai hashuwa u 2030,  khyndai snem shuwa ka por ba la buh.
Mynta, ki tyllong bym dei na ki fossil fuel ki long 43% na ki lad pynmih bording ba kot sha ka 180 GW.Ka sorkar ka la lah ruh ban pynduna ka jingpynmih ïa ki jaboh jabain.
Da kaba kot sha ka thong ban pynduna ka jingpynmih jaboh jabain da 33% – 35% haba ïanujor bad u snem 2005, ka India ka long ka ri G-20 ba marwei bad ka ri kaba la kiew ka ioh ka kot kaba pynkiew ia ka jingkhluid ka mariang kaba duna ia ka 2 degree.
Ki prokram bapher bapher kum ka Ujala(ka jingsam LED), ka Perform, Achieve and Trade (PAT),  ka prokram Star Rating na ka bynta ki tiar bad ki Energy Saving Certificate ki la noh synniang sha ka jingduna kaba 159 million ton shi snem ha ka jingpynmih C02.
Ka Building Codes kaba thmu ban pynnehpynsah ïa ka bording ha ki ïing sah bad ki jaka trei kalong sa kawei ka sienjam ba kongsan ha kane ka bynta.
Mynta ngi la bam smai ban pynduna ka jingpynmih C02 da 1 billion ton bad ka jingdonkam bording ha ki kam ka ioh ka kot jong ngi da 45percent shuwa u 2030 haba ianujor bad ki jinglong ha u snem 2005.
Ngin sa kot ruh sha kine ki thong hashuwa u 2030.
La pyntreikam ïaki jingpynkylla ha ki kam kiba ïadei bad ka bording.
La shim ïa ki sienjam ban kyntiew ïaki rukom treikam bad ka jingryntih ha ki kam pisa pilain jong ki kompani sam bording (DISCOM), kum ka jingpynïasoh ïa ka jingmang tyngka bad ka jingpynduna ha ki jingduhnong AT & C, ka jingpyntreikam ïa ka jingkheiñ jingdiah ha ka bording bad ka audit, bad ka jingpynthikna ïa ka jingsiew ïa ki subsidy ha ka por kaba biang da ki Sorkar Jylla.
Namar kane, ki jingduhnong AT & C jong ki DISCOM ki la hiar na ka 22% ha u snem mang tyngka 21 sha ka 16.44% ha u snem mang tyngka 2022.
Ki ram ki shah jong ki DISCOM sha ki kompani pynmih bording kiba tip kum ki Genco ki la duna sha jan shiteng – na ka T.1.4 lak klur sha ka T.80 hajar klur.
Ki jingsiew mynta na ka bynta ka bording ba shim da ki DISCOM ki la ïaid ryntih.
Da kaba plie lad ïa ki steshon ba khlaiñ tam ban pynmih bording ba kin trei nyngkong, ngi la pynduna ïaka jinglut jingsep jong ki briew.
Ka ïew bording ruh ka la kham ïar lyngba ka jingwanrah ïa ka Real-Time Market; bad da kaba wanrah ïa ka ïew Term Ahead bad Day-Ahead na ka bynta ka bording ba pynmih na ki tyllong ba lah ban pynthymmai.
Ha ka sienjam ban wanrah ïa ka jingkylla ha ki kam bording, ngi la shah ban ialum lang ka bording na ki tyllong ba lah ban pynthymmai bad ka bording thermal bad ki Bio-Mass co-firing ha ki jaka pynmih bor-ding thermal.
Uno uno u nongpyndonkam uba don ka connection kaba palat 100 KW u lah ban ioh ia ka bording kaba pynmih na ki tyllong ba lah ban pynthymmai na kine ki jaka pynmih bording.
Ka Sorkar ka kyrshan ia ka jingshna ïa ki Solar PV cell lyngba ka PLI bad ki Battery Energy Storage System lyngba ka Viability Gap Funding.
Ka jingpynmih bording na ki tyllong um – kaba la don ha ka jingkulmar, ka dei kaba la khyllie im biang ha kaba dang shna ia jan 15 GW.La pynsuk ïa ki kyndon ban seng ïa ki jingdon jingem na ka bynta ka jing charge ia ki kali ba ïaid da ka bording kiba tip kum ki EV bad la plie lad ïa ka jing charge na ki connection ha iing.
Ki lad ban peit ïa ki jingujor mynta ki pyndep ïa ka kamram hapoh ka shi bnai.
Ha kaba kut, ka Sorkar Modo ka la ïalam lynti sha ka jingkylla kaba khraw ha ki kam bording.
Da kaba peit bniah ïaki lad pynmih bording, ka jingpynïar ïa ki lad pynpoi bording, ka jingplie lad ïa ka jingioh ïa ka bording, ka jingkyntiew ïa ka bording kaba mih na ki tyllong ba lah ban pynthymmai bad ka jingpyntreikam ïa ki jingpynkylla,ka India ka la kot sha ki mawmer kiba thymmai.
Ka jingkut jingmut jong ka Sorkar na ka bynta ka mariang, ka jingpyndonkam janai ia ka bor-ding bad ka roi ka par kaba lah ban ïaineh,ka la kyntiew ïa ka India sha ka nongialam ha ki jingkylla ha ki kam bording.
Lyngba ki thong kiba kham heh na ka bynta ka bording na ki tyllong ba lah ban pynthymmai bad ka jingpynduna ha ka jingpynmih ïa ki jaboh jabain, ka Sorkar Modi ka bteng ban aibor ïa ka lawei jong ki kam bor-ding jong ka India.
Ha ka jaitbynriew Khasi baïar ki don bun ki jait ktien ha la ki jong ki jong ki shnong ne ki thaiñ hapoh ri Khasi Jaiñtia ba ïar nuksa kum ïa ka Masi don kiba khot ka Masei, ka Masoi, ka Masew, ka Masu ha la ka jong ka jong ka ktien shnong ka ïapher na kawei kawei ka shnong ne na ka thaiñ.
U Rev.Thomas June u Pastor bad u Nongïalap niam Khristan jong ki Phareng na Ri Wales da ka jingkhot u Blei sha ka kam Pastor bad kum u Missionary bad ïalap Niam Khristan sha kawei pat ki ri jong ka Pyrthei.
U la wan poi iuh kjat tiap ha shnong Sohra ha ka 22 tarik u bnai Jylliew 1841, haba u la iaid lynti da kiba bun bnai da ka jhad lyngba ka du-riaw, ynda u la shong katto katne bnai ha Sohra u la sngewthuh ba ki briew hangne ki long kiba ïapher shibun kim don tang kawei ka ktien ban ïa sngewthuh lang da baroh ki jaidbynriew Khasi kawei ka shnong ka kren da kawei ka ktien kawei pat ka Shnong ka kren da kiwei pat ki ktien kim ïa sngewthuh ktien satia.
U Thomas June u la rai skhem ban hikai ban sngewthuh ïa ka ktien shnong sohra bad hadien shisha u la nang ban kren paka pura ïa ka ktien shnong Sohra.
U la shem ruh ba hangne ha ri lum Khasi ki don ka rukom Synshar Shnong ka rukom Synshar Hima, ha ki jong ki jong ki Hima Syiem kiba rit, hynrei kim don satia tang kawei ka ktien ban ïa sngewthuh lang da baroh ki Khasi bad kim don satia la ki jong ki dak thok ïa ka ktien jong ki.
Kumta ban suk ha kam Niam Khristan, kam ïalap bad jingrwai niam bad i kam pule Baible ka ktien U Blei, u la thaw noh da ki dak Khasi ktien Nong Sohra da ki dak Roman khnang ban lah ban pyniaid shaphrang ha ka kam niam bad la plie ruh ïa ka rukom Hikai skul ha Sohra ka bym pat ju don mynno mynno ruh hapoh ri Khasi Jaiñtia bad la hikai ruh ïa ki dak thoh Khasi ha skul, u la thaw ïa ki dak thoh Khasi naduh u dak ba nyngkong u A B K D haduh u dak ba kut u Y, kane ka jingtrei shitom jong u ka la long kaba jop shisha bad u la long u nongseng bad u Kpa ki dak Khasi.
(The founding Father of the Khasi Alphabet) ka Sorkar Meghalaya jong ngi ruh ka la shem bad sngewthuh ïa ka jingtrei ba kordor jong u Rev.Thomas June, ka la ai shuti ha man ka 22 tarik, June ban rakhe kynmaw burom ia u Thomas June (June 22 is the cele-brated as Thomas June day) kaba dei ka sngi ba nyngkong eh ban wan iuhkjat u Thomas June ha Sohra ha ka 22 tarik June 1841.
Hadien ba u Thomas June u la dep thaw ïa ki dak Khasi ha ka ktien shnong jong ki Nong Sohra bad la hikai ïa ki ha ki skul bad la ai jingkren ia kane ha ki jingiaseng kane ka ktien shnong Sohra ka kylla long noh ka ktien khasi baïar salonsar ka ri Khasi Jaintia bad la ithuh noh ïa kane ka ktien Sohra kum ka ktien Khasi salonsar ha ki skul jong ka ri Khasi Jaiñtia baroh, ka la kylla long noh ka ktien Kmie (Mother Tongue) jong ki khun ka ri Khasi Jaiñtia baroh.
Ka ktien Sohra ka long kaba phylla haduh katta katta haba ngi ju leit kylleng kylleng sha ki shnong nongkyndong don shibun ki ‘riew Tymmen ki bym nang satia ban kren Khasi Sohra haba ia kren ym ia sngewthuh namar ki kren beit da ka ktien shnong lajong hynrei haba duwai bamja pat ki nang thik thik ban duwai ktien Sohra (Khasi).
Nga ju mutdur ba lada u Thomas June un wan iuhkjat nyngkong ha Jirang ne ha War Jaiñtia kan long kaba eh haduh katta katta ba ki briew kin sngewthuh ia ka ktien jong ki namar ka long kaba eh shsiha ban sngewthuh haba ki Nong Jirang bad na ki Thaiñ Jaiñtia ki ju wan shim dawai bad nga ha Nongstoiñ haba ki ïa kren para ma ki da ki ktien jong ki ngam lah ban sngewthuh eiei shi kyntien ei ei shikyntien ruh kaei ki iakren wat la ki dei ki para Khasi, Nga ngeit ba ka jingiuhkjat nyngkong eh u Rev.Thomas June ha Sohra bad ka jingthaw dak thoh Khasi da ka ktien Sohra ka long ka plan bad ka jingpynïaid jong u Blei.
U Lat jong ka nongbah Jalisco u la iathuh ba 3 ngut ki heh pulit ki la khlad ha ka jingbthei ha Mexico kaba la jia ha ka Sngi Ba-ar, ha kaba 10 ngut kiwei pat ki la mynsaw jur.
Ki heh pulit bad katto katne ki pulit kiba ap pahara ha katei ka jaka ki la khlad bad mynsaw na ka jingleit thombor jong ki kynhun bym don jingithuh ha katei ka thaiñ Jalisco.
Kane ka long ka jingma kaba khraw ia ka Mexico namar ka jingdon jong kum kitei ki kynhun runar kiba thombor pyrshah ia ki bor pyniaid jong ka ri na ka por- sha ka por.
Ka United Nations ha ka Sngi Balang, ka la iathuh ba ki don kumba 735 Million ngut ki briew ha kylleng ka pyrthei kiba don hapdeng ka jingma na ka jingiap thngan tad haduh u snem 2022, ka jingdon kiba shah ktah na ka jingkyrduh bam ha ka pyrthei, ka la sdang kiew jur naduh ba wan ka khlam Covid-19 ha kine ki 3 snem ba la leit bad kane ka la pynhiar ia ka thong jong ka United Nations (UN) ban tehlakam ia ka jingkyrduh bam bad jingiap thngan hapoh jong u snem 2030.
Ka UN ka la iathuh ba katkum ka jingbuh jingkheiñ antad, ka jingdon jong kiba mad ia ka jingkyrdum bam bad jingiap thngan ha ka pyrthei ka la kiew da kumba 122 Million ngut hapoh jong u snem 2022 ban ianujor bad ka jingdon hapoh jong u snem 2019 bad kane ka long ka jingeh kaba khraw ia katei ka thong ba ka United Nations ka la buh naduh kaba sdang kum shi bynta ban ratdyngkhong noh ia ka jingiap thngan bad jingkyrduh bam hapoh jong u snem 2030 lyngba jong ka ‘Sustainable Development Goal’.
Hynrei, katkum ki kaiphod ba la ioh ha kane ka por, la shem pynban ba da kumno- kumno, kumba 600 Million tam ki briew ha kylleng jong ka pyrthei kin hap ban mad ia ka jingkyrduh bam bad ka jingiap thngan hapoh jong u snem 2030.
Kumjuh ruh na ka liang u heh jong ka ioh ka kot ka tnat Food & Agriculture Organization (FAO) jong ka UN, u la iathuh ba ka jingdon jong kiba iap thngan ka la kiew pynban ha ka jaka ba kan neh lane ba kan hiar na kaba ju long ha ki snem ba la leit.
Hynrei namar ki jingeh kiba bun kiba la wan lynshop ia ka pyrthei baroh kawei na kine ki snem mynta, bun na ki paidbah nongshong shnong ki la kylla phetwir bad iap thngan ruh, khamtam ha kum kane ka por ba ki paidbah ka Ukraine ki kynduh jingeh na ka jingleit hiar thma jong ka Russia pyrshah ia ka Ukraine la 1 snem tam mynta.
Ki don pat katto katne ki bynta jong ka pyrthei kiba la kham hiar ha ka liang ka jingkyrduh bam bad jingiap thngan, kynthup ia ka South America bad kham bun pat na ki thaiñ jong ka Asia.
Katba ka jinglong- jingman ha Caribbean, West Asia bad ha Africa pat ka nang kham sniew arshah.
Ka Russia ha ka Sngi Balang ka la kynnoh ba ka jingleit thombor ki drone ka Ukraine hapoh u pud- u sam jong ka Russia, ka dei lyngba ka jingkynshoit bad jingai mynsiem jong ka United States bad ka NATO bad ka long ruh tang hadien shi sngi ba la pynbna ba ka la ioh ban siat pynhap ia 5 tylli ki drone hajan katei ka nongbah ha ka Sngi Ba-ar.
Ha kajuh ruh ka por, ka Ukraine ka la pyntip ba 43 ngut ki briew, kiba kynthup ia 12 ngut ki khynnah, ki la ngat bad mynsaw jur ha ka jingther ‘namding jong ka Russia hapoh ka shnong Pervomaisky kaba don sha ka phang East jong ka nongbah Kharkiv.
La ong ruh ba, ka Russia, na ka por- sha ka por hi ka ju kynnoh ba ka dei ka West baroh kawei kaba ju aibor bad ai jingkyrshan ia ki kam thombor jong ka Ukraine da ki drone bad ka Russia ka ju khot ruh ia ka Ukraine kum ka ri lehnoh.
Ka tnat kam bar ri jong ka Russia ha ka Sngi Balang, ka la ong ba ki kam thombor jong ka Ukraine kin ym lah ban iaid shakhmat khlem ka jingkyrshan jong kiwei pat ki ri na ka thaiñ West.
Kane ka jingkynnoh jong ka Russia ka kynthup ia ki jingleit thombor jong ka Ukraine lyngba ki drone sha Kremlin bad kumjuh ruh ha kiwei de ki shnong jong ka Russia kiba mar khap bad ka Ukraine.
Ka tnat shipai Russia ha ka Sngi Ba-ar ka la pyntip ba la ioh ban siat pynhap ia 5 tylli ki drone jong ka Ukraine, kiba thmu ban leit thombor ia ka Russia ha katei ka sngi.
Ka Russia ka la iathuh ba ia kawei na kitei ki drone la ioh ban siat pynhap hapoh Kubinka, kumba 40 kilometre na Vnukovo International Airport.
La ong ba ha u Jymmang ba la leit, ka Russia ka la ioh siat pynhap ia 2 tylli ki drone kiba leit rung sha ka nongbah Kremlin bad ha utei hi ujuh u bnai, ki la don shibun tylli ki jingjia thombor da ki drone kiba ka Russia ka lait-im bad ioh siat pynhap ia ki.
Na ka liang jong ka Ukraine pat, ha ka Sngi Ba-ar, ka la iathuh ba ka Russia ka la phah thombor sha Ukraine da ki 22 tylli ki drone ‘Shahed’ jong ka Iran bad kumjuh ruh 3 tylli ki ‘namding ka Russia ka la ther hapoh Sumy, Donetsk bad ha Zaporizhzhia ha katei ka sngi, ha kaba ki shipai ka Ukraine ki la ioh siat pynhap noh haduh 16 tylli ki drone.
Kawei na ki jingther ‘namding jong ka Russia hapoh ka nongbah Kharkiv jong ka Ukraine, ka la leit jia hapoh ka jaka pynieng kali hajan ka ïingmala ba sah briew ha Pervomaisky, kaba long ka shnong ia 28,000 ngut ki paid nongshong shnong.
U heh ka nongbah Kyiv, u la pyllait ia ki dur hapoh Social Media ban pyni ia ki jingkem ding bad jing julor na katei ka jingther ‘namding dusmon jong ka Russia ha katei ka shnong.
Ki la don kumba 8 ngut ki koidi, kiba la shah kynnoh donkti ha kiba bun ki kam beaiñ kynthup ha ka kam leh beijot bad pynïap briew, ki la lait phet na Juvenile Home kaba don ha ka nongbah Morena ha Madhya Pradesh, la ïathuh ki pulit hynnin ka sngi.
Kane ka jingjia ka la jia ha ka janmiet jong ka sngi U Blei ha ka Juvenile Home kaba don ha surok Nainagarh, la ïathuh ki pulit.
Ki la don 8 ngut na ki 12 ngut ki koidi kiba dang poh rta ïa kiba dang don hapdeng ka jingshah tohkit, kynthup kito kiba leh ïa ki kam runar kiba kynthup ïa ka kam leh beijot bad ka kam pynïap briew, kiba la lait phet da kaba ki la pynpait ïa ka kynroh jong ka kamra leit bar ha ka por 7 baje janmiet ha ka sngi U Blei, la ïathuh u City Superintendent of Police u Atul Singh.
Ka kynhun pahara kaba la shah pyntreikam ha katei ka Juvenile Home ki la pyntip sha ki pulit jong ka Kotwali halor kane ka jingjia ha ka por 8 baje janmiet, ha kaba na ka liang jong ki pulit ki la pynlong ka jingleit wad ïa kine ki koidi, u la ong.
Kine ki koidi kiba la lait phet ki dei ki nongshong shnong jong ka Morena, Bhind bad Sheopur distrik, la ïathuh shuh shuh u heh pulit.
Ka kynhun jong ki riewpaidbah kaba la shah kynnoh ba ka la pyrshang ban knieh bad lute ïa ki tiar ïasiat na ka jaka treikam jong ki shipai ka kynhun Indian Reserved Battalion (IRB) ha Thoubal distrik kaba don ha Manipur ha ka sngi Ba-ar, ka la wan rah ïa ka jingïakynad bad ki shipai ïada ri ha kaba uwei u briew uba la 27 snem ka rta u la shah pynïap bad uwei u shipai Assam Rifles u la shah siat, la ïathuh ki heh pulit.
Ka kynhun jong ki paidbah ka la thmu ban rung jubor ha ka jaka treikam jong ka kynhun 3rd IRB Batallion kaba don ha ka thaiñ Khangabok halor ka jingthmu ban leit lute ïa ki tair siat bad kuli ïasiat, ki la ïathuh shuh shuh.
Ym slem hadien kane ka la mih ka jingïakynad kaba jur bad ki shipai ïada.
Ki shipai ki la pyrshang katba lah ban tehlakam ïa ka jingpynibor pyrshah ki paidbah bad ha kane ka por ki la pyndonkam ban siat da ki tyndong lyer pynsat khmat bad siat ruh da ki kuli jri shwa.
Hynrei naba ka kynhun jong ki paidbah ka la siat pyrshah ïa ka kynhun shipai, na ka liang ki shipai ruh da ka jingbym banse ki la pynphai kylla, la ïathuh ki heh pulit.
Ki paidbah ha kane ka por ki la khang lynti ruh ïa ki surok ban poi sha ka jaka treikam jong ki shipai ha kiba bun tylli ki jaka.
Ki paidbah ki la siat pyrshah ïa ka kynhun jong ki shipai ha kaba ka la pynmynsaw ïa uwei u shipai na ka kjat.
U riewpaidbah uba la shah siat u dei uba la tip kyrteng kum u Ronaldo.
U dkhot jong ka ïingdorbar ha Rajya Sabha u Praful Patel u la pynpaw da kaba ong ba 51 ngut napdeng 54 ngut ki MLA jong ka seng ki la phah ka shithi sha u Sharad Pawar ba ka seng NCP ka la dei ban ïatreilang bad ka BJP na ka bynta ban thaw sorkar ha Maharashtra haba ka sorkar MVA ka la don ha ka tmier ban khyllem noh ha u snem ba la lah ha ka por ba pynibor pyrshah u Eknath Shinde.
Ha kaba ïadei bad kane, ka kynhun nongïalam jong ka seng NCP kam shym la lah ban shim ïa ka rai ha ka por ba biang, bad u Eknath Shinde u la ïoh ïa ka lad bad thaw sorkar bad u Devendra Fadnavis, la ïathuh ka tyllong khubor.
U Patel u la ong ba ka rai ban pynïasoh bad ka sorkar Shiv Sena-BJP ka long da kawei ka jingmut, ha kaba la ong ba ka jingpyntreikam ban leit ban ïatreilang bad ka seng BJP ka la sdang ha u snem 2022.
Ki la don kumba 35 ngut napdeng 53 ngut ki MLA jong ka seng NCP kiba la don bynta ha ka jingïalang ba la pynïaid da u Symbud Myntri Rangbah jong ka Maharashtra u Ajit Pawar ha Mumbai hynnin ka sngi, la ïathuh ka tyllong khubor ba la wan na ka seng.
Ka jingdon jong ki dkhot ka seng kin sa nang bun, la ïathuh shuh shuh ka tyllong khubor.
San ngut na ki phra ngut ki MLC jong ka seng NCP ruh ki la leit ban ïashim bynta ha ka jingïalang ba la long ha ka thaiñ Bandra, ki la ong.
Kumba la ïathuh u Principal Secretary barim jong ka Maharashtra Legislature u Anant Kalse, la ong ba ka kynhun jong u Ajit Pawar ka la donkam ka jingkyrshan sa na ki 36 ngut ki MLA khnang ban lait na ka jingshah pyrkhing.
Ki nongkyrshan jong u heh nongïalam jong ka seng NCP u Sharad Pawar ki la leit sha ka ïingsah jong u kaba don ha South Mumbai hynnin ka sngi, khyndiat kynta hashwa ban don katei ka jingïalang ban pyni ïa ka jingbun paid da u bad jong u Ajit Pawar uba la mih noh na ka seng bad long u Symbud Myntri Rangbah.
Ka kynhun jong u Sharad Pawar bad jong u Ajit Pawar jong ka Nationalist Congress Party ki la pynlong da ki jingïalang ha Yashwantrao Chavan Centre ha South Mumbai bad ha Bhujbal Knowledge City kaba don ha ka thaiñ Bandra.
Ka seng United Liberation Front of Asom (Independent) ka la phah ïa ka shithi dawa pisa sha ki trai jong ka kper thung slasha kaba don ha ka thaiñ Sonari jong ka Charaideo distrik ha Assam, kaba la dawa da T.72 lak.
Ha kane ka shithi la soi da u nongïalam jong ka kynhun ULFA (I) u Nayan Asom, ha kaba la phah sha u Manoj Gogoi, uba long u Manager  jong ka karkhana Timon Tea kaba don ha Charaideo lyngba ka WhatsApp ha ka sngi U Blei.
Ha kaba ïadei bad kane ka jingjia, haduh mynta ym pat don mano mano ruh ki ban shahkem ha ki pulit.
U SP jong ka Charaideo u Yuvraj u la ong ba ki pulit ki la pynlong ïa ka jingtohkit kaba bniah ha kaba ïadei bad kane ka jingjia.
“Ïa kane ka shithi byrngem la phah lyngba ka  WhatsApp ha ka kyrteng u nongïalam jong ka ULFA u Nayan Asom.
Na ka liang ki nongpynïaid bad ki nongkhmih jong kane ka kompeni pynmih slasha ki la buh da ka jingujor ejahar.
Shen ngin sa lah ban lap ïa ka jingshisha halor ka jingjia," la ong u SP.Naba ka jinghap jong u slap ka la ïai bteng ha Kerala ha ka Lah Sngi UBlei ha kaba ka la shim ïa ka jingim jong kawei ka khynnah, u Myntri Rangbah jong ka jylla u Pinarayi Vijayan u la kyntu ïa ki briew ba ki dei ban kiar shwa ha ka ba leit shajan ki wah, ban leit jingleit lyngba ki jaka ba long lum bad ka jingleit shangkai sha ki rud duriaw.
Kane ka jingkyntu jong u Myntri Rangbah ka la long hadien ba ka kynhun India Meteorological Department (IMD) ka la pynmih ïa ka hukum ba ki briew ki la dei ban phet shnong bad kynriah jaka ha ki ar tylli ki distrik, kata kiba ha Idukki bad Kannur jong ka jylla.
Nalor kane, ka kynhun IMD ka la pynmih ruh ïa ki jingmaham ba ki briew ki la dei ban long kiba husiar ha kiwei pat ki 10 tylli ki distrik.
Ïa ka jingmaham ba la dei ban long kiba husiar na ka jingïai bteng jong u slap ha baroh ki distrik lait noh ka Thiruvananthapuram bad  Kollam na ka bynta mynta ka sngi, ka sngi Balang ruh.
Naba u slap u la hap ha kiba bun ki bynta jong ka jylla, kawei ka khynnah kaba shong ha ka klas 6 ka la ïap hadien ba u dieng uba don ha ka skul u la kyllon bad ban ïa ka.
Kum shi bynta ban pynpaw ka jingsngewlem halor ka jingjia, u Myntri ka tnat pule puthi u V Sivankutty u la hukum ïa u Director of Public Education ba un tohkit bniah ha kaba ïadei bad ka jingjia bad ban phah ïa ka kaiphot hapoh ki san sngi.
Ka Netherlands ha ka Sngi Ba-ar, ka la pynbna ba kan khang noh ia ka jingrap mobile phone hapoh ki kamra klas pule.
Kane kan long ruh kum shi bynta ban tehlakam ia ka jingshah pynthut bad jingshah teh- shah khum jong ki khynnah pule ha kine ki sngi.
Kumta, ha katei ka sngi ki bor pyniaid ka Netherlands ki la pynbna ba la khang pyrshah ia baroh ki paidbah nongshong shnong jong ka ri ba kim bit shuh ban rah ia ki mobile phone, ki tablet lane ki baja smartwatch hapoh jong ka kamra skul naduh une u snem u ban wan.
ka tnat pule- puthi jong ka Netherlands ruh ka la pynpaw ia ki jingeh bad jingpynthud jong ka mobile phone ha kaba ki khynnah pule kim lah shuh ban pynleit jingmut sha ki jinghikai ba ki nonghikai ki ai hapoh jaka pule.
Namar kane, la ong ba baroh ki tiar kum ki mobile phone, ki tablet bad ki smartwatch kin ym dei shuh ban don hapoh ki kamra skul naduh ka 1 tarik u Kyllalyngkot jong u snem 2024 ban wan.
Kumjuh ruh ka sorkar ka la bthah ia ki bor pyniaid skul ba kin kohnguh ia katei ka jingpyniaid bad ka rai ba thymmai, kum shi bynta ban tehlakam ia ki kam sniew kiba kynrei ha kine ki sngi bad kumjuh ruh ban ailad ia ki khynnah pule ba kin pynleit jingmut ha ka pule- puthi khamtam haba ki don hapoh skul lane ha kano kano ka jaka pule.
U Myntri ka tnat pule- puthi, u Robbert Dijkgraaf haba ai jingkren hapoh ka ïingdorbar thaw aiñ, u la ong ba, u kyrmen skhem ba katei ka rai jong ka sorkar ha kane ka kynti kan iarap ban pynkylla dur ia ka pule- puthi hapoh ka ri bad kan iarap shibun ruh ia ki khynnah pule ba kin lait na ka jingshah teh- shah khum ha kitei ki tiar khamtam ha kum kine ki sngi ba ki khynnah pule ki la kyrni ha ki jingpynbyrngia ba laiphew jait.
Shi sngi hadien ba ka la weng noh ïa ka jingkhot pakhang surok ha Imphal-Dimapur National Highway (NH-2), ka ïingsah jong u nongïalam jong ka Kuki National Organisation (KNO) bad u nongaiktien u Seilen Haokip kaba don ha Churachandpur distrik jong ka Manipur ka la shah thang.
Ha ka sngi U Blei ka seng KNO bad ka United People’s Front (UPF) ki la pynbna lang ba kin sa weng noh ïa ka jingkhot pakhang surok, kum shi bynta ban pyrkhat halor ka jingshah ktah jur ka rukom im jong ki paidbah jong ka Manipur.
Kumba la ïathuh ki pulit, la ong ba ka lah ban don ka kynhun jong ki runar kaba dei na ka kynhun Kuki-Zomi, ka bym shym la sngewtynnad ne sngewïahap halor ka jingweng noh ïa ka jingkhot pakhang surok, kiba la donkti ha ka jingjia ha ka miet jong ka lah sngi U Blei.
U Haokip ha ka jingïakren bad ki nongthoh khubor u la ong ba ym shym la don briew ha ka ïingsah jong u ha Songpi haba ki runar ki bym shym la lah ban ithuh ki la thang ïa ka ïing jong u.
Ka Behdeiñkhlam kaba heh duh ha Rilum Jaiñtia kaba pynlong man la snem da ka Seiñraij Tuber kan sdang naduh 14 tarik haduh 17 tarik mynta u bnai ha Tuberkmaishnong.
U Bah Harvis Phawa, President jong ka Seiñraij Tuber u la ïathuh kumba ju long ka rukom ka Behdeiñkhlam ka long saw sngi lai ïa ban kyrpad kyrpon ïa U Nongbuh Nongthaw ban beh sha jngai ïa ka khlam ka ngoh bad ba un ai ïa ka koit ka khiah, ka roi ka par hapoh ka raij baroh salonsar.
U Bah Harvis u la ïathuh ïa kane ha ka jingïakren bad ki nongthoh khubor ha ka 12 tarik Naitung ha Hall ka Central Cafe, Lathadlaboh, Jowai ha ka jingïadonlang u General Secretary Jolby Sana, Bewill Shylla Adviser, u Helping Phawa, Adviser, u Joining R Dkhar Assistant General Secretary, Jointly Ksoo Finance Secretary bad Poli Sana Assistant General Secretary.
U la ong ba Behdeiñkhlam ka dei ka jinglehniam jong ki Jaidbynriew Pnar ha Rilum Jaiñtia hadien bad ki khun ka raij ki la dep thung kba.
Ka Behdeiñkhlam ka dei ka jinglehniam ban shad kmen ryngkat ka kñia ka khriam, ka nguh dem bad ka suit ka shor.
Ha Raij Tuber u Longdoh dei u khlieh ka niam bad u pyndep ïa ka niam ryngkat ka jingïadonlang ki Wasan Raij, Sangot, Maji, Chutia, Dhulia, Kitkhoh bad Tymmen Raij.
Ha Raij Tuber ha ka sngi pynkut ïa ka behdeiñkhlam kin wan poi haduh 64 tylli ki rong na ki 30 tylli ki shnong, kynthup na East Jaiñtia Hills 19 shnong bad West Jaiñtia Hills 11 shnong.
U MP ka Congress na Shillong, Bah Vincent H Pala u la ong ba ka Sorkar ka dei ban leh ïa ka jingwad bniah kumno ka jingrung ki briew kiba nabar ka ktah, bad haduh katno ka Jylla ka donkam ïa ki kam pynroi na ka bynta ban kiew shaphrang bad ban kot sha ki kyrdan kum kiwei pat ki bynta jong ka ri kiba la kham kiew.
U Bah Pala u la pynpaw ïa kane haba jubab ïa ka jingkylli halor ka jingdon kiba pyrshah ban wan ka rel sha Rilum Khasi Jaiñtia.
U Bah Pala u la ong ba u burom ïa ka jingpynpaw jong kiwei ki seng bad ki kynhun kiba pyrshah ïa ka rel da kaba pynshong nongrim ïa ka jaitbynriew kaba rit.
Hynrei u Bah Pala u la ong ba ka Sorkar ka dei ban shim ïa ka sienjam ban wad bniah ban sngewthuh haduh katno ka jingwan kiba nabar ka ktah, bad katno ka Jylla ka donkam ïa ki kam pynroi, namar ki paid riewlum ki donkam ban kiew shaphrang ha kiba bun ki liang katkum ka jingïaid jong ka por.
U la ai nuksa ba wat ka Sorkar hi ka ju leh ïa ka ‘impact assessment’ haba ka thmu ban pyntrei kino kino ki projek bad ka long kumjuh lada ka Sorkar kan leh ïa ka impact assessment’ ban sngewthuh ïa ka jingktah na ka jingwan kiba nabar bad katno ka Jylla ka donkam ïa ki kam pynroi namar kane ka jingwad bniah kam dei kaba donkam shibun ka jinglut.
Une u MP ka Shillong u la ong ba ka Jylla ka dang donkam shuh shuh ïa ki surokbah, ki kad liengsuiñ bad ka rel.
Haba kren shaphang ka jingthmu ka BJP ban pyntreikam ïa ka Uniform Civil Code (UCC), une u MP ka Congress na Shillong, u la ong ba ka ri India ka ïatylli namar ka jingbun ki kynhun bapher bapher, ym da kaba pynbor ban bud ryntih tang ïa kawei.
U Bah Pala u la ong ba u la dep phah jingthoh sha u Myntri Rangbahduh ka ri, u Narendra Modi, ban pyllait ïa ka Meghalaya na ka UCC khamtam kiba don ha ka 6th Schedule.
U Bah Pala u la ong ruh ba kum ki Khasi Jaiñtia, kiba don la ka jong ka tynrai bad ki riti ki dustur, hap ban pyrkhat ïa ka jingpyntreikam ïa ka UCC ha ka jylla.
Une u nongïalam ka Congress u la kynnoh ba ka BJP ka kwah ban wanrah bad pynbor ïa ki paidbah lyngba ka UCC da kaba pyntrei ïa kawei ka aiñ ha ka ri, kawei ka niam, kawei ka ktien bad kumta ter ter.
Ka jingïakhih shong kyllaiñ mungor jong ka Jaiñtia Students’ Movement (JSM) ka la poi sha ka sngi ba ar hakhmat DC ophis Jowai bad ha phyllaw ka JHADC ban pynbor ïa ka bor distrik ban weng ïa ka khyrdop khrong khajna kaba la buh da ka Karbi Anglong Autonomous Council (KAAC) ha Khanduli.
Kane ka jingïakhih, ka JSM ka la ïoh ïa ka jingkyrshan na u paid nongshong shnong ka Khanduli kiba la wan hiar kynthei bad shynrang ban shong hakhmat ka phyllaw ka DC ophis bad JHADC.Ka JSM ka la ong ba kan bteng ïa ka jingïakhih tat haduh ba ka bor distrik jong ka West Jaiñtia Hills bad ka sorkar ban weng mardor ïa kane ka khyrdop khrong khajna ka KAAC.Shuwa ka jingshong kyllaiñ mungor, ka JSM ka la tur sha JHADC ha ka 10 tarik Naitung ha ryngkat ka jingthoh bad pyrta shla ban pynrem ïa ki MDC ka JHADC kiba ym shym la leh eiei halor kane ka jingeh ka Khanduli kaba la hap ban khang ïa ka leit ka wan u paidbah bad khaïi kba bad rep riang hapdeng u jaidbynriew Karbi bad Pnar hadien ka jingpyrshah ban buh khyrdop ka KAAC.U Deputy Commissioner ka East Jaiñtia Hills u la pyntip ha ka jingïalam u Bah J Shylla, MCS, Additional Deputy Commissioner, East Jaiñtia Hills, ki la pynbthei ïa ar tylli ki atoskhana thang dewïong kiba la shna khlem ka jingïoh jingbit ne Consent to Establish (CTE) na ka Meghalaya State Pollution Control Board.
Ha kane ka sngi la donlang ruh ki pulit ka East Jaiñtia Hills District, ki briew na ka Meghalaya State Pollution Control Board bad District Commerce and Industries Centre.
Kine ar tylli ki karkhana thang dewïong kiba la shah pynbthei ki dei ka M/S Halari Coke Plant kaba don ha Pohrasong bad ka M/S Shauryansi Coke, Wah Samsier, Sutnga, East Jaiñtia Hills District.
Ïa kane la leh katkum ka hukum ba la pynmih katkum ka Office Order No: EJHD/GENL.261/COKE/Pt.
IV/2023/151 Dated 7th July, 2023 waka Order No: EJHD/GENL.261/COKE/Pt.
IV/2023/152 Dated 11th July, 2023.
Kine ki hukum la pynmih da u DC namar ba kine ki karkhana kiba la treikam be-aiñ ki lah ban pyndonkam da u dewïong ba mih napoh ka distrik ka ban pynshlur ïa ka jingtih dewïong pyrshah ïa ka aiñ hapoh ka distrik.
Ïa ka jingpynpra la leh da kaba pynbthei bom ha kaba ïa ka M/S Halari Coke Plant la pynbthei ha ka por kumba 12:00 baje mynsngi, katba ïa ka M/S Shauryansi Coke ha ka por 3:30 baje noh phai sngi.
U la pyntip ba ïa kane ka jingpynbthei yn bteng ha kane na taïew pyrshah ïa kito ki karkhana ba shna pyrshah ïa ka aiñ hapoh ka distrik kiba don baroh 34 tylli.
Ka National People’s Party (NPP) lyngba ki shnat treikam jong ka, ka NPP-Women’s Wing bad ka NPYF ka la pynrem jur ïa ka jingshah thombor ka longïing ka Myntri Sorkar, Dr.M.Ampareen Lyngdoh ha ka miet Sngi Ba-ar bad kyntu ïa ki bor ba dei khmih ban shimkhia halor katei ka jiingjia.
“Kum ka ïing ka sem jong ka NPP, ngi pynrem ïa ka jingjia kaba la jia hynnin ka janmiet ha ïing ka Dr.M.Ampareen Lyngdoh, kaba dei ruh ka Myntri Sorkar.
Ngi pynrem ruh ïa ka jingleh jong une u briew khamtam ba ka long pyrshah ïa ka kynthei briew," la ong u National Working President ka NPYF, Bah Nicky Nongkhlaw haba kren sha ki lad pathai khubor ha ka Sngi Balang.
U la ong ba ka seng ka kyrpad ruh ïa ka tnad kam pohïing lyngba ka tnad pulit ban shimkhia ïa katei ka jingjia bad ban pynsaja katkum ka aiñ ïa uba donkti namar katei ka jingjia ka wanrah ka jingshong syier ym tang ïa ka Myntri hynrei ïa kiwei-kiwei ki kynthei kiba don lang ha ka ïing jong ka NPP.Haba kdew ba kitei ki jingthombor kim pynshngaiñ shuh ïa ka leit ka wan, u la ong, “Bun ki kynthei kiba don bynta bad ka ïing ka sem jong ka NPP, kane lehse ka lah ban dei kaba sdang…ngim tip.
"U Bah Nongkhlaw u la ong ba ka seng kan sa phah jingthoh sha u Symbud Myntri Rangbah ka Jylla ba khmih ïa ka tnad kam pohïing bad SP ka distrik halor katei ka jingjia.
“Kumba ngi la lap, ka ïing ka sem ka Dr.Lyngdoh ka dei kaba la shakri ïa u paidbah naduh mynshuwa bad ym ju buh ïa kita kiba ap pahara namar ki shngaiñ, bad lyngba ka jingsngew shngaiñ ki paidbah ki ïoh ban rung ban mih ban pynsngew ïa ki jingeh jong ki hynrei ngim shym la poi pyrkhat ban wan jia kiba kum kine ki jingjia.
Ngi pynrem shi kat dei ïa kane," u la ong.
Na ka liang ka Working President ka Women’s Wing (NPP), East Khasi Hills, Kong D.Ryntathiang haba pynrem jur ïa katei ka jingjia, ka la ong, “Kum ka kynthei briew nga pynpaw ba ngim shong shngaiñ.
Lada u briew u la leit haduh ha ïing ban leh ïa ka jingthmu jong u, ngim tip kaei ka ban jia hadien habud ïa ngi.
"Ha kajuh ka por, ka la ong ba katei ka wanrah ïa ka jingbym shong shngaiñ wat ha ka shnong ka thaw baroh kawei.
“Ngi kyrpad ïa ka tnad pohïing, pulit ban shimkhia ïa kane ka jingjia khnang ba nangne shakhmat kin ym jia shuh kiba kum kine kiei-kiei.
Lada u briew u la nud ban leit haduh ha ïing, ngim tip ha lynti syngkien yn jia aïu," ka la ong.
Ha kawei ka liang, ka para ka Dr.Lyngdoh, Dr.Jasmine M.Lyngdoh ka la ong ba ka ïing ka sem jong ki ka don bad ka NPP bad kum shi ïing, ki pynrem jur ïa katei ka jingjia.
Ka la ong ruh ba kaba kum katei ka jingjia kam dei ban jia ïa ka ïing jong ka hynmen jong ka ne jongno-jongno kiba dei na ka longïing ka NPP.“La 50 snem, ngi don ha kane ka jingshakri paidbah, ym pat ju don kata ba ngin don kano-kano ka jingsngew ma na ki paidbah.
Ngi kwah ba ki paidbah kin sngewthuh ïa kane ba mynta ka dei ka por ba bun ki ban don ha ka jingdom, bun ki ban bitar ïa kum kine ki jingjia tangba ka don ka tnad pulit ka ban khmih ïa ka aiñ bad shong suk shong shngaiñ," ka la ong.
Shuh shuh ka la bynrap, “Ngim dei ban leh shongshit ban pynshong syier pat ïa ki briew ha shnong ha thaw.
".
Ki nongïalam ka Congress ha Meghalaya ki la mih ban pynlong jingïakhih da kaba shu sngap jar kum ka jingkyrshan ïa u nongïalam u Rahul Gandhi hadien ba u la shah pynduh ïa ka jinglong MP bad kiwei kiwei ki kam leh donbor ka BJP.Ïa kane ka jingsngap jar la pynlong ha Congress Bhavan ha kaba la ïashimbynta lang da ki nongïalam ka Meghalaya Pradesh Congress Committee (MPCC) naduh u President Bah Vincent H Pala, u nongïalam ka Liang Pyrshah u Bah Ronnie V Lyngdoh, u Bah Gabriel Wahlang, u Bah Pynshangaiñlang N Syiem bad kiwei kiwei ki nongïalam na kylleng.
Haba kren shaphang ka rukom synshar ka BJP, u Bah Ronnie u la ong ba ha ki 45 snem ka jingeh ha ka liang ka kam ka jam ka la jur eh ha ka por ba synshar ka BJP bad ka shongsuk shongsaiñ ka la hiar, da kaba ai nuksa ruh ïa ka jinglong jingman ha Manipur ha kaba kat u Myntri Rangbahduh u Narendra Modi um pat kren wat tang shikyntien haduh mynta.
U la ong ba ha ka ri baroh kawei, dei tang ka Congress kaba peit kyllum lang ïa baroh ki nongshong shnongU Bah Ronnie uba dei ruh u MDC, u la kren shaphang ka jingkongsan ka Sixth Schedule bad ki riti dustur kiba dei ban pynbha.
U la kren ruh shaphang ka jingpynkhreh ka Congress ïa ka ilekshon MP bad ka jingsngew skhem ba ka Congress kan ïoh jingjop.
U la ong ba ka BJP ka kren pyrshah ïa ka bamsap bad kynnoh bamsap ïa kiwei kum ïa ka NCP ha Maharashtra hynrei ki tang shu ïasoh bad ka ban thaw Sorkar lang kiba kiba shah kynnoh ki khuid noh namarba ka BJP ka don ka mashin sait jaiñ kaba tang shu pdiang ïa ka BJP ïa ki, kamut ki la khuid noh ka jingbamsap.
U Bah Pala u la ong ba ha ka BJP, ka jur bha ka jingïashrut bad jingbym sngewthuh para maki kaba kham jur ban ïa kiwei ki seng bad shen ka Congress kan wanphai biang ban don ha ka jingsynshar.
U la ong ba ka Congress ka don ruh la ka jong ka nongrim kum ka seng kaba la synshar ka ka ri.
Ka Kur Lyngdoh Raij Raliang ka la plie paidbah ïa ka ïing (hall) kaba la ïoh jingïarap na ka tnat Khlaw ha ka 12 tarik u Naitung.
Ïa kane ka ïing la wan ban plie paidbah da u SM Sahai, IFS, Principal Chief Conservator of Forests (Biodiversity & Wildlife) & Chief Wildlife Warden, Meghalaya, Shillong kum u kongsan ha ka jingdonlang u symbud kongsan PK Agrahari, IFS, Chief Conservator of Forests, Wildlife, Meghalaya, Shillong, ka DFO Wildlife Division, Jowai ka Kong N Lyngdoh nalor u Range Forest officer Bah S Law, u Dolloi ka Elaka Raliang Chawas Lyngdoh, u Waheh Shnong Bah Sanki Lamare bad kiwei kiwei.
Ïa kane ka ïing ka Kur Lyngdoh Raij Raliang ka la ïoh lyngba ka jingïada ïa ka khlaw kaba heh 3.85 hectare hadien ba la ithuh ïa ka khlaw kum ka Community Reserve Forest hapoh ka Wildlife Protection Act 1972 katkum ka jingpynbna ba la pynbna ha u Naiwieng, 2021.
Ïa kane ka ïing la tei kum shi bynta ka jingïarap ïa ka kur Lyngdoh kaba pynneh pynsah ïa ka khlaw.
Ka jinglut ban tei ïa kane ka ïing ka la kynjoh sha ka T.20 lak kaba la bei pisa da ka tnat khlaw na ka skhim CAMPA.La pynphieng ïa kane ka jingplie paidbah ïa ka ïing da ki jingrwai jingshad ki khun ka kur Lyngdoh.
Ka Khasi Students’ Union (KSU) na South West Khasi Hills District bad West Khasi Hills District ka la dawa ban pyntrei noh ïa ka projek pynmih bording kata ka Kynshi Hydel Power Project kaba lah ban pynmih bording ilektrik kumba 450 Mega Watts.
Ka KSU na kitei ar tylli district ka la ïakynduh ïa u Myntri ka tnat bording u AT Mondal bad dawa ba dei ban trei noh ïa ka jingden ïa kane ka projek khamtam namarba ka Jylla ka kyrduh bording bad hap ban pynlip bording haduh 10 kynta.
U President ka KSU SWKH u samla Forwardman Nongrem u la ong ba na ka liang ka seng ka dawa ba lada long kaba lah, dei ban aiti ha ka MeECL bad lada dei ba shimti da kiwei ki kompani ruh, kaba hakhmat eh ka long ba ka jingmyntoi kan dei ïa ki briew ka Jylla bad ban ai kam ai jam ïa ki bad jingsam ïa ka bording.
U  Myntri u la ïathuh ba ïa mynta ym pat lah ong ban ong ei ei namar mynshwa la aiti sha ka kompani.
U samla Forwardman u la ong ba ka bording na ka um ka dei ka tyllong pynmih bording kaba khuid bad kaba lah ban pynthymmai bad u kyntu ïa ka Sorkar ban shim ka sienjam ban pyntrei noh.
Kham mynshwa, ka Kynshi projek ka dei ruh kaba la pynsahteng namar la lap ba ki bynta jong ka rud wah Kynshi ka don ïa u uranium.
Ka Hynñiewtrep National Youth Front (HNYF) ha ka Sngi Palei ka la leit ban ïakynduh ïa ka Deputy Commissioner (DC) ka East Khasi Hills District, ka Kong R.M Kurbah ban ïoh jingtip ha kaba ïadei bad ka jingwan phetwir ki nong Manipur shapoh kane ka jylla.
Haba kren sha ki lad pathai khubor, u President ka HNYF Shillong Region, u Bah Bless Dkhar u la ong ba ka jingwan ïakynduh jong ka seng ïa ka DC ka long ban tip halor ka jingdon jong ki phetwir na Manipur hapoh ka jylla naduh ba la jia ka jingïakynad hapoh Manipur katno ngut ki la wan poi shapoh kane ka jylla.
U Bah Dkhar u la ïathuh ba na ka liang jong ka DC ka la ïathuh ba ki la don kumba 365 bad kiba bun ki la leit phai sha la ka jong ka jylla bad kiba dang sah mynta ki don sa tang 77 ngut.
Na ka liang ka seng ka la kylli ruh ïa ka DC halor ka jaka sah kaba ka sorkar ka la ai ïa ki nong Manipur bad ka DC ka la ïathuh ba kitei ki nong Manipur ki la sah hapoh ka ïingmane Baptist Church kaba don hapoh Lapalang kaba don ar jaka.
U Bah Dkhar u la ong ba ka seng hi ka kren shai ba ka jylla kam don satia ïa kano kano ka aiñ ka ban ïada ïa ka jylla na ka jingwan rung kyrthlep jong ki briew kiba nabar ka jylla.
“Na ka liang ka jong ngi, ym dei ba ngi kwah ban sngewkhia tang ïa kita ki nong Manipur kiba wan rung kyrthlep hapoh ka jylla ka jong ngi, hynrei haduh mynta ngi kren shai ba ngim don kawei ruh ka aiñ ka ban ïada ïa ka jingrung kyrthlep jong ki briew kiba nabar shapoh ka jylla ka jong ngi", la ong u Bah Dkhar.
Nalor kane, u la buh jingkylli ruh ïa ka sorkar ba haduh katno kata ka jaka rung bad ka jaka mih kaba ka sorkar ka la buh hapoh Ri Bhoi ban peit ïa ka jingwan jong ki briew kiba nabar.
Na ka liang ka seng ka la ong ba haduh mynta kam pat ïohi satia ïa ka jingdawa ban pyntreikam noh da ka Inner Line Permit(ILP) lane da ka MRSSA hapoh ka jylla.
Shuh shuh u Bah Dkhar u la ong ruh ba ka seng ym ba ka kwah ba ka sorkar kan peit tang ïa ka jingrung jingmih jong ki nong Manipur, hynrei ka kwah ruh ba ka sorkar ka dei ban peit ïa ka jingrung kyrthlep jong ki bar jylla na ki thaiñ khappud bapher bapher.
Kumta u la kyntu ruh ïa ki bor shnong ba kin khmih bad peit bniah ïa ki briew kiba rung ba mih hapoh ki shnong bapher bapher namar kum ki Dorbar Shnong ki don ïa ka bor bad ki dei ki shnong kiba dei ban shim ïa ka jingkitkhlieh ban peit bha bad tehlakam ïa ka jingwan ki briew kiba nabar.
“Na ka liang ka jong ngi ka seng ruh, ngin nym dei ban shu shaniah tang ha kane, hynrei ngin ïai buddien bad wad ïoh dang don shuh shuh na kata ka 365 ne ïoh palat ïa kata ne ïoh ki duna ïa kata ruh", la ong u Bah Dkhar.
Namar kata, u la ong ba ka seng ka la maham tyngeh ruh ïa ka jaka rung jaka mih lane ka ‘Entry/Exit Point’, ba lada ka treikam ka la bha ban khang tala noh ïa ka namar ba kam don jingmut ba shu don khlem da treikam bad ïa ka jaka rung bad ka jaka mih dei ban shna shibun tylli.
Hadien ka jingkhot ïakhih ba la wer da ka Federation of Veterans’ Association (FVA), ka All Assam Federation of Veteran’s Association (AAFVA) ka la bthah ïa baroh ki  Districts Federation of Veteran’s Association ban ïashim bynta ha ka jingïakhih da kaba shah thngan kaba shi sngi hakhmat ki DC Office hadien ba ki la ïoh jingbit hashwa.
Ha Sonitpur distrik ha Court Chariali jong ka Tezpur hajan DC Office, ka la don ka jingïakhih da kaba shah thngan ba la pynïaid da ka District President Capt.
Indu Medhi bad u Secretary Sub Maj/Lt Tikendra Basumotary.
Ïa kane ka jingïakhih la pynlong da kaba jai jai ha kaba ki la don bun ngut ki Veterans bad ki Veer Naris (JCOs bad ki OR) jong ka Sonitpur District Federation of Veteran’s Association kiba la ïashim bynta.
U State president Sgt Dinesh Mahanta, Chief Coordinator Capt Lohit Chandra Bhuyan, State General Secretary Sub Maj PK Gogoi bad u Assistant Secretary Sub Maj K K Borah jong ka (AAFVA) ruh ki la don bynta ha ka jingshah thngan.
U State President u Sgt Dinesh Mahanta, u la ong ba ki jingdawa ba mynta jong ki shipai ba la shongthait ka long ban kynthup lang shwa ïa kiba don ha ki kyrdan kiba kham hapoh kum ïa ki jawan bad ki heh shipai ha ka jingsiew kaba hap hapoh ka  OROP na ka bynta ki Veterans bad ki Veer Naris bad kiba bun kiwei pat.
Ka Hynñiewtrep Youths’ Council (HYC) Mawshynrut Circle ha ka Sngi Palei hapoh ka jingïalam u President samla Losbingwel Lyngkhoi ka la leit ban ïakynduh ïa u Deputy Commissioner ka West Khasi Hills halor ka jingeh jong ka dong ka thaiñ khamtam ka jingbym don ki tnat treikam bapher bapher hapoh ka thaiñ.
Ka HYC ka la pynpaw ruh ba kumba la tip ka Civil Sub-division Mawshynrut ka la don kumba 6 snem tam hynrei ki jingduna kiba bun ki don.
Nalor kata, ka la pynpaw ruh ba ha ka jingïakynduh ïa u DC, u la ong ba ka jingeh jong ka jingbym don ki tnat treikam ba biang ha Civil Sub-division Mawshynrut ka dei beit ka jingbym don ïa ka shlem treikam ba pura jong ka Civil Sub-division Mawshynrut.
Namar kata, kane ka pynlong ïa ka jingbym don pura ki tnat treikam jong ka sorkar ha kane ka Civil Sub-division.
U DC u la ong ruh ba kaba hakhmat ka jong u ban ïakren ka long ban don noh ïa ka shlem treikam ba pura jong ka Civil Sub-division Mawshynrut lyngba ka jingdon pura ïa kane ka shlem, ka mut ki tnat treikam jong ka sorkar ki la don beit kumba long mynta ka shitom namar bym don ïa kane ka shlem.
Shuh shuh u DC u la ïathuh ruh ba ka la don ka ‘Proposal Budget’ ïa ka Civil Sub-division Office 2005 hynrei kane ka jingtyrwa kam ïahap shuh mynta la buh thymmai da kawei halor kane.
Ha kajuh ka por ka HYC ka kyntu ïa u Assistant Executive Engineer jong ka PWD Building ban pynkloi noh ïa ka ‘Proposal Budget’ bathymmai halor katei ka Office Building jong ka Civil Sub-division Mawshynrut.
Kum shi bynta ban nang pynkhlaiñ shuh shuh ïa ki jngpyntreikam jong ka seng ha Tinsukia distrik lem kiwei ruh ki distrik jong ka jylla, u Vice- President jong ka seng Manoj Dhanowar u la ïashim bynta ha ka jingïalang bad kiwei pat ki dkhot jong ka seng.
Ha ka jingai jingkren ha katei ka jingïalang, u Vice President u la ong ba kane ka long ka dak ka shin kaba paw shabar na ka bynta ka seng bad ki la khmih lynti ba kan sa don ka jingïakhun kaba ïakhaid bha bad ka seng kaba bat ïa ka jingsynshar ka Bharatiya Janata Party (BJP) ha ka jingïakhun ïa ka General Elections ka ban sa wan.
Ha kane ka jingïalang la leit ban ïashim bynta da kiba bun ngut ki nongshong shnong jong ka Hahchara bad Borhapjan jong ka distrik.
U dkhot jong ka kynhun ki samla jong ka seng, u Babul Bikash Chetiya ruh u la don bynta ha ka jingïalang bad u la pdiang burom ïa kiwei pat ki dkhot kiba la wan ban ïatreilang bad ka seng.
Ka Meghalaya High Court ha ka Sngi Palei ka la ong ba kan bha shibun lada ka sorkar jylla ka ai mynsiem ïa ki trai par dewïong ki barit ba kin thaw da ki kynhun lane ki ‘Cooperative’ khnang ba kin lah ban ïoh jingbit na ka bynta ban sdang ïa ka jingtih dewïong katkum ka juk saïan (Scientific Mining).
Hadien kata, ka sorkar ka lah ban ïalam lynti ïa kine ki kynhun ban pynthikna ba ka jingtih dewïong kan long katkum ki kyndon aiñ baroh bad ka juk saïan.
Kane ka la wan ha ka sngi ba ka High Court ka la shong bishar halor ka mukotduma kaba ïadei bad ki kam dewïong.
Ka High Court ka la pynpaw ba lada ka sorkar ka leh kumtei, kan don ka jingmyntoi na ka bynta ka sorkar ka ban ïoh lum khajna bad ha kajuh ka por ka jingïoh kamai jakpoh jong ki briew kiba ju im ha ki kam kiba ïadei bad u dewïong kan sdang biang.
Hynrei ka la ong pat ba kane ka shong ha ka sorkar jylla ba kan rai.
Ha kawei pat ka liang, ka High Court ka la ong ba ha kaba ïadei bad kine ki mukotduma halor u dewïong, ki la mih bun ki jingpyni nia bad kawei na kita ki long ba naduh bym long shuh ka kam khaïi dieng, ka jingtih marpoh khyndew ka la ailad ïa ki trai ri trai muluk ha Meghalaya ban kamai jakpoh.
Hynrei la ong pat ba ka jingpynsangeh kynsan ïa ka jingtih dewïong ka la pynduh ja ïa kiba bun ba lang bad namarkata, kiba kum kita ki la hap ban bteng beit ïa ki kam tih dewïong wat hadien ba la don ki jingmana.
Ha kaba ïadei bad kane, na ka liang ka High Court ka la ong ba ha ka jingshisha, ka sorkar jylla ka la dei ban shim ïa ki lad ki lynti ban ai da kiwei pat ki lad kamai jakpoh ïa ki briew kiba la shah ktah na ka jingkhang tih dewïong.
Ka la ong ba ka dei ka jingkitkhlieh jong ka sorkar hapoh ka Riti Synshar ban pyntreikam ïa ki hukum ka Supreme Court.
“Hynrei na ka daw jong ka jingbym leh eiei ka sorkar ïa u dewïong ba la tih mynshwa, la ailad pat ïa ka jingtih dewïong thymmai bad ïa uta u dewïong la shu bret harud surok bad la pyrshang ban pyni ba u dei u dewïong u barim," la ong ka High Court.
Ha kajuh ka por, ka la ong ba ki karkhana thang dewïong ki la mih kumba mih ki tit ha ka jylla bad ka jingkit ïa u dewïong ba la tih be-aiñ ka la jur bad ka la paw shynna namar baroh-baroh ki la ïohi.
Ka Sorkar India bad ka New Development Bank ha ka 10 tarik Naitung ki la ïasoi ïa ka soskular na ka bynta ka jingai pisa sha ka Meghalaya ban kyntiew ïa ki kam kiba ïadei bad ka jngohkai pyrthei.
Katkum u kyrwoh khubor ha ka Sngi Palei, la ong ba ka Meghalaya Ecotourism Infrastructure Development Project (MEIDP) ka dei ka Externally Aided Project (EAP) lane ka projek ba la bei tyngka nabar bad ïa kane la bei da ka New Development Bank (NDB) bad ka pisa baroh jong ka projek ka long $ 98.80 Million lane T.731 klur.
Na kane ka $ 98.80 Million, $79.05 Million ka long ka pisa ba la kyrshan na ka NDB.Ka Sorkar India, na ka bynta ki EAP ba pyntreikam ha ka thaiñ Shatei Lam Mihngi, ka ai 90% ka pisa sha ki sorkar jylla kum ka ‘Grant’ bad ki sorkar jylla kin hap ban bei 10%.
Ïa ka MEIDP la pyntreikam da ka Meghalayan Age Limited (MAL) kaba dei ka kompani jong ka sorkar hapoh ka jingkhmih jong ka tnat Planning.
Ka jingpyntrei ïa katei ka pisa ka long na ka bynta ki jingtei ïa ki jaka kiba khring ïa ki nongwan jngohkai, jingshna ïa ki jaka sah kiba remdor ha ki katto katne ki bynta jong ka jylla, jingshna ïa ki surok bakongsan, jingshna ïa ka Shillong Peak Ropeway Project, bad kiwei.
Hadien ba u Myntri ka tnad Social Welfare ka sorkar jylla, u Bah Paul Lyngdoh u la pynbna paidbah ba ka shnong Pynursla ka dei kawei na ki jaka kaba kynrei bha u drok, na ka liang ki nongïalam shnong kiba don hapoh ka shatri jong ka Federation of Riwar Mihngi Local Dorbar ki la pynpaw ïa ka jinglyngngoh bad ka jingsngew kyndit kaba khraw bad ka la pynlong ruh ïa katei ka kynhun ban leit pan jingpynshai na utei u Myntri halor katei ka jingpynbna ka jong u.
Haba kren sha ki lad pathai khubor ha ka sngi balang hadien ka jingwan kynduh ïa utei u Myntri, u Bah Edmund Khongngai u la ong ba na ka liang ki kynhun nongïalam jong ki shnong bad ki raid bapher bapher jong ka thaiñ Ri War Pynursla baroh kawei da ka jingsngewkhia bad ka jinsngew kitkhlieh ïa la ka jong ka thaiñ ka dong Ri War, ki la wan ban ïakynduh ïa u Myntri ban pan ka jingpynshai bad ban ai ka jingtip ïa ki jaka kaba na ka liang ka tnad pulit bad na ka liang jong ka sorkar ki lap ïa ka jingdon jong ki nongdih drok bad ki nongkhaïi hapoh ka thaiñ Ri War.
U Bah Khongngai u la ïathuh ba hadien ka jingïakynduh ïa utei u Myntri, utei u Myntri u la ïathuh ba ka la ju don teng ka jingjia ha u bnai Risaw ha u snem 2022 ha kaba la ïoh kem ïa ki nongkhaïi lane ki nongdih drok hapoh ka thaiñ Pynursla.
“Na ka liang jong ngi ka Federation of Ri War Mihngi Local Dorbar, ngi wan da ka mynsiem sngewkhia, bad ngi la ai ruh ka jingmut ha u Myntri ka tnad Social Welfare, u Bah Paul Lyngdoh ha kaba ïadei bad ki saw tylli ki mat na ka bynta ban aibor noh ïa ki shnong bad ïa ki seng samla, ki seng longkmie ban peitngor lang ha kaba ïadei bad ka suk ka saiñ", la ong u Bah Khongngai.
Katei ka kynhun ka la ai jingmut ruh ïa utei u Myntri ba dei ban aibor ban thaw noh da ka Village Task Force Community ryngkat bad ka jingïatreilang jong u BDO bad ka tnad pulit.
Ka Dorbar Shnong Moolamylliang ka la pyrshah jur ïa ka jingleh jong ka Jaiñtia Hills Autonomous District Council (JHADC) bad katto-katne ngut ki briew ban ithuh ïa ka Umpleng kum ka shnong bathymmai watla ka dang hap hapoh u pud u sam jong ka shnong Moolamylliang, East Jaiñtia Hills District.
“Naduh mynshwa ïa ki kot ba donkam kum ka ‘Residential Certificate’, ‘No Objection Certificate’ bad kiwei-kiwei ki kot donkam ban ai sha ka Sorkar bad sha kiwei-kiwei ki kam, la ai beit da ka shnong Moolamylliang na bynta ka bha ka miat jong ki paidbah ka thaiñ," la ong u Waheh Shnong Moolamylliang, Bah Apmon Pachiang.
Nalor kata, u la ong ba naduh mynshwa ka Umpleng ka don hapoh ka jingpeit jong ka shnong Moolamylliang la ka long ha ki kam kiba ïadei bad ka ophis u Deputy Commissioner lane ki kam kiba ïadei bad ki pulit.
U la ong ba haduh mynta ym pat don briew ba shong shnong ha Umpleng lait noh tang katto-katne tylli ki dukan.
U Bah Pachiang u la ong ba kane ka jingleh jong ka JHADC ka long pyrshah ïa ka aiñ jong ka Council ha kaba ka kyndon 20 (i) Ka aiñ Jaiñtia Hills Autonomous District Council (Establishment of Elaka, and Village, Appointment, Powers, Function and Jurisdiction of Dolloi/Sirdar, Waheh Shnong) Act, 2015, ka kren shai – ban thaw ïa ka shnong kaba pura dei ban don 20 tylli ki longïing bad ym duna 50 ngut ki briew ban shong shnong.
Ka Dorbar Shnong Moolamylliang ka la ai da ka jingthoh ha u Chief Executive Member ka Jaiñtia Hills Autonomous District Council, Jowai ban peit ïa kane ka kam bad ban leh ïa kaba donkam katkum ki aiñ ki kyndon jong ka Council.
Ka Niksamso Garo Community Organization (NGCO) ka la ujor pyrshah ïa 2 tylli ki Self Help Group (SHG) na Ri-lum Garo halor ka jingkynnoh sei tuh ïa ka pisa kaba dei na bynta ban pyndep ïa ki projek hapoh ka Chief Minister’s Special Development Fund (CMSDF), kaba ha ka jingshisha khlem shym la pyntrei eiei ha madan.
Ka jingujor pyrshah ïa kitei ki 2 tylli ki SHG – Akusa Self Help Group na Walbakgre, Tura bad ka Chinasa Self Help Group na Kebolpara, Ampati, la ujor ha ka Sngi Balang ha u Deputy Commissioner ka South West Garo Hills.
Katkum katei ka jingujor, T.9,98,900/- na bynta ka jingshna ïa ka surok (jeep-able road) ha ka shnong Durapara bad T.
