Mawblei Assistant Executive Engineer Nongstoiñ Division MeSEB West Khasi Hills District, u ba hap ban khmih lang ruh ïa ka ophis kaba don ha Mawshynrut, ka kong Balarina Syiem District Sport Officer West Khasi Hills District Nongstoiñ, ka dei kawei na ki ophisar kaba hap ban khmih lang ruh ïa ka Mairang, Eastern West Khasi Hills.
Ym tang katta hynrei dang don shibun kiwei pat ki ophisar kiba hap ban khmih lang ruh wat shaduh Mawkyrwat ne Southwest Khasi Hills District, kum na PHE bad kiwei kiwei, hynrei ym shym la ïoh ban ïakynduh ïa ki haba u nongthoh khubor u la pyrshang.
Ka jingkylli ka long hato kitei ki ophisar kin ïoh tang kawei ka tulop ne na baroh ar ? Lada ka long na baroh ar, balei pat kam thung da uwei u briew, haba katne ki samla wad kam wad jam ki nang hiran, ne ka dei namar ba ka Sorkar kam don pisa bad lada kam don pisa balei pat la shu ai district thymmai, ai Civil sub division, ai Block bad kiwei kiwei man shuwa ka election.
Ka jingsdang shaid shaid ka jingïakren ïasuk hapdeng ka Sorkar Jylla, ka Sorkar Pdeng bad ka seng kieng atiar Hynñiewtrep National Liberation Council kan long ruh ka jingkut noh jong ka jingsawa ki ktang suloi hapoh ka ri Khasi bad Jaiñtia ïa kaba ki paidbah nongshong shnong ki ladep sakhi ïa ki jingjia kiba la pynsah kynmaw shirta jingim mynta kane ka seng kieng atiar ka la pynkhihwin ïa ka jylla baroh kawei ha kine ki 20 snem ba la leit noh.
Haba kyrtiang dien sha ki snem kiba la leit noh, ki nongïalam Niam ki la tyrwa ban long ki ksiang nong pynïasuk hapdeng ka Sorkar bad ka Seng HNLC hynrei kine ki jingtyrwa ki la shu kut noh kumto hapdeng kine ki 20 snem.
Ka HNLC ka la pynpaw ïa ka jingtyrw ban don ka jingïakren ïasuk bad ka Sorkar Meghalaya haduh u snem 2010 bad ka Shillong Khasi Jaiñtia Church Leaders Forum ka la pynpaw ba ka long kaba kloi ban kit ha la ka tyrpeng ïa kane ka kam.
Kiba bun na ki paidbah nongshong shnong jong ka jylla ki sngew ba kane ka jingwan jong ka seng HNLC sha ka miej jingïakren kan pynkut noh ïa ki kam ïa umsnam kiba la wanrah ka jingduhei ki mynsiem briew, ka jingmynsaw jong ki briew ha ki jingjia bthei bom bapher bapher kiba la leh da kane ka seng kieng atiar.
Ki riewpawkhmat jong ka Jylla ki kren bad ki ïai kren ba ka jylla kan ïoh ïa ka shongsuk shongsaiñ tang lada ka jingsawa ki ktang suloi jong ki seng kieng atiar kan kut noh kumba ladep urlong ha rilum Garo hadien ba ka Sorkar India bad Sorkar Jylla ki ladep ïasoi ïa ka soskular ïasuk bad ka ANVC bad hadien ba la pynduh pyndam shisyndon ïa kane ka seng kieng atiar.
Ym tang katta, wat ka GNLA kaba la pynking baiong shipor ïa ka tnat Pulit jong ka Jylla hynrei mynta ka shongsuk shongsaiñ ka la wan phai biang hadien ka jingshah siat ïap jong u Chairman u Sohan D.Shira.
Ka jingpdiang jong ka Sorkar India ïa ka jingtyrwa ka seng HNLC ïa ka jingïakren ïasuk ha kane ka kynti kan buh ïa ka jingkyrmen jong ka lawei ki samla naba ka Sorkar kan hap ban wad ïa ki lad ki lynti kumno ban weng ïa ka jingeh ka jong ki namarba mynta ka kynti ka kyrduh kam kyrduh jam ka dei kawei na ki jingeh kaba ki samla ki ïakynduh mawsiang.
Kane ka lynti kaba ka seng HNLC ka la shim ha kane ka kynti kan pynlong ïa ki samla kiba dang khie dang san ba ki dei ban pyrkhat da ki spah bad ki hajar sien shwa ban phet sha khlaw bad ban rah ïa ka suloi haba ki ïakynduh ïa kino kino ki jingeh namarba ka lynti jingïakren kam ym poi shano shano ruh lada ki samla kin rah suloi.
Kiba bun ki seng kieng atiar ym tang ha kane ka jylla Meghalaya hynrei wat ha kiwei pat ki jylla jong kane ka thaiñ Shatei Lammihngi ha kaba ki nongïalam jong ki seng kieng atiar ki sngewthuh ba ka lynti jong ka jingdawa kan ym poi shano shano ban phet sha khlaw lymda ki wan sha ka miej jingïakren.
Kine ki dei ki nuksa kiba ladep jia naduh ki snem kiba mynshwa bad ki ban dang ïai jia ba ka suloi hi kan shu wanrah tang ïa ki jingïaum snam bad ka jingïap kaba mar kylliang bad kan ym lah satia ban wanrah ïa u soh uba ki samla ki ju angnud ban ïohi ïa ka lawei kaba phyrnai jong ka ri bad ka shnong kaba ki shong ki sah.
Mynta ka shong pat sa ha ka Sorkar kumno ban pyntyllun ïa ka jingïakren ïasuk ha ka rukom kaba dei haba ki nongïalam jong ka Seng HNLC ki la mynjur ban phah ïa ki nongïalam sha ri India da ka mynsiem ka bym don jingsuba sniew eiei namarba ka seng ka angnud beit ba ka jingïakren kan long kaba seisoh.
Ki jingbam ki dei kiba lah ban treikam borbah ban pynum ka fat bad pynduna ka jingkhia bad ka jinghehkpoh.
Ka jinglah ban pynduna ka jingheh kpoh kam dei satia tang ka jingkilat met gym.
Hapdeng ka jingkilan met ka paw ba ka long kaba kongsan ban pynwan dur ïa ka met ka phad bad lah ban pynneh ïa ka koit ka khiah, ka long ruh kaba donkam ban shimkhia halor ki jait jingbam na ka bynta ka jinglah ban hiar ka jingkhia.
Ki don napdeng ki katto katne ki jingbam kiba lah ban ai jingïarap halor ka jinglah ban hiar ka jingkhia bad jingsmat ka met.
Ka bynta ba kongsan tam ka dei ka jingjied ki jingbam ba dap da ka jingdon ki nutrient ba lah ban pynduna ka jingheh kpoh bad pynduna ka jingkhia.
Ka jingjied ki jingbam kum ki jhur, soh, ki jingbam symbai, ki soh ehsnep, ki dai ki dei kiba paw halor ka jingïarap ha kane ka liang namar ki dei kiba jur ban don ka fibre, protein, bad kiwei de ki nutrient ba ka met ka donkam.
Kine ki jingbam ki dei kiba ïarap ban tehlakam halor ka jingthngan bad pynneh sah ka jinglong kdang, kaba lah ban pynduna halor ka jingjied ki jingbam ba jur ka jingdon ka calorie.
Katto katner napdeng ki jingbam ba pynduna ka jingkhia:Ki jhur Cruciferous : Kine ki jhur ki hap ha ka longïing ki jhur broccoli, u phul jyrngam, kubi ki long napdeng ki katto katne ki jingbam kiba lah ban pynhiar ka jingkhia bad don ka fibre.
Ka jingjied kine ki jingbam ba jur ka fibre ka ïarap ban pynhiar ka jingkhia.
Ki kynthei ki donkam ki jingbam kumba 25 haduh 30 gram ka fibre manla ka sngi.
Ki jhur sla jyrngam: U Tyrso, collards, Slaphur ki dei kiba dap da ka jingdon ki nutrient ka jingkynthup ban bam kine ki jingbam ka dei kaba aibor halor ka jinglah ban pynhiar ka jingkhia.
Lait na ka jingjur ban don ka fibre, ki dei kiba dap da ka jingdon ki antioxidant, vitamin, bad mineral kum ka calcium kiba paw ba ki dei kiba lah ban pynum kloi ï aka fat.
Ki Rymbai bad ki jingbam symbai: Kine baroh ar ki paw ba jur ka jingdon lang ka protein bad ka fibre, ki arjait ki nutrient kiba la dep ban paw ba ki dei kiba lah ban pynneh slem ka jinglong kdang bad lah ban ïarap halor ka jinghiar ka jingkhia.
Kine ki dei ruh kiba don ki starch kiba ai jingmyntoi shibun ha ka liang ka koit ka khiah, kynthup ka jingpynjanai halor ka jingdon ka insulin ha ka met bad ïarap halor ka jinghiar ka jingkhia.
Ki jingbam symbai kum ki shyieng Bin kiba ïong, ki kidney bin ki long napdeng kiba jur ka jingdon ki nutrient bad kiba neh slem lada la buh ha ka rukom kaba dei.
Ki pylleng : Ki pylleng ki dei ki thymmei halor ka jingdon ka protein bad ka fat.
Ki dei kiba lah ban shalan bad bsa ki nutrient kiba kongsan ba ka met jongphi ka donkam.
Ka jingjied ban bam da ki pylleng khamtam ha ka bamstep, ka dei kaba lah ban ïarap halor ka jinghiar ka jingkhia.
Ki Dohkha Tuna: Kine ki long sa kiwei pat ki jait jingbam kiba don ka protein bad lah ban bam hapdeng ba phi pyrshang ban pynhiar ka jingkhia.
Ka tuna ka dei ka dohkha kaba stang kaba paw ba duna ka jingdon ka fat bad ka calorie.
Ka jingbujli da kiwei pat ki micronutrients – kum ka carb bad ka fat- da ki protein ka dei kaba ïarap ban tei halor ka dohksah kaba stang bad lah ban pynduna ka jingdon jong ka fat.
la kdew ba ka jingkynthup kumba lai lyngkhot kane ka dohkhsa ka die kaba lah ban shalan kumba 24 gram ka protein, ba lah ban noh synñiang halor ka jingdonkam ka met ïa ka protein.
Nongstoiñ, Nailar 3: Ka jingbym lah jong ka sorkar ban pynbiang ïa ka rukom treikam ha Parïong Primary Health Centre, ka la pynlong ïa ki paitbah ba kin ïakynduh jingeh ha ka por ba ki leit phah sumar haba ki pang ki shitom.
Halor kane ki nongïalam ka Hynñiewtrep Youth Council Mawthadraishan circle, hadien ba ki la ïoh jingtip halor ka jingbym biang jong katei ka jaka sumar, ki la hiar ban jurip bad ki la lap ba katei ka jaka sumar ka dang donkam bun bha ki bynta ban pynbiang ha kaba ïadei bad ka jingsumar ïa kiba pang ba shitom.
U bah Shembor Langrin President ka seng haba pyntip ha u nongthoh khubor, u la ong ba ha katei ka jingleit jurip ki la lap ba ki jingduna ki long naduh ka jingdon jong ki nongtrei, ka jingbym shimkhia jong ki nongtrei kiba lah dep don lypa.
U la ong ruh ba kaba sngewsih ka long ba katkum ka jingïathuh jong ki nongpang kiba leit phah sumar ha katei ka jaka ,ki la ong ba ki don ki por ba ynda la poi ka sngi thohdieng ïa ki nongpang kiba wan phah sumar ha katei ka jaka ,ki hap ban pynkynriah sha kiwei pat ki jaka sumar bad katei ka jingleh ka pynjynjar haduh katta katta ïa ki nongpang.
Utei u nongïalam ka seng u la ong ruh ba ki la ïoh ban ïakren ruh bad u Doktor u ba peit ïa katei ka jaka sumar bad haba ki la kylli ba ka don ne em ka jingpynkynriah ïa ki nongpang na katei ka jaka sumar kumba la kynnoh da ki nongshong shnong, u Doktor u la pynshai ba kam shym la don kaba kum kata.
Hynrei, ka jingpyn-kynriah ïa ki nongpang sha kiwei pat ki jaka, ka dei tang ha ki por ba la bun palat ki nongpang bad ym don jaka shuh ban thiah, namar ki jingthiah ki don tang khyndiat tylli kumta kim banse ban phah sha kiwei pat ki jaka sumar kiba kylluid bad kiba kham don bun ki jaka thiah, namar ban shu pynthiah ha baranda ïa ki nongpang ka long kaei kaei ka bym lah ban long namar ki don kam ïa ki jingthiah kiba biang.
Katkum ka jingong jong u Doktor la ong ba ka jingduna nongtrei ka don shisha.
Dei na katei ka daw ba ym shym la lah ban pynbiang ïa ka rukom sumar ïa ki nongpang kumba ki dei ban ïoh.
Ha kaba ïadei bad kane na ka liang ka seng ka dawa na ka sorkar ba kan pynbiang noh ïa katei ka jaka sumar, kata ba kan thung noh ïa baroh ki nongtrei kiba dei ban trei ha katei ka jaka sumar naduh ki Grade IV, Ward attendance ki jaka sah jong ki staff Nurses, paiñkhana paitbah ban pynheh shuh shuh ïa ka building bad ban pynbiang ïa ki kamra, naduh ka kamra ba u Doktor u dei ban shong bad examin ïa ki nongpang bad kiwei kiwei.
Utei u nongïalam ka seng u la kyntu ïa ki paitbah ba kin ïasnohkti lang bad ka seng, ban dawa na ka sorkar ba ka dei ban pynbiang ïa katei ka jaka sumar kumba ka dei ban long.
Nongstoiñ, Nailar 3: Ka jingpynsahteng jong ka Hill State People Democratic Party, ban pynbna ïa u kyrtong u ban ïakhun na ka Nongstoiñ Constituency ha ka election ka ban long ha u snem ban wan, ka la pynlynga bad pynpisa jingmut ym tang ïa ki paitbah nongkyrshan hynrei wat ïa ki nongïalam kiba kham ha khmat ruh, namar ka sur kaba mih na ki paitbah nongkyrshan bad ruh na ki nongkitkam jong ki shnat treikam kiba bun, ka long ba lada ka party ka ïoh ïa u briew u ba biang, kan dang lah lehse ban khie khlieh hynrei lada kam ïoh ïa u kyrtong ba biang te kam don jingmut shuh.
Ha kaba ïadei bad katei ka phang haba pyrshang ban twad jingmut na u bah T.Nongrem, uwei na ki nongkyrshan ba radbah jong ka HSPDP naduh ka por jong ka jingïakhih dawa Hill State haduh mynta, u la ong ba baroh ki nongkitkam jong ki shnat treikam hapoh ka Constituency, ki dang ap khmih lynti satang ïa ka por ban pynbna ïa ka kyrteng jong u kyrtong, namar ba satang hadien katto katne por yn sa pynbna noh.
Haba pyrshang ban twad jingmut na kiba bun ba lang pat, la sngewthuh ba ka HSPDP ha Nongstoiñ Constituency kan ym lah shuh ban khie khlieh lano lano ruh, namar ka jingbym don shuh ka jingïasngew thuh jingmut hapdeng ki para nongïalam.
Ym lah ban len ba baroh ki nongïalam, jong ka party hapoh ka Constituency ki ong ba ki don hapdeng ka jingïatylli hynrei katei ka jingong jong ki ka dei tang na ka rmiang shyntur bad kaba shu pyllait jynhaw.
Kumba ka long haduh mynta la ïoh jingtip ba ki don saw ngut ki nongaplai tiket kata u bah Bobby Kharshandi u ba ïa ka kyrteng jong u dang ïohsngew dang tang ar snem duna ha Nongstoiñ, u bah Sanjiedkynsai Shangrit na Pyndengrei u ba la long teng u nongïalam sengbhalang, hynrei u la rung noh ha ka saiñpyrthei la kham katto katne snem, u bah G.Ningstar Myrthong uwei na ki nonghikai skul u ba la ju ïadon bynta ruh bad ki samla ha kiba bun ki kam, u bah L.Goodleaderson Nongsiej u MDC barim ka Nongstoiñ, u ba la jop ar sien arwat na ka HSPDP.Napdeng kitei ki saw ngut ki nongaplai, ym don uwei ruh u ban ong ba lada un ïaleh ïa ka election un shah rem, hynrei baroh saw ngut ki sngew skhem triang ba kin poi sha ka jingjop.
Hynrei napdeng jong ki, u ban ïoh ïa ka tiket u dei tang uwei te hato ki lai ngut ki bym ïoh kin hun bad kin kyrshan lut ïa u ba un jop ?.
Mawkyrwat, ‘Nailar, 03: Ka Hynñiewtrep Youth’s Council (HYC) jong ka South West Khasi Hills District ha ka kyrwoh khubor na u bah Arbok Kharjahrin, President, HYC, South West Khasi Hills District ki la buh ka jingdawa na ki MLA ka South West Khasi Hills District ba kin leit rah da ka ‘Official Resolution’ (OR) ha Ïing Dorbar Thawaiñ ban pynkut noh syndon ïa ka jingthmu ban tih ïa u marpoh khyndew ne uranium jong ka Uranium Corporation of India (UCIL).
Shuh shuh u la ong ruh ba ka HYC, South West Khasi Hills District ka dap da ka jingsngewkhia ban ïohi ba ka sorkar India lyngba ka UCIL ka dang don ka jingthmu ban tih ïa u marpohkhydew u ba don hapoh jong ka South West Khasi Hills District.
Namarkata, ka seng ka pynrem jur ïa ka sorkar India bad ïa ka UCIL kiba watla ki paidbah ka Jylla ki la ju pynpaw ïa ka jingpyrshah ban tih ïa u, hynrei ka sorkar India ha ryngkat ka UCIL pat ki dang thmu ban tih beit ïa u uranium.
“Kane ka jingleh bym suidñiew ka UCIL bad ka sorkar India ka wan rah ïa ka jingshong syier, ka pynklumar jingmut ïa ki paidbah ka dong ka thaiñ, ka buh ïa ki paidbah ha ka jingma bad ka long ka jingthom bor ïa ki paidbah", ong ka kyrwoh na u President ka HYC.Ka HYC South West Khasi Hills District ka pynpaw shai ba ka seng ha ryngkat ki paidbah da lei lei ruh em kin nym ailad ïa ka sorkar India bad ïa ka UCIL ba kin wan tih ïa u Uranium hapoh ka Jylla.
Kumta, ka seng haba ïohi ha ki khubor ba ki ar ngut ki MLA jong ka Mawkyrwat Constituency, u bah Renikton Lyngdoh Tongkhar bad u bah Pius Marwein, MLA jong ka Ranikor Constituency ki la pynpaw ba ki pyrshah ïa ka jingthmu tih ïa u uranium hapoh ka District, kum ka seng ka sngewkmen ba ki la pynpaw ïa ka sur u paidbah jong ka distrik hynrei tang ban pynpaw ha ki khubor kam pat biang, “Ngi dawa pat na kine baroh ar ngut ki MLA ba ki dei ban rah syndon da ka ‘official resolution’ ha Ïing Dorbar Thawaiñ ka Jylla ba baroh ki MLA ka Jylla Meghalaya kiba pyrshah tih ïa u Uranium bad kin rai da kawei ka sur ban dawa na ka sorkar India ba kan sangeh noh mardor ïa ka jingthmu tih ïa u uranium ha ka Jylla bad ba kin khang kyrdep noh ïa baroh ki ophis UCIL ha ka Jylla Meghalaya", u la ong.
Ha kawei pat ka liang, u Arbok u la ong ruh ba ka seng kan long kaba la kloi ban ïatreilang bad kine ki MLA’s ban ïa pynsngewthuh ïa kiwei ki MLA nabar ka South West Khasi Hills District ba kin kyrshan lada ki MLA napoh ka districk ki mon ban wanrah da ka jingrai ha Ïing Dorbar Thawaiñ.
Ka HYC South West Khasi Hills District ka ai jingmut ruh ïa ka Khasi Hills Autonomous District Council (KHADC) khamtam ïa ki MDC’s ka distrik ba kin wanrah da kajuh ka jingrai ne resolution ha Ïing Dorbar Thawaiñ ka KHADC khang ba ka jingpyrshah tih ïa u Uranium kan nangskhem shuh shuh.
Kane ka long ka kyrwoh ba la phah da u bah Arbok Kharjahrin, President, HYC, South West Khasi Hills District.
Mawkyrwat, ‘Nailar, 03: Ka long kaei kaei ka kam kaba pynshong syier na ka bynta kiba bun ki paidbah jong ka dong ka thaiñ ha ki shnong ki thaw bad ki shnong kiba marjan ruh ha kaba mynta ki por ki kam tuh kam thiem, kam lute katba nang mih ki sngi ka la nang jyllei na kawei ka sngi sha kawei pat.
Lah ban kdew ba kum kine ki jingjia ba shah tuh ne shah lute ka ju jia borabor ha ïew Mawkyrwat ha kaba ki jingsniew ki la sdang ban suh thied na kawei ka sngi sha kawei pat, khamtam lei lei ka jingshah tuh na ki dukan kiba don ha ïew Mawkyrwat mynta ka la nang jur bha.
Haba wad ïa ka tynrai jong ki kine kam sniew ba ju mih manla ka sngi, la suba beit ba ka dei na ka daw jong u drok namar une u jingdih u la sdang ban pur stet bha hapoh jong ka dong ka thaiñ Mawkyrwat ne wat ha ki shnong kiba marjan ruh.
Halor kane ka bynta, u bah Skhembor S.Nongrum, General Secretary jong ka Seng Samla Shnong Mawkyrwat bad uba dei ruh ha ka juh ka por u dkhot jong ka shnong Mawkyrwat haba kren ha ki lad pathai khubor u la pynpaw ka jingsngewkhia shibun namar ka jingjyllei ki nongtuh bad jingshah lute jong ki briew bad kine baroh ka dei namar ka jingbymdon ka jingïatreilang na baroh ki liang.
Shuh shuh u la pynpaw ruh ba ka jingjyllei bad jingkharoi jong u drok lei lei ha kine ki jaka ka la sdang ban ïoh mynsiem la ka long ki nongdih ne wat ki nongdie ruh namar bunsien hi kum kine ki jingjia ki dei ba kim don ka jingwan shakhmat jong ki briew ne wat na ki longïing longsem ruh ban pan ki jingïarap bad thaw ki lad ki lynti kumno ban ïarap na ka bynta ki khun jong ki kiba la ngop ha une u jingdih.
“Ka jingjyllei ka jingshah tuh shah lute ka lah ruh ban dei na ki daw jong ka jingbym wan ne mih shakhmat jong ki briew kiba shah jia ban ai jingpyntip mar mar sha ki bor ba dei peit ne ki briew jong ka aiñ, namar da ka jinglong ba sngap jar jong ki, kine ki ‘riew sniew ruh ki ju ïaid sahuh bad ki nangïoh mynsiem ban thaw shuh shuh da kiwei ki lad kiba kham janai ban leh ïa ki ka sniew ha ka imlang ka sahlang", ong u bah Skhembor.
Namarkata, u la kyntu ïa ki paidbah nongshong shnong, ki nongshong ïew, ki nongwan ïew ba haba jia kum kine kim dei ban shuh sngap jar hynrei ki dei ban mihshakhmat ban pyntip khnang ba kan long ka jingïarap bad ban ïoh leh ïa kaba donkam.
Ha kawei pat ka liang u la kyntu ruh ïa ki bor jong ka aiñ (Police Department) jong ka distrik ba ki dei ban shimkhia lem bad ban pyntreikam ïa ka Anti Narcotic Task Force (ANTF) khnang ban lah ban tehlakam ïa kum kine ki kam sniew kumba long ha kiwei pat ki jaka kiba la ju ïohi ba ka jingshah kem jong ki nongdih bad khaïi drok ka kynrei bha hynrei hangne hapoh jong ka South West Khasi Hills District pat ka duna pynban ki nongdih pat ki la nangbun.
“Ban rad dyngkhong ïa kum kine ki jingsniew kaba donkam mynta ban don ka jingïatreilang naduh ki bor shnong bor thaw, ki paidbah nongshong shnong bad ki bor jong ka aiñ", u la ong.
Haba ïoh ban ïa kren pat bad ki katto katne ki nongshong dukan ha ïew Mawkyrwat bad kiba dei ruh ki briew kiba la ju shah jia teng ka jingshah prong ne shah pynpait tala ïa ki dukan ki la pynpaw ba kane ka jingleh jong kine ki runar ka long kaei kaei ka bym lah ban pdiang da lei lei bad ka long ruh pyrshah ïa ka jingkwah jong kiba bun balang, namar lymda ma ki kin trei ïa la ki jong ki kam ki jam ki jingsniew kin duna bad ka jingjaituh jong ki ban trei ka long kawei ka daw ba kin pyrkhat beit tang ïa ka ïoh ei ym da kaba pynshitom ban wad ki kam ki jam.
Namarkata, ki la buh ka jingkyrpad na ka bynta jong ki ba kim dei ban ai lad ïa ka jingmut jingpyrkhat jong ki ban thaw tang ki buit tuh ne ki kam sniew hynrei ki dei ban long borabor kiba pyrkhat na ka bynta ka jingbha ka lawei jong ki hi, “wei la mlien ban sdang ïa ki kam ba sniew tang kata lada kim don ka mynsiem ban kylla ka jingsniew kan sa synshar ïa ki", la pynpaw ki nongshong dukan.
Ha kawei pat ka liang ki la buh ruh ka jingkyrpad ba ban lait na kine ki kam sniew hapoh ïew Mawkyrwat ki la kyntu ïa ka ophis jong u Manager San Kur Ri Kynti Khaiñ Nonglang & Mawkyrwat Hat ba kin sngewbha ban long kiba peitngor lem da kaba buh ki nongpahara bad khamtam eh ban pynbiang ïa ki street light ha manla ki jaka khnang ba kan long ka jingshngaiñ ha ka ïaid ka ïeng jong ki paidbah.
Ha kajuh ka por ki la buh ruh ka jingkyrpad na ka bynta ki bor jong ka aiñ ba ki dei ban shimkhia lem halor kane ka bynta ban peit pyrman lem ha ki jaka bym long shngaiñ kum ha ki jaka ïew namar tang shu la kem dum ne sdang kynjah bun ki ‘riew sniew ki la sdang ïa la ka jong ka kam ne wat ha ki por mynsngi mynshai ruh kine ki ‘riew sniew kim da lehraiñ shuh.
Kumta ban rad dyngkhong ïa kine ki jingsniew kiba la sdang ban jyllei hapoh South West Khasi Hills District khamtam eh u drok kaba donkam mynta ka long ban don ka jingïatreilang na baroh ki liang kata naduh ki nongwan ïew wan hat, ki nongshong ïew, ki paidbah nongshong shnong bad kumjuh ruh ki bor jong ka aiñ khnang ba yn lah ban tehlakam ïa kine ki kam sniew.
Nongstoiñ, Nailar, 03: Ka jinglong jingman jong ka surok Maweit ha kine ki sngi ka la sniew palat, kat haduh ba ki kali rit kiba ïaid bad ba ju kit ïa ki paidbah lyngba kane ka surok ki la shem shitom shibun.
Halor kane ka bynta na ka liang ki nongïalam ka FKJGP Maweit Circle, ki la dep ban buh jingthoh hakhmat ka tnad jong ka PWD ban maramot (repair) ïa kane ka surok.
Namar katkum ka jinglap jong ka seng kane ka surok bna nam, ka la jot bad la sniew haduh katta katta.
Hynrei, ka long ba haduh mynta ym don satia kum kata.
Kumba long mynta ka la buh jingeh haduh katta katta ïa ka leit ka wan jong ki paidbah ka thaiñ Maweit baroh kawei, khamtam eh kiba pang ba shitom ha kaba katno ka long kaba I sangsot ba kin mad ha kum kane ka por.
Kumta ka seng ka da kyntu jur ïa u EE PWD ban ïarap katba lah na ka bynta ka bha ka miat jong ki paidbah ka thaiñ.
“Hooid wat la ngi la bna paidbah ba ka la don ka jingthmu ban shna pynbha noh ïa ka surok Nongstoiñ Maweit.
Hynrei ngim tip pat haduh lano lah ban sdang, te khnang ban lait na ka jingeh jingjynjar jong ki paidbah, ngi kyntu ïa u EE ban phah maramot malu mala khnang ba ka ïaid ka ieng kan long kaba kham suk bad ban wanrah ïa ka jing myntoi ïa ki paidbah ka thaiñ", ong ka kyrwoh na u Bah Anthony Umiong President FKJGP Mawiet Circle bad Bah Endry Ryntong General Secretary Maweit Circle.
Kat kum ka jingthoh jong u historian ba pawnam jong ka jylla Assam U Dr.S.K.Bhuyan u ong baki Mikirs kiba tip mynta kum ki Karbi ki phet ïap na shiliang jong ka wah Kupli bad na Kaziranga (ka National Park ba pawnam jong ka jylla Assam) namar ka jingshah hiarthma haki syiem Kacharri bad ki wan chong wan sah sha Rilum Jaiñtia hapoh ka jing synshar bad ka jingshah sngewbha jong ki Syiem Jaiñtia.
Kane ka lah ban long haka snem 1600 A.D namar ba wat ka Hima Jaiñtia ruh ka shah hiarthma bad shah synshar lem hakine ki syiem.
Lada ngi peit kat kum ka history jong ka Hima Jaiñtia te kane ka lah ban long haka por jong ka jingsynshar jong u syiem Dhyan Manik bad Jara Manik namarba kine ki syiem ki synshar naduh ka snem 1596 haduh 1625 A.D.Kat kum ka khana pateng jong ki Karbi la ong ba ki wan phet shong shane haka por u syiem jong ki u Rengbonghom.
(reng ka mut ka snep ne ka snieh bad bonghom ka mut u pathaw, kumta rengbonghom ka mut snieh pathaw) Ymlah ban tip ïaka kyrteng trai jong u ne u syiem hynrei la ong ba u ïoh iakane ka kyrteng namarba u shu pyneh snieh kum u pathaw haka por ka jinghiar thma jong kine ki syiem.
Haduh mynta ruh hapdeng ki Rongkhang (rongkhang ka mut syriem kum ki hima ne elaka haka ktien jong ngi) la ïoh ban long syiem tang kane ka kur.
Ym lah ban tip shai tip tikna ïaki por ki snem, hynrei napdeng ki Karbi kiba wan phet wir shane don u wei u khlawait u ba kyrteng u Thong Nokbe Teron (nokbe ka mut u ramhah u riewkhlaiñ syriem kum u Samson haka Baible) haka por jong u ne u Thong Nokbe ki Karbi ki ïoh bha ïaka jingieit jingsbun haki syiem Jaiñtia bad u long ruh u kapten thma ba ha khmat eh jong ki syiem Jaiñtia haka ta ka por.
Kat kum ka jingïathuh khana jong ki Karbi bad katto katne naki riew rangbah jong ka thaiñ mihngi jong ka ri Jaiñtia te u ne u Thong Teron u don bynta ruh haka ba pynïeng ïaki Mawbynna kiba don haka shnong Nartiang , West Jaiñtia Hills District ïaka ba la ithuh daka Indian Archeological Survey bad u mar ne ramhah jong ka ri Jaiñtia U Mar Phalangki.
Nalor kine u pynïeng ruh bun ki maw pynïeng kiba don kylleng kylleng jong ka thaiñ mihngi Jaiñtia kum sha ki thaiñ Raliang bad Labang Nangphyllut.
Hapdeng ka jingieit bad jingshaniah jong ki syiem Jaiñtia ïa u ne u Nokbe, hynrei la ong ba u la sdang ban shet kylla bad suhbuit ïa u syiem ban hiarthma kylla ïaki bad ban knieh noh ïaka synshar khadar.
Nalor kane u la sdang ruh ban leh khlem akor bad jrongkti ïaki kynthei khynnah.
Kumta naka ne ka daw ki syiem Jaiñtia bad ki khun ki raïot jong ka hima hi kila rai ban pynïap noh ïa u.
Namarba u long u ba khlaiñ u ba shlur bad u stad thma te ki shem jingeh bha ban ïoh lad ban pynïap ïa u , kumta ki wad da ka buit bad thaw lad thaw lynti ban ïoh pynïap ïa u daka ba suk.
Kat kum ka jingïathuh khana na i meirad Rymbloñ Lyngdoh Umphlang bam kwai ha dwar U Blei i ong ba ïa u ne u Thong Teron la pyniap daki Pnar ha Raliang ka jaka kaba don hapdeng jong ka shnong Raliang bad Khonshnong.
Uwei u rangbah Karbi u ba la khlad noh u ba kyrteng u Sarthe Dera ruh u ong ba ïa u Thong Teron la pynïap daki Pnar, u ong kumne, “Thong Nokbe a phan ke Chomangpi a tum si ka pathi, Raleng (kamut Raliang) lapen Khonchenong (ka mut Khonchnomg) a long".
Haka ktien Khasi kamut kumne, “Ia u Thong Nokbe la pynïap daki kynthei Pnar haka shnong Raliang bad Khonshnong".
La ong ba haka por ba la ih bha u sohpieng saw hakane ka jaka, ki thei bhabriew jong ka shong Raliang bad ka Khonshnong kila pynbieij ia u Thong ban kiew bad kheit sohpieng ha ryngkat ka kren pynbieij kren ieit kren biria.
Katba ki shynrang pat daki spah ngut ki ïa apthap hapoh sañium hajan u ta u trai dieng sohpieng ha ryngkat bad ki wait ki sum ki khnam bad ryntih.
Tang shu kiew u Thong shalor dieng kham shakliar sha ki tnad rit ba don soh, ki shynrang kila mih bad siat da ki khnam ki ryntih bad kawang da ki sum khlem sangeh.
U Thong ruh haba u la ïoh i ba u la shah shet kylla te u la kawang dakita ki sohpieng im, u la kdiah daki tnad sohpieng kiba heh ba heh bad kawang ïaki.
Wat hapdeng ki khnam bad ki sum ba her wut wut sha u kumba hap u slap ruh u dang hiar bad kynthih nangta nalor dieng bad beh bad kawang ïaki.
La ong ba ki Pnar ki khun ka elaka Raliang ruh ym duna ïaka laiphew sawphew ngut kynthei bad shynrang kiba shah pynïap haka ne ka thma.
La ong ba kat haba u kyllon ïap te ka met jong u kam bit shuh sha khyndew ka sah khongreng halor khnam bad sum la kum ki speh diengkhied.
U nongthoh poitri ba pawnam jong ki Karbi u Elisha Hanse u thoh kumne, “Tharve angsong bat long bin, Thai rangkap pen ap rin rin; La an a jakong kethe, Ta thi nangkok lo Thong Nokbe".
Haka ktien Khasi kamut kumne, “Ki la ïoh ban pynkiew halor dieng sohpieng, Ki ïasiat khlem sangeh da u khnam ka ryntih; Kat ka bor bad jingkhlaiñ jong u Thong Nokbe tub, U hap ban kyllon ïap ha juh.
" Kane ka jingthoh ka pynshisha shuh halor ka ne ka khana.
Da lade nga la pyrshang ban wad jingtip naki riew rangbah bad ki nongshong shnong jong ka thaiñ Raliang thaiñ Khonshnong bad naki nong shong shnong jong ka ri Jaiñtia hi baroh ka wei hynrei ym don batip ba bna ei ei ruh sha phang kane Lyngba kane ka jingthoh nga kyntu ïaki riewstad riew shemphang jong ka Ri lum Jaiñtia ba kin wad bniah wad jingtip shuh shuh halor kane.
Haba kiwei ki jaitbynriew naka wei ia jaka ki tip ïaka jingjia kaba jia hapoh ka ri jong ngi te te balei ngi pat ngim tip? Wat ai ba kan long kumba ong kato ka kyntien, “Jingstad ngi wad kylleng pyrthei, Jingtip kari ngim bna ei ei".
Jowai, Nailar 03: Ka lympung ïalehkai phutbol Independence Day Cup Under-17 Football Tournament 2022 ba la pynïaid da ka West Jaiñtia District Sports Association (WJDSA), kaba la long mynta ka sngi ha madan Kiang Nangbah Stadium, Jowai.
Haba phai sha ka jingïakhun ba nyngkong ka kynhun ïalehkai jong ka Sohmynting kala lah ban pynliem da 1-0 kol ïa ka Nangbah Sports Association, ïa katei ka shikol na ka Sohmynting la thep da u Nidawanchwa Kharlukhi haka minit ba 57.
Ha ka jingïakhun kaba ar kaba la long hapdeng Sabahmuswang pyrshah ïa ka Dongmihsngi kila poi noh sha ka jingïakhaid da mar 2-2 kol, ïa ki kol na ka Dongmihsngi la thep da u Chanmi Phawa haka minit ba 14 bad u Pyrkhatshaphrang Sumer haka minit ba 43, na ka liang ka Sabahmuswang la thep kol da u Tipmiki Shylla haka minit ba 28 bad u Lakhon Dkhar haka minit ba 47.
Katba haka jingïakhun ba lai ruh kaba poi sha ka jingïakhaid da 2-2 kol hapdeng Royalpole Mihmyntdu pyrshah ïa ka Evergreen Mukhla, ïa ki kol na ka Evergreen Mukhla la thep da u Threll Dkhar haka minit ba 14 bad u Bantei Lamare ha ka minit ba 42.
Na ka Royalpole Mihmyntdu la thep da u Nganpynshongdor Niang haka minit ba 25 bad u Dapdor Ymbon haka minit ba 29.
Jowai, Nailar 03: Ka jingïalehkai phutbol Quarter Final jong ka ‘5th Debo Shullai Memorial Trophy’ 2nd Division Football League Cum Knockout Tournament-2022 bala pynïaid da ka West Jaiñtia District Sports Association (WJDSA) mynta ka sngi ha madan Kiang Nangbah Stadium Jowai.
Haba phai sha ka jingïakhun ba nyngkong jong ka Quarter Final ka kynhun ïalehkai jong ka Khliehïongriang kala jop da shikol 1-0 ïa ka Lion Sports and Youth Affairs.
Ïa katei ka shikol la thep da u Arwanki Dkhar ha ka minit ba 73.
Katba ha ka jingïakhun kaba ar ka Mookyndur kala lah ban pynliem da 2-1 kol ïa ka Nangbah Sports Association, katba ka jingïakhun ka dang ïaid shakhmat ka Nangbah Sports Association kala ïoh ban pynkhih nyngkong ïa ka jar lyngba u Ewanmi Pasi ha ka minit ba 50 kaba la neh haduh ba kut jong ka kyllastep da 1-0.
Haba wan ban bteng ïa ka jingïakhun jong ka kylla miet ka Mookyndur kala pyrshang katba lah ban pynphai ïa katei ka shikol bad dei ha ka minit ba 60 u rangïalehkai jong ka u Jomsing Pariat ula ïoh ban thep ïa ka kol, ka Mookyndur kala nangïakhun khambha shuh shuh ha kaba u Provi Suting ula thep ïa ka kol ba ar ha ka minit ba 78, kumta ka Mookyndur kala jop da 2-1 kol.
Jowai, Nailar 03 : Ka Jowai Municipal Board (JMB) ha ryngkat ka jingïatreilang bad ka Meghalaya Bharat Scouts & Guides, West Jaiñtia Hills halor ka thong ban wanrah ïa ka jingkhuid jingsuba jong ka shnong ka thaw bad ki sawdong sawkun jong ka mariang halor ka phang kaba ong ‘Keep Jowai Town Clean’.
Mynta ka sngi Balang kala pynlong ïa ka prokram ai jinghikai shapang ka Waste Management and Sanitation Under Bharat Mission’ ha ki lai tylli ki skul kiba don hapoh ka sor Jowai, kiba kynthup ha Jowai Govt.
Boy’s Higher Secondary School, Govt.
Girls Higher Secondary School bad ka Marian Hill Higher Secondary School.
Na ka liang ki dkhot ka Meghalaya Bharat Scouts & Guides kiba la wan sha kane ka sngi ban ai ki jingbatai bniah ïa ki khynnah skul ki kynthup ïa u ma Ohiwot Laloo, District Secretary, MBS&G-WJHD, u Rising Kharngi (Scouts Master), u Stopper Phira (Scout Master), ka C.D.Laloo (Guide Captain), u Pet Dhar (Scouts Master), kaLamisakani Dkhar (Guide Captain), u Julius Pakem, (Scouts Master), u Teilangki Rymbai (Scout Master) bad ka Aidasuk Warlarpih (Guide Captain).
Kitei kiba ai jingkren na ka Meghalaya Bharat scouts & Guides kila ban jur ïa ki khynnah skul ba kin don ka jingkitkhleih ban wanrah ïa ka khuid ka suba da kaba sdang shwa dalade bad ha ka juh ka por kum ki khynnah skul ki dei ban long ki nuksa babha na ka bynta kiwei.
Ha kane ka sngi la ïoh ka batai ïa ki khynnah skul ba kin tip kumno ban pynbynta ïa ki ñiut kiba mih na ki ïing ki sem da kaba pyndonkam ïa ka ‘Blue Bin’ bad ka ‘Green Bin’, ïa kine ki bin ka tnad Jowai Municipal Board kala dep ban sam sha manla ki thliew ïing ha sor Jowai khnang ba kan pynsuk kumjuh ïa ki nongtrei katei ka tnad bad leit lum ïa ki ñiut na ki dong bapher bapher katkum ki sngi ba la pynbeit.
Nongpoh, Nailar 03 : Haba kren halor ka juk stad ba mynta la jan baroh ki kam ki jam jong ki paidbah la hap ban shaniah ha ka bording Ilektrik ban ïaid ki kam ki jam bad ka jingbym biang thikna ka bording ilektrik ha Ri Bhoi kane ka la pynsyrtok shibun eh ïa ki paidbah ban pyndep ïa la ki kam ki jam kiba ju pyndonkam da ka bording ilektrik.
Na ka bynta kiba don ba em kane kan nym don jingktah haduh katta katta ba ki lah ban thied da kita ki Power generator, Invertor ne kiwei ki kor ki bor ban pynïaid ïa ki kam ki jam jongki bad kane kan nym ïarap pat ïa kiba bun kiba duk ba rangli ha kaba tang shu thud ka bording ki kam ki jam ki la sahkut namar kim don pat da kiwei ki kor ki bor ban pyndonkam kumba lah ban leh da kito kiba don ba em kiba lah ban thied ïa ki kor ki bor jong ka juk stad ba mynta.
Haba ïa kren halor ka bording Ilektrik, ka sorkar jylla ka pynmih bun bha ïa ka bording na Ri Bhoi District namar ïa ka tlong jong ka bording ilektrik ha Ri Bhoi la tan na ka Pung Umiam bad kiba bun ki paidbah pat ki pynpaw ka jingsngewkhia ba wat lada ïa ka bording kaba bun la tan na Ri Bhoi, ki paidbah pat ki dang hap ban mad ïa ka jingthud jong ka bording kaba man ka por ha kaba teng teng ka la pynngiah shisha ïa ki paidbah.
Ka jingïakren halor ka jingthud ka bording ilektrik ha Ri Bhoi kam dei shu tang ha ka por ba don ka eriong erngit ne ha ka por ba thud ka bor mariang, hynrei wat ha ka por bay m don lyer ne slap ruh ki paidbah ki ju mad kajuh ka jingthud ka bording ilektrik bad lada ka long ha kane ka rukom ïano ki paidbah kin kynnoh ha kaba ïa ka bai bording pat ki hap ban siew thik thik khlem da don jingduna kumba la oh dor da ka tnad MeECL.Halor kane ka jingthud palat ka bording ilektrik ha Ri Bhoi, u Mawphor u la ioh ban ïa kren bad kiba bun ki riew rangbah ka Ri Bhoi, ka sur kaba mih na kitei ki riew rangbah ka long ba ki pynpaw ka jingsngewdiaw halor kane ka jingthud ka bording ilektrik ha Ri Bhoi bad la dei ka por ba ïa kane ka kam la hap ban shim da ka sur jong ki paidbah ban pyrshah ïa ka sorkar ne ïa ka tnad MeECL ba ka hap ban pynbiang thik thik ïa ka bording bad lada kam lah ban pynbiang kum ka jingdonkam ki paidbah ka la dei ka por ban ïa mih paidbah ban ïa pyrshah halor kane ka jingthud palat ka bording ilektrik ha Ri Bhoi kaba la ktah shisha ym tang ha ki jaka nongkyndong bad ka ktah ruh wat ha jaka ba la kham long sor jogn ka District.
Jowai, Nailar 03 : U Deputy Commissioner (Supply), ka West Jaiñtia Hills District ula pynbna paidbah ba la pyllait ïa u Khaw Rashon na ka bynta u bnai August, 2022 hapoh ka West Jaiñtia Hills District, Jowai.
Ka jingsam ïa u Khaw AAY kan long 35 kilo manla kawei ka longïing shibnai ha ka dor Rs.3.00 tyngka shi kilo, ïa u Khaw PHH yn sam 5 kilo shikhlieh shibnai ha ka dor Rs.3.00 tyngka shi kilo, katba ïa u Khaw Non- NFSA pat yn sam 7.215 kilo kawei ka longïing shibnai haka ka dor die lang kaba long Rs.14/- shi kilo ha sor bad nyngkyndong.
Ïa u khaw PMGKAY(AAY) yn sam haka dor Rs 5 kilo shi khlieh briew haka shibnai ha sor bad nyngkyndong.
La kyrpad ïa ki paidbah lada don kino kino ki Dealer kiba die tam katkum katei ka dor ba la kdew haneng, ki dei ban ujor sha u Deputy Commissioner (Supply), ka West Jaiñtia Hills District khnang ba ka ophis kan pynshitom tyngeh ïa kiba donkti.
La pyntip ruh ba ïa u khaw yn sam ha shwa ka 30th August 2022 ha baroh ki jaka sam rashon.
Shillong, Naitung, 03: Ki samla kiba la pyndep ïa ka eksamin Meghalaya Teachers Eligibility Test (MTET) kiba don hapoh ka shatri jong ka Meghalaya MTET Qualified Association ha ka sngi Balang ki la dawa ïa ka tnat Pule Puthi jong ka Sorkar Jylla ba ka dei ban pynstet noh shaid shaid ha kaba ïadei bad ka thungkam thungjam ha ki post kiba thylli ha ki skul Lower bad Upper Primary hapoh ka Jylla baroh kawei.
Ha kaba ïadei bad kane, ka Association ka la ïakynduh ruh ïa u Myntri ka tnat Pule Puthi ka Sorkar Jylla u Bah Lahkmen Rymbui bad ïa u Director jong ka School Education and Literacy u Ambrose Ch.
Marak da kaba aiti ruh ïa ka dorkhas.
Ka Association ka la dawa ruh ba ka tnat Pule Puthi ka dei ban pynlong noh mardor ïa ka interbiw shwa ban pynlong ïa ka eksamin MTET ba thymmai bad ban jied ïa ki kyrtong kiba la shah jied katkum ki kyndon ba la pynmih da ka sorkar jylla khlem da don kano kano ka jingleh tuh.
Ka Association ka la pyntip ruh ba katto katne ki samla kiba la pyndep ïa ka MTET ki dei kiba la kut ka rta wad kam sa tang khyndiat bnai katba ki don pat katto katne kiba la dep kut ka rta wad kam.
“Namarkata, dei ban pynlong noh mardor ïa ka jingthungkam khnang ba kan ym ktah ïa ka rta wadkam jong ki samla kiba dei hok ban ïoh ïa ka kam ka jam," ong ka Association.
Ka Association ka la pyntip ba u Myntri ka tnat Pule Puthi um shym la ai ïa kano kano ka jingkular bad halor kane ka Association ka la rai ban ïakhun beit haduh ban da pynurlong ïa ka jingdawa.
Nongpoh, Nailar 03: Ka Ri Bhoi Students Union (RBSU) kum kawei ka seng kaba ju shakri na ka bynta ka bha ka mïat ki paidbah ha Ri Bhoi District ka la mih ban dawa na ka sorkar Jylla ba ka la dei ban pynsted ban tei thymmai noh ïa ka Jingkieng ha Dwarksuid, Umïam ha Ri Bhoi District.
Kum ban pynkynmaw, ka Jingkieng Dwarksuid ha Umïam ka dei kawei ka Jingkieng kaba la synjor bad la sator ba ka la buh jingma ban leit ban wan ki paidbah, ha kaba ka sorkar jylla na ka daw ka jingsynjor katei ka Jingkieng ka la shna mih plie ruh da ka Jingkieng Nar (Bailey Bridge) ban ïaid ki Kali kit khia bad ka daw ka long ba katei ka Jingkieng ka la synjor bad ha ki snem ba la leit noh la mih bun ruh ki jingdawa ban khanglad ban ïaid ki Kali kit khia.
Halor kane ka bynta, na ka liang ka bor synshar District ruh lyngba ka Deputy Commissioner la dep ruh ban pynjari da ka kyndon 144 CrPC ban khanglad ban ïaid ki Kali kit khiah bad dei tang kito kiba ki tang hapoh 10 MT ki lah ban ïaid na katei ka Jingkieng bad kiwei kiba kit tam pud ki hap ban ïaid na ka Jingkieng Nar ba la dang shu dep shna da ka sorkar.
Haba ïa kren bad ki Nongthoh Khubor, u President ka Ri Bhoi Students Union, (RBSU), u samla Everjoy Nongpluh, u la ong ba ka seng ka sngewkhia halor kane ka jingkieng, ka dei namar ba haduh mynta ym pat iohi ïa ki dak ki shin ba ka sorkar kan tei thymmai bad kumba long mynta ki paidbah ki shem jingeh ban ïaid na katei ka jingkieng namar tang shu poi ha katei ka Jingkieng ki kali paidbah ki hap ban ap ïa ka pali tang ban ïaid lyngba na katei ka Jingkieng ba ka daw ka long ba katei ka Jingkieng rim ym lah shuh ban ïaid laitluid ki Kali paidbah.
U la ong ruh ba ka seng ka lap ruh da la ki jong ki khmat ba ki paidbah lane ki kali paidbah kiba ïaid na katei ka Jingkieng tang shu poi ha katei ka Jingkieng ki hap ban ap na shiliang sha shiliang ïa la ka pali ban ïaid na katei ka jingkieng ba ka daw ka long ba ki kali paidbah kim ioh shuh ban ïaid laitluid na ka daw ba katei ka Jingkieng ka la synjor ba buh jingma.
“Wat la ka Jingkieng Nar bad katei ka Jingkieng kaba la don lypa ki don haduh ar tylli, hynrei ki paidbah ki jynjar ban kam ïa katei ka Jingkieng na ka daw ba katei ka Jingkieng rim kam long laitluid shuh ban ïaid ki Kali paidbah" ong u Samla Everjoy Nongpluh, bad bynrap ruh ban suk ki paidbah ha ka leit ka wan bad ban nym buh jingeh ruh ïa ki paidbah ba leit ba wan lyngba katei ka Jingkieng ka sorkar jylla ka la dei ban pynsted noh ban thaw thymmai da ka Jingkieng ba thymmai khnang ba kan pynsuk ïa ki paidbah ne ki Kali paidbah ba leit ba wan lyngba katei ka Jingkieng" u la bynrap.
Namar kata, kum kawei na ka seng kaba peit ïa ka eh ka shon ki paidbah ha Ri Bhoi ka la sngewdei ruh ban dawa na ka sorkar jylla ba ka la dei ban pynsted noh ban tei da ka jingkieng thymmai bad lada ka sorkar ka lah ban tei noh da ka Jingkieng Thymmai kane kan pynsuk ïa ki paidbah ba leit ba wan bad ruh ban nym buh jingma ïa ki paidbah kumba kane ka jingkieng la tip paidbah ba ka la synjor bad ka don hapdeng ka jingma ban ïaid ki Kali kit khia, u la bynrap.
Sohra, Nailar 03: Ka thaiñ Sohra ka la ïoh ïa ka Waste Recovery Centre ne ka jaka pynïakhlad ïa ki jaboh jabaiñ, kaba nyngkong eh, haba ha ka 2 tarik mynta u bnai la plie ïa kane ka Centre ha Khliehdong ha jaka ba la tip kum ka Mawdngong.
“Kane ka Centre kan long ka jingmyntoi ïa ka Shnong bad ka thaiñ Sohra hi baroh kawei ha kaba yn lum ïa ki ñiut ki ñer katkum ka juk stad ba mynta bad ka ban nym ktah eh ne pynjaboh ïa ka mei mariang.
“Ïa kane ka Centre la bei tyngka da ka Assam Rifles ryngkat ka jingïakympham lang ka tnad Urban Affairs jong ka sorkar jylla.
U Brigadier KVK Prakash, u la plie ïa kane ka Centre ryngkat ka jingïadon lang ki ophisar ka Assam Rifles, ka tnad Urban, ki nongtrei ka KWRC bad kumjuh ruh ki dkhot jong ka Executive Committee ka Shnong, ki paidbah nongshongshnong bad kiwei kiwei.
Shillong, Naitung 03 : Ki nongïalam ka HSPDP hynne ka sngi ki la leit ban kynduh ki heh jong ka Atomic Mineral Directorate (AMD) ban pan jingpynshai halor ka jingkhih biang ka ishu Uranium ha ka jylla.
“Mynta ka sngi markhmat ngi la kynduh ïa u Regional Director jong ka AMD, Dr.Prakhar Kumar ha ophis treikam jong ki kaba don ha Nongmynsong ban pan jingpynshai la ka sorkar India ka dang don neem ka jingthmu ban khlong ïa u Uranium na ka jylla jongngi.
Ha ka jingïakren u la kren shai ba ka AMD ka long kum ka Ministry kaba peit ïa ka jingdon ki marpoh khyndew ha baroh kawei ka Ri hynrei kaba peit ïa ka kam khlong uranium dei ka UCIL.Hynrei u la ong ba ka sorkar India kam don shuh ha ki prokram jong ka ban ktah biang ïa u Uranium ha kane ka jaka," ong u President ka HSPDP, Bah KP Pangniang haba kren bad ki lad pathai khubor.
Shuh shuh u ong ruh ba ka rai ba shim da ka sorkar u Dr.Mukul Sangma ha u Nailar 2016 ki la kren shai bad rai da ka Kynhun Myntri ba ki la weng noh ïa kato ka jingthmu khlong ïa utei u marpoh khyndew na Domïasiat kaba hap ha South West Khasi Hills District.
“Kumta, ngi na ka party ngi leit khnang ban kynduh namar ngi kwah ban shai kdar namar lada ki thmu ban tih kan ktah wat ïa ka shongsuk shongsaiñ khamtam ïa ki sengbhalang ki jongngi kiba phi ju ieng lang bad ngi ka party bad ruh na ka bynta ka Jaidbynriew bad ka Hima bad kumta ngi la dep ban pynpaw ba ngin ieng pyrshah," la ïathuh shuh shuh u Bah Pangniang.
Halor kane, u ong ba ruh ba ki heh jong katei ka tnad ki la kular ba ka Meghalaya kam don shuh ha ka map jong ka jingkhlong ïa u mar Uranium.
Shillong, Naitung 03 : Ka National People’s Youth Front (NPYF) ha ka sngi Nyngkong ka la ong ba dei ki MP jong ka National People’s Party (NPP) kiba kren nyngkong hapoh Parliament ban dawa ai jingithuh ïa ka Ktien Khasi bad Garo ha ka Khyrnit kaba Phra jong ka Riti Synshar jong ka Ri.
“Ki MP jongngi i Agatha Sangma bad ruh i Dr.W.R Kharlukhi ki la dep ban kren ïa kane ka mat hapoh Parliament.
Na ka liang ka NPYF ngi kwah ba kan urlong bad ïoh jingithuh noh ym ban kut noh tang ha ka jingïakren ha Parliament," ong u Nongai Ktien jong ki, Bah Bajop Pyngrope haba kren bad ki lad pathai khubor ha kane ka sngi Balang.
Utei u nongïalam ka NPYF u la ong ruh ba dang ha kine ki khyndiat sngi ki la ïohi ruh ba u MP jong ka TMC u kren ïa katei kajuh ka phang.
“Ngi ai khublei ïa baroh kiba la don bynta lang ha kane ka jingïakhun namar kane ka mat ban ïoh jingithuh ïa ka Ktien Khasi bad Garo kadei ka mat kaba hap ban buh shwa ïa ka politik sharud namar kadei kaba ktah ïa ki nongshong shnong Khasi Jaintia bad Garo ha ka jylla hi baroh kawei.
"Na ka liang ka NPYF ka kyntu ruh ïa ki sengsain pyrthei bapher bapher ba kin kyrshan lang ïa katei ka jingïakhun.
“Ngi la ïohi ruh ba wat ki MP ki bym nang kren Khasi ki la rah ïa kane ka mat hapoh Parliament ," u la ong da kaba bynrap ba mynta lei ba la jan ka elekshon baroh hi kin shim kabu ïa kane.
Ha kajuh ka por, u la ai ruh ka burom ïa ka Khasi Authors Society kaba la lamkhmat ïa kane ka jingdawa.
Shillong, Naitung 03 : Ki la don haduh 101 ngut ki briew kiba ïabit thymmai ïa u khñiang jingpang COVID -19 ha kane ka sngi Balang kaba pynlong ïa ka jylla mynta ban poi haduh 696 ngut ki nongpang ha baroh kawei ka jylla.
Ym tang katta, ha kane ka sngi la don ruh iwei iba ïap na ka daw jong katei ka jingpang ha East Garo Hills District.
Kitei ki 101 ngut kiba ïabit thymmai ki kynthup ïa ki 40 ngut na West Garo Hills, 13 ngut na West Jaiñtia Hills, 24 ngut na East Khasi Hills, 7 ngut na South West Garo Hills, 6 ngut na Ri Bhoi, san ngut na South Garo Hills, lai ngut na East Jaiñtia bad mar iwei na East Garo Hills, Eastern West Khasi Hills bad South West Khasi Hills.
Ha kane kajuh ka sngi, ki la don 80 ngut kiba koit ba kynthup ïa ki 30 ngut na West Garo Hills, 25 ngut na East Khasi Hills, 11 ngut na South West Garo Hills bad kiwei kiwei.
Ka seng Hynñiewtrep National Youth Movement (HNYF) ka ïawer ïa phi ban ïa don bynta lang ha ka jing dawa jong ka seng na ka bynta ban pynbor ïa ka Sorkar ban thaw ïa ki aiñ ki kanun ban buh kyrpang ïa ki kam ki jam ha ki Private Sector kumba 80% na ka 100% ïa ki khun samla ka Bri u Hynniewtrep.
Ki bynta ba pynlong ïa ka Seng ban dawa ïa ki aiñ ki kanun ban buh bhah kyrpang ïa ki kam ki jam ha ki Private Sector ka dei namar ba ki kam ki jam ha ki tnad Sorkar ki la jan dap lut, kumba ka juk hi ka ïaid ha salonsar ka pyrthei ngi ïohi ba dei tang ki Kompeni hi kiba lah ban thawlad bad ban saiñ dur kumno ban ïohkam ïohjam ki khynnah samla ka ri.
Ngi ju ïohi barabor ba ka Sorkar ka kren bad ka pynpaw sha ki khun samla ka Bri u Hynñiewtrep ba kan wanrah ïa ki kompeni bapher bapher sha kane ka jylla jong ngi na ka bynta ban ïohkam ïohjam ki samla ka ri, hynrei haduh mynta hi ka Sorkar ka lah ban wanrah tang khyndiat eh kita ki kompeni sha ka jylla Meghalaya.
Haba ngi phai pat khyndiat sha ki katto katne tylli ki kompeni bad kharkhana kiba la seng kam ha kane ka jylla Meghalaya, ngi shem ba ka jingïohkam ïohjam ba bun hi ka leit sha ki bar jylla, ym sha ki trai ri trai muluk.
Wat tang 5% ruh ki samla ka ri kim don kiba ïohkam ïohjam ha kine ki kompeni bad kharkhana.
Ka jing kylli ba mih ka long ba balei ka leit jia kumne? Hato dei tang ka kamram jong ki sengbhalang ban peit ïa kine? Shaei jah ki nongshna aiñ lane kita ki MLA, kiba ki paidbah ki la jied, ban shna aiñ bad ban ïada ïa ka hok ka jong ki?To ngin ïa phai khyndiat shaphang kiei kita ki Private Sector.
Ki Private sector ki dei, kino kino ki kompeni ki bym dei jong ka Sorkar lane ki bym pynïaid da ka Sorkar hynrei ki kompeni kiba long trai da u riewshimet lane ki kynhun jong ki riewshimet kiba ïalum lang ban treikam kum ka kynhun ïa kajuh ka kam bad ha kajuh ka kyrteng.1.
Shi bynta lada ngi ïa kren ïa ki kam ki jam ha ki Banking Sector lane ki Private Banks kum ka HDFC, AXIS, INDUSIND Banks bad kiwei kiwei ngi shem ba ki rukom them kam thep jam ha kitei ki Kompeni la shu tip sopsop tang da ki katto katne bad ka jingthep kam hi ruh ka dei beit da ka jingpynïaid da ki ophisar jong kitei ki Bank na shabar.2.
Ha kiwei kiwei pat ki Sector kum ki Private Educational Institute la shu thung kam tang naba ki don ka jingïadei bad ki nongpynïaid jong kitei ki Institute khlem da don kino kino ki jingpynbna ha ki lad pathai khubor khnang ba baroh kin ïa tip lang.3.
Ka Tourism Sector ka dei kawei na ki lad pynïohkam ïohjam ïa ki khynnah samla bad ngi da ïohi shisha ba bun na ki samla jong ngi ki la tbit bha ban trei ha kine ki kam.
Ka Meghalaya hi ruh ïa mynta hi,ka la dei kawei na ki Top Destination ha ka laiñ jngohkai pyrthei ha ka ri India.
Hynrei wat hangne ruh ngi ïohi ba bun na ki samla ka ri ki hap ban leit trei shabar jong ka Jylla namarba ka Sorkar kam lah ban khring lane ban wanrah ïa ki Kompeni ban shna ïa ki Five Star Hotel, ki Amusement Park ba kiwei kiwei khnang ban shna lad shna lynti ban ïohkam ïohjam ki samla ka ri.
Lada ngi kren shaphang ki Five Star Hotel ngam lah khlem da buh jingkylli ïa ka Sorkar, ba balei haduh mynta ym lah shuh ban pyndep ïa ka Crowborough Hotel? Lada ka jingkitkhlieh jong ka Sorkar ka long tang kumne, kan kham bha ïa ki Politishian jong ngi ba kin ym pynmih shuh ïa ki kyntien, “Ki samla ki dei ki lawei jong ka jaidbynriew.
" Phi ki Politishian phi ladei ban sngewlehraiñ ban kren ïa kajuh shi kajuh tang na ka bynta ba phin ïoh ïakhring Vote.
Haba phai sha ki Hotel rit kiba don ha kylleng ka jylla la ïohi ba ki nongpynïaid bad ki nongtrei kiba bun dei hi ki bar jylla.
Ka jingkylli kaba mih hangne ka long hato kita ki samla jong ngi kiba leit trei sha ki Sorbah ka ri India kim pat lah mo ban trei ha kine ki Hotel kiba don ha sor Shillong.
Balei hap mih na Jylla lajong, haba, lada ka Sorkar ka shimkhia ban shna ïa ki aiñ ki kanun ban buh kyrpang ïa ki kam ki jam ïa ki samla ka ri, ngin jin da pahuh ban jied ïa ki kam kiba ngi donsap ban trei.4.
Ki Manufacturing Industries kiba kynthup ïa ki Steel and Alloy Factories, Sawmills, Plywood, Cement bad kiwei kiwei, ki don ka bynta kaba khraw bad ki lad ki lynti kiba bun na ka bynta ban aikam aijam ïa ki samla ka Bri u Hynñiewtrep.
Na ka liang ka HNYM ngi la ju kynduh barabor ïa kine ki longheh jong kine ki Kompeni bad ngi la ju ïakren barabor ba ki dei beit ban thungkam ïa ki trai jylla, hynrei ka jubab kaba ngi ïoh ka long beit ba ki la thung ïa ki trai shnong bad kita ki trai shnong ki dei tang na ka shnong ba don kita ki Manufacturing Plant (Factory) ki jong ki.
Hato lada ka Factory ka don ha Byrnihat lane Lumshnong ki samla na Shillong ne Nongstoiñ kim lah seh ban ïohkam ïohjam ha kine ki Factory.
Ka jubab kaba ar kaba ngi ju ïoh, ka long ba ki samla jong ngi kim lah ban trei ïa ka kam bad ki long kiba jaituh.
Ha baroh ki jaidbynriew don beit uba smat bad ba jaituh, ym baroh u samla Khasi u ba jaituh.
Kine ki daw dei tang ki daw kai, ka jingshisha ka dei beit ba kine ki kompeni ki kwah ban aikam tang ïa ki briew ki jong ki hi ym ïa ki samla jong ngi.5.
Kiei ki kam ba ki samla jong ngi ki lah ban trei ha kine ki Factory.
Ki kompnei haba ki seng ïa ki Factory ki donkam shibun ki jingkyrshan na kiwei pat ki bynta treikam.
Kawei na ki kam ba ki samla jong ngi ki lah ban treikam ka dei ha ka bynta jong ka Logistic lane Transportation.
Kino kino ki samla kiba don jingthmu ban trei ki lah ban ïashim bynta ha katei ka kam.
Ki Factory ki donkam ïa u mawshun ha ki Karkhana pynmih dewbilar, ki dieng ha ki Sawmill bad Plywood Factory ki Scrap lane ki tiar jot ha ki Alloy and Steel Factory.
Ki don shibun ki mar ha ka jylla jong ngi ba ki samla ki lah ban ïabuh da ki kali lajong ban trei ïa kine ki jaitkam.6.
Ki kam Contract bad Sub-contract ha kaba ïa dei bad ka suplai ïa ki mar ki mata sha kine ki Factory.7.
Ki kam ki jam ïa ki khynnah samla kiba la dep ïa ki jingpule ki jong ki la ka dei ha ki liang Administrative ne ha ki Technical Line katkum ki kyrdan bad ki jingtbit ba ki la ïoh.
Ka Sorkar ka la pynlut da ki hajar klur ka pisa paidbah ban wanrah ïa ki kam pynroi sha ka jylla jong ngi khamtam ha kaba ïadei bad ki kharkhana ban ïohkam ïohjam ki samla ka ri.
Ka Sorkar ka ladep ai Subsidy bad khusnam (incentives) ïa kine ki kompeni ha ki liang bapher kum ka Transport Subsidy, Power Subsidy bad kiwei kiwei.
Nga ngeit skhem ba baroh ngi dang ïa kynmaw ba ka Sorkar ka ai Ar (2) klur tyngka sha ka phlim Rock On II.Ym dei ba ngi bishni ba ka Sorkar ka ai khusnam (incentives) ïano ïano hynrei namar ba ka dei ka pisa jong ngi u paidbah, ngi dei ban tip bad ban ïoh jingkheiñ ka ei ka jingmyntoi ïa ngi ki samla haba ngi ai khusnam ïa ki kompeni kiba wan shane sha ka jylla ka jong ngi.
Ka Seng ka kwah ban buh jingkylli kumne sha ki samla ka Bri u Hynñiewtrep, “Hato kumno phin shim ïa ka jinglong rangbah haba ki lad ki lynti ba phin ïoh kam ïoh jam kim plie? Kumno phin pynurlong ïa ki jingkular jong phi ïa i samla baieit jong phi ban poi sha ka ïathoh shong kurim kaba donburom? Kumno phin buh ïa ka bam ha ki pliang jong ki khun jong phi? Kumno phin leh haba ki lad ki khang ïa phi?" Ko ki khun samla ka Bri u Hynñiewtrep to khie naba thiah bad to shut la u khulom, la ka jabieng ban ïakhun ban pynbor ïa ka Sorkar ban wanrah ïa ki aiñ ki kanun ban biang ki kam ki jam ia ka mynta bad ïa ka lawei ka ban sa wan.
Ko, phi ki kmie ki kpa jong ki samla ka Bri u Hynñiewtrep ka jingkylli ïa phi ka long, “Hato phi la ïa ïoh thiah suk bad phim khuslai shuh hadien ba ki khun samla jong phi ki ladep ïa ki jingpule ki jong ki? Hato ki khun samla jong phi ki la ïa biang kam?“ Lada ka jubab jong phi ka long ‘hooid’ ngi dang ïa khuslai bad ngim pat ïoh thiah, te wan ïasnohkti lang bad ngi ba ngin ïa pynbor ïa ka Sorkar ba kan shna ïa ki aiñ ki kanun ban buh kyrpang 80% na ka 100% ïa ki kam ki jam ha ki Private Sector na ka bynta ki samla ka Bri u Hynñiewtep ha ka jylla Meghalaya.
Ngi pdiang burom ïa ki kompeni ban bei pisa bad ban buh kharkhana ha kane ka jylla jong ngi.
Ïa ki kharkhana kiba la don shuwa hangne, ngi la ai ïa phi ïa ki marpoh khyndew jong ngi, ka um ba thiang, ka lyer bakhuid, ka mariang ba pyngngad kiba dei ki jong ngi, hynrei kaei kaba ngi donkam na phi ka dei ka kam ka jam ïa ki samla jong ka Bri u Hynñiewtrep.
Khatduh ïawai, lada kiwei kiwei ki jylla kum ka Haryana, ka Maharashtra, ka Karnataka bad kiwei kiwei ki ladep buh kyrpang ïa ka bhahkam bhahjam ha ki Private Sector ïa ki samla ka jylla jong ki, te balei ka Sorkar Meghalaya kam lah.
Hato ka dei ka jingñiewbeiñ jong ka Sorkar Meghalaya ïa ki khun samla ka ri ne dei ba kim don jingkitkhlieh ïa ka bha ka miat ki samla ka ri lehse ïoh dei ba kim don ïa ka jabieng ban pyrkhat ba ka shongsuk shongsaiñ ha ka jylla, kan wan ynda ki khun samla ki biang kam biang jam.
Kaba khatduh hi ka dei ka kamram jong ngi ki paidbah ban pynsngew ïa ki skhor ba kyllut jong ka Sorkar ban ïoh kheit ïa u soh uba thiang na ka bynta ka mynta bad ka lashai jong ka jaidbynriew.
Shillong, Nailar 03: Hadien shisngi ba u Symbud Myntri Rangbah ka jylla u Bah Prestone Tynsong u la u la ong ba ka sorkar kam lah shuh thungkam biang da leilei ruh ïa ki nonghikai Contract kiba ym pass ïa ka Meghalaya Teachers Egibility Test(MTET) ha ka jylla wat hadien ba ka sorkar jylla ka la ai lad ba kin pyndep ïa ki interview bad ki eksam wad kam wat la ki la tam ka rta ruh.
U President jong Meghalaya Government Lower Primary School Contractual Teachers Association(MGLPCTA) u Babu Birbor Riangtem ha ka sngi Balang u la ther kylla ïa u Symbud Myntri Rangbah ka jyla da kaba kam ba kaei kaba u kren ka long kaba bakla.
“Ngi ïohi ba u Bah Prestone u la ong ba ka sorkar ka la pynlong ïa kita ki interview na bynta ki nonghikai Contract ba kin ïoh rung kam pura hynrei kane ka long kaba bakla namar kat haduh mynta kam pat ju pynlong kum ïa kita ki interview" ong u Babu Birbor“Kat kum ka khubor kaba mih ha u Mawphor u Symbud Myntri Rangbah u la ong ruh ba kine ki nonghikai ki hikai 3 ne saw snem hynrei nga kwah ban ong ïa u Bah Prestone ba um dei ban ai tang ïa minimum year hynrei ïa ka average namar kiba bun ki nonghikai ki la hikai palat ïa ka 10 snem" u la ong shuh shuhHa kaba ïadei bad ka jingong u Bah Prestone ba ym don kam hikai shuh kiba thylli namar la pyndap da kiba pass MTET u Babu Birbor u la ong ba um kwah ban kynthoh eiei halor kane hynrei u kwah pat ba ka sorkar kan ai jingshai balei u Myntri Rangbah ha man ki jingïakynduh u ong beit ba ka sorkar ka dang eksamin ïa ki mat jingdawa jong ki.
“La bun snem u Myntri Rangbah u la eksamin mynta ngi kwah ban ïoh noh sa ka risol" ong u Babu Birbor.
“Nga kwah ban kylli ïa ka sorkar balei ïa kiwei ki nongtrei Contract jong ki tnad bapher bapher ki ïoh beit ïa ka tulop kaba neh beit ha shi lynter katba ki dang trei ïa kata ka kam balei ïa ngi pat ka sorkar ka ai tulop ha ki Pay Scale kumba ïoh kiwei ki nongtrei sorkar" u la bynrap.
Shillong, Nailar 03: Hadien ba ka District Magistrate jong ka East Khasi Hills ka la pynmih ïa ka hukum ban ym shah shuh ban die ïa ki wait, tari ha ki bynta ka Khyndailad bad Jail Road Ka Hynñiewtrep Integrated Territorial Organisation ha ka sngi Balang ka leit ban ïakynduh markhmat bad ka Deputy Commissioner(DC) jong ka East khasi Hills District ka Kong Isawanda Laloo ban ïakren halor kane ka mat.
U President ka HITO u Bah Donbok Dkhar u la ïathuh ba ka seng ka la ai jingmut ba ka DC ba kan thaw noh da kiwei ki lad ki lynti ba kane ka hukum kaba ki la pynmih kan ym pynthut ïa ka lad kamai ja kpoh jong ki nongshong die jingdie ha madan namar bun hi ki dei kiba ym kot bor ban wai dukan.
U Bah Donbok u la ïathuh ba ka HITO ka la ai jingmut ba ka DC kam dei ban khang noh shisyndon hynrei ban ailad ïa ki ban shna noh da ki synduk kiba don ïa ka jingtap da ka jar ne ka ïit khnang ba kan nym long tyngkreiñ eh ha madan ka ba paw kumba juh long.
U la ong ba na ka liang jong ka DC ka la mynjur ïa ka jingkyrpad jong ka seng ban shu shna noh da ki kynja synduk ban thep ïa ki tiar, ki tari ki wait bad kiwei.
U la ong ruh ba ki la kyrpad ïa ka DC ba kan phah ktien sha ka sorkar ba pynïoh ïa ka pisa jingïarap khnang ba kine ki nongdie madan kin ïoh pisa ban shna ïa ki synduk.
Shillong, Naitlar, 03: Ki nongtrei jong ka EMRI-108 kiba don hapoh ka shatri jong ka Meghalaya EMRI Workers Union (MEMRIWU) ki la shim ïa ka rai ban leit phai biang sha la ka kam hadien ba ka Sorkar Jylla ka la pynkut noh syndon ïa ka kontrak bad ka Kompeni GVK, ha ka sngi ba ar.
Ka jingpynkut jong ka MEMRIWU ïa ka jingïakhih kaba khlem pud sngi ka long hadien ba ka Deputy Commissioner jong ka East Khasi Hills District ka Kong Isawanda Laloo ka la khot ïakren ïa ki nongïalam jong ka Union ha ka janmiet sngi Balang.
U nongïalam jong ka Seng u Bah Josepsh Tynsong ha ka jingïakren bad ki lad pathai khubor u la ïathuh ba ka Union ka la pdiang ïa ka jingtyrwa jong ki bor synshar distrik ban pynkut noh ïa ka jingïakhih da kaba pyntip ba ka Sorkar Jylla ka la pynkut syndon ïa ka kontrak bad ka Kompeni GVK ban dang pyntyllun ïa ka jingshakri ha kane ka jylla Meghalaya.
U Bah Josepsh Tynsong u la ïathuh ba ïa ka EMRI-108 yn peit shipor da ka Deputy Commissioner bad ka tnat ka Koit ka Khiah na ka bynta lai bnai katba ka Sorkar ka dang pynkhreh ban khot tender biang na ka bynta kane ka kam ai jingshakri kaba arphew saw kynta hapoh ka jylla baroh kawei.
Kum ban shu kdew hangne, ka MEMRIWU ka la sdang ïa ka jingïakhih kaba khlem pud sngi mynta la jan 15 sngi kynthih ban dawa ïa ka Sorkar Jylla ba ka dei ban pynkut noh ïa ka jingpynjlan ïa ka kontrak bad ka kompeni GVK bad dawa ruh ba ïa ka Emergency Medical Services dei ban shimti noh da ka Sorkar.
Hynrei na ka liang jong u Myntri ka tnat ka Koit ka Khiah u James PK Sangma u la kren da kaba shai ba ka Sorkar kan ym lah satia ban shimti na ka bynta ban pynïaid hi da lade ïa ka Emergency Medical Services hynrei watla katta ruh u Myntri u la kular ban sa rah ïa kane ka jingdawa jong ka Union hakhmat ka jingïalang jong ka Kynhun Myntri ka Sorkar Jylla.
Shillong, Nailar 03: U Nongwad RTI Bah Disparsing Rani ha ka sngi Balang u la ïathuh ba ki samla Khasi kiba wad kam kin kham shem shitom ban ïoh kam ha ki Head Office jong ki tnad treikam jong ka Sorkar Jylla namar kiba bun ki Khasi ki kham tam ban ïa ki Garo kiba trei ha kine ki ophis.
U la ong kane ba kane ka dei namar ka sorkar ka la hap pyntreikam ïa ka Roster System ha ka Reservation Policy kaba la rai ban pyntrreikam naduh u snem 1972.
U Bah Disparsing u la ïathuh ba kane ka jingpyntreikam ïa ka Roster System ka dei namar ba ka Meghalaya High Court ka la ai jingbthah ïa ka sorkar jylla hadien ba ka la don ka jingai Case na ka ZR Marak bad hadien pat ka ïing Kashari la shim pat ban bishar lyngba ka Public Interest Litigation(PIL)Haba kren bad ki lad pathai khubor u Bah Disparsing u la ong ba nangne shakhmat u Bah Disparsing u la ïathuh ba kat kum ka jingwad jingtip lyngba ka RTI kaba u la ïoh na ka tnad Personnel and Administrative Reforms ka sorkar jylla ka la rai ba kan pyntreikam ïa ka Roster System ha ka jingthungkam ha ki Head Office kum ha ophis u chief Engineer , ki Directorate naduh u snem 1972.
U la ong ba da kane ka rai ki tnad sorkar baroh kin hap ban bud thik ïa ka Reserervation policy ha kaba ki nongtrei kin dei beit ban don 40% ki Khasi, 40% ki Garo, kiwei pat ki riewlum 5% bad kiwei kiwei pat 15%.
U la ong ba ki tnad sorkar kiba la bun ki Khasi kiba ïohkam ha kita ki ophis ka sorkar kan hap ban pyndap ïa ki Garo tad haduh ba ka jingdon ki nongïoh kam kin ïa ryngkat hapdeng ki Khasi bad Garo.
U Bah Disparsing u la ïathuh ruh ba ka sorkar ha ki ophis kiba dei pat ha ki District kum ha ki ophis ki Executive Engineer yn ym treikam ka bhah thungkam 40% na ki Khasi bad ki Garo hynrei yn bhah beit ba 80% na bynta ki nongshong shnong pura jong kata ka District.
Haba ïadei bad ka jingïohkam ba dang shen ki Khasi tang 3 ngut katba ki Garo pat 7 ngut ha High Court ka dei namar ki Khasi kiba trei hangne ki la kham tam ban ïa ki Garo bad u la ong ba kum kane ka yn dang sakhi sa.
U Bah Disparsing u la ïathuh ba da kane ka jingpynrtreikam ïa ka Roster ka sorkar kan hap khyllie biang ïa ki File baroh ban wad la ka jingthungkam ka ïahap ne em kat kum ka Reservation Policy bad lada kam don ka jingïaryngkat ka sorkar kan hap phai khmat ban thung kam ïa ki Garo ne Khasi kat kiba kham duna ha ka ophis.
Shuh shuh u la ïathuh ruh ba nangne shakhmat kino kino ki tnad sorkar kiba khot ïa ki application ban thung kam kin hap ban kdew shai katno ngut ki Khasi bad katno ngut ki Garo la bhah ha kata ka jinglait kam.
Shillong, Nailar 03 : Ka HSPDP hadien ba ka la pynduh tiket ïa u MLA jong ka na Mawkyrwat, Bah Renikton L Tongkhar mynta ka la ap sa ka jubab na MLA na Sohiong, Bah Samlin Malngiang ha shwa ba kan ïaid shakhmat na ka bynta ka elekshon MLA kaban long ha u 20223.
Kumban shu kdew hangne, ka HSPDP ha u 2018 ka jop arngut ki kyrtong, kata u Bah Renik na Mawkyrwat bad u Bah Samlin na Sohiong.
Hynrei haba kren bad ki lad pathai khubor, ki nongïalam ka party ki la ïathuh ba mynta pat, ka party ka la dep ban pynieng da uwei pat u kyrtong na Mawkyrwat, Bah Medal Sing ban aireng pyrshah ïa u Bah Renik ha u 2023.
“Phin ym sngewphylla shuh ba ngi la dep ruh ban pynbna ïa u Bah Medal Sing Lyngdoh kum u kyrtong ka party na Mawkyrwat.
Ka la paw shai hi kumba ngi hi ngi sngewthuh ba i la leit noh sha kiwei pat ki party," ong u Bah Panbor L Ryntathiang, General Secretary ka party haba kren bad ki lad pathai khubor.
La ïathuh ruh ba halor u MLA ka Sohiong pat, u Bah Panbor u la ong ki la shem shitom haduh katta katta ban ïa kynduh ïa u Bah Samlin watla na ka liang jong u bad u Bah Pangniang ki la pyrshang ban kynduh bunsien ïa u.
“Hynrei kum ka party ngim kwah ban leh kyrkieh bad mynta ngi dang ap la u Bah Samlin un ïaleh ne ym ïaleh shuh naka party jongngi ha u 2023.
" La sngewthuh ruh ba na ka liang ka party ki la dep ruh ban artatien lypa wat ïa u Bah Samlin ba un ïakhun biang na ka HSPDP ha u 2023.
U President ka party pat, Bah KP Pangniang u la ïathuh ba ki la aiti ha u Senior Vice President ka party, Bah Martle N Mukhim ba dei ruh u MDC ka Party na Mawkynrew ban ïa kren bad u Bah Samlin khnang ban ïoh noh ïa ka jubab kaba shai.
Ki nongïakren ïasuk kiba paw kyrteng haduh mynta:HNLC:1.
Bah Manbhalang Jyrwa,Vice Chairman2.
Bah Aristerwell Thongni,Political Secretary3.
Bah Phrangkupar Diengdoh,Foreign Secretary4.
Bah Sadon K.Blah,KsiangSorkar Jylla:1.
Bah Peter Dkhar (Retd.IAS) KsiangSorkar Pdeng1.
AK Mishra (IPS Retd.) KsiangShillong, Nailar 03: Ka Hynñiewtrep National Liberation Council (HNLC) kan phah ïa ki 3 ngut ki Nongïalam jong ka Seng ban ïashim bynta ha ka jingïakren ïasuk bad ka sorkar pdeng ryngkat ka jingïadon lang ka sorkar jylla.
Kine ki lai ngut ki long u Vice Chairman Bah Manbhalang Jyrwa, u Political Secretary Bah Aristerwell Thongni bad u Foreign Secretary Bah Phrangkupar Diengdoh.
Kine kin wan ryngkat bad ki arngut ki Shipai pahara jong ki ne ki Personal Security Officers, u Bah Aiborlem Diengdoh bad u Bah Storgy Lyngdoh.
Ha ka kyrwoh ba la pyllait da u Bah Saiñkupar Nongtraw, General Secretary uba long ruh ha kajuh ka por u Publicity Secretary ka Seng, la ïathuh ba dei naduh u snem 2004 ba ka HNLC ka la tyrwa ïa ka jingïakren ïasuk hynrei kam shym la long kam satia, wat lada ka Congress ka don ha bor ha ka sorkar jylla bad ha ka sorkar pdeng ruh.
U Bah Nongtraw u la ong ba ha ka snem 2014 ruh ha ka jingkyrpad u Lat ka jylla ha katei ka por, u RS Mooshahary ban wan sha ka jingïakren ïasuk, ka HNLC ka la pdiang, hynrei kijuh ki sorkar ba ïalam da ka Congress kim shym la pdiang ïa ka jingtyrwa ka Seng.
“Ngi la pdiang ïa ka jingtyrwa u Lat Mooshahary ha katei ka por, hynrei ka sorkar Congress ha jylla bad ha ka sorkar pdeng kam shym la pdiang satia", la ong u Bah Saiñkupar.
Ka kyrwoh ka ong ruh ba mynta ha kane ka kynti ha ka jingsynshar ka sorkar MDA ha jylla bad ka sorkar NDA ha Delhi, ka HNLC ka don ka jingkyrmen ba ka jingïakren kan ïaid shakhmat.
“Ha ki khyndiat bnai baladep, ka jingïakren ka la ïaid ha ka lynti kaba dei namar ka jingïatreilang ka sorkar jylla bad ka sorkar pdeng.
“Kane ka rai jong ka Seng ban phah ïa ki nongïalam jong ka ban ïashim bynta ha kane ka jingïakren ïasuk kadei namar ba ka ladon ka jingïashaniah mar kylliang hapdeng ka HNLC, nangta u ksiang jong ka sorkar pdeng, u AK Mishra (Retd.IPS) na ka tnad korbar ri, nangta u Bah Peter Dkhar (Retd.IAS) bad u Bah Sadon Blah, uba mih khmat na la liang ka Seng, uba long ruh u President ka HNYF.Ha kajuh ka por ka Seng ka ai khublei ruh ïa ka sorkar kaba la shah ïa ki nongïalam ka Seng ban wan phai sha ïing da ka lynti ka bym don jingsyier eiei namar ka Seng ka ngeit ba ka jingshngaiñ bad ka jingïada ïa ki Nongïalam ka Seng kadei kaba donkam eh bad kaba ym lah ban kheiñ sting da lei lei ruh.
“Ki nongïalam jong ngi, kidei ban don ka jingsngew shngaiñ bad sngew laitluid bad kam dei bam long ha kata ka rukom ba kin shah set kut ha ïing", la ong ka kyrwoh na ka Seng.
Shuh shuh ka Seng ka ong ba katba kane ka jingïakren ïasuk ka dang ïaid, na ka liang ka HNLC ka kut jingmut ban pynlong kam beit bad kan pynpoi haduh ban da ïoh kheit ïa u soh ka jingjop.
Hynrei lada jia pat ba ka jingïakren ïasuk ka pulom, ki nongïalam jong ka Seng kidei ban wanphai khlem don kano kano ka jingshah pyndik ne shah pynthut lada ki don ha kano kano ka jaka kaba ka sorkar kan pynbeit.
Haba pynpaw ka jingkyrmen ba kane ka jingïakren ïasuk kan ïaid beit, u Bah Saiñkupar u ong, “Ka HNLC ka shimkhia bad kut jingmut na ka bynta ka jingsuk, ngi khmih lynti ruh ïa kajuh na ka liang ka sorkar ruh".
U kyrmen ruh ba kane ka jingïakren ïasuk kan long kham kloi na ka bynta ka jingbit jingbiang lang baroh bad khamtam eh na ka bynta ka shongsuk shongsaiñ ha ka jylla.
Shillong, Nailar 04 : Ka Lawei Ka Ri Sports Social & Cultural Club Shillong, kan sa rakhe ïa u mawmer dap 20 snem jong ka club da kaba yn pynlong da ki prokram jingïalehkai bapher bapher kaban sdang ha ka 27 tarik Nailur 2022 ha Indoor Sports Hall Mawdatbaki, Mawlai.
Ki jingïalehkai ki kynthup ïa ka Arm Wrestling (Open Mawlai) kaban sdang ha ka 27 tarik Nailur bad ka Carrom Board kaban sdang ha ka 29 tarik Nailur haduh ka 1 tarik Risaw 2022.
Ka tarik ba khatduh ban pdiang ïa ki bai rung kan long ha ka 22 tarik Nailur 2022.
Kum ban pynkynmaw hangne ba ïa ka Lawei Ka Ri Sports Social & Cultural Club la seng ha ka 2 tarik Risaw 2002 bad kan sa dap pura 20 snem ha ka 2 tarik Risaw 2022 ha kaba kan sa ïoh ruh ban pyndon burom ïa utei u mawmer ka jingïaid lynti jong ka ha kaban kyntiew ïa ki kam ïalehkai bad kiwei kiwei kiba ïadei bad ka imlang ka sahlang.
Shillong, Nailar 04 : Ka Mawlai SC bad ka Nangkiew Irat SC ki khlem ïoh ban ïalehkai ha ka sngi Palei ha ka lympung OC Blue Shillong Premier League (SPL) 2021-22 na ka daw ka jingjur u slap kaba la pynlang um ïa ka madan Third Ground, Polo, Shillong.
Ïa ka tarik ban pynïalehkai ïa kitie ki ar tylli ki team na ka liang ka Shillong Sports Association, kaba dei ka nongpynïaid jong ka OC Blue SPL kan sa pyntip pat hadien.
Ka jingïalehkai mynta ka sngi Thohdieng ha ka por 4 baje janmiet kan long hapdeng ka Ryntih SC kaba don ha ka kyrdan ba saw kaba khur 11 point pyrshah ïa ka Mawkhar SC kaba don shatrai duh da kaba ïoh 2 point.
Shillong, Nailar 04 : Ka Mawkynrew Cup Committee (MCC) kan sa sdang noh ïa ka lympung ïalehkai football ba heh duh ha ka thaiñ Mawkynrew Block kaba la tip kum ka 3rd Mawkynrew Cup 2022-23 ha ka 27 tarik Nailar 2022 ha Mawleiñ Football Ground.
Ïa ka jingïalehkai la phiah ha ki saw tylli ki zone kata ha Jatah Area, Mawleiñ Area, Thansning Area bad ha Jongksha Area.
Ban pynïaid shaphrang ïa katei ka tournament kaba heh duh ha katei ka thaiñ, ka Mawkynrew Cup Committee ha ka 3 tarik Nailar ka la pynlong ïa ka jingïalang ha ryngkat ki club jong ka thaiñ Mawkynrew Constituency ïa kaba la pynlong ha Dorbar Hall jong ka shnong Jongksha.
Ïa ka jingïalang la plie da u Bah Shrenly Khriam uba dei ruh u Joint Secretary jong ka Mawkynrew Cup Committee, ha ka jingïadonlang ki dkhot bad nongkitkam ba kynthup ïa u Bah Ïakmenlang Wankhar uba dei u Secretary, Bah Arlast Pyngrope, Bah Hasan Kharbyngar, Bah Tympang Pohshna uba dei u Chief Coordinator ka Mawkynrew Cup, nangta ki President bad Secretary jong ki 70 tylli ki club jong katei ka thaiñ.
Ha katei ka sngi la ïoh ruh ban pyllait ïa ka form pynrung kyrteng sha baroh ki club kiba la poi ha katei ka jingïalang.
La ïoh ruh ban ïakren ha katei ka sngi hapdeng ki dkhot jong ka Mawkynrew Cup bad ki President jong ki 70 tylli ki club ha kaba ïadei bad ka 3rd Maw-kynrew Cup.
Na ka liang u Bah S.Kriam uba dei ruh u kongsan ha katei ka sngi u la maitphang shibun kiba ïadei bad katei ka lympung kaban sa sdang noh shen bad u la pyntip ruh ba kan don ruh ka jingïalehkai football jong ki kynthei ha katei ka Tournament.
Ïa ka jingïalang la ïoh ban ai khublei da u Bah A.Pyngrope uba dei ruh u Sordar ka Shnong Mawlyngot ha kajuh ka por u dkhot jong ka Mawkynrew Cup Committee naduh u snem 2017.
Sa tang khyndiat bnai eh ba ka jylla kan sa sakhi ïa ka jingjied ïa ki nongmihkhmat ba thymmai sha ka Iing Dorbar Thawain ka jylla kaba long la kumno kumno ha u Rymphang ne Lber jong u snem ban wan bad kane lehse kadei ka dawbah kaba pynlong ïa kiba bun ki nongïalam khamtam ki kyrtong na ki party bapher bapher ban sdang ïa ka jingkynthoh wat hapdeng ki party ba ki treilang ha ka sorkar jylla.
Kumba long mynta hi, ka ban kham itynnad ka jingïakynthoh kan dei hapdeng ka National People’s Party bad ka United Democratic Party kiba dei ki party heh kiba thaw ïa ka sorkar synrop jong ka Meghalaya Democratic Alliance (MDA).
Ka jingmih jong ka Trinamool Congress ha ka jylla ruh ka la pynshongshit bha khamtam eh da ka jingmih jong uwei na ki MP na West Bengal ban kren ïa ka jingdonkam ban ithuh bad pynrung noh ïa ka Ktien Khasi bad Garo ha ka Khyrnit kaba Phra jong ka Riti Synshar jong ka Ri.
Ym lah ban len ba ka ju dei ka rukom ha Meghalaya ba ki sengsaiñpyrthei watla ki treilang ha kajuh ka sorkar hynrei tang shu poi shisnem ne arsnem shwa ka elekshon ki la sdang pat ban beiñ ban khoh para ma ki.
Kane kam jïa tang ha shwa ka elekshon MLA hynrei wat ha ka elekshon MDC ruh ka ïaid kumjuh hi.
Mynta ka kynti ruh khlem artatien ka mat kaba kham khluit hi kan dei beit ka jingtyngkhuh hapdeng ka NPP bad ka BJP hadien ka jingshah kem jong u State Vice President jong ka, u Bernard Marak hadien ba ki pulit ha ka jingkhynra ïa ka farmhouse jong u, ki la lap shibun kiei kiei ki bym sngewtynnad.
Na ka liang ka BJP Meghalaya ruh la ïohi ba kumno ka leit ban ujor syndon sha u Lat ka Jylla u Satya Pal Malik ban dawa ba dei ban pynkynriah noh ïa u SP bad DC jong ka Tura.
Ka daw kaba pynlong ïa ki ban dawa kadei halor ka jingkynnoh ba ki don ki nongtrei party kiba shah pyndik haba ïadei bad ka ishu jong u Bernard.
Watla mynta la ïoh ba ka lyer jong ka NPP bad UDP ka sdang ban beh bha hynrei ym lah pat ban ong mano ban kham ïoh jingmyntoi na katei ka jingïakynthih na kawei ka party sha kawei pat.
Kaba kham ima ka long ba watla ka lyer jong ka jingkwah ban ïatylli lang ki party riewlum ka jur bha hynrei katei ka kyntien ïa tylli lang kawei kan ym jia lano lano ruh ha Meghalaya namar da lei lei ka UDP kan ym leit ban ïa trei lang bad ka NPP ha ka elekshon ha u 2023 lane ka NPP kan leit sha ka UDP watla kin don ki MLA na kitei ki party kiban kylliang uniphom khyndiat bnai shwa ka elekshon.
Ki briew kiba kham thikna ba shah ktah lane ïoh pang shini ne type 2 diabetes ki kham shah ktah kiba sngaid palat kiba la noh rta lada ki bam ïa ki jingbam bym ïahap ïa ka koit ka khiah jongki.
Ka jingma na kane ka jingpang shini ruh ka kiew katkum ka jingheh rta, ym tang namar ka jingkiew ka jingsngaid.
Ka jingbun ka blood glucose haba kheiñ kyllum ka kiew hadien ka rta 50 snem namar ki cell ki kylla long ki bym ïahap ïa ka insulin, kaba long kata ka hormone kaba pynbiang ïa ka jingbun ka glucose ha ka met jongki.
Kane ka mut ba ka glucose tolerance (ka jingthew haduh katno ngi lah ban teh lakam ïa ka carbohydrate ha ka bam) ka nang hiar ne duna katba ngi nang ring tymmen.
Kata ka jingkylla ha ka jingbun ka blood sugar bad ka jingjur ha ka jingpynmih ïa ka insulin ryngkat bad kata ka jinglah ban ïaleh pyrshah ïa ka insulin ka lah ban ïalam sha ka jingpang shini.
Ka jingma na jur lada don ïa kata ka jingsngaid khleiñ kaba lang ha kpoh ne kata ka jingsngaid ba long ha ka dur jong u soh apple, ka jingbun jong ka cholesterol bad ki triglyceride ha ka snam bad ka high blood pressure; ryngkat lang ïa kine la khot ‘metabolic syndrome’ bad ki buh ïa ngi ha ka jingma kaba khraw na ka jingpang shini bad jingpang ba ktah ïa u klongsnam.
Kaba pynkylla katto katne ha ka rukom im, kum na kaba pyrshang ban long smat longsting ne ban trei ban ktah bad ban pynduna ïa ka jingkhia ne sngaid ka lah ban pynduna ïa ka jingma jong ngi na kane ka jingpang type 2 diabetes.
Hato ngi tip ne em Kaba bam suki suki ka lah ban ïarap na ka bynta ban pynduna ïa ka jingsngaid ne khia.
Ha ka jingshim nuksa ïa ki 529 ngut ki rangbah ba la bud dien haduh phra snem hapoh Fukuoka University, Japan, ki briew kiba kham kiew ka jingsngaid kumba 1.9 kilo haba nujor bad ka jingkiew jingsngaid ba 0.7 kilo hapdeng ki briew ba mlien ban bam suki ne kat ban biang.
Ka shim por haduh 20 minit ïa ka jabieng ban sngewthuh ba ka kpoh ka la kdang ne dap.
Kiba bun ki briew ba khia thew palat ne sngaid khleiñ ki bam sted palat,Ka jingbam mediterranean ka long ka jingbam kaba kongsan bha- ka umphniang olib, wain bad omega-3 fatty acid ba don ha ki dohkha baroh la pynshisha ba ki long kiba ai jingmyntoi.
Kaba pynduna ïa ka jingbam saturated fat ruh ka ïarap.
Ki stad pule bniah ha Harvard School of Public Health ki la buh jingkheiñ antad ba ngi lah ban khate ïa ka jingma na ka jingpang shini da 16-35 percent da kaba bam bujli shisien man la ka sngi da ki shana, ki jingbam ba duna khleiñ ba shna na ka dud.
Ban pynduna ïa ka jingkhia ne jingsngaid.
Kaba khleh um ha ka bam ka pynduna ïa ka jingbun jong ka energy (ka jingbun jong ki calorie ha ka jingkhia) bad kyntiew ïa ka jingbun jong ka bam, kaba mut ba ngi sngew kdang da kine ki juh ki calorie.
Ki stad saïantis ha Pennsylvania State University ki ai knuska 24 ngut ki longkmie ba bam dohsyiar bad ka ja kum ka jingbam step, kajuh ka jingbam ryngkat bad shi klad ka um, lane ka syrwa ryngkat ka um.
Haba kheiñ kyllum ïa ka jingbun jong ka calorie ba bam ha ka por mynsngi ka long 25 percent.
Ïa ka jingsngaid khleiñ lah ban pynkylla ha ka por ba dang sdang.
Kane ka long da kaba bam ïa kita ki jingbam ba duna calorie ban weng ïa ka jingbun palat ka khleiñ ha kita ki cell ba pynmih ïa ka insulin.
Ki stad saïantis ha Newcastle University ki la buh ïa 11 ngut ki briew ba don ïa ka jingpang type 2 diabetes bad ha ka rta ba la kheiñ kyllum 50 snem ban bam 600 cal (calorie) ha ka shi sngi haduh phra taïew.
Jowai, Nailar 04 : Ka jingïalehkai phutbol Quarter Final jong ka ‘5th Debo Shullai Memorial Trophy’ 2nd Division Football League Cum Knockout Tournament-2022 bala pynïaid da ka West Jaiñtia District Sports Association (WJDSA) mynta ka sngi ha madan Kiang Nangbah Stadium Jowai.
Haba phai sha ka jingïakhun ka kynhun ïalehkai jong ka Iawmulong Nartiang kala lah ban pynlien da 6-3 kol ïa ka Phramer, ïa ki kol na ka Iawmulong Nartiang kawei ka kol la kum thep bakla (O.G) ha ka minit ba 27, u Sambormiki Nongtduh ula ïoh thep ha ka minit ba 20 & 80+5, u Bani ioo Shadap ha ka minit ba 36 bad u Ebanskhem Nongtduh ha ka minit ba 50 bad u Shemphang Phalangki haka minit ba 75.
Na ka liang ka Phramer ïa ki kol la thep da u Francis Sumer ha ka minit ba 34, u Riki Suchiang ha ka minit ba 63 bad u Shibormi Suchiang ha ka minit ba 70.
Katba ha ka jingïakhun kaba ar ka West Madan Mustem ka la pynliem da 2-1 kol ïa ka Panaliar, ïa ki kol na ka West Madan Mustem la thep da u Sumioo Tariang ha ka minit ba 3 & 77, katba na ka Panaliar ïa ka shikol la thep da u Obram Sumer ha ka minit ba 59.
Nongstoiñ, Nailar 04: Ha kawei ka jingjia kaba la jia hynnin ka miet ha ka por 10 baje ei ei, kawei ka trok kit dieng kaba don ïa u number ML 06 3286, ka la noh sha rïat ka jaka kaba don ha ka shnong Umlieh harud ka surok bah Nongstoiñ Shillong.
Ha kane ka jingjia, lai ngut ki ki briew ba kynthup ïa u Phasding Hujon 38 snem u ba dei u nongñiah ïa ka kali na Mawsiehum, nangta u Bleding Hujon 40 snem na Mawsiehum bad u Tesding Rynthathiang 38 snem na Mawblei, ki la mynsaw jur ha kane ka jingjia jong ka jingkylla ka trok kti dieng.
Hynrei, ki heh pulit na Eastern West Khasi Hills District, ki la ïathuh ba u nongñiah jong katei ka trok, u la kham shitom jur bad u la khlad noh ha ka por 2 baje ei ei mynstep ha Civil Hospital Mairang.
Halor kane ka jingjia, na ka liang kiba haïing hasem jong u ba la khlad, ki la kyrpad ban nym leh shuh ïa ka Post mortem, ha kaba u District Majistor u la shah bad la aiti sha kiba haïing ïa ka met jong u ba la khlad noh.
Katba na ka liang ki pulit ki la register ïa ka mokotduma halor kane ka jingjia.
Jowai, Nailar 04: Ka Jaiñtia Student Union (JSU) sengkmie hapoh ka jingïalam u Assistant Education Secretary u samla Dewan C Bareh ka la phah syndon da ka jingthoh sha u DC ka West Jaiñtia Hills, ïa kane la phah copy lang sha ka DSEO bad sha u Joint Director School Education ryngkat bad ki kyrteng ki khynnah pule kiba duh Class ha ki skul sorkar ki ban pule ïaka klass XI hapoh ka Kiang Nangbah College, Government Boys and Girls Higher Secondary School.
Ka seng hadien ba ka la ïoh lum ïa baroh ki kyrteng ki khynnah pule kiba duh klass ka la shim khia ban thoh sha ki bor ba halor ban wad ka lad ka lynti kumba leh ha u snem ba lah dep ban pynïoh rung klas ïa baroh ki khynnah kiba lah shim admission.
Ka seng ka la ïoh lad ruh ban ïa kren bad u DC ka West Jaiñtia Hills bad u DC uba la kular ban shim khia ïakane ka mat ba ka seng ka la wanrah ha u bad u la ong ba ha ka taiew ban wan un sa peitkhmih ïa kane ka jingduh klass ki khynnah.
Ka seng ka phah ruh ka kyrwoh sha ki khynnah ba duh klass ba kim dei ban duh mynsiem hynrei ban ap hadien ka jingpynbeit ki bor ba halor khnang ban ïoh pynrung klass ïa baroh ki samla pule.
Nongstoiñ, Nailar 04: Naduh ba ki ar ngut ki Myntri Rangbah na Assam bad Meghalaya kata u Himanta Biswa Sarma bad u Conrad Kongal Sangma, ki la pynlong ïa ka jingïakynduh lang ha Langpih ha ka 16 tarik Naiwieng jong u snem ba la dep, ka jingpyndik jong ki briew ka sorkar Assam ha ka thaiñ Langpih ka la kham duna.
Hynrei ki jingwan ban tur khah khah da ki briew ka sorkar Assam, ban thew ban woh jaka ki dang don haduh kine ki sngi.
Katkum ki tyllong khubor na ba la ïoh lum na katei ka thaiñ, la ong ba dang ha ka sngi u Blei, ki briew kiba na Assam ki la wan kiew bad ki la hiar ha kawei ka jaka kaba la tip kum ka Umsynrih kaba don hajan ka Kamakhya Madir.
La ong ba ki la thew la woh ïa katei ka jaka.
La ong ruh ba uwei na kitei ki briew kiba wan thew ia katei ka jaka, u la kam ba u dei u kontraktor na Assam bad ka jingwan thew jong ki ïa katei ka jaka, ka long na ka bynta ban tei sa kawei pat ka Ktem pulit jong ka Assam.
Ki heh pulit ka West Khasi Hills hadien ba ki la ïoh jingtip, ki la phah sorjamin bad la lap ïa ka jingshisha ba kitei ki briew jong ka Assam ki la wan thew ïa katei ka jaka.
La ong ruh ba ha ka jingshisha katei ka jaka kaba la wan thew da utei u kontraktor ka Assam, ka dei ka kper jong u Bines Nongbah 48 snem ka karta, u ba dei u khun jong u (L) Wo Rongrin na ka shnong Langpih bad ïa katei ka jaka jong u Bines, haduh hynriew tylli ki longïing jong ki Nepali ki la leit ban shna ïing shna sem jubor.
“Katei ka jingwan thew wan woh jong utei u kontraktor na Assam ïa katei ka jaka, ka pyni shai ba ka jingkyntu jong ki ar ngut ki Myntri Rangbah jong ki ar jylla, ba katba ym pat dep ban ïa pynbeit ïa u pud u sam u ba thikna, kam dei ban don kano kano ka jingpyntrei ïa ki skhim sorkar la ka dei na Meghalaya ne na Assam.
Hynrei, lada ka long kunba long mynta ka pyni shai kdar ba ka sorkar MDA jong ka Meghalaya ka hap ban kohnguh beit katba ong ka Assam", ong u Bah Hindro Samakha chairman ka Raidmynsaw.
Khliehriat, Nailar 04 : Ka kong Riyo Siangshai, kaba dei ka nongshong shnong jong ka shnong Moolang, East Jaintia Hills District, lyngba ka ejhar ba ka la buh ka Ladrymbai Police Outpost, ka la ujor pyrshah ia ki briew ba kynthup ka kong Redial Dkhar, u bah Lan Gabriel Siangshai bad u bahJopsing Latam bad ia u Firstboy Dkhar bad ha kajuh ka por ka la pynshai ruh halor ka jingshah ktah ka pynthor (hali) rep jong ka,ha shwa kane na ka liang ka kong Ridial Dkhar ruh ka la buh ejahar da kaba kynnoh ba haka miet 25/06/2022 u khun ka Riyo Siangshai ula maham ban shoh ban dat bad haka step 26/06/2022 kila leit shoh iaka katba ka dang saitjaiñ, hynrei la pynshai ba haka jingshisha u la leit shon dur katba ka dang thep dewiong hapoh trok.
Katkum ka ejahar, ka kong Riyo Siangshai ka la pynshai ba ka kong Redial Dkhar, u Jopsing Latam lem bad ki paralok ki ju wan ha ka iing sah ka kong Riyo man la ka por bad dawa ban siew T30 lak tyngka namar ka jingjulor ka pynthor rep la ong ruh ba “Ha ka 8 tarik u jymmang ha ka por mynmiet ki la wan bad byrngem ruh ia nga bad ia kiba ha iing jong nga da kaba ong ba lada ngam siew ia ka pisa kumba la dawa kin sa pyniap ia ngi"“Ngam ju don ne buh dewiong ha kane ka jaka kumba la kynnoh ka kong Redial Dkhar bad lehse kane ka dei ka jingleh bad jingkynnoh jong kiwei pat ki briew bad ka kong Redial Dkhar tang ban ioh kynnoh bad dawa pisa na nga, nga kwah ban pynshai ba ka kong redial Dkhar ka dang tih bad seidewiong na kane kajuh ji ka jaka na ka thliew dewiong kaba doh hajan ka hali bad lehse ka jingjulor jong ka hali jong ka kumba la kynnoh ka lah ban dei na ka daw jong ka jingtih dewiong bad sei dewiong jong ka hi"Ka kong Riyo Siangshai ka la kynnoh ruh ba u khun jong ka u Jake Siangshai, katba u dang leit ban ring video, hynrei u la lap ba don ka kalikaba dang thep dewiong jong ka kong Redial Dkhar “ka kong Redial Dkhar lem bad u kurim bad u khun jong ka, ki la wan bad knieh ia ka mobile jong u Jake Siangshai, ki la mahan, ki la shoh ia u bad ki la sei ruh da ka wait da ka jingthmu ban dung bad pyniap, hynrei u la lait na ka trsim jong ki, kata hadien ba u kurim jong nga bad u khun u Michial Siangshai ki la wan poi ha kane ka jaka, ngi na ka liang ka iing ngi la pyrshang ban kren pyniasuk bad ki, hynrei ki krem meng bad byrngem pynban ban shoh ban dung ia ngi da ka wait da ka jingthmu ban pyniap ia baroh shi iing" kane ka long katkum ka jingpynshai ka kong Riyo Siangshai lyngba ka ejahar.
Katkum ka ejahar jong ka kong Ridial Dkhar, ka la ujor ba “U Mikhel Siangshai bad u kpa jong u, Ngait Dkhar bad u Michal Siangshai ha ka por ba nga dang saitjain, ki la wan ktah kti ia nga, nga la hylla bad pyrta nangta u lok jong nga bad u khun shynrang ki la wan ban iarap ban pyllait im ia nga, te halor kane ka jingjia nga kum ka kynthei briew nga buh kane ka jingujor pyrshah ia kitei ki lai ngut ki briew kiba thmu ban shim ia ka jingim jong nga.
".
Jowai, Nailar 04 : Ka Cultural Youth Club (CYC) Mowkaiaw mynta ka sngi 4 tarik u Nailar ka la sdang ïa ka jingïalehkai bala tip kum ka ‘5th Inter Dong Knock Out Football Tournament-2022’ ha ka shnong Mowkaiaw West Jaiñtia Hills District.
Ïa kane ka lympung la wan ban plie pyrda da u kongsan ma Kyrshan Dkhar ryngkat ka jingïadonglang ki riew rangbah bad samla jong katei ka shnong.
Ha kane ka sngi sdang ka jingïalehkai ki kynhun kiba la wan ban ïa aireng nyngkong ki kynthup ïa ka dong Pdeinskur kaba la ïakhun pyrshah ïa ka dong Lum-mukoi bad hakane ka jingïalehkai na ka liang ka dong Pdeinskur ka la jop ïa ka Lum mukoi da ka jingïashut Tie Breaker da 5-3 kol.
Jowai, Nailar 04: Ka Jaiñtia Student Union (JSU) Ummulong Unit hapoh ka jingïalam u President u samla Whymhasa Passah ha ryngkat ka jingdonlang u nongïalam ka seng kmie u samla Nevercare Passah lem bad ki dkhot ka Ummulong Unit, ki lah leit ban kynduh khnang ïa u Executive Engineer ka tnad PWD Central Division Jowai ban dawa buh noh da ki jingker ha ki lynti ïaidkjat kiba don ha shi lynter jong ka surok.
La pynsngew da ki nongïalam ka seng ba kane kan ïarap shi katdei eh ïaki khynnah skul kumjuh ïa ki paidbah nongleit nongwan kiba ïaid lynti najan u surok bad ha ka juh ka por kan long ruh ka lad jingïada na ki jingma jingmynsaw na ka jingshah lymbub kali.
Ka seng hadien ka jingïakren bad u Executive Engineer na ka liang jong u u la kular ban shim khia ban pynurlong ïaka jingdawa ka seng na bynta ka jingmyntoi u paitbah hi baroh khamtam ki nongshong shnong bad ki khynnah skul.
Nongpoh, Nailar 04: Ka District Animal Market Monitoring Committee hapoh ka jingïalam jong u Bah MB Tongper Aditional Deputy Commissioner ka Ri-Bhoi haka sngi Balang kala bteng ban pynlong ïaka jingjurip ïaki jaka ri ïaki mrad (livestock), sa sha ki thaiñ Byrnihat, Baridua bad Killing ha Ri-Bhoi District ban pynthikna ba ki jaka ri mrad ki long kiba bit ba biang katkum ki kyndon.
Ïa katei ka jingjurip ïaki jaka ri mrad bam doh la pynlong ruh hadien ka hukum jong ka iing bishar jong ka Meghalaya High Court katkum ka Prevention of Cruelty to Animals Act 2017, bad ha katei ka sngi la don ryngkat ruh da ka Dr.I.N Tariang DVO, Dr M Pyngrope bad kiwei kiwei.
Naka liang u Bah MB Tongper u la pynpaw ruh ba ha katei ka sngi la ai jinghikai ruh ïaki paidbah bad ki trai jong ki jaka ri mrad ba ki dei ban pyndep katklum ki kyndon naduh ka sem, ka rukom ai bam, ka um, ki rukom sumar ïaki mrad ba armet bad kiwei kiwei ki jingdonkam ban sumar ïaki mrad ban lait naka jingshah lehbeiñ bad ai por ruh 2 taiew ïaki nongri bad ki trai ba ki dei ban pyndep ïaki jingdonkam bad ia katei ka jingjurip yn dang bteng ruh sha kiwei kiwei ki jaka ha Ri-Bhoi.
Jowai, Nailur 04: Ka Bouncers Association of Meghalaya (BAM) Jaiñtia Hills mynta ka sngi kala pynlong ïa ka prokram ai jinghikai ïa ki khynnah skul ka Jaiñtia Higher Secondary School (New Hills) Jowai ban long kiba don ka akor ka burom, khnang ban lait na ki kam sniew kiba ha rukom bad la batai ruh shaphang ka rukom treikam jong kane ka Association ban wanrah ïa ka bha ka miat ha ka imlang ka sahlang.
Ha kane ka sngi la ai jinghikai ruh ïa ki khynnah skul ba kim bit ban rah sha skul ïa kino kino ki tiar ïalehkai, ki mobile phone, ki kynja duma ba pynsniew ïa ka jingmut jingpyrkhat bad kiwei de, ha ka juh ka por la pynlong ruh ka jingjurip ïa ki khynnah skul da ki dkhot ka BAMJH ha ryngkat ka jingdonlang ka Principal jong ka skul ka kong Rihun Toi lem bad ki nonghikai.
La pynsngew da u President ka BAMJH samla Yoosar Kynjing ïa kane ka kynhun la seng ha ka 14 tarik u Nailur 2020 bad mynta sa tang shibnai kala dap 2 snem pura ka jingshakri ha ka imlang ka sahlang ban wanrah ïa ka bha ka miat bad ka jingshongsuk shong shngaiñ.
Shuh shuh ula ïathuh ba ka Association kumba long mynta hapoh ka District kala ïoh ka jingshañiah na kiba bun ki liang wat naduh ki bor pynïaid District kumjuh, wat ha ka por jong ka khlam Covid-19 ki dkhot ka BAM-JH kila mih shakhmat ban ïatreilang bad ki pulit ka District ban ïada na ka jingsaphriang jong kane ka jingpang.
U la ong ruh lyngba ka jingdon jong kane ka kynhuh BAM-JH kala long ruh kum ka lad ban plie lynti ïa ki khun samla ba kin ïoh kam ïoh jam ha kum kane ka juk bad mynta ki dkhot ka Association kila ïoh lad ban leit (duty) naduh ki Fate, ki Tamasa ba heh bad kiwei de.
‘Napdeng ki dkhot jong ka BAM-JH kila don haduh saw (4) ngut kiba la trei mynta ha Jaiñtia Higher Secondary School bad lai (3) ngut ha Govt.
Boys Higher Secondary School ki ban ïarap ban peit ïa ka bha ka miat ki khynnah skul’.
Ha kane ka juh ka sngi ki nongïalam ba hakhmat jong ka Bouncers Association of Meghalaya (BAM) Jaiñtia Hills ha ryngkat ki dkhot jong ka Bouncers Association of Meghalaya (BAM) Shillong kiba kynthup ïa u Shan Syiemlieh, u Frandy Mynsong, u Denzil Hujun, u Rocky Rani bad u Edmund Myrthong kila wan ban pynthymmai ïa ki nongkitkam thymmai ka BAMJH haka jingïalang ba la pynlong ha phyllaw jong katei hi ka skul.
Kine ki nongkitkam ba thymmai ka BAMJH ki kynthup ïa u President samla Yoosar Kynjing, Vice President Ram Passah, General Secretary J.Lonel Passah, Asst.General Secretary Bakhrawkupar Sumer, Finance Secretary Forme Bina, Discipline Secretary Bnasan Shylla, Publicity Secretary u Wandame Hi Kynjing lem bad ki 7 ngut ki Executive Member.
Ha ka liang jong ka ‘Women Wing’ la jied President ïa ka Mariahunlang Dkhar, Vice President ka Rihok Shadap, General Secretary ka Corita Langbang, Asst.General Secretary ka Magdalina Phawa, Publicity Secretary ka Lasubon Shadap, Discipline Secretary ka Samhaka Dkhar, lem bad ki 7 ngut ki Executive Member na ka bynta Adviser la jied ïa u Iahmioo Khriem.
Ki dkhot jong ka Bouncers Association of Meghalaya (BAM) Shillong kila ai jinghikai (training) ruh ïa ki Member jong ka BAMJH halor kumno ban pynlong ïa ka rukom talasi (Checking) ha ki jaka bala mana ban rah ïa ki tiar pynmynsaw bad ki jait jingdih pynbuaid, ka rukom pynsngewthuh ïa ki paidbah naduh ka rukom kren lada mih kino kino ki jingklumar bad kiwei de.
La ai jinghikai ruh kum ki dkhot ka BAM ki dei ban long kiba don ka akor ka burom ha ka por ba don ha ki Uniform kin kiar na ki jingdih duma ne pynmih ïa ki kyntien ba sniew bad kim dei ban pyndonkam bakla ïa ki ID ha kino kino ki kam shimet.
Hadien kane ka BAMJH ka la ïoh lad ruh ban ïalam ïa ki khynnah skul halor kumno ban pyndonkam ïa ki lynti ïaidkjat bad ban pyndonkam ïa ki Zebra Crossing ha ka por ka jam na shilliang sha shilliang ka surok.
La pyntip ba ka BAMJH hapoh ka jingïalam u President kan sa bteng ban pynlong ïa kane ka juh ka prokram ai jinghikai ïa ki khynnah ha ki skul bapher bapher kiba don hapoh ka sor Jowai.
Nongpoh, Nailar 04: Ki kynhun sengbhalang bapher bapher naka them Ri-Bhoi naduh ka Confederation of Ri-Bhoi People (CoRP), United Hynñiewtrep Movement (UHM) bad ka Meghalaya Peoples Social Organisation (MPSO) mynta ka sngi kila tur sha khyrdop khrong khajna ka NHAI kaba don haka shnong Pahammawleiñ ha Ri-Bhoi ban khang khyrdep syndon shipor ïaka jinglum khajna naki kali paidbah ba ïaid lyngba katei ka khyrdop, namar ka jingbym suidñiew ki bor ka NHAI ban weng kam noh ïa u Manager katei ka Toll Gate u ba la shah kynnoh ba u leh meng bad kren khlem akor ïaki nongtrei khasi bad wengkam ruh khlem daw kaba la pynbitar ïa kitei ki kynhun sengbhalang.
Lyngba katei ka jingtur jong ki kynhun sengbhalang haka jingkyrshan ruh ki nongïalam shnong ka Pahammawleiñ ba kynthup ïa u Bah George Tangsang Secretary Shnong kala mih ruh ka jingkulmar puk ha katei ka jaka bad ka huri hura shipor namar ka jingpynsangeh noh ïaka jingkhrong khajna naki kali paidbah namar ka jingbitar halor ka jingleh u manager katei ka Toll Gate bala tip kyrteng kum u Gagar Rahman kaba dei ruh ka sien kaba ar ba ki sengbhalang kila tur sha katei ka jaka halor katei ka mat.
Ki nongïalam sengbhalang ba kynthup ïa u Bah Rainbow Rony Jyrwa Chairman ka UHM, u Bah Markus Makri, Secretary ka CORP, bad kiwei kila pynpaw ba ka daw ba ki la hap ban pynibor kumne ban khang shipor ïa katei ka khyrdop ka long halor ka nongrim ba ki bor ka NHAI kim pat wengkam ïa u tei u manager u ba la kynnoh donkti ban leh heh leh meng, kren ki ktien khlem akor khamtam ïaki nongtrei kynthei, bad ban wengkam khlem daw ruh ïa ki nongtrei katei ka khyrdop kiba dei ki khasi.
La kynnoh ruh ba utei u manager um ju burom wat ïaki bor pynïaid shnong jong ka Pahammawleiñ kaba la pynbitar wat ïaki nongïalam shnong ba um ju kwah ban ai ka jingïatreilang bad ka shnong.
Hadien katei ka huri hura kaba la mih ha katei ka jaka khrong khajna ka NHAI, naka liang ki bor pulit ryngkat bad ki majostor kila hiar mar mar sha katei ka jaka ban tem ï aka jingkhluid bad kano kano ka huri hura kaba lah ban mih ha katei ka jaka bad ban ïakren bad kitei ki nongïalam seng ban nym pynmih kano kano ka jingkulmar hynrei ban poi sha ka miej jong ka jingïakren.
Dei hadien ka jingïakren sngewthuh jingmut ban phah wan mih ïa utei u Manager ban ïakren bad ki nongïalam seng, naka liang jong ki kila kular ban pynjai jai noh bad ban ailad biang ïa katei ka khyrdop ba kan treikam biang, bad halor katei ka bynta naka liang ki kynhun sengbhalang kila dawa ba dei ban wengkam beit mardor ïa utei u manager na katei ka jaka khrong khajna khnang ba kino kino ki huri hura kin nym mih shuh nangne shakhmat.
Nongpoh, Nailar 04: Wat hapdeng ka jingpyrshah jur jong ki paidbah ka shnong Jatalong bad Sabuda haka thaiñ Block II ha Ri-Bhoi, ka sorkar Assam kala lah ban pyndep noh ïaka jingpynieng ïaki post elektrik tang hapoh 1 sngi, khlem don kano kano ka jingïakren bad ka jingpynbeit ha kaba ka sorkar Assam kala shu thung ban ioh klun jubor ïa kitei ki jaka.
U Bah Blik Sohtun u ba dei ruh u President ka Synjuk ki Rangbah Shnong Border Area jong ka Raid Nongtung u la ïathuh ba ïa kitei ki post elektrik la lah ban pynieng tang hapoh shi sngi ba ka sorkar Assam ka wanrah da ki mashin kiba heh ban pyndep ïa katei ka kam, hynrei kaba sngew lyngngoh ba ka sorkar Meghalaya ka ioh thiah lyngngai wat hapdeng ka jingpyrshah ki paidbah.
U la ong ruh ba kum ki shnong bad ki paidbah kim lah ban leh eiei halor katei ka bynta watla ki pyrshah jur namar kam don ka jingkyrshan naka sorkar Meghalaya bad kam tip eiei ba ka sorkar Assam ka wan thung ïa kitei ki post elektrik, namar lada ki briew ba don haka bor kim shimkhia ki paidbah ki shu long langkñia, dei namar katei ka daw b aka sorkar Assam ka ioh mon bad shlur ban tur sha ki lum Khasi ban klun jubor ïaki jaka puta wat sha kitei ki shnong kiba la tip shai ba ki hap haka Raid Nongtung jong ka jylla Meghalaya.
Shuh shuh u la ong ruh ba halor katei ka jingpyrshah ban pynpoi bording ka Assam hakitei ki 2 shnong la dep phah ruh da ka jingthoh sha u Bah Prestone Tynsong Symbud Myntri Rangbah ka jylla bad kumjuh ruh sha u Deputy Commissioner ka Ri-Bhoi District ban kyntu ïakitei ba kidei ban leh eiei bad ban ïakren bad ki heh sorkar jong ka Assam ban pynsangeh ïa katei ka jingpynpoi bording jong ka Assam sha kitei ki thaiñ, kumba la pynpaw shai ruh ba ki paidbah kim kwah bording na Assam hynrei ki kwah naka jylla Meghalaya, hynrei jar jar ka Assam ka pyni da ki kam bad mynta ki post elektrik kila ieng ha kitei ki 2 tylli ki shnong.
Namarkata halor katei ka jingleh donbor jong ka Assam bad ka jingleh mynthi jong ka sorkar Meghalaya naka liang ki paidbah kila rai ruh ban lum daka jingïalang ha kine ki sngi ban wan.
Shillong, Nailar, 04: Ka MGSPHSVA, ka seng jong ki nongdie madan ka dap da ka jingshaiong ban ïohi ha ki lad pathai khubor ïa ka hukum jong ki bor synhar ka East Khasi Hills District ban khang ne weng noh ïa ki nongdie tari ot kwai, tari ot jhur bad kiwei, kiba shong die lynter ka Khyndai Lad, Jail Road.
Kine ki tari ki dei kiba la shna bad pynmih na kane hi ka Jylla bad la shna hi da ki nongshong shnong kiba tbit ha kane ka kam.
Hadien ba la thaw ïa ki, ki shalan bad die ïa ki ha iew.
Kane ka long ka lad aikam ïa kiba bun.
Baroh ruh ngi tip ba ki nongjngoh kai pyrthei ki ju thied ïa kine ki tari kum ki dak sah kynmaw namarba ki long kiba kyrpang kiba la pynmih na kane ka Jylla, ong u kyrwoh ba la phah da u General Secretary ka Seng u Bah Shane Thabah.
“Kane ka hukum ka long pynban ka jingkhanglad ïa ka kamai jakpoh jong ki nongshna, ki nongdie bad ki nongbylla kiba trei ha ki kharkhana shna tari," ong u kyrwoh.
Ka Seng ki nongdie madan ka sngewthuh ba ka don ka jingshong syier ha ka shnong ka thaw, hynrei ym lah pat ban pdiang ïa kane ka hukum pynduh ja.
Ka Seng ka kloi ban ïatreilang bad ki bor synshar distrik ban thaw ïa ki lad ki lynti ban ïada ïa ka kamai jakpoh bad ruh ban wanrah ïa ka shongsuk shong shngaiñ, ong u kyrwoh.
Shillong, Nailar, 04: Ka ri Khasi ka long ka ri kaba dap kyrhai da ki lum ki wah, ki khlaw ki btap bad ki maw sahnam naduh hyndai hynthai ba la pynneh pynsah da ki mynnor ha ki pateng jong ngi kiba mynta.
Wat hapdeng ka jingtyllun jong ki shalyntem ka por, ngi shem pat ba dang don ki Shnong, ki Raid bad ki Hima kiba pynneh pynsah ïa ki maw sahnam haduh kine ki sngi.
Ïa kane ka jingpynsah nam la lap mynta ha ka shnong Mawlai Mawtawar, ka shnong kaba don kham pajih na ka sor jong ka shnong Mawlai kaba dang don ïa u maw uba ka shnong ka la jer kyrteng da u Maw Khongngoid.
Ki nongshong shnong jong ka shnong Mawlai Mawtawar, ki ngeit haduh mynta mynne ba une u maw u long u nongsakhi bad u nongker nongda ïa kino kino ki bor kiba nabar kiba thmu ban thombor ïa ka shnong ka thaw, na ka sniew ka smeh, na kino kino ki jingjia ba sngewsih bad ha kajuh ka por ka shnong ka ñiew ruh ïa une u maw kum u ryngkew u basa uba ker uba da ïa ka shnong ka thaw baroh kawei.
Ban pynneh pynsah ïa une u maw Khongngoid, u Chief Executive Member (CEM) jong ka Khasi Hills Autonomous District Council (KHADC) u bah Titostarwell Chyne ha ka sngi Palei u la buh ïa u mawnongrim na ka bynta ban tei da ka View Point ha kane ka jaka kaba don ïa u Maw Khongngoid khnang ban khring ïa ki nongjngohkai pyrthei namarba na kane ka jaka lah ban ïohi kyndiang ïa ka pung Umïam, ïa u Lum Shyllong bad ïa ka jingithiang jong ki sawdong sawkun jong ka mei mariang.
Ban pynurlong ïa kane ka jingangnud jong ka Dorbar Shnong, u Bah Titos Chyne u la kular ha kane ka sngi ba ka Distirct Council kan sa mang pisa T.10 lak na ka bynta ban shna bad ban pynitynnat ïa kane ka View Point.
Ha ka jingbuh ïa u mawnongrim, la sakhi lang da u MDC jong ka Mawlai Constituency u Bah Teiborlang Pathaw uba la long kum u Symbud Kongsan, u Rangbah Shnong u Bah C.Khongkorngor lem bad kiwei kiwei de ki nongkitkam shnong.
Ka don ka bynta ha kaktien Khasi ba ka ba thoh ar synthoh hynrei ka dei pat tang shi kyntien.
Kum kita ki ktien ki biang lada thoh ne pule khlem da buh dakpynsnoh (hyphen), hynrei ha ka rukom pynbiang ba salonsar ïa ka ktien ha ka thoh ka tar ka dawa ha kano ka rukom, ka shong ha ki stadtbit saiñktien ban pynbiang.
Ki ktien ki ba tang shi kyntien ki la don la ka jingmut ba pura hynrei la ju pyndonkam ha ba kren da ka ba ban jur ar ar sien ban kham shon kham jur shuh shuh, kum ka ktien ei ei, lei lei, ter ter, mar mar, teng teng, hateng hateng, moi moi, mian mian, suki suki, lap lap, khah khah, dar dar, kloi kloi, bak bak, khum khum, jar jar, tiak tiak, doi doi, dik dik, ler ler, laiñ laiñ, khari khari, khala khala, khliak khliak, khlir khlir, ram ram, kyndit kyndit, kynsan kynsan, shuh shuh, kdar kdar, khum khum, khleng khleng, khlir khlir, bad kumta ter ter.
Kine ki kyntien ba la kdew hashwa ki don ki ktien ki ba don jingmut tang marwei shikynnoh na ka shijur shijur, ki ba lah ban dei ne ïahap kum kawei ka kyntien ha ka shijur, hynrei ki don ruh ki ba ym don jingïadei ei ei ruh bad ki phnieng ki jingmut la ka jong lane ki ba ym don jingmut ei ei ha la marwei.
La jan baroh ki kyntien ba la kdew ki don ka jingmut ba antad ha ka jingïadei bad kano kano ka ktien ba bud ryngkhi hashwa ne hadien.
Ha ba shim tang kawei ka kyntien na ka shijur ki kit jingmut pat da kumwei ka ba lah ban ïadei lane ka ba lah ban pher bak-ly-bak na kaba kynnoh lang shijur.
Ka kyntien ei ei ka mut ba antad, katba ka ktien ei ka mut ba ïoh khlem da siew; ka ktien lei lei ka mut ba ym da pher than, katba ka ktien lei ka mut ka sboh jyntah ba pyndambit ïa ki sla kum ka kot; ka ktien ter ter ka mut ba ïai bteng shuh shuh, katba ter ka thew ïa ka kynian ne la lynter; ka ktien mar mar ka mut kloi lan khlem pyntud, katba mar ka don ar jingmut, kawei ka dei ïa ka tiar ka tar kum ki mar ki mata bad kawei pat ka mut ïa kaei kaei ka ba bynta arliang kum mar katjuh ne marbiang ne marshisien ter ter; ka ktien teng teng ka mut tohkhat, katba ka ktien teng ka mut ïa ka sur ba sawa na ka ba tied ïa ka mar pliang ba stang; ka ktien moi moi ka dei ïa ka bynta ha syndah jong ki khmat marjan ka shyllangmat, ka reng ngab bad ka khap shkor, katba moi ym don jingmut ei ei tangba ka ju don ka rukom kren ka ba long synlar ka ba ym da dei eh ka ktien thoh ka ba mut ban doh ieit.
Lehse ym da donkam ban da kdew kawei-pa-kawei ka ktien bad la shu sot tang katta kat ban sngewthuh ki ba pule ban duriap halor ki ktien shijur.
Ki don ruh ki ktien ki ba pher ka ba shwa na ka ba hadien dei kum ka ktien huri hura, lap lah, lulu lele, laki laka, luri lura, malu mala, patung pateng, buk bak, tari tara, luk liak, khim khait, jali jaum, khling khlang, khyndiat khynsoit, lymwir lymtham, arti arjat, shiphang arphang, shikit ïapar, kloi lan, byrngem byrsit, kyllai dohdit, kyllaiñ sohsat bad kumta ter ter.
Hangne ruh ka ktien ha ka shijur ka don jingmut pura, hynrei lada sot tang marwei shikyntien ka lah ban ym don jingmut ei ei lane ka lah ban phnieng ki jingmut ha la ka jong ka kyntien.
Ka ktien huri hura ka mut ba don jingkulmar, hynrei huri ne hura ha la marwei ym don jingmut ei ei; ka ktien lap lah ka mut ba kieh khlem lah shah, hynrei lap ka mut ba shem bad lah ka mut ba long ne jia kumba khmih lynti; ka ktien buk bak ka mut ban pynkloi ïa kaei kaei ka ba dei ban leh, katba buk ka mut ba meh kynsan ka ding bad bak ka mut ba pher ban jah syndon jlang; ka ktien kloi lan ka mut ba khluh ban leh thik ha ka por ba kwah ne dawa, katba kloi ka mut ba shwa ban ïa kiwei bad lan pat ym don jingmut ei ei; ka ktien khim khait ka mut ba la hiran palat pud haduh ba ym lah leh ei ei shuh, katba khim ka mut ba khapngiah bad khait ka mut ba lut ploiñ.
Kumta kiwei kiwei ki ktien ruh ki khleh lang ka rukom sngewthuh ha la ka jingmut lada shijur ne tang shikyntien lane ba ym don jingmut ei ei lada tang marwei.
Teng teng ki don ruh ki kyntien ki ba lehse ki lah ban dei ki ktien kynnoh kum ka ktien khyndiat khynsoit, lymwir lymtham, byrngem byrsit, arti arjat tangba ha ba pynshongnia ym sngew ïahap ban dei ki ktien kynnoh.
Kane ka bynta lehse ka donkam ka jurip sani na ki stadtbit saiñktien ban tai bniah halor kane ka phang.
Kine ki ktien ki dei ki kyntien pynshoh nia shuh shuh lane ban shon jur shuh shuh la ha kaba kren ne ka ba thoh ban kham pura ka rukom kren ne thoh bad lehse lah ban ñiew ba ki dei ha ka thupktien shohktien shonktien (adverb) ha ka rukom jong ka sohktien (grammar) ha ka thoh ka tar Khasi.
Lah ruh ban nujor ïa ki ktien ki ba lah ban kheiñ ka jingïadei hapdeng ka Tienlong Tiendei (adjective) bad ka Shohktien Shonktien (adverb) ban kham pynjur shuh shuh ïa ka jingmut jong ka ktien katkum ka jingkhia jong ka ktien.
Kata ka mut ba kum kawei na ki nuksa ba lada ha ka tienlong tiendei (adjective) ‘lap lap’, ka shohktien shonktien (adverb) ka dei ‘lap lah’.
Nangta pat ka ktien ‘khah khah’ ka lah ban dei ka tienlong tiendei (adjective) bad ‘khari khari’ ka lah ban dei ka adverb; kum ka nuksa ‘Kane ka briew ka ju wan khah khah katba katai kawei pat ka wan khari khari’.
Kawei pat ka nuksa ka long ba don ki ktien ki ba syriem tangba ki pher ka rukom pyndonkam katkum ka synropktien (sentence) kum ka ktien mian mian, jai jai, malu mala kiba lah ban kit jingmut kumjuh, hynrei ka rukom pyndonkam ka shong katkum ka khep.
Nalor kata ki don ruh ki ktien shijur ki ba dei ki tienmet tienpasoh (noun) kum ka ktien ‘moi moi’, lehse lah ban dang don shuh shuh ka kiwei kiwei de ba khlem pat shem ne kot pyrkhat ban kynthup.
Shillong, Nailar 04: Ka Sorkar Jylla ha ka sngi Palei ka la pyntip hakhmat ka Ïingbishar Meghalaya High Court ba la pynkylla noh ïa ka Blue Print ha kaba ïadei bad ka jingpynkynriah ïa ki jaidbynriew Harijan kiba sah ha Them iew Mawlong.
Dang ha ka 13 tarik u Naitung ka Sorkar ka ladep ban pynkhreh ïa ka Blue Print halor ka jingpynkynriah ïa ki Harijan sha Mawbah ha ka jaka ba don marsyndah bad ka RP Chest Hospital.
Kane ka jingthmu jong ka Sorkar ka la pynmih ïa ka jingpyrshah kaba jur naduh ki kynhun sengbhalang bapher bapher, ka Dorbar Shnong Mawbah bad ki nongshong shnong.
Ha ka hukum ba la pynmih ka Ïingbishar ka la ong, namarba ka Sorkar Jylla ka la ïoh ka jingai jingmut na ki katto katne, ka Sorkar ka la rai ban pynkylla noh ïa ka Blue Print kaba ka la dep pynkhreh.
Shuh shuh la pyntip namarba ka jingpynkhreh biang ïa ka Blue Print ka dang ïaid mynta shakhmat, ka Ïingbishar kan shong bishar biang ïa kane ka kam hadien saw taïew, kata, haduh ka 16 tarik, Nailur, 2022.
Kum ban shu pynkynmaw hangne, ha ka 13 tarik u Naitung ka Sorkar ka pyntip hakhmat ka Iingbishar ba ka la pynkhreh ban ai jaka 3 akar na bynta ban tei ïa ka ïing kaba lai mala ïa ki Harijan ha ka shnong Mawbah.
Shillong, Nailar 04 : Ka Meghalaya ka la peitngor bha mynta na ka jingnang kiew kiba ïabit ïa ka jingpang Monkey Pox kaba pur nyngkong eh ha Kerala.
Halor kane, u Myntri Rangbah ka jylla, Conrad K Sangma u la ong ba ka sorkar jylla ka la long kaba peitngor halor kane ka jingnang bun ki briew kiba ïabit ïa katei ka jingpang.
ha ka Ri.
“Ngi la long kiba la peitngor lypa halor kane ka jingpang bad lada dang donkam wat ban pynkhlaiñ shuh shuh ki jingïada, ka sorkar ka khlem pep kan sa shimkhia ban leh ïa kaba donkam," u la ong haba kren bad ki lad pathai khubor.
Katkum ka jingong jong u, wat haba ïadei bad ka jingpang COVID ruh ka sorkar ka dang ïai bteng ban shimkhia bad bteng ïa ka jingphah test haduh mynta mynne ruh.
“Ngi dang ïai bteng ban buddien ha ka jingphah test bad ruh ïa ka jingai tika.
Kumta kyllum lang ngi peitngor ha baroh ki liang," u la bynrap biang.
Tura, Nailar 4 : Ha ka miet Sngi Balang 3 tarik mynta u bnai ha ka por kumba 8.30 pm ha ka jingdum jongka miet, la wan thom bor ki hati khlaw ha ka shnong Borogobal kaba hap hapoh ka Tikrikilla Police Station bad ha ka jingpynjulor ïa kawei ka ïing ki la kyrdem iap ruh ïa uwei u rangbah u Amin Raibak Rabha uba la 50 snem ka rta.
La ïathuh shi kynhun ki hati khlaw ki la wan thombor ha ktei ka shnong kaba hap ha ka Raksamgre Constituency, West Garo Hills bad ym tang ba ki pynjulor ïa ki ïing ki sem hynrei ki la kthong ruh ïa ki nongshong shnong.
Ki nongshong shnong kiba la her syrngiew ïa kane ka jingwan thombor jong ki hati ki la phet krad na ka shnong bad phet rieh kat shaba lap ba shem U Amin Raibak Rabha u dei u rangbah uba paw bad long nongialam ia ka shnong hynrei kane ka jingshah pyniap jongu ha kine ki hati ka la long ka jingduh kaba khraw ïa ka ïing ka sem jongu khamtam ïa ka shnong ka thaw.
Shillong, Nailar 04: Ha ka jingïa khun pyrshah ïa ki riew sniew kiba juh mlien ban tuh ïa ki tiar na ki ïing briew ki pulit hapoh ka jingialam jong ka kong Joyti Wahlang MPS, Bah P.Syiem SI ba dei na Nongthymmai bad ki pulit ka Rynjah kila pynlong ia ka jing ïaid pahara ba jur bha ha Nongthymmai ha kaba kila ïoh ban bat ïa u Wanstep Lyngdoh 27 snem uba sah ha Nongrim Hills bad ia u Banroplang Jyrwa 24 snem uba sah ha Rngijynriew Neng Nongthymmai.
Kine ki ar ngut kiba la shah bat ha ki pulit ha ka 2/8/2022, ki la kubur ba kila don kti ha kaba tuh ïa ki tiar na Rynjah bad ïa ki tiar kiba la tuh kil a die ïa ki ha u wei u briew ba don ha Iew Mawlong halor kane ki pulit ki la pynlong ïa ka jingtohkit ban lap ïa u nongthied ïa ki tiar kiba la die.
Ha kane ka jingtohkit ha ka 3/8/2022 da ka jingïarap ki pulit kiba don ha Cantonment hapoh ka jingialam u SI J Wahlang kila ïoh ban bat ïa u Abdul Motalif 21 snem bad na u la ïoh ban kurup biang kawei ka Asus laptop, 2 tylli ki HP laptop, 1 Dell laptop, 1 Canon Power shot SX430 IS, 1 Canon camera IXUS, 1 VIVO mobile phone.
Shillong, Nailar 4 : Ka Raid Laban Sport and Social Cultural Organisation (RLSSCO) hapoh ka jingïalam u President jongka u bah Sanbor Shullai uba long ruh u MLA jongka South Shillong Constituency kan sam ïa ka khusnam Metitorious Award 2022 kaba 19 sha ki samla pule kiba pass bha ha ka kyrdan 1st Division ha ka eksamin jongki ha ka SSLC, HSSLC, ICSE,CBSE, ISC, Degree/Univeristy/ Diploma ha une u snem 2022.
ïa kane ka khusnam yn sam ruh sha kito kiba don jingduna ha ki dkhot met, kiba duk ba rangli kiba pass bha la ka dei ha kino kino ki Division ruh.
Ka jingthmu kalong ban dang ai mynsiem bad pynshlur ïa ki.
ïa ki form lah ban ïoh na ophis jongka seng ha ka ïing sah i bah Sanbor Shullai, ha New Kench’s Trace naduh kapor 8 baje mynstep haduh ka por 12 baje mynsngi kata naduh 8 tarik Nailar 2022.
Ka tarik ba khatduh ban pynpoi ïa ki form kan long ha lane shwa ka 22 tarik Nailar 2022.
Ha ka jingsam ïa ka khusnam yn samlang ruh bad ki laptop.
Shillong, Naitung : U kyrtong ba ju ïakhun pyrshah ïa ka Dr.Ampareen Lyngdoh ha ka elekshon na Laitumkhrah constituency (mynta ka Shillong East) ha ki snem ba la dep, Bah Malcom Tariang u la pynmih ïa ka kyrteng jong katei ka MLA ha ka jingïalang jong ka NPP kaba long ha ophis treikam jong ka NPP ha kane ka sngi Palei.
Ka jingpynmih jong u Bah Malcom ïa ka kyrteng jong ka Dr.Ampareen kaba dei ruh ka MLA ba mynta na katei ka thaiñ kadei ha ka sngi ba la pdiang burom ïa u sha ka NPP ha ka jingïalang kaba donlang ruh naduh u Myntri Rangbah ka jylla Conrad K Sangma ba dei ruh u National President ka party bad kumjuh ruh u National Vice President bad Symbud Myntri Rangbah ka jylla, Bah Prestone Tynsong.
“Watla haduh mynta kam pat dei ka dkhot jong ka NPP, hynrei nga sngew ban ai burom ïa ka jingnoh synñiang jong ka Kong Ampareen Lyngdoh.
Ka lah ban poi hangne mynta lane ka lah ban poi kham hadien ruh," ong u Bah Malcom da kaba pynpaw ïa ka jingsngewnguh ïa ka Shillong East NPP kiba la pdiang sngewbha ïa u.
Katei ka jingkren jong utei u rangbah ka la pynlong ïa jan baroh ki nongïalam ka NPP ban phuhmut phuhmat lut kynthup naduh u Conrad haduh u Bah Prestone Tynsong.
U Bah Malcom u la ïathuh ruh ba kitei ki briew kidei kiba u la ithuh naduh mynshwa tangba ha la ka jong ka jong ka rynsan la bun bun snem mynta.
Watla na ka liang ka NPP ka la dep ban pdiang burom ïa u Bah Fantine Joseph Lakadong, kurim jong ka Kong Ampareen Lyngdoh sha ka party bad ruh ïa ka party jong katei ka MLA, Dr.Jasmine Lyngdoh kum ka kyrtong jong ka party na Nongthymmai hynrei naka liang ki heh ka NPP kim pat treh ban kren ei ei haba ïadei bad katei katei ka MLA.New Delhi, Nailar, 04: U Myntri Khynnah ka Sorkar Pdeng uba khmih ïa ka tnat Science & Technology, ka tnat Earth Sciences, MoS PMO, Personnel, Public Grievances, Pensions, Atomic Energy and Space, u Dr.Jitendra Singh u la ong ba ka North Eastern Space Applications Centre (NESAC), Shillong kan pyntreikam 110 tylli ki projek ha phra tylli ki Jylla jong ka thaiñ Shatei Lammihngi hapoh u snem 2024.
Ha ka jingai jingtip ha Iingdorbar Thawaiñ ka Rajya Sabha, u Dr.Jitendra Singh u la ong ba ka NESAC ka la pynkhreh ïa ka Plan of Actions (PoA) bad ki tnat ba dei khmih jong phra tylli ki jylla.
Kine ki projek ki ïadei bad ka kam rep, Water Resources, Forestry & Ecology, Planning & Development, UAV Remote Sensing bad Disaster Management Support, da ka jingbei tyngka na ka MoDONER, DoS bad ki Sorkar jylla.
Ka NESAC ka la wanrah bad kot sha ki mawmer kiba khraw na ka bynta ka thain shatei lammihngi ba kynthup ïa ka jingpyntreikam ïa ka North Eastern Spatial Data Repository (NeSDR), ka jingithuh ïa ki jaka ba lah ban kyntiew ïa ka sericulture & horticulture, ka Remote Sensing katkum ki kam ba ïadei bad ki khlaw & ka river atlas, ka Geospatial system ban peitngor ïa ki projek ba bei tyngka da ka MoDONER & ka jingjurip ïa ka Record of Forest Rights (RoFR), ka Flood Early Warning System (FLEWS) na ka bynta ka Assam, bad ka jingai jinghikai pyntbit, kynthup ïa ki riewshemphang na ka thain BIMSTEC bad ka jinglum jingtip lyngba ka Satellite imaging ban pynbeit ïa ki jingïakajia pud hapdeng ki jylla ka thaiñ Shatei Lammihngi ba la sdang katkum ka jingai jingmut ka MHA.Ïa ka North Eastern Space Applications Centre (NESAC), Shillong la seng ha u snem 2000, ryngkat bad ka North Eastern Council (NEC), ka NESAC ka dei ka kynhun laitluid hapoh ka Dept.
of Space (DOS) ban ai jingtip ba ïadei bad ka Space Technology bad ki kam ai jingshakri na ka bynta ka roi ka par jong ka thaiñ Shatei Lammihngi.
Ka NESAC ka pyntreikam ïa ki projek Remote Sensing Application na ka bynta ki lad jingïada ïa ki jingdon jingem ka mariang & ka jingkyntiew ïa ki jingdon jingem, ki Application katkum ka Satellite Communication ha ka pule puthi, ka jingkyrshan ha ka koit ka khiah & ka jingïada na ki jingjia lynshop ka mariang, bad ka jingai jinghikai ha ka Space Technology & Application.
Shillong, Nailar 04 : Ka ishu jong ka Inner Line Permit kumjuh ka jingdawa ban pynrung ïa ka ktien Khasi bad Garo ha ka Khyrnit kaba Phra jong ka Riti Synshar ka Ri, ka don mynta ha ka ktien jong ka sorkar pdeng, ong u Myntri Rangbah ka jylla, Conrad K Sangma haba kren bad ki lad pathai khubor ha kane ka sngi Palei.
U Myntri Rangbah u la ong ruh ba ka sorkar jylla ka la dep la ka bynta ban mynjur da ka Resolution hapoh Iing Dorbar Thawaiñ ka jylla haba ïadei bad katei ka bynta.
“Ka kam mynta ka don ha kti jong ka sorkar Pdeng bad haduh mynta ngi dang ïai bteng ban buddien ban pynsngew bad ïai kyrpad ïa ka sorkar India haba ïadei bad kitei ki ar tylli ki mat," la bynrap shuh shuh u Myntri Rangbah.
Lah ban kdew hangne, dang ha kine ki khyndiat sngi ba la dep, ka All India Trinamool Congress lyngba u MP jong ka, u la kren ha Parliament ban dawa pynrung noh ïa ka Ktien khasi bad Garo ha ka Khyrnit kaba Phra.
Katei ka jingkren jong utei u MP ka TMC ha Parliament ka la pynlong ïa ki MLA jong katei ka party ban ai ka jingïaroh kaba khraw katba na ka liang ki nongïalam ka NPP pat ki la kynnoh ba katei kadei tang ka buit politik ba la jan ka elekshon.
Shillong, Nailar 04 : Ka sorkar kan sa bishar bniah la ka i donkam neem ban wanrah bad mynjur da ka Resolution na ka bynta ban pyntikna ba yn ym ailad satia ïa ka jingtih Uranium ha ka jylla, ong u Myntri Rangbah ka Jylla haba kren bad ki lad pathai khubor ha kane ka sngi Palei.
“Ngim pat ïakren bniah halor katei ka bynta hynrei ngin sa bishar bad lada i donkam ngin sa shim ïa ki sienjam kumba kadei," ong u Myntri Rangbah.
Dang shen ki sengbhalang bapher bapher ki la dawa na ka sorkar Jylla ba kadei ban wanrah noh da ka Resolution ha Iing Dorbar Thawain ka jylla ban kyntu ïa ka sorkar Pdeng ba kan pynkut noh ïa baroh ki jingthmu khlong ïa u mar Uranium uba don ha ka jylla.
Na ka liang ka HSPDP kaba dei kawei na ki party kiba ieng pyrshah ïa ka jingtih ïa u Uranium naduh kaba sdang hynin ka sngi ki la leit ban kynduh ïa ki heh jong ka Atomic Minerals Directorate (AMD) North East Region, Shillong ban ioh jingshai halor katei ka bynta.
Katkum ka jingïathuh da ki nongïalam ka HSPDP, lyngba u President Bah KP Pangnïang u la ong ba na ka liang ka sorkar pdeng hi haduh mynta kam don shuh ka jingthmu ban khlong ïa utei u mawpoh khyndew uba don ha ka jylla Meghalaya.
Jowai, Ïaïong 28: Ka lympung ïalehkai phutbol ba la tip kum ka ‘2nd U Adelbert Laloo Memorial Trophy’ jong ka kyrdan 3rd Division Football Tournament 2022 ba la pynïaid da ka West Jaiñtia District Sports Association (WJDSA) kaba la long mynta ka sngi 28 tarik u Ïaïong ha madan Kiang Nangbha Stadium Jowai.
Ha ka jingïakhun ba nyngkong ka kynhun ïalehkai jong ka Madan Thadmuthlong kala jop da 5-2 kol ïa ka Pamanik bad ïa katei ki kol na ka Madan Thadmuthlong la thep da u Manhok Suchiang haka minit ba 13, u Pyniaidmiki Tang ha ka minit ba 31 & 51 bad u Precious Tang ha ka minit ba 67, 80+2.
Katba ïa ki ar kol na ka Pamanik la thep da u Jamris Talang ha ka minit ba 49 bad u Iowsar Suchiang ha ka minit ba 76Ka jingïakhun ba ar kala long hapdeng ka Madan- kynsaw Mookyndeng kaba la jop da 6-0 kol ïa ka Catholic Youth Mihmyntdu.
Katba ha ka jingïakhun kaba lai ka kynhun ïalehkai jong ka Risingsun Mukhla ka la jop ïa ka Mookaswan Dongneiñ da ka 2 – 0 kol.
Ka jingïakhun lashai ka sngi kata ha ka 29 tarik kan long hapdeng ka Lum-khangdong Kyndongtuber pyrshah ïa ka Saiñdur Mihmyntdu ha ka por 11 baje mynstep, ka Iong-I dahi FC pyrshah ïa ka Myrjai ha ka por 1 baje nohphai sngi bad ka Khliehmyntdu Neinchnong pyrshah ïa ka Maitshaphrang Mootyrshiah ha ka por 3 baje janmiet.
Nongpoh, Ïaiong 28: Ki 6 ngut ki nongïalehkai Boxing na Ri Bhoi ha kane ka kynti kin leit ban mihkhmat ïa ka Ri Bhoi District na ka bynta ban shim bynta ha ka Meghalaya game ka ban sdang naduh ka 2 tarik u Jymmang haduh ka 7 tarik u Jymmang, 202 ha Nongbah Shillong.
Kine ki 6 ngut ki nongïalehkai Boxing ki kynthup 5 ngut ki dei ki samla Shynrang bad tang kawei ka rangaiehkai Boxing kan mihkhmat ïa ka Ri Bhoi na ka bynta ban leit aireng sha ka lympung ïalehkai Boxing jong ka Meghalaya Game ka ban long ha Nongbah Shillong.
Kitei ki 5 ngut ki rangïalehkai Boxing ki kynthup ïa u samla Willson L.Nonglait (51 Kg), u Samla Kapil Burman (54 Kg) u Samla Biangbok Umbah (57 Kg), u Samla Benjamin Nongrum (63.5 Kg), u Samla Precius Makri (67 Kg) bad ka samla Rikynti Marwein kaba dei tang marwei ka samla kynthei ban leit aireng sha katei ka lympung ban mihkhmat ïa ka Ri Bhoi DistrictKine ki samla ki ban leit aireng lane ban mihkhmat ïa ka Ri Bhoi District sha ka Meghalaya Game ha Nongbah Shillong, ki dei ha ka jingpeit jingkhmih ka Ri Bhoi District Boxing Association bad ka Nongpoh Boxing Club.
Haba leit shim bynta ha katei ka ryngsan ne ka lympung ïalehkai Boxing ha Nongbah Shillong, kin don ruh ki Official ban synrang lang ïa ki ba kynthup ïa u samla Denis Marwein bad ka Samla Mercia Dohling lem bad u Bah Sumarlang Swer, President ka Ri Bhoi District Boxing Association.
Na ka liang u Bah Sumarlang Swer, u la ong ba na ka liang ka Ri Bhoi District Boxing Association bad ka Nongpoh Boxing Club ki la shim khia ban ai ka jinghikai ne ka jingpynkhreh ïa kitei ki samla shuwa ba kin aireng ha katei ka Meghalaya game ha Shillong bad kum ki bor pynïaid ki kyrmen skhem ruh ba kine ki samla kiba la ai jinghikai pyntbit ïa ki kin sa lah ruh ban wan rah ïa ka nam jop kaba long ka burom ym tang ïa ka Ri Bhoi bad ka long ruh ïa ka jylal hi baroh kawei.
Shillong, Ïaïong 28: Ka lympung ïamreh thong kaba la tip ba 10 km Run kaba dei shi bynta ka jingrakhe ïa ka North East Festival, 2022 and Azadi Ka Amrit Mahotsav ka la long ha ka 28 tarik Ïaïong bad bala pynïaid da ka ophis jong Deputy Commissioner, East Khasi Hills District ha ryngkat ka jingïatreilang bad ka District Sports Officer, East Khasi Hills District.
Ïa ka jingpynmareh thong la sdang na Home Guard & Civil Defence Mawdiangdiang ter ter ha Tynring bad pynkut pat ha kajuh ka jaka ha kaba la wan ban ïashim bynta shitrhem naduh kiba la rangbah, ki samla kynthei bad shynrang haduh ki hep kiba rit.
Ha kane ka jingïamreh thong ïa ka nam lahduh ha ka liang ki shynrang la jop da u Hepstarly Lyngkhoi uba la lah ban pyndep ïa ka jingmareh ha ka por 33:03.52 min katba ha ka liang ki kynthei la jop da ka Lyntijingkyrmen K.Jahrin kaba la pyndep ha ka por 43:32.04 min.
U Emphuis Nongrum u wan ha ka kyrdran ba ar da kaba pyndep ha ka por 33:11.59 min bad u Wolbetstar Ramsiej ha ka kyrdan ba lai da kaba pyndep ha ka por 34:18.15 min.
U Saiñkupar Jyrwa u ïoh ïa ka nam nongïamareh ba khynnah tam da kaba pyndep ha ka por 37:24.34 min bad u Bah Ksanbor Kharmawphlang u ïoh ïa ka nam nongïamareh ba la rangbah tam bad pyndep ha ka por 54:36.40 min.
Baroh kine kidei ha ka liang ki shynrang.
Katba ha ka liang ki kynthei ïa ka nam ba ar la jop da ka Marqueenless Ramsiej kaba la pyndep ha ka por 45:24.02 min, ka Claire Jone Jala Kharbhih ïa ka nam ba lai bad pyndep ha ka por 46:01.01 min, ka Charleen Wahlang ka ïoh ïa ka nam nongïalehkai ba khynnah tam kaba la pyndep ruh ha ka por 1:13 min bad ka Medari Tham ka ïoh ïa ka nam kum ka nongïalehkai ba rangbah tam bad ka pyndep ïa ka por mareh thong da 1:36 min.
Ki don ar jait napdeng ki jingpang shini ne ka diabetes, kine ki kynthup katype 1 diabetes bad ka type 2 diabetes.
Kito ki briew kiba don ka type 2diabetes ki dei kiba sakhi halor ka jingkyntait ï aka insulin ha ka met.
Ka met jong ki ka dei kaba pynmih ka insulin hynrei kam shim la treikam bha satia halor jong ka, kito ki briew kiba don kane ka jingpang ki lah ban pynkylla halor ka jingdon ka shini da kaba jied ha ka lynti kaba dei bad ka rukom im jong ki.
Ka jingjied ki jingbam kiba dei hapdeng ba phi don bad ngat ha kane ka jingpang ka dei kaba lah ban ai jingïarap halor ka jingpynbiang ka jingdon ka shini.
Wat hapdeng ba phi don bad ngat ha kane ka jingpang kam da donkam ïaphi ban kiar baroh ki jingbam ba phi bang ban bam.
Hynrei ki don bun ki jingbam kiba tei ba phi lah ban bam.
Phi lah ban kynthup napdeng ki jingbam ba dap da ka jingdon ki nutrient kum ka carb kaba bha, ka fat bad ka protein.
Ki jingbam kiba kynsai lada phi tehlakam hapdeng ba don kane ka jingpang type 2 diabets:Ki jhur : Ki jhur sla jyrngam ka dei kiba dap da ka jingdon ki nutrient ba duna ka calorie.
Kumjuh ruh ki dei kiba dun aka jingdon ka carb kaba suk ban tylliat bad ki jur bha ban don ka fibre.
Kumta ka paw ba ka long kaba donkam ban kynthup ka jingbam jhur kum u Palong, u Salat, u Phul Jyrngam bad kiwei de ki jhur sla jyrngam.
Shuh shuh kine ki jhur ki dei ki thymmei halor ka jingdon ki vitamin bad ki mineral ba kynthup ka vitamin C.Phi lah ban kynthup ban bam kine ki jhur hapdeng ba phi khleh ki jhur bam im, ha ka syrwa ne ki jingbam lang bad u ruti.
Ka Doi : Kane ka long sa kawei pat ka jingbam ba dap da ka jingdon ki nutrient, kane ka jingbam ba ngi ïoh pateng na ki jingri ka dei ka jingbam ba lah ban ai jingmyntoi shibun hapdeng kito kiba don ka type 2 diabetes.
Kane ka doi ka dei kaba lah ban tehlakam halor ka jingkiew ka shini bad pynduna ka jingma ban ngat ha ka jingpang klongsnam.
Phi lah ruh ban kynthup ha ka jingbam lang bad u walnut ne ki sohshiah ban pynjur ka jingmad.
Hynrei pynthikna ba phin ym khleh shini satia namar ka kyntiew halor ka jingdon ka shini ha ka snam.
Ki Soh eh snep : Kine ki soh bad ki syieng ki dei kiba bang bad kiba lah ban tei ha ka liang ka koit ka khiah bad ki long kiba bha lada phi jied ban bam kum ki jingbam kai.
Baroh napdeng kine ki jait soh ki dei kiba don ka fiber bad ki duna ka jingdon ka carb kaba jem.
Kumta ka long kaba bha ban kynthup hapdeng ka jingjied kine ki jingbam ba kynthup naduh u soh khyllam, u cashew, ki symbai chia bad symbai flax napdeng kiwei de.
Ki jingbam ba phi donkam ban kiar hapdeng ba phi don ka type 2 diabetes :Ki jingdih ba thiang : Kine ki jingdih ba kynthup naduh ki jingdih pyngngad, ki jingdih ba aibor, ki umsoh ba la pynkhreh lypa ki dei napdeng ki jingdih kiba sniew tam hapdeng kito kiba don kane ka jingpang.
Ki dei kiba ym don jingtei satia ha ka liang ka koit ka khiah bad ki lah ban ktah kylla ha ka liang ka koit ka khiah jongphi.
Kine ki jingdih ki dei kiba dap da ka jingdon ki fructose, kiba paw ba ki dei kiba don ka jingïadei kaba jur halor ka jingkyntait ka met ban pyndonkam ka insulin.
Ka jingjied kaba bha ka kynthup ka jingbam ki soh bad dih ka um ba la saiñ hi na ki jhur, ka um snepkor bad ka um sohjew.
Ka Trans fats : Ka Trans fats ka dei ka unsaturated fats kaba ju paw halor ka jingdon jingïadei bad ka jingkiew ka jinglong tyrha, ka jingkyntait ka met ban pyndonkam ka insulin, ka kyntiew halor ka jingdon ka fat ha ka kpoh bad ka jingpang klongsnam.
Kumta ka long kaba donkam ban kiar na ki jingbam ba jur ka jingdon ka trans fats.
Kine ki kynthup ki cakes, ki biskit, ki mit mit, donut bad ki cookies.
Shillong, Ïaiong 28: Ka Jylla mynta ka don sa 5 ngut ki briew ba dang pang Covid-19 ne ki active case.
Satang 2 tylli ki District kiba dang don mynta ïa ki nongpang bad kine ki dei ka Ri-Bhoi-2 ngut bad East Khasi Hills-3.
Ha kine ki arphew saw kynta bala leit noh, 2ngut ki briew kila ïabit thymmai ïa ka jingpang hynrei ym shym la don satia kiba nang koit.
Ka jingdon jong kiba ïap haduh mynta kala kot 1593 ngut.
Haduh 93797 ngut ki briew kila ïabit ïa kane ka jingpang ha kine ki laisnem tam mynta hynrei haduh 92199 ngut kila ïoh pat ïa ka jingkoit.
Nongstoiñ, Ïaïong, 28: Ka sngi balang jong kane ka taïew ka dei ka sngi ban sah jingkynmaw ha ka history jong ka General Nursing and Midwifery (GNM) Students of GNM School of Nursing, Nongstoiñ kaba dei ruh ka skul pule nos kaba nyngkong tam ha ka jylla, ha kaba ar phew ngut ki samla kiba la wan ban shah pyntbit ki la pyndep ïa ka jingpule jong ki bad la dep pynsmai ïa ki shuwa ba kin leit sha ki jaka trei ba ka sorkar kan sa phah ïa ki ha ki jaka bapher bapher hapoh ka jylla bad ka District na ka bynta ban ai ka jingshakri ïa ki paitbah.
Kum ka dak jong ka jingpynsmai la thang ïa ki mombati ha kaba u Doctor Z Marak MS Civil Hospital, Nongstoin, kong B Thabah Registrar Megalaya Nursing Council, kong V Syiemlieh Retired Assistant Director National awardee kong DH Lymba, Principal GNM School Of Nursing (GNMSON), kong S Pala Vice Principal GNMSON, Tutors kong I Dohtdong bad kiwei kiwei.
U Doctor Z Marak haba ai jingkren u la ong ba ka ka jingthang ïa ki mombati, ka long kum ka nuksa ba kitei ki samla kiba la pyntbit na ka bynta ban shakri ïa ki paitbah, kin shim ïa ka jingkitkhlieh ym tang na ka bynta ban ai ka jingkoit jingkhiah, hynrei ba in long kum ka jingshai na ka bynta jong uwei pa uwei u nongshong shnong bad ha baroh ki liang khamtam ha ka jingim ba man la ka sngi.
U la kyntu ruh ïa ki ba kim dei ban kmen tang namar ba ki lah ban ai ka jingkoit jingkhiah ïa ki nongpang, hynrei ba kin pynpynkhiah ruh ïa ki mynsiem bad ki jingmut jingpyrkhat jong kito kiba donkam.
U la pynkynmaw ruh ba kim dei ban pynsyrwa kai ïa ka por ka jong ki, hynrei ba kin pynleit jingmut ha kaei kaba ki la dep pule ha ka jaka pyntbit bad ki dei ruh ban long kiba smat ba sting bad kin kiar na ki jingmlien ban shong jaituh, hynrei namar shisien ba la kyrni ka jingjaituh ka pyntlot ïa ka jabieng bad ka jingmut jingpyrkhat.
U la pynkynmaw ruh ba ka ktien ki riew stad ka ong “Ka jabieng ba jaituh ka dei ka shlem jong u bymman".
Ha kane ka sngi la ïoh ruh ïa ka jingkren khublei bad ai mynsiem ïa kitei ki samla da u bah K Rynjah, M Warshong, Kong D H Lymba, Kong V Syiemlieh, Kong B Thabah bad ka kong Anidha Ch Marak 1st year GNM student ka la ai ïa ka jingkren khublei.
Khatsaw tylli ki snem kila ïaid ba ka Sorkar Jylla kala rai ban thaw ïa ka Directorate of Prosecution, ka Tnad ka ban khmih ïa ki kam ki jam ban pynïoh ïa ka jingbishar kaba hok ïa u paid Nongshongshnong ha ka lynti jong ka Aiñ khamtam haba ïohi ba ki kam bymman hapoh ka Jylla kila nang kïew nang kïew katba nang tyllun ki snem katba ka jingpynngat sajia ïa ki nongleh bymman pat kala nang hïar arsut ha baroh ki kam bymman.
U Lat ka Jylla lyngba ka Notification ba la pynmih ha ka 15 tarik Iaïong, 2008, ula mynjur ïa ka jingpynkha ïa ka Directorate of Prosecution hapoh ka Jylla hynrei tip shuh kaei ka daw ba ka Sorkar Jylla ka kheiñ sting bad ka rai kala shu kut tang ha ka jingthoh bala sop pumpum mynta ha Secretariat.
Kumba long ha kiwei ki Jylla, ka Directorate of Prosecution ka hap hapoh ka Tnad Law & Justice namar kat kum ka CrPC la kdew shai ruh ba u brïew ba khlieh ïa ka Directorate u dei ban long da ki rïewshemphang aiñ.
Hynrei hangne kat kum ba sngewthuh la mih ka jingïapher jingmut haba ïadei bad ka jingpynkha ïa kane ka Directorate ban pynhap ïa ka ha kano ka Tnad la kan dei hapoh ka Home (Police) ne ka Tnad Aiñ ne Law Deptt ka Jylla.
Imat kane ka jingïapher jingmut haduh mynta ym shym la lah satia ban pynbeit haduh ba ka jingpynkha ïa ka Directorate kala shu sahkut bad khlem lah pyntyllun shakhmat ïa ka kam.
Kat kum ka plan jong ka Sorkar Jylla ha ki snem bala leit noh, ka Directorate of Prosecution kan shim ka jingkitkhlieh ha ka ban pynïaid ïa baroh ki jingïasaid ha ki Ïingkashari jong ka Jylla bad kan don ruh ïa ka hok ban bishar ïa ki sakhi ha baroh ki case shuwa ban rah ïa ki hakhmat ki Ïingkashari-kaba mut ba kane ka Tnad kan shong bishar ïa ki sakhi sabut bala lum da ki Pulit bad ki kyndon Aiñ kaba ki Nongïasaid Aiñ kin ïasaid hapoh ki Ïingkashari ban pynthikna ba ki lanot kin ïoh ïa ka jingbishar ba hok.
Ym don ba lah ban len ba ka kam bymman ha Jylla kala kïew shaba palat liam la ngi kren ïa ka kam rahbor, kam leh be-ijot, kam pynïap brïew, kam tuh kam thiem ne kiwei kiwei hynrei haba bishar pat ïa ka jingpynsajia ba ki Nongleh kam bymman ki ngat, ym sngew lah ngeit ba ka jingdon jong kiba shah pynsajia ha manla ki jait kam bymman, ka long kaba duna shaba palat.
Kane lehse ka lah ban dei ka daw kaba nang pynshlur ïa ki rïew bymman ban shim kabu ïa ka jingdkoh ka Aiñ bad kaba pynlong ïa ki ban nym tïeng nym smiej ïa ki kynjri pynsajia ne ka bor jong ka Aiñ.
Haba nujor ïa ki kam bymman bad ki jingpynsajia ba ki nongleh bymman ki ngat ha ki snem bala leit noh, ka ithamula shisha ban ïohi ba ki jingpynsajia ki kot tang hapdeng 8 haduh 10%.
Na ka statistic jong ki Pulit kaba dei tang jong u snem 2014-2015, 2015-2016 la shem ba ki kam bymman kiba jia ha une u snem ka kot haduh 3983 tylli hynrei haba peit pat ïa ki rïew bymman ba shah pynngat ha ki jinpynsajia ka ong tang 254 ngut.
Ha une u snem, haduh 118 tylli ki kam leh beijor la register case da ki pulit hynrei napdeng kine, tang 12 tylli ki case la pynngat ha ka jingpynsajia kaba long tang hapoh 10%.
Ka jingngat pynsajia ïa kiba rahbor ïa ki Kynthei bad Khynnah ka long da u Nod ba heh (0) napdeng ki 38 tylli ki case bala register bad tang uwei uba ngat pynsajia na kiba jrong kti ïa ki Kynthei napdeng ki 128 tylli ki case.
Kane ka Statistic ki Pulit ka dei ka sakhi ba haduh katno ka tlot ka rukom tian bishar ïa ki Nongleh kam bymman hapoh ka Jylla.
Balei ka jingtian bishar ka tlot?.
Don mo ba kylli ïa kane?.
Haba khmih ïa ka rukom pynïaid ïa ka jingtian bishar aiñ ha Jylla ba ïadei bad ki kam bymman, ka Jylla hi ka shanïoh tylli beit tang ha ki Pulit ba kin pyndep ïa ka jingtohkit ym tip la ka dei kaba biang ne kaba dkoh bad kaba kut pat la shanïoh sa ha ki Pulic Prosecutor ne ki Assistant Public Prosecutor ba kin pyndep ïa ka kam ban ieiñg ïasaid ïa ki case bala wanrah da ki Pulit ym tip la ki dei kiba biang ki sakhi satar ne kiba dkoh.
Baroh shikatta hi la ju mih ki jing kynnoh ba kdew kti beit tang sha ki jingduna jong ki Pulit ha ka rukom tohkit hynrei ki katto katne ki mukotduma kiba mih kila pyni ruh ba ka jingduna kam dei lut tang jong ki Pulit hynrei wat ki Nongïasaid Aiñ ruh hap ban kynnoh namar ka jingduna ba don ha ki.
Ka polici jong ka Sorkar ban thungkam ïa ki Nongïasaid Aiñ Sorkar ne kita ki Public Prosecutor bad Assistant Prosecutor ha Jylla ka long kaba sammut bha ha kaba la shem ba ka Sorkar kala shu thung mata madei khlem da pynshong nongrim ïa ka jingshem phang (experience), ka rta ba ki shakri (practice) bad ki case ba kila pyndep.
Kumba long mynta, ki Nongïasaid Aiñ Sorkar kiba bun hi ki dei kiba dang ïasaid aiñ dang lai snem haduh san snem duh bad kumno yn khmih lynti ïa kine ki Nongïasaid Aiñ ba kin ïakhun mukotduma pyrshah ïa ki nongïasaid Aiñ ba radbah ne ki Giant.
Ïa kane ka polici la dei ban pynkylla mardor khnang ban ïohi ïa u soh ka jingkylla ha ka jingpynïoh ïa ka jingbishar ba hok ïa u paid nongshongshnong.
Ïa kine ki jingduna bad ki jingdkoh baroh lah ban tehlakam da ka Sorkar Jylla da kaba wanrah ïa ka Directorate of Prosecution bad pynlong ïa kane ka Directorate kaba treikam pura, ka ban don la ki jong ki nongïasaid Aiñ kiba thikna bad kiba shemphang bala jied kyrpang.
Kane ka dei kawei ka lynti kaba lah ban tehlakam ïa ka jingjyllei ki kam bymman hapoh ka Jylla namar ka ju long ka rukom haba tip hi ba ka jingpynsajia ba tyngeh ka ap hakhmat, mano bym salia bad pyrkhar arsien shuwa ban shim ïa ka sienjam.
Shillong, Iaiong 28 : Ka Shillong ka dei ka nongbah ba la wan ïuhkjat u Swami Vivekananda, u riewkhuid ba khraw tam jong ka India, ha ka por ba dang sdang ki spah snem ba 20.
U la plié ïa ka Quinton Memorial Hall ha ka 27 tarik u Iaiong 1901 ha kajuh ka jaka ba ka Ramakrishna Mission Vivekananda Cultural Centre ka ïeng mynta bad u la ai jingkren ha kane ka jaka sha ki paidbah.
Kum shi bynta ka prokram ba lai sngi (27, 28, bad 30 tarik u Iaiong 2022) ban rakhe ïa ka jingdap 121 snem, la pynlong ïa ka prokram ba man u snem jong ki Computer Training badLanguages Unit ha ar tylli ki bynta ha ka 27 tarik u Iaiong.
ïa ka bynta ba mynstep la sdang ha ka por 9:30 ha kaba la leit buh syntiew ha u mot jong u Swami Vivekananda da u Swami Sukhananda, Secretary, Ramakrishna Mission, Bhuj, Gujarat, bad Dr Nalin Mehta, Director, NEIGRIHMS bad Swami Hitakamananda, Secretary,Ramakrishna Mission, Shillong.
La bud da ka jingpyllait ïa ka kot “Ka Jingshai" – The Light Jyoti Volume: 3 Issue:1.
La pynkup burom ruh ïa katto katne ngut kiba noh synniang sha kane ka kot kum u bah Sumar Sing Sawian, u Bikram Bir Thapa, kong Silbi Passah, bah Raphael Warjri, Dr Moushumi Dey, Dr Anita Panda, kong Bijoya Sawian, u Tanmoy Dasgupta, bad u bah Hammarsing L Kharhmar.
Ka Ananya S Guha kaba long ka dkhot jong ka editorial board kam shym la lah ban ïadon bynta lang namar ka jingshitom.
Ka khusnam Vivekananda Award of Excellenceïa ka khusnam Vivekananda Award of Excellence la ai sha u bah Robertson Thankhiew uba lanoh synniang bha sha ka Ramakrishna Mission Vivekananda Cultural Centre.
Kane ka khusnam ka long lyngba ka jingthoh bad ka song tyngka kaba kot sha ka T.15,000.
Ka bynta kaba mynstepïa ka prokram la sdang ha auditorium lyngba ka jingrwai ïa kawei ka jingrwai Khasi, ba la bud da ka jingai jingkren plié da u Swami Hitakamanandaji Maharaj, Secretary Ramakrishna Mission, Shillong ha kaba u la ai mynsiem ïa ki samla da kaba ong ba lada ka don kano kano ka bor kaba pynïasoh ïa ki jingim kiba ïapher bak- la- bak, kane ka dei ka jingïatylli hapdeng ki jingïapher.
Ha ka jingkren jong u, u Swami Sukhananda u la ai mynsiem ïa ki samla lyngba ki jingïathuh khana jong u shaphang ka jinglenlade na ka bynta ka ri.
U la ong ba ka Bharat Mata ka kwah ïa ki briew ba kin len lade na ka bynta jong ka.
U kongsan jong kane ka bynta jong ka prokram, u Prof (Dr) Nalin Mehta, Director, NEIGRIHMS u la batai shaphang ki jingshem jong u ha kylleng ka pyrthei bad u la ong ba ka ‘jingieid ïa kiwei ka dei ka jingieid ïa u Blei’, kumba la ong teng da u Swami Vivekananda.
Ka bynta nohphai sngiHa ka bynta nohphai sngi kaba la sdang ha ka por 2:30, u kongsan, u Dr V K Mishra, Director, ICAR Shillong, u la batai shaphang ki jinghikai jong u Swami Vivekananda kiba ong ba kajingngeit ha ka hok ka long kaba kyntang bad kane kam pher lada u briew u bud ïa kano kano ka jingngeit.
U Br Amalachaitanya na Ramakrishna Math, Udbodhan, uba long u symbud kongsan jong kane ka bynta jong ka prokram u la kyntu ïa ki samla pule ba kin ïaleh ban kot sha ka jingjop kaba ki lah ban ïoh lyngba ka jingtrei shitom, ka jingpyrkhat ïa kiwei bad ka jingskhem jingmut.
Hadien kine ki bynta jong ka prokram, la don ka prokram kolshor ha kaba la pyni ïa ki rukom ki dustur jong ki briew ka India, khamtam ki jaitbynriew ka thaiñ shatei lammihngi.
Kumba 1800 ngut ki samla pule ki la ïashim bynta ha kane ka prokram.
Rambrai, Ïaiong, 28: Ka Federation of Khasi Jaiñtia & Garo People Rambrai Circle ha ka 23.04.2022 ka la hiar sha ka Shnong Marwa, ban pynskhem ïa ka unit ka ba thymmai ha katei ka shnong, ha kaba la pynïaid ïa ka jingïalang da u bah Robert Benison Wahlang Cheif Organiser FKJGP Rambrai Circle.
Katba ki nongkren lyngkot ha katei ka sngi ki kynthup u Samla Pynshai Kharbani Incharge Information secretary FKJGP West Khasi Hill, u bah Shanbor Nongphud General Secretary FKJGP Rambrai Circle, u sordar ka shnong Marwa bad kiwei kiwei.
Ki nongkren ha katei ka sngi ki la pynpaw ïa ka juh ka sur ba ka FKJGP kan long kawei na ki sengbhalang kaba ai ïa ka jingshakri ïa ka dong ka thaiñ bad ïa ka jaitbynriew.
Ha kane ka sngi la pynskhem bad pyntïan smai ïa ki nongïalam ba thymmai jong ka FKJGP Marwa unit da u President ka FKJGP Rambrai Circle u Bah Jistarland Lyngkhoi.
Ki Nongïalam jong ka FKJGP Marwa Unit ki kynthup ïa u President u samla Kordorlang Syiemsad, Vice President u samla Phastar Marngar, General Secretary u samla Synjaibor Maram, Assistant Secretary u samla Bansiewdor Maram,Chief Organiser Secretary u samla Gilbert Lyngdoh bad kiwei kiwei.
Haba ai jingkren kyntu kynpham u Bah Jistarland u la pynpaw ïa ka jingkyrmen ba ki khun samla ha kylleng ka thaiñ Rambrai ki la angnud ban shakri ïa ka thaiñ Rambrai lyngba ka FKJGP.U la ong ba kum ki dkhot kiba thymmai ki dei ban long ki ba trei hok, ki ba shlur bad ki ban don ka mynsiem ïaleh na ka bynta ka jingbha jong ka dong ka thaiñ.
Kum ki samla nongïalam ka thong ba ha khmat jong ka FKJGP ka long ban ïai dawa na ka Sorkar ban ïoh noh la ka jong ka C&RD Block ha Rambrai, kumba ki paitbah jong ka thaiñ Rambrai ki la angnud la slem.
U la ai mynsiem shakri kan ïai kyrsoi ha iwei pa iwei ki khun samla bad ki nongshong shnong jong ka thaiñ.
Nongstoiñ, Ïaïong 28: Ka jingtrei torti jong u kontraktor u ba la tip kyrteng kum u bah Peter Jyrwa ïa ka surok kaba la mang pisa lyngba ka Pradhan Matri Garmsadak Yojana (PMGSY) na ka shnong Sopian haduh Diwah, kaba ïaid lyngba ka shnong Domkohsam, ka la pynlong ïa ki nongshong shnong ba kin ym hun.
Kumta ki nongïalam bad ki dkhot jong ka Federation of Khasi Jaiñtia & Garo People Domkohsam Unit ryngkat ki nongïalam jong ka Nongstoiñ circle, mynta ka sngi palei ki la hiar ban leit jurip, ha kaba ki la lap ba ka jingsiang rong ïa katei ka surok ka long kaba torti haduh katta katta.
La lap ruh ba ki don ki jaka kiba imat tang u mawria ruh um theh hynrei la shu theh tang da ka khyndew bad siang ïa ka rong.
Nalor kata la lap ruh ba ka jingsiang ïa ka rong ka stang tang kum ka kot sada bad lada khynrud da ka kjat suda ruh la pei khyndew.
U samla Ananstar Peiñlang vice president ka FKJGP Nongstoiñ circle, haba ïakren bad ki nongthoh khubor hadien ba la wan jurip ïa katei ka surok, u la ong ba ka seng ka sngew lyngngoh ban ïohi ba kiba bun ki kontraktor kiba pyntrei ïa ki surok kim ju bud kat kum ki kyndon ba la bthah da ka sorkar, hynrei tang na ka bynta ban ïoh nong ïalade ki trei torti bad trei tang dep khlem pyrkhat lem ïa ka jingeh jong ki paitbah hadien habud.
Nalor kata u la ong ruh ba imat kiba bun ki kontraktor ki wanrah da ki nongbylla ki bym pat tbit ban trei namar katba hukum u kontraktor ki shu kohnguh beit.
U la ong ba ha ka jingshisha ka surok ka dei kaba kongsan bha na ka bynta ka roi ka par bad ka kamai kajih jong ki nongshong shnong, hynrei lada ki kontraktor kiba pyntrei kim kheiñ snep kumne, kan ym don jingmut satia wat lada ki kam pynroi kin wan katno katno ruh.
Mawkyrwat, Ïaïong, 28: Ka long kaei kaei kaba pynduh mynsiem na ka bynta ki paidbah nongrep jong ki shnong kiba hapoh ka South West Khasi Hills District ha kaba mynta ka kynti ki la ïa kynduh jingeh ha ka liang ka rep ka riang namar la ïohi ba ki khñiang ki la bam duh khoit ïa u jyntang phan la ka long ïa u phan ba ki thung ha pynthor kba ne wat ha ki kper ruh.
Katkum ka jingïoh lum jingtip na ki katto katne ki nongrep, la ong ba kane ka jingshah pynjot jong ki jingthung kum u phan ha kaba kita ki kynja khñiang ki la wan ban bam duh ïa ki sla bad u jyntang phan ka long tang mynta u snem.
“Ha ki snem kiba la leit kam da jur than, hynrei ha une u snem 2022 pat ka la long shaba palat bad ka jur bha ka jingshah pynjot", ong ki nongrep.
Haba kren ha ki nongthoh khubor na ka liang ka kong Korda Ramsiej bad u bah S.Lyngkhoi kiba na ka shnong Pyndensakwang, South West Khasi Hills District ki la ïathuh ba kum kane ka jingjia ba shah bam duh u jyntang phan ha ki kynja khñiang ka jur bha tang mynta u snem bad ha ki snem kiba la leit une u khñiang u don, tangba u kham duna.
“Lada ka long kumne ma ngi ki nongrep ngin sa duh nong bad duh ruh wat ban buh ïa ki symbai phan na ka bynta ban thung pat ha ka snem ka ban sa wan", ka la ong.
Ki la ong ruh ba lada ka long tang kumne, kum ki nongrep kin sa don hapdeng ki jingeh ha kaba kim lah shuh ban pyndap pynbiang ïa ki jingdonkam ha ïing ha sem, namar ha ki snem kiba la leit kum ki nongrep lyngba kane ka kam ki ju ïoh ban bsa ïa ka ïing ka sem, ban pynthied ïa ki kot pule ne wat ban phah skul ïa ki khun ki kti.
Kumta lada long kaba lah na ka liang ka sorkar kan sngewbha ban ai jingïarap lem ïa ki nongrep phan da kino kino ki lad ki lynti ban pynïap ïa kine ki khñiang khnang ba kan nym don kano kano ka jingeh ïa ki nongrep ban pyntyllun ïa kane ka kam rep phan ha ki snem ki ban sa wan.
Riangdo, Ïaiong, 28: Hadien ba ka District Council lyngba ka 15th Finance Commission 2020-21 ka la mang tyngka kumba 2 klur ban shna ïa ka Super Market ha Riangdo, mynta pat ki paidbah jong ka thaiñ ki la sakhi ba ka jingpyntrei ïa katei ka iew ka la ïaid shakhmat bad bun ruh ki la khmih lynti ba hapoh ar snem yn lah ban pyndep noh.
Ha ka jingïakren bad ki nongthoh khubor, u Bah Spingshon Mawlieh, Finance Secretary ka Lyngngam Nongtrai Multipurpose Co-operative Society, u la ong ba kane ka scheme ka wan na ka KHADC lyngba u MDC ka thaiñ u Bah Gigur Myrthong bad la tei ïa katei ka iew ha ka jaka jong ka Society kaba don ha syndah ka iew Riangdo.
U la ong ba jingïoh ïa katei ka scheme lyngba ka District Council kan sa long ka jingkyrkhu ba khraw ïa ki paidbah, ba kin ïoh ban ïa die ïa thied ïa ki mar ki mata ha katei ka jaka bad kumjuh ban wanrah ïa ka jingkylluid ïa ka iew Rïangdo da kaba pynlong ruh ïa ka jaka ieng kali ha katei ka jaka.
Na ka liang utei u rangbah u la ai khublei ïa ka KHADC khamtam ïa u MDC ka thaiñ, u ba la lah ban pynurlong ban pynïoh ïa katei ka scheme.
U la pynpaw ruh ba kane ka dei ka sien ba nyngkong bad kan long ka jingkyrkhu ïa ki paidbah namar ka jingïoh ïa ka Super Market hapoh ka Mawshynrut Civil-Sub Division.
U la kyntu ïa ki paidbah bad ïa baroh ki dkhot jong ka society ba kin ai ka jingïatreilang ban nang kyntiew ïa ki kam pynroi ha ka dong ka thaiñ.
Jowai, Ïaïong 28: Ka ophis treikam jong ka Krishi Vigyan Kendra (KVK), Jaiñtia Hills ha ryngkat ka jingïatreilang ka Agricultural Technology Management Agency (ATMA), West Jaiñtia Hills ha kane ka 26 tarik u Ïaïong kila pynlong ïa ka ‘Kisan Bhagidari, Prathmikta Hamari Campaign’ shi bynta na ka jingrakhie ïa ka 75 snem ne ka ‘Azadi Ka Amrit Mahotsav’ ha KVK Campus Wahiajier.
Na ka liang u Dr.D.Pasweth, Senior Scientist & Head, KVK Jaiñtia Hills ha ka jingkren lamphrang ula pynsngew halor ki kam kiba ka ophis kala dep ban ai jinghikai sha ki nongrep bad ha ka juh ka por ki la long kiba jop lyngba da ka jingïatreilang jong ka sorkar jylla bad ka sorkar kmie.
U ma S.Syngkon, Agriculture Development Officer (ADO), West Jaiñtia Hills ula ai ki jingtip shaphang ka PM Kisan Schemes bad kumjuh shaphang ka jingdonkam jong ki nongrep ban don ïa ki ID khnang ban ïoh jingmyntoi na ki skim sorkar.
Ha kane ka sngi la sam ruh ïaka khusnam sha u Foster Kharsahnoh uwei na ki nongrep ba paw bha na ka shnong Sohphoh kaba hap hapoh ka Thadlaskeiñ Block, ba la aiti da ka kong L.Lakiang, PD, ATMA West Jaiñtia Hills uba la lah ban pynmih shibun u Tit, kumjuh ka kam ri syiar, ka kam ri sniang bad ka kam rep jhur.
Ki Nongrep kila ïoh jinghikai ruh ha kaba ïadei bad ka juk (Science) ba la batai bniah shapang ka rukom rep da u ma H.Papang, bad ka kong B.Kharbamon.
Ha kane ka sngi la pyni bad batai shaphang ka kam rep kam riang da kaba pyndonkam ïa kor ki bor bad ka jingsam ïa ki symbai, ha kane ka sngi ki nongrep ka thaiñ kiba la don haduh 94 ngut kila wan ïashim bynta lang ha katei ka prokram lem bad ki ophisar na ki tnad sorkar.
Jowai, Ïaïong 28: Ka Society for Urban and Rural Empower-ment (SURE) haka ryngkat ka jingïatreilang bad ka ophis jong u Deputy Commissioner Jowai, ïa kaba la pynbit pynbiang da ka District Skill Development Officer ka Meghalaya State Skill Development Society, West Jañtia hills hynnin ka sngi balang kila plie donburom ïa ka Skill Training na ka bynta ki nong shong shnong jong ka Nongtalang.
Haba kren lamkhmat ha kane ka jingïalang u Dr.H.H.Mohrmen uba long u nongïalam jong ka SURE ula ïathuh ruh ba ïa kane ka training la kyrshan pisa da ka tnat Border Area Develop ment West Jaiñtia Hills.
Shuh shuh u Dr Mohrmen ula batai ba kin don artylli ki jait kam kiba ka seng kan ai jinghikai ha kane ka training kawei ka dei ka Food Processing bad kawei pat ka dei ka Fast Food bad ka jinghtmu ka long ba kan long ka lad ïohkam ïohjam ïa ki samla kiba pyndep ïa kane ka training.
Kane ka training kan long tang naka bynta ki nongshong shnong kiba don ha ki khappud jong ka jylla bad ka Bangladesh.
Ka Seng kan pynlong ruh sa artylli kiba kum kine ki training ha Darang bad ha Nongbareh bad ïa ka assessment bad ka jingai syrnot ïa ki nongwan training yn leh da ka tnat Food and Nutrition jong ka Martin Luther Christian University, Shillong.
Ha kane ka training yn hikai ruh ha kaba ïadei bad ka kam kumno ban sengkam sengjam (entrepreneurship) bad kumjuh ruh kumno ba ki nongseng kam kin pan ram na ki bank bad kumno ba kin ïoh ïa ka FSSAI certificate.
Ula ïathuh ruh ba dang shen ka sorkar lyngba ka Meghalaya State Skill Development Society kaba hap hapoh ka tnat Labour ka ïathuh ïa ka SURE (empanelled) kum kawei na ki seng kaba ka sorkar kan ïatreilang ha kaba ïa dei bad ki kam pyntbit ïa ki sap trei sap ktah jong ki samla.
U Lambhah Kma uba long uwei na ki nongai jinghikai ha kane ka training ula ong ka kam kamai da kaba shet ka dei kaba myntoi bad kaba hap ban trei shitom pat.
Ula kyntu ïa ki nongwan training ki ban shim ïa ka training ba kin shimkhia ïa ka ka jingai jinghikai khnang ba kan long ka jingmyntoi ïa ki hadien habud.
U ma Lambor Suchen uba long u District Skill Development Officer ula ong ba ka sorkar lyngba ka Skill Meghalaya ka thmu ban ai jinghikai ïa ki samla ha kiba bun ki sap trei kiba lah ban long ki lad ïohkam ïohjam.
U Golden Rani Assistant Director Border Area Development ula kyntu ïa kito ki ban shim ïa kane ka training ba kin shimkhia ïa ka kam khnang ba kin long ruh ki nongaikam ïa kiwei pat.
U G.L Chyne Mylliem uba long u EAC ha Amlarem Sub Division ula ai kyrkhu khyrdoh ïa ki nowan shah training.
U Myntri ka kam pohïng, ka pule dangle bad kiwei kiwei ka sorkar Meghalaya u ma Lahkmen Rymbui haka jingkren jong u kum u kongsan ha ka jingïalang plie ïa ka jingai jinghikai (training) ïa ki samla ka thañ khappud ula pynkynmaw ba ka kaba shet jingshet ka dei ka kharkhana kaba heh tam haka pyrthei.
Ïa kane u myntri ula kren ha ka jingïalang kaba la long ha ka dong Banan jong ka shnong Nongtalang kaba hap hapoh ka Amlarem Sub division.
Haba kdew ïa ka jingling kyrpang jong ka thañ ula pynkynmaw ba mynta kila mih shibun ki jaka jngoh kai pyrthei ha ka thañ Amlarem kiba la khring ïa shibun ki nongïaid suwari pyrthei.
Shuh shuh u ma Rymbui ula ong ba haba ki nongwan jngohkai pyrthei ki wan sha ki thañ jong ngi ki kwah ban mad ïa ki jingbam tynrai jong ngi, kumta ula kyntu ïa ki nonwan shim jinghikai ba ki dei ban buh ha ki dukan jong ki ïa ki jingbam tynrai kiba la pynbha bad pynitynnad.
Ula ong ruh ba ki nongwan jngohkai pyrthei ki kwah ruh ban thied ïa kiei kiei kiba kin ai sngewbha ne ki ban long ki dak ban sahkynmaw (souvenir) ïa ka jingwan jong ki sha kano kano ka jaka, kumta ula kyntu ïa nongwan shim training ba kin shna ïa marbam kiba ki nongsuwari pyrthei kin ïoh ban leit lam sha la ki jong ki ïng.
Ha kawei kawei ka training ym ai training haduh sanphew ngut ki briew ha kine ki artylli ki jait kam bad kynthup ïa baroh lai tylli ki jaka ai training, ka seng kan ai training haduh shispah sanphew ngut ki nongshim jinghikai.
Kiwei pat kiba la kren ha kane ka jingïalam ki dei u Rev Enial Lyngdoh Chairman ka Dong Banan, ka Delphine Mystica Bareh bad ka Ilasiewdor Gashnga jong ka SURE.Jowai, Ïaïong 28: Ka ophis jong ka District Legal Service Authority mynta ka sngi ka la sdang ban pynlong ïaka prokram ai jinghikai ba ar sngi ïaki Para Legal Volunteers ka District kaba la long ha Conference Room jong ka ophis u Superintendent of Police ka West Jaiñtia Hills.
Ka jinthmu jong kane ka prokram ai jinghikai ka long shi bynta ban ai jingtip khambniah ïa ki Para Legal Volunteers ka District shaphang ki kyndon ‘ban tip ïa ka aiñ, ka rukom shna aiñ bad ka jingmyntoi ha ka imlang sahlang’.
Ka kong B.Khriam, MJHS, District Session Judge cum Chairperson District Legal Service Authority, Jowai mynta ka sngi haba ai jingkren sha ki ‘Para Legal Volunteers’ kala kyntu ba ki dei ban pyndep hok ïa ka kamram, ban don ka jingkitkhlieh bad ban bteng ïa ka kam ha ka lynti kaba dei.
Na ka liang u B.Lyngdoh, Legal Aid Counsel, u S.Chang san, Additional PP kila pynsngew sha ki ‘Para Legal Volunteers’ halor ka Fundamental Rights, ka kamram jong ki bad ka jingkitkhlieh kum ki nongshong shnong hapoh ka imlang ka sahlang.
Shuh shuh kila batai ruh shaphang shaphang ka Basic Criminal Laws, ki aiñ kiba ïadei bad ki kynthei, ki khynnah.
Kiwei de kiba la wan ban ïadonlang ha kane ka sngi ki kynthup ïa u BDO ka Laskeiñ Block, BDO ka ka Thadlaskeiñ Block bad kiwei kiwei.
Nongpoh, Ïaiong 28: U MLA ka Nongpoh u Bah Mayral Born Syiem ryngkat bad u MDC Bah Balajied Ranee mynta ka sngi kila leit ban sam shikhung ki kam pynroi mynta ka sngi haka thaiñ Marngar naka bynta ban wanrah ïaka roi ka par bad ban kyntiew ïaki shnong ki thaw kumjuh ruh ki skul ha katei ka thaiñ.
Kitei ki kam pynroi bala leit ban aiti da u MLA mynta ka sngi ki kynthup ïaka jingpynheh ïaka skul St.Alfred Secondary School Sarikhushi bala mang lyngba ka skhim SRWP haka jinglut ba T.2 lakh haka bynta ba nyngkong, ka jingshna bad pynbha ïaka iing Dorbar kaba mang T.2 lakh lyngba ka SRWP, ka pisa kumba 1 lakh naka bynta ka jingdonkam jong ka Balang bad kumjuh ruh 100 tylli ki shuki sha ka Marngar Auditorium Construction Committee bad naka liang u MDC ka Nongpoh u Bah Balajied Ranee u la leit ban aiti ïaka work order kaba T.2 lakh sha ka Shrimanta Sanka rdev Committee Marngar naka bynta ban tei ïaka jaka thang briew.
katei ka thaiñ.
Jowai, Ïaïong 28: Ka Hynñiewtrep Integrated Territorial Organization (HITO) Jaiñtia Hills mynta ka sngi ka 28 tarik hapoh ka jingïalam u President samla Lawyerson War ha ryngkat u Organising Secretary Iomiki Passah HITO Jaiñtia kila leit tur shah ophis JIO kaba don ha Jowai ban dawa ban pynbeit ïaka jingthut ka network JIO ha baroh ka Ri-Lum Jaiñtia.
Halor kane ka seng kala ai por hapoh ka 3 sngi ïa katei ka ophis ban leh ïa kaba donkam, lym kumta ka seng kan khang noh shisyndon ïa katei ka office treikam jong ka JIO ha Jowai haka tei ka sngi ki nongïalam ka HITO Jaiñtia kila buh dorkhas ha khmat u Manager JIO bad utei u Manger ula kular ban pynbha noh hapoh 3 sngi.
Ka jingïakynduh bad katei ka ophis jong ka JIO ka dei hadien baki paidbah kila ujor bun bun sien sha katei ka ophis JIO hynrei kim shym la lah ban pynbiang ïaki jingthut jong ka network kaba la buh jingeh ïa ki paidbah ba pyndonkam ïa katei ka Network.
Dei halor katei ka nongrim ka seng kala leit hi ban ïakynduh markhmat ïa ki nongpeit jong katei ka ophis ka JIO ha Jowai, ha ka jingïakren bad u President jong ka seng ula ong ba kan myntoi aiu ïaka tei ka office kan don lada ym lah ban pynbiang ïa network?, ula kynthoh ruh ba ïaki voucher ki pynkiew dor hynrei kim lah pat ban ai ka jingshakri ba biang sha ki paidbah.
Jowai, Ïaïong 28: Shi bynta ban pynkiew ïaka kam rem kam riang jong ki nongrep hapoh ka jylla, mynta ka sngi u MLA ka thaiñ u ma Lahkmen Rymbui ula sam ïa ka pisa da ka Cheque kaba T.64 lak tyngka sha ki 57 tylli ki kynhun treimon sngewbha jong ka Amlarem Block lyngba ka skim FOCUS Programme bad ka MegLAM.Ha kane ka juh ka sngi u Myntri ula ïoh ban plie paidbah ïa ka Collective Marketing Center (CMC) ha shnong Shkenpyrsit kaba la kot T.7 lak tyngka ba la shna kyrpang da ka Integrated Village Cooperative Society (IVCS).
Hashwa kane la don ka jingïalang ba lyngkot bad la ïoh ïa ki kyntien pdiang da u Dr.D.Lyngdoh BDO ka Amlarem, ula pynsngew ruh ba ka shnong Shkenpyrsit ka la kiew bha ha ka kam rem kam riang lyngba ka jingtrei shitom jong ki nongrep ka shnong.
U kongsan ma Lahkmen Rymbui ula pynsngew ba ka sorkar kala pyrshang ban wad ki lad ki lynti halor kynno ban pynkiew ïa ka kam rep kam riang da kaba plie ïa ki lad jingïarap lyngba ki skim bapher bapher khnang ba ki nongrep ka jylla ki lah ban ïoh lyngba ka tnad jong ka rep ka riang.
Shuh shuh u myntri ula pynsngew sha ki nongrep shaphang ki lad bad jingmyntoi kiba lah ban ïoh naka sorkar kiba long kum ki kabu kiba lah ban wan haka dur jong ka skim kiba la tip kum ka Piggery Mission, ka Jackfruit Mission, ka FOCUS Programme bad kiwei.
Ula ai ruh ka jingïaroh ïa ka nongrep ka thaiñ Amlarem Block kila long shisha ki nongrep kiba treishitom met bad mynsiem wat lada ki don ha ka jingduna ka jingstad ha ka pule ka puthi hynrei ïa ki mar rep lah ban ïoh da ki laiphew jait.
Kiwei de kiba ai jingkren ha kane ka sngi ki long u ma C.Najiar uba long u Sub Divisional Agriculture Officer, ka kong D.Syngai ADC ka West Jaiñtia Hills, u ma W.Kyndait na ka Integrated Village Cooperative Society (IVCS).
Jowai, Ïaïong 28: Ka Jaiñtia Student Union (JSU) Syndai Unit hapoh ka jingïalam u General Secretary ka seng u samla Heiplanmiki Tariang ryngkat u Organising Secretary samla Control Suliang lem bad ki katto katne ngut ki dkhot kila leit buh da ka dorkhas ha ophis treikam u Assistance Executive Engineer MePDCL Amlarem Sub-Division bad dawa mardor ban shna thymmai ïa ki Post light bala sniew kiba don ha ka Shnong Syndai West Jaiñtia Hills.
La ïathuh kumba long mynta kine ki Post light kila sarang lut bad don ruh kiba la jan kyllon kiba ap jingma pynban ïa ki paid nongshong shnong khamtam ïa ki thliew ïing kiba don marjan bad kine ki post light, sa kawei ruh ba ka dei ka por lyiur ba jur u slap ka lyer ki lah ban kyllon ha kino kino ki por.
Na ka liang ka seng ka dawa mardor ïa ka Ophis trei kam jong u Assistant Executive Engineer ban leh mardor ïa kaba don kam khnang ban lait na kino kino ki jingjia ba sngewsih.
Nongpoh, Ïaiong 28: Wat hadpeng ka jingduh jingkyrmen hadien ba ka eriong ba jur ka la pynjot bad pynpra noh ïa ka pandal jong ka jingïaseng General Assembly ka Presbyterian Church of India ba la pynbeit ban kan sdang naduh ka 27 tarik u Ïaiong haduh ka 1 tarik u Jymmang 2022, kaba dei ka sngi U Blei bad ka long pat kajingai mynsiem ïa ki bor pynïaid jong kane ka jingïaseng Assembly ha kaba ki paidbah da ka mynsiem jong ka jingsngewkhia ki la wan ban ïa mih paidbah na ka bynta ban maramot ne pynbha biang ïa kane ka pandal jong katei ka jingïasengbah ka Balang Presbyterian ba la pynbeit ban long ha Umroi Madan.
Kum ban pynkynmaw, kane ka Pandal jong ka jingïaseng General Assembly ka Presbyterian Church of India ha ka miet jong ka sngi ba-ar mynta ka taiew ka la shah khyrwit jem ha ka eriong bad kane ka eriongbah ka la pynjot lut ïa baroh ki jingpynriam bad ki jingshna ïa kane ka pandal ba ïa kane ka jingïaseng 44ty General Assembly la pdiang sngewbha da ka Balang Presbyterian Umroi ha ka jingpeit jingkhmih ka Ri Bhoi Presbyterian Synod.
Da ka jingsngewkhia, ban maramot ne pynbha biang ïa kane ka Pandal jingïaseng bah, naduh ka Dorbar Shnong Umroi Umdohbyrthih, Umroi Madan, Umroi Labasan Saro, Umroi Jaiaw bad ka Umroi Nongrah ki la ai ka jingïatrei lang bad kynthup ruh ki paid riewngeit na ki kynhun balang bapher bapher, ka TULBA Ri Bhoi District ki la ai ka jingïatrei lang na ka bynta ban pynbha ïa kane ka Pandal.
Kumba la pyntip da u Tbn.Ever Pynrope na ka Balang Presbyterian Umroi, la ong ba kane ka jingmih ki paidbah nongshong shnong, ki kynhun seng na ka TULBAbad kiwei ki kynhun niam ka la ai mynsiem ïa ki bor pynïaid jong kane ka jingïaseng General Assembly, namar tang u Contractor un nym lah shuh ban pyndep ïa kane ka pandal bad da ka jingïasnoh kti lang ki paidbah ki la rai ban pyndep beit shuwa ka sngi U Blei khnang ba kane ka jingïaseng bah kan ïaid beit kumba la buh.
Na ka liang u Rangbah Shnong ka Umroi, Madan, u Bah Sen Thabah bad u Rangbah Shnong ka Umroi Dohbyrthih, u Bah P.B Sylliang ki la ong ba ka Dorbar Shnong ruh ka sngewsih halor kane ka jingjia bad ym shym la lah leh ei ei pat namar ka dei ka jingktah jong ka bor mariang.
Kitei ki nongïalam Shnong ruh ki la pynpaw ka jingsngew kmen ban ioh pat ba ki paidbah nongshong shnong na kitei ki san tylli ki shnong bad kynthup ruh ki Balang bapher bapher ba don hapoh kitei ki san shnong lem bad ka TULBA na Ri Bhoi ki la kloi ban ai ka jingïatrei lang na ka bynta ban maramot biang ïa kane ka padan ba la shah pynjulor ha ka eriong bad ki kyrmen skhem ruh ba da kajingïasnoh kti lang ki paidbah ne ki kynhun bapher bapher shuwa ka sngi U Blei ki la lah ban pyndep ne pynbit pynbiang ïa katei ka Pandal khnang ba kan nym thud kane ka jingïaseng General Assembly ka Presbyterian Church of India.
Tura, ïaïong: Ka MP ka Tura, ka Agatha K Sangma hynnin ka sngi ka la plie paidbah ïa ka Training Hall jong ka Fisheries Depart ment ha Digri Chiring Fish Seed Farm ka ba ha Duragre ka ba hap hapoh Rongram C&RD Block, hajan Tura, bad ka la sam ruh da ki laitylli ki kali lai shaka sha ki katto katne ki nongri dohkha jong ka West Garo Hills ka ba dei lyngba ka skhim Pradhan Mantri Matsya Sampada Yojna, 2020-2021.
Ha kane ka prokram la ïa don lang ruh u Deputy Commissioner, Ram Singh, ki heh na ka tnat Fisheries Department na baroh ki district ka Garo Hills nalor kiwei pat.
Ha ba kren ha ka jingïalang, ka Agatha ka la ong ba ka jingplie ïa kane ka jaka aijinghikai ne ka training hall ki ba bun ki nongri dohkha jong ka thaiñ kin ïoh shibun ki jingmyntoi, bad ka kyntu ruh ïa ki nongri dohkha jong ka thaiñ ba kin kyntiew da lade ïa lade bad ban pynjur ha ka ba ïadei bad ka kam ri dohkha.
Ka la ong ruh ba ka skhim PMMSY katkum ka jingsngewthuh ka jong ka, ka dei ka sienjam ka ba kongsan bha ba la shim da ka sorkar India bad sorkar jylla hapoh ka jingïalam jong u myntri rangbah u ba la trei shitom na ka bynta ban pyn urlong ïa kine ki jingthmu jong kane ka skhim.
Da ka ba iai ban halor ka jingdonkam ban pynduna ha ka ba ïadei bad ka jingwanrah dohkha na kiwei pat ki jylla, kane ka MP ka la kyntu ïa ki nong ïoh jingmyntoi ki ba la ïoh pdiang ïa kine ki kali ha ryngkat ki synduk thah ba kin trei shitom bad ban sngewthuh halor ki jingan gnud jong ki paidbah ka jylla ha ka ba iadei bad ka jingpynmih dohkha na la ka jong ka jylla.
Kumjuh na ka liang u Deputy Commissioner ka West Garo Hills , u Ram Singh ha ka jingkren u la ong ba ka la don ka jing bym ïahap tara ha ka ba ïadei bad ka jingpyndon kam ïa ka dohkha bad ka jingpynmih ha ka jylla.
U la ong ba ka jingbam dohkha ha ka jylla ka long ka ba jur bha bad ha kajuh ka por ka jingwanrah ïa ki dohkha na shabar ka jylla kum na Andhra Pradesh bad Orissa ruh ka long ka ba jur bha namar ka jingduna palat jong ki nong pynmih dohkha na ka jylla.
Kumta u kyntu jur ïa ki nongri dohkha ba kin ïaleh ban ïada ïa ka mei mariang khamtam ha ka ba ïadei bad ki tyllong um bad ki wah khnang ban lah ban ïada ïa ki jingthaw ki ba im hapoh um.
Shuh shuh ha kane ka sngi la pynlong ruh ïa ka jingpynshai paidbah ha ka ba ïadei bad ka kam ri dohkha bad kiwei pat ki jait jingthaw ki ba im ha um lyngba ki executive assis tant na ka tnat National Fisheries Development Board (NFDB).
Shillong, ïaïong: Ka Deputy Commissioner (Supply), East Khasi Hills, da kane ka pyntip sha ki nong bam rashon jong ka district ba ïa u khaw rashon u ba hap hapoh ka NFSA, Non-NFSA bad u khaw lyngba ka PMGKAY na ka bynta ki NFSA household (longïing) (AAY & PHH) bad ïa u Atta na ka bynta u bnai ïaïong 2022 la pyllait lyngba ki dukan sam rashon.
Ka jingsam ïa u khaw u ba hap hapoh ka NFSA bad Non-NFSA yn pyllait ha ka jingthew ka ba 35 kilo shi card ha ka dor T.3/- shi kilo na ka bynta ki ba don ïa ka card AAY , 5 kilo shi khlieh ha ka dor T.3/- shi kilo na ka bynta ki ba don ïa ka card PHH bad 7.215 kilo shi ïing ha ka dor T.12.70/- – Rs.13.00/- shi kilo na ka bynta ki nong ïoh jingmyntoi na ka Non-NFSA.Katba ïa u khaw u ba hap hapoh ka PMGKAY na ka bynta ki NFSA households (AAY bad PHH) yn sam khlem da donkam ban siew pisa ha ka jingthew ka ba 5 kilo shi khlieh.
ïa u Atta yn sam ha ka jingthew ka ba 5 kilo shi card ha ki jaka sor bad 3 kilo shi card ha ki thaiñ nongkyndong ha ka dor T.10.50/- shi kilo.
Kino kino ki bym sam ïa kine ki mar bam lane ki ba sam duna ne da ki bym bha dei ïa ka ban pyntip mordor sha ka ophis jong ka DC (Supply), East Khasi Hills, Shillong.
Shillong, Iaiong 28 : U Myntri Rangbah duh ka ri u Narendra Modi haba kren mynta ka sngi ha ka jingleit jngoh ïa ka Dephu, Karbi Anglong u la ong ba ka jingïasoi soskular ne Memorandum of Understanding (MoU) hapdeng ka Meghalaya bad Assam na ka bynta ban pynbeit ïa u pud u sam kaba la sahteng la 50 snem mynta kan long kum ka nuksa ban ai mynsiem ïa kiwei ki jylla ruh ban ïapynbeit ïa u pud u sam jongki.
Ha kane ka jingleit jngoh ba shisngi ïa ka Diphu u la buh maw nongrim ïa kiba bun tylli ki projek kiba shongdor haduh 500 klur tyngka kiba kynthup ïa ka Veterinary College ha Diphu bad ka Degree College ha West Karbi Anglong bad ka Agricultural College ha Kolonga.
U la hiar ha ka kad liengsuiñ Dimapur bad na katei ka jaka u la her da ka Helikopter sha Diphu bad kren ha ka jingïalang paidbah.
Haba kren haka jingïalang u la ong ba ki jylla kiba don ar tylli ki enjin ka kam ruh ka kloi bha.
U la ong ba ha u snem ba la dep kiba bun ki kynhun kieng atiar ki la ïasoi iaka Bodo Accord ban pynneh ïa ka jingshongsuk shongsaiñ.
U la ong ba dang shen la weng noh ïa ka Armed Forces (Special Powers) Act na ki 23 tylli ki district jongka Assam.
Dei hangne ruh ba ula ong “ Ka jingïasoi soskular pynbeit pud hapdeng ka Meghalaya bad Assam ka long da ka mynsiem Sabka Saatth Sabka Vikas bad lyngba kane khlem pep kin lah ban pynbeit ïa u pud u sam bad kane kan long ruh ka jingai mynsiem ïa kiwei pat ki jylla ruh".
Mynta ka sngi ula plie ruh da ka video conference ïa ki 7 tylli ki cancer hospital ha Assam bad kine ki dei ki ban don ha Dibrugarh, Barpeta, Tezpur, Jorhat, Lakhimpur, Kokrajhar bad Darrang.
Shillong, ïaïong, 28: Uwei u nongniah trok ïa uba la tip kyrteng kum u Bah John Richard Syiemlieh u la mynsaw na ki bynta jong ka khlieh hadien ba u la shah kawang da ki maw ha ki nongap jong ka khyrdop khrong khajna kaba don ha Manai Ladmeri, kaba hap ha Eastern West Khasi Hills District.
Kane ka la jia ha ka 6 tarik mynta u bnai Ïaiong ha ka por 7:00 baje janmiet.
Katkum ka ejahar ba la mudui sha ki Pulit jong ka Mairang Police Station, la ong ba u Bah John Syiemlieh katba u dang wan kit shyiap na ka thaiñ Markasa da ka Trok kaba don ïa u nombar ML-10-9638 bad ïa ka khajna kit shyiap ula dep siew ha ka khyrdop kaba don ha Markasa.
Hynrei ynda la poi ha Ladmeri, ki nongkhrong khajna ki la dawa beit ba u dei ban siew 400 tyngka bad kyntait ruh ban ïakren wat hadien ba u ladep pynshai ba u ladep siew ha ka khyrdop kaba don ha Markasa.
Ha ka jingïakren bad ki lad pathai khubor ha ka sngi Palei, u Bah John Syiemlieh u la ïathuh ba u la tyrwa T.200 ban pyllait ïa ka trok, hynrei kine ki nongkhrong khajna ha Ladmeri ki la kyntait ban pdiang ïa ka pisa bad ki la kawang da ki maw ïa u na khlieh bad ha ka jingbym tip- briew shuh, ka kali ka la leit tur sha ka kynroh bad lait thaw na ka jingnoh sha riat.
Ha kaba ïadei bad kane, ka Meghalaya Commercial Truck Owners and Drivers Association (MCTODA) ka la dawa ïa ka Khasi Hills Autonomous District Council (KHADC) ba ka dei ban leh eiei halor kane ka jingjia bad dawa ruh ïa ki bor jong ka aiñ ban kem mardor ïa kiba donkti khnang ba ki nongniah trok kin ym shah pynthud satia ha ki nongkhrong khajna kiba ju ap ha ki khyrdop kiba la pynieng ha shilynter jong ka surokbah.
U Chief Adviser jong ka MCTODA u Bah Joannes JTL Lamare, ula ong ba ka long kaei kaei kaba sngewsih ban ïohi kum kine ki jingjia wat hadien ba ka Joint Secretary jong ka Sorkar Jylla dang shen ka la pynmih ïa ka hukum ba ym dei satia ban pynieng ïa ki khyrdop khrong khajna da ki Hima bad ki District Council ha shilynter ka surokbah hynrei haduh mynta kine ki khyrdop ki dang ïai don bad ki long ruh ka jingpynwit ïa ka ïaid ka ieng jong ki trok.
“Lada ki bor ka aiñ kim leh eiei, ngim banse ban leit ujor sa sha ki bor ba kham halor khnang ki nongniah trok kin lait na ka jingshah pyndik ha surok," u la ong.
Shillong, Ïaiong 28 : Ka jingkren jong u Myntri Rangbah ka Jylla, Conrad K Sangma ha ka sngi Balang ka buh mynta ïa ki MDC jong katei ka party ha ka khim khait kumno ban pynshai khamtam hadien ba u Myntri Rangbah u la kam lypa ba ki MDC jong ka NPP kim don bynta satia ha kaba shim ïa ka rai ban byrngem ujor sha Iing Bishar halor ka soskular pynbeit pud hapdeng ka Meghalaya bad Assam.
Ha katei ka sngi, u Myntri Rangbah u la ong ba ka jingbyrngem ban ujor sha Iing Bishar da ka Boundary Committee jong ka KHADC halor ka soskular pynbeit pud ha ka kylla kaba nyngkong, kadei ka rai shimet jong ki katto katne bad kam don bynta satia bad ka District Council lane na ka party.
Katkum ka jingtip ba la ïohlum, haduh mynta na ka liang ki MDC ka NPP kim pat shim kano kano ka rai la kin pynshai lane kin sngap jar halor katei ka jingkren jong u Myntri Rangbah.
