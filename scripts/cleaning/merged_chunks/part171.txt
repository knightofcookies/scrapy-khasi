Ka daw kaba hakhmat kaba ju long ka daw rem ïa ki kadei ba kaei kaba ki kular ha shwa ka elekshon kam ïahap wat tang shi pawa na kaba ki pyndep.
Ka jingmih jong ki nongïalam ban leit kyrshan sha kiwei pat ki kyrtong ba thymmai ynda la jan ka elekshon ruh kadei ka dawbah kaba pynrem ïa ki.
Hynrei ha kawei pat ka liang, don ki nongmihkhmat kiba trei shisha na ka bynta ki paidbah nongthep vote hynrei tang namar ki klet noh ban burom ïa ki nongïalam, ynda la dei ka por ban jied biang ïa ki nongmihkhmat, bun ki shah pynbiej noh ha kiwei ki kyrtong.
Ym lah ban len ba ki don ki nongïalam kiba lah ban pynkohnguh ïa ki spah ngut ki nongkyrshan ruh ha ka por elekshon bad kane hi kadei kaba ktah bha ïa ki kyrtong lada jia ba kim lah ban pynhun ne pynbiang ïa kum kitei ki nongïalam.
Shillong, Naiwieng 24 : Ka Portugal ka la khur jingjop ha ka jingïalehkai sdang ha ka FIFA World Cup 2022 ha Qatar da kaba pynliem da 3-2 kol ïa ka Ghana na ka jingïalehkai na ka Group H ha Stadium 874 hynne ka janmiet sngi Palei.
U Head Coach ka Portugal ha kane ka jingïalehkai sdang u la pynmih madan ïa u rangïalehkai thep kol kynsai jong ka kynhun u Christiano Ronaldo, Joao Felix, Andre Silva, Bruno Fernandez ha kaba ka kynhun ka la lah ban teh lakam bha ïa ka jingïalehkai.
Ka Portugal naduh ba sdang ka la ñion sha ka kut jong ka Ghana bad pynsmiej katto katne ki jingthep kol.
Ka jingïalehkai hapdeng kine ki ar tylli ki team ka long kaba itynnad bad ïakhaid bha bad ha kaba kut jong ka kylla step baroh ar ki khlem ïoh ban thep kol.
Hynrei dei ka Portugal kaba la ïoh ban plie pyrda nyngkong ha ka jingïalehkai jong ka kylla miet lyngba u khlur thep kol kynsai u Christiano Ronaldo.
U Ronaldo u la ïoh ban thep ïa ka shi kol lyngba ka penalty ha ka minit ïalehkai ba 65 hadien ba u la shah pynur jubor hapoh box bad haba shim hi ka jingbahkhlieh ïa ka jingshut penalty, khlem da pynlehnoh ei ka bol ka la rung suk shapoh jar.
Lyngba katei ka shi kol ka la nang ai mynsiem ïa ka kynhun bad ïakhun tyngeh beit triang.
Ka Ghana ruh khlem da duh mynsiem ka la ñion sha ka kut jong ka Portugal bad da katei ka rukom ïalehkai ka la wan urlong ban ïoh thep ïa ka kol pynïakhaid lyngba u Andre Ayew ha ka minit ïalehkai ba 73.
Da katei ka jingïathep ba mar ar kol ka jingïalehkai ka la nang shongshit ha baroh arliang, hynrei dei ha ka minit ba 78 u Joao Felix u la ïoh ban thep ïa ka kol pyntam na bynta ka kynhun ïalehkai jong ka Portugal.
Bad tang hadien ar minit ba la sdang biang ka jingïalehkai, u Rafael Leao (80min) uba mih madan ha ka kylla miet u la ïoh ban thep shi kol lyngba ka bol ba la buh bha da u Fernandez.
Ki rangïalehkai ka Ghana ki la ïakhun tyngeh ban pynphai ïa ki tei ki kol bad dei ha ka minit ba 89 u Osman Bukari u la ïoh ban thep ïa ka shi kol ha kaba u la pyrthuh bud k ajrukom lehkmen thep kol kum u Christiano Ronaldo.
Ka Portugal hashwa ban kut ka jingïalehkai ka la rit mynsiem hadien ba u rangap kol jong ka u la bakla ban buh ïa ka bol ba u la ïoh ban kem, ha kaba u rangïalehkai ka Ghana uba don shadien jong u, u la ïoh ban knieh, hynrei donbok ba u khlem ïoh ban thep kol na ka jingstet u rangap dien ka Portugal u Pareira uba la shut noh ïa ka bol shwa ba kan rung shapoh kol.
Kumta haduh kaba kut jong ka jingïalehkai ka Portugal ka la pynliem da 3-2 kol bad khur jingjop ha ka jingïakhun sdang ha kane ka World Cup ha Qatar.
Nongstoiñ, Naiwieng 24: Naduh ba ki nongtrei ka tnad ba dei peit ïa ka pule puthi kiba la tip kum ki Cluster Resources Person, ki la sangeh ban lum ban lang ïa ki khynnah kiba 14 snem shaneng, kiba la pep skul shiteng por ba kin bteng biang ïa ka jingpule, ki khynnah kiba pep skul shiteng por ki la sdang kynrei biang.
Ha ki snem ba la dep, ka sorkar lyngba ka tnad ba peit ïa ka pule puthi, ka ju pynlong ïa ki enrollment drive ha man la ki jaka na ka bynta ban pynshai paidbah bad ban pynsgewthuh ïa ka jingkordor jong ka jingnang jingstad.
Lyngba ka jingpynlong ïa kitei ki enrollment drive, ka jingpep skul shiteng por jong ki khynnah kiba 14 snem shaneng ka la sdang ban duna bha.
Hynrei ha kine ki khyndiat snem, ka jingpep skul shiteng por hapoh West Khasi Hills, ka la sdang ban kiew biang.
Haba pyrshang ban lum jingtip bniah halor kane, la lap ba kiba bun na ki khynnah kiba pep skul shiteng por ki dei kiba na ki nongkyndong.
Ka daw ka long ba ki don ki kmie ki kpa ki bym pat nang ban ñiewkor ïa ka jingnang jingstad, don ruh kiba ïakynduh jingeh ban pah skul ïa ki khun, namar ba ban ka jingduk bad ki khun shynrang kiba la 14 snem sha neng ki hap ban leit bylla ban kyrshan ïa ka ïing ka sem namar ba ban ka jingduk jingkyrduh.
Nalorkata ki don katto katne kiba pep skul shiteng por namar ka jingshongkha khlem dei por.
Kawei pat ka daw ka long ba ki skul kiba don ïa ki nonghikai kiba la biang, ki don tang ha ki jaka kiba la long sor.
Ha ki nongkyndong, ki shem jingeh ban phah skul ïa ki khun, namar ka jingkiew dor jong ka bai wai ïing.
Ka jingkiew dor ha ki mar ki mata, ka jingkiew ka bai skul, ka bai kot bai sla ka ktah haduh katta katta ïa ka ïing ka sem.
Kane ruh ka pynlong ïa ki kmie ki kpa ki ba duk ba kim banse ban pyn pep skul noh ïa ki khun.
Halor katei ka bynta, lada ki bor sorkar kiba dei peit ïa ka pule puthi ki sngewkhia ki la dei ban thaw ki lad ki lynti kumno ban pynshlur ïa ki khynnah, ba kim dei ban pep skul tang shiteng por da kaba thaw ki lad jingïarap ban btin lynti lem ïa ki lada ki dei kiba duk palat.
Nongstoiñ, Naiwieng 24: Ka jingjia shah siat ïap ha Mukroh West Jaiñtia Hills, ka la wanrah ïa ka jingkhih win kylleng ki jaka bad ka la pynlong ruh ïa ka synjuk ki nongkit umphniang petrol na Assam ban sangeh kiew sha Meghalaya namar ka jingbym shngaiñ.
Hynrei, kane ka jingsangeh wan pynpoi umphnïang ka synjuk, ka la ktah pat ïa ki paidbah ka Jylla, ha kaba tang ha sor Nongstoiñ ka la don ka jingeh kaba khraw namar haduh ka por janmiet ki petrol pump ki la sdang ban thylli lut.
Ka la don ka jingblok kali kaba jur bha ha sor Nongstoiñ, namar ki kali naduh ka por 2 baje janmiet ki la ieng laiñ ha ki petrol pump ban theh umphniang.
Kane ka la wanrah ïa ka jingdheng kali kaba jur bha bad ka la ktah ïa ka leit ka wan ki paidbah, khamtam kito kiba hap ban ïabeh leit phai sha la ki shnong ki thaw.
Lah ban ong ba lada kane ka jingsangeh pynpoi petrol bad diesel kan neh sa katto katne sngi, kan wanrah ïa ka jingeh kaba khraw bha ïa ka leit ka wan ka kit ka bah.
Lah ban ong ruh ba kan don ka jingkyrduh wat ha ka bam ka dih ruh lada ka jingkhih win kan dang neh bun bun sngi.
Nongstoiñ, Naiwieng 24: Ka kam ri khñiang ryndia ka dei kawei ka kam kaba lah ban kyntiew ïa ka kamai kajih bad ka ïoh ka kot, lada ka sorkar ka lah ban thaw ki lad ki lynti ban ai jinghikai pyntbit bad pynshlur ïa ki paidbah.
Nalorkata, ka kam ri khñiang ryndia ka dei ruh kawei na ki lad ban pynjyrngam ïa ka mariang, namar ba utei u jait khñiang u im da kaba bam da ki sla dieng bad ka rukom ri ruh ka long kaba suk bha.
Na utei u jait khñiang, lah ban ïoh ïa u sop bad na utei u sop la pynmih ïa ki ksai ban thaiñ ïa ki jaiñ ryndia kiba rem dor bha.
Haba phai hajuk ba mynshuwa eh, ka Jaidbynriew Khasi ka ñiewkor bha ïa ki jaiñ muka naduh ki riew tymmen, ki riew rangbah bad ki riew don burom ki ju pyndonkam ha kaba spong ïa ka khlieh, ban pynpaw ba ki dei ki riew don burom.
Kiba kham pyndonkam ban spong da ki jaiñ muka, ki dei ki Syiem bad kiba khraw batri jong ki Hima, kum ki Lyngdoh, ki Basan nangta ki rangbah kur bad ki nongkñia.
Ha ka jingïadei bad kane ka bynta, ka Sericulture Department ha ka jingshisha ka dei ka tnad treikam jong ka sorkar kaba peit bniah ban ïa katei ka bynta.
Hynrei ka sorkar imat kam da shimkhia than ban pynkhlaiñ ïa katei ka tnad treikam, kumta ka shu neh sah hajuh haduh mynta.
Ka jingdon jong kitei ki jaka ri khñiang muka la lap ba ki don katto katne tylli ki jaka ha West Khasi Hills kiba la ithuh da ka sorkar kum ha Nongshillong, Nongritong, Nongdaju bad Umsohpieng bad kaba kham idei kum ka jaka ba la sumar kyrpang ka dei tang kawei kaba don ha Umsohpieng.
Lait nangta ïa kitei kiwei pat ki jaka imat ka sorkar ka la shu ieh kumto.
Utei u jait khñiang ruh u dei u ba ai jingmyntoi haduh katta katta ïa ki paidbah ym tang ha kaba ki pynïaid ïew ïa u sop hynrei ki pynïaid ïew ruh ïa u ksaiñ u ba ki la kynther na u sop ynda la dei ka por shuwa ba un kylla ‘ñianglong.
Ka dor ïew jong u khñiang ryndia ka poi haduh saw spah tyngka shi kilo ha ïew Nongstoiñ.
Namarkata kum shi bynta ban kyntiew ïa ka ïoh ka kot jong ki paidbah, nangta ban ïarap pynjyrngam ïa ka mariang bad ban lait na ka jingtwa jong ka khyndew, ka sorkar ka la dei ban shimkhia da kaba thaw ki lad kumno ban pynshlur ïa ki paidbah lyngba ki lad jingïarap bad ban ai ki jinghikai kiba paka khnang ba ki paidbah kin kham ïabeh sha katei ka kam.
Nongstoiñ, Naiwieng, 24: Ka District Administration ha ryngkat ka jingïatreilang jong ka District Social Welfare Officer, District Child Protection Officer bad One Stop Centre, Nongstoiñ, ki la pynlong ïa ka ‘sensitization programme of Public and Media on various provisions of law on Crime Against Women, Children and POCSO Act’ mynta ka sngi ha Trysem Hall DC office.
Ka jingthmu jong kane ka prokram ka long ban ai jingtip sha ki paidbah ïa ka jingdon jong ki aiñ bad ki kyndon lada don ki jingshah thom bor.
Ha kane ka programme la wan ïa shim bynta da u bah Garod LSN Dykes IAS Deputy Commissioner ka West Khasi Hills District kum u kongsan, u ADC bah HK Thabah MCS, kong VC War DSWO, DCPO bah W.Shabong, kong BL Marshillong Centre Manager One Stop Centre Nongstoiñ, kong AD Wanniang District Legal Services Authority Nongstoiñ, ki Ophisar bad ki nongtrei na ki tnad sorkar, ki sordar, ki sengbhalang nalor kiwei pat.
Haba ai jingkren kum u kongsan u bah Garod LSN Dykes, u la ong ba kane ka phang jong ka programme ka long kaba donkam haduh katta katta, ha kaba ka Sorkar ka la shimkhia bha bad ka la thaw ruh ïa ka committee kaba la tip kum ka Women Empowerment Assembly Committee, ban peit halor ka jingshah thombor bad jingshah ban beiñ jong ki kynthei bad khynnah.
U la kyntu ïa baroh kiba la wan ban ïa shim bynta, ban pynphriang ïa ka khubor sha ki paidbah shaphang ka jingdon jong ki aiñ bad ki kyndon, ban ïada khamtam sha ki shnong nongkyndong ïa ka jingdon jong kine ki aiñ, ban ïada lada jia kano kano ka jingshah thombor bad shah ban beiñ.
U la ai jingmut ruh ba ki awareness programme kin kham myntoi shuh shuh lada ki tnad sorkar, kin long noh hapoh kawei ka shatri ban pynphriang ïa ka khubor sha ki nongshong shnong.
U la pynkut ïa ka jingkren da kaba pynshlur ban wan shakhmat khlem ka jingtieng ban ïoh ïa ki jingïarap na ki pulit, ki kashari ne na ki tnad Sorkar lada wan ka jingshah ban beiñ ne shah thombor.
Kiwei kiba la ai jingkren ki long kong VC War, ba la pynïaid ïa ka programme, bah HK Thabah u ba la ai ïa ka jingkren pdiang, kong BL Marshillong ba la ai jingkren halor ka domestic violence, bah W Shabong ïa ka child rights and protection, kong AD Wannïang shaphang ka POCSO Acts, kong DP Nongbri ïa ka domestic violence acts bad bah B kurbah u ba la ai ïa ka jingkren khublei.
Mawkyrwat, ‘Naiwieng, 24: U President ka FKJGP, South West Khasi Hills District, bah Kanesjune Lyngdoh Nonglait u kum u kongsan ha ka jingkren jong u ha ka jingïalang ban plie pyrda ïa ka lympung ïalehkai kynjatbol ba la pynïaid da ka FKJGP Mawpud Area Unit, u la pynkynmaw ïa ki ‘rangïalehkai da kaba ong, “Ki dei ban trei shitom bad ban minot bad kim dei ban pynleh noh ei ïa ka sap ka phong ba phi don".
Ki kynhun kiba la mih madan ban ïakhun ha madan ki long hapdeng ka Mawmotmyndaw Football Club pyrshah ïa ka JCB Football Club ha kaba ha kane ka jingïalehkai kaba dei ha ka kyllastep bad ka kyllamiet ki la ïa thep mar 2 kol.
Kumta ha kaba kut hi ki nongpynïaid ki la hap ban pynïalehnoh da ka Tie Breaker ha kaba ka Mawmotmyndaw FC ka la ïoh ban pynliem ïa ka JCB FC da 3 – 2 kol.
U bah Kenesjune L.Nonglait kum u kongsan haba bynrap ïa ka jingkren ha ka jingïalang, u la ong ba kum u nongïalam u sngewkmen ban ïohi ba ki samla ki mih shakhmat ban ïa shimbynta ha kum kine ki jait jingïalehkai, namar lyngba kine ki lympung hapoh ki shnong thaw kan long ka lynti ban poi ban ïashimbynta ha kiwei de ki jaka jong ka distrik ne wat ban ïoh ruh ïashimbynta ha ki state level bad hapoh ka Ri.
Namarkata, u ïohi ba kiba bun ki nongïashimbynta ïa ka ka jingplie pyrda ïa kane ka jingïalehkai ki dei kiba dang bun ba kin hap ban dang ïaid shakhmat namar ki dei kiba dang lung ka kyrta.
Kumta, u la ai mynsiem ba ka donkam ïa ki ba kin nangtrei shitom ban shuh bad kin dang lah shuh shuh ban ïashimbynta na ka por sha ka por bad kumba long mynta ba bun kine kiba shimbynta ha kane ka sngi ki dang dei ki khynnah ba dang pule.
Namarkata, u bah Kenes u la pynkynmaw ba jingpule ka long kaba donkam namar lada ki leit ban ïashinbynta ha ka State Level lane ha kiwei ki jylla kan shem jingeh ïa ki ha ka ktien ka thylliej.
“Phi dei ban trei shitom bad ban minot bad phim dei ban pynleh noh ei ïa ka sap ka phong ba phi don", ong u bah Kenes.
Shuh u la kyntu ruh ïa ka unit ba haba ka don ka jingsdang kan don ruh ka jingpynkut da kaba kin pynlong shuh ïa kiwei kiwei ki jingïalehkai bad ym kan kut tang kane ka jingïalehkai kynjatbol kaba mynta.
U la ong shuh ba kum ki ‘rangïalehkai lane ki kynhun ki ban long kiba la pynkhreh bha, shwa kano kano ka jingïalehkai bad ha kajuh ka por u kibok ïa baroh ar tylli ki kynhun ba kin ïalehkai bha.
“Ha ka jingïaleh hi kan don beit kawei kaba jop bad kaba rem, bad kiba shah rem ki dei ban shim ba ka dei ka jingïaid lynti kum ki ‘rangïalehkai ba kin hap ban mad hynrei phi dei ban kut jingmut ba phin da ïa minot pat ha kawei ka sngi", u la ong.
U bah Balse Kharbani, General Secretary ka FKJGP, South West Khasi Hills District kum u symbud kongsan ha ka jingkren jong u, u la pynpaw ba kum u nongïalam u dap da ka jingsngewkmen ïa kaba u la ïoh jingtip ba ki nongïalam jong ka FKJGP Mawpud Area Unit kan pynlong ïa kane ka ka jingïalehkai kynkjatbol, namar ba kum ka seng ka don ka mynsiem ban kyntiew ïa ki samla jong ka jaidbriew kiba don ka sap ka phong ban mih shakhmat ban shimbynta ïa ki jingïaleh khamtam ha kane ka juk ka ba mynta ka jingïalehkai kynkjatbol kam dei shuh tang ka jingïalehkai ban pynbyrngia hapoh ki shnong ki thaw hynrei ka la dei kawei ka lad kamai pisa.
Namarkata, u kyntu jur ïa kine ki samla ba ki nangtrei shitom ban kilanmet ba kin sa shim bynta ruh ha ki district level, ha ki state bad kumjuh ruh ban ïoh ruh ban ïa shimbynta ha ka lyngpung kaba heh kata ka ISL.Kumta la kyntu ruh kum ki ‘rangïalehkai ba ki dei ban kynmaw ban kiar rai eh rai dam ba kim dei ban ngop ha ki jingdih kiba pynbuaid namar u shait ïohi ba ki ‘rangïalehkai ynda ki la sdang ban kiew ki la sdang ban ngop noh ha kine ki jingdih pynbuaid, namarkatta, kane ka pynlong ïa ki ba kim nym poi shuh sha ka thong, bad ba kin kut noh tang ha ki jingïalehkai hapoh ki shnong ki thaw, ong u bah Balse.
U la ong ba ha kane ka juk hiran kam hiran jam, ba wat ki samla ba la-nang la-stad ruh ki ïoh kam ïoh jam, namarkata dang ha kine ki khyndiat sngi kata ha ka 28 tarik Risaw, 2022 ka FKJGP Central Body ka dang pynlong ïa ka rally ban pynsngew halor ka jingeh jong ki samla khamtam ban dawa na sorkar ban thung noh ïa ki post kiba lait ïa ka ba ka sorkar ka la shu leh mynthi ban shu ieh kumto ïa ki.
Kumta u la ong ba kum ki samla kiba don ka sap ka phong ïa kaba U Blei U la ai ha ki ïa ki kam ïalehkai ba ki dei pyndonkam hok ïa ka bad ban trei shitom haduh ba kin da poi ha ka thong, “namar tang kiba trei shitom kin ïoh ïa ka jingangnud", u la ong.
Ha kajuh ka por u bah Balse u ai khublei ruh ïa ki paidbah kiba la wan sa khie lang ha kane ka sngi bad ïa baroh ki ‘riew rangbah jong ka shnong ka thaw ki dkhot jong ka FKJGP Mawpud Area Unit.
Haba ai jingkren u lyngkot Myntri Shnong ka Lower Mawpud, bah S.Basan u la ai khublei ïa ka FKJGP kaba la pynlong ïa kane ka lympung ïalehkai bad u kyntu ruh ba kum u rangbah un dang ïai ai mynsiem shuh ïa ka seng ba kan nang lah shuh ban long ïa kum kine ki jait jingïalehkai bapher bapher bad khamtam ban kyntiew ïa ka kam ïalehkai kynjatbol hapoh ka dong ka thaiñ.
Kiwei pat kiba ïadonlang ki long u Secretary Shnong Mawpud, bah A.Wanniang, u President ka FKJGP Mawpud Area Unit, bah Raynol Thongni, bad u bah Phremson Thongni, President ka FKJGP Langrin Circle.
Ha kane ka sngi la ïoh ruh ban pynlong ïa ka jingïalang ba lyngkot ba la pyniaid da u bah Arban Wanniang, General Secretary ka seng.
Nongpoh, Naiwieng 24: Ka Assam Petroleum Mazdoor Union kala shim syndon ïa ka rai ban sangeh pynpoi umphñiang Petrol shipor sha ka jylla Meghalaya na ka jinglong jingman kaba don mynta bad kumjuh ruh naka jingsheptieng ban wan kiew sha ka jylla ba kim shngaiñ ha ka leit ka wan hadien ka jingïoh jingtip ba ka don ka jingshah kawang maw bad shah thang jong ki kali ba wan na Assam bad khamtam kiba don ïa u number plate na Assam.
Ha ka shithi bala phah sha u Sr.
Depot Manager HPCL, Depot, Betkuchi Guwahati katei ka kynhun ba ju pynpoi petrol sha ka jylla kila pynpaw ba kin shim ïa ka rai ban sangeh shuwa shipor namar ka jingsyier ha ka leit ka wan bad katba ka sorkar Meghalaya kam pynthikna ban ai ka jingpahara ha ka leit ka wan jong ki.
Nongpoh, Naiwieng 24: U MLA ka Nongpoh u Bah Mayral Born Syiem mynta ka sngi u la leit ban plie ïaka ïing Dorbar ba paka jong ka shnong Umlyngkdait ïa kaba la tei lyngba ka skhim SRWP bad MGNREGA haka jinglut kumba 5 lakh tam hadien ba ki paidbah jong katei ka shnong kim don ïing Dorbar ba paka mynta la bun snem.
La sakhi ruh ha katei ka sngi da ka jingdonlang u Bah Balajied Ranee MDC, u Bah Neverless Makdoh Rangbah shnong, ki seng samla ki longkmie jong katei ka shnong.
Naka liang u Bah Mayral Born Syiem haba kren ha katei ka sngi kum u kongsan u la pynpaw ka jingsngewkmen kaba khraw ban iohi ba katei ka shnong kala nang kiew shaphrang haki kam pynroi bad khamtam ba ka jingkhmih lynti jong ki paidbah ban ioh noh ka ïing Dorbar ba paka kala urlong naka bynta ka jingdonkam jong ka shnong.
Kum u nongmihkhmat ka thaiñ u la ong ruh ba katei kam dei ka jingkut hynrei shibun ki kam pynroi kin dang wan ha katei ka shnong kumba katei ka shnong ka dang donkam shibun ki jingïarap bad kum u MLA un dang shikhia ban buddien ïaki jingdonkam jong ki paidbah bad kyrpad ruh naduh ki nongïalam shnong ba kin ai ka jingïatreilang naka bynta ka jingkiew shaphrang bad ka roi ka par jong ka shnong.
Ha katei ka juh ka sngi naka liang ka shnong Umlyngkdait kala pynkup burom ruh ïaki khynnah ba pass bha haka HSSLC bad SSLC, ki nongïalehkai sports, ki ba dunka dkhot met, ki nongïalam shnong ba nyngkong tam jong katei ka shnong, ki nongïakhun ïaka khlam Covid 19 bad ki riew tymmen jong katei ka shnong.
Nongpoh, Naiwieng 24: U Samla Ferdinald Karkamni President ka KSU North Khasi Hills District u pynpaw ka jingsngew bynñiaw halor ka rai jong ka sorkar ban khang ïaka Internet haka jylla kaba long ka jingduhnong kaba khraw ïaki paidbah kiba ju pyndonkam da ka Internet ban kamai ban pyndep ïaki kam ki jam bad khamtam ban lum jingtip kumba ka eksamin kala jan.
U la ong ruh ba ka dang shen kawei naki kynhun sengbhalang ka FKJGP kala pynlong ïaka rally ha Nongbah Shillong halor ka kyrduh kam kyrduh jam ki samla haka jylla bad kaba sngewsih ka long ba ki video ba shu shah bom da u siej ki la pur sted haki internet bad ym shym la khang ïaka Internet, hynrei ka jingiap noh jong 5 ngut ki mynsiem naka liang ka sorkar kala pynsted ban shim rai ban khang noh ïaka Internet bad sngew thamula ban ong ba ka sorkar jylla jong ngi ka ïakhun ïaka Assam da ka Internet.
U la ong ba ka sorkar ka ju pynpaw ruh ïaki jingduhnong lada ki kynhun sengbhalang ki pynlong ïaki prokram ïakhih bapher bapher, hynrei hato ka jingkhang ïaka Internet kam dei ka jingduhnong? La buh jingkylli utei u nongïalam ka KSU ha Ri-Bhoi.
Shuh shuh u la ong ruh ba sngewkmen ba ka sorkar kala shim ïaka rai ban khang ïaki tamasa bapher bapher haka jylla hynrei ki dei ruh ban leit markhmat sha katei ka jaka.
Halor ka jingïaid jong u DGP ban rung shaki shnong ha Nongpoh Shillong dang shen naka liang utei u nongïalam u la ong ba mynta kadei ka kamram jong u DGP ban rung ruh sha ki shnong khappud ka jylla naka bynta ban pynthikna ba ki paidbah ki dei ban shong suk shongsaiñ.
Nongpoh, Naiwieng 24: Da ki spah ngut ki samla pule Khasi kiba pule ha RIST bad USTM Baridua, Khanapara ha ka janmiet ka sngi Balang ki la shim bynta ban thang mombati bad wah ïa ki Lama ïong ban pynrem jur halor ka jingshah siat ïap haduh 5 ngut ki Khasi ha Mukhroh, Block I ha West Jaintia Hills ba la thombor da ki Pulit ka Assam.
Ha kane ka jingthang mombati la shim bynta da ki samla pule kynthei bad shynrang ban phah ruh ka jingsngewlem sha kiba haing hasem kito kiba la duh noh ïa ki baieit bathoiñ bad kumjuh ruh ban dawa ba ki dei ban ioh ïa ka jingbishar bahok halor kane ka jingshah thombor ha ki Pulit ka Assam.
Kane ka dei jingthang mombati la pynlong da ka KSU, RIST-USTM Unit ha ka jingïalam u President, u Samla Calvin Thongni bad la shim bynta da baroh ki samla pule Khasi.
Kumba la kren da u Samla Calvin Thongni, nongïalam ka KSU, RIST-USTM Unit, ki la pynpaw ka jingsngewsih kaba khraw halor katei ka jingjia ha Mukhroh, ha kaba haduh 5 ngut ki Khasi ki la duh ïa la ka jingim, tang na ka daw ka jingthombor ki Pulit ka Assam.
Ki la buh ruh ka jingdawa ban pynthikna ïa ka jingbishar bahok kitei kiba la duh noh ka jingim bad ka sorkar ka dei ban pyrkhat kyrpang ïa ki ba haing ha sem jongki.
Ha kajuh ka por, ki la buh ïa ki jingduwai kyrpang na ka bynta ka mynsiem jong kito kiba la khlad noh bad kumjuh ruh ki la dawa ba kum kine ki kam thombor ki Khasi ba shong ha ki khappud kim dei shuh ban mad bad lada dang jia nangne shakhamt ka sorkar ka hap ban shim ïa ka jingkitkhlieh, u la bynrap.
Khliehriat naiwieng 24: Ki dukan jong ki bar jylla, ba kynthup ki dukan heh bad ki dukan rit ki la khang khyrdep lut baroh ha sor Khliehriat bad ha Ladrymbai, lah ban ong ba imat na ka daw ka jingtieng ki bar jylla ki khang ia ki dukan.
Ka jingkhang dukan ki bar jylla ka la sdang naduh hynnin ka jan miet jong ka 23 tarik, kata hadien ba ki dkhot jong ka Khasi Students Union bad ki dkhot ka Federation of Khasi Jaiñtia and Garo People East Jaiñtia Hills District ki la teh da ki lama iong ha sor bah Khliehriat ha ki nar jong ka kynroh jong ka ophis u Deputy Commissioner ha Khliehriat, ha ka jingshisha ki dkhot jong kitei ki ar seng ki la teh ïa ki lama ha ka jing jai jai khlem kano kano ka huri hura katba ki bar jylla kiba die dukan ha Khliehriat bad ha Ladrymbai pat ki la shu khang hi ïa ki dukan jong ki bad lap ba tang ki dukan jong ki panar kiba plie.
Ïa ki lama iong ba la teh ha Khliehriat ruh hajan ka ophis u Deputy Commissioner, ym pat shym la weng satia haduh mynta, ki dkhot jong kitei ki seng ki la ong ba kane ka jingteh lama ïong ka long ka dak ka jingsngewsih halor ka jingjia shah siat iap ki para doh para snam ha ki pulit Assam kaba la jia ha ka step sngi ba ar ha shnong Mukroh, West Jaiñtia Hills District.
Jowai, Naiwieng 24: Hadien ka jingshah siat ïap jong ki 5 ngut ki Rangbah na ka shnong Mukroh ha ka 22 tarik u Naiwieng, haduh mynta ka sngi ki nongwan sngewlem naduh ki kynhun seng saiñ pyrthei, ki sengbhalang bad ki riew shimet ki dang ïai bteng ka jingwan sngewlem ban pyntngen ïa ki longïing kiba la duh noh ïa la kiba ïeit ba thoiñ ha ka jingsiat ki Pulit Assam.
Ka Hills State People Democratic Party (HSPDP) kawei na ki seng riewlum jong ka jylla hapoh ka jingïalam u President jong ka bah P.K Pangñiang kila wan sngewlem bad ai jingïarap katba lah ei ïa kitei ki long ïing.
Ha kajuh ka por na ka liang ka seng ka Labang Nongphyllut Pangam Raliang Council (LNPC) hapoh ka jingïalam u President jong ka ma Loukas Suchiang bad u Secretary jong ka u ma M.M.Thaiang, kumjuh na ki riew shimet kila wan tuid sha Mukroh hynne ka sngi.
Ha kane ka jingwan kine ki nongïalam kila ïakynduh ruh ïa u Waheh Shnong ka Mukroh u ma H.Sumer bad ha ka jingïakren na ka liang u bah Pangñiang ula pynrem jur ïa kane ka jingleh jong ki Pulit Assam lyngba ki bor District jong ka Karbi Anglong, kiba la shim ïa ka jingim jong kitei ki san ngut ki nongshong shnong ka shnong Mukroh.
Ha kajuh ka por na ka liang ka seng HSPDP kala dawa tyngeh ba ka sorkar Assam ka dei ban pynshitom da kaba set phatok ïa kine ki Pulit ba donkti pynïap briew.
Lada ka sorkar Assam kam shim khia ban pynshitom ïa kine ki Pulit siat briew na ka liang ka seng HSPDP kan ym shong kli kti, hynrei kan ïai bteng ban dawa ïa ka hok jong kine ki san ngut kiba la shah siat ïap.
Ula ong lada ka sorkar Assam kam sngap ïa ka jingdawa jong ka seng, ka seng kan dawa shaduh ka sorkar India ban pynshitom ïa kitei ki Pulit.
U bah Pangñiang u ong ba na ka liang ka Party HSPDP kan kyntu bad pynbor ïa ka sorkar Meghalaya ba kan dawa tyngeh na ka sorkar Assam ban pynshitom ïa kine ki Pulit pynïap briew.
U la ong ruh ba kane ka jingjia ka wan jia ka dei na ka daw jong ka jingbym don u pud u sam uba thikna hapdeng ka jylla Assam bad ka jylla Meghalaya.
Ha kaba ïadei bad u pud u sam na ka liang jong ka Party ka ïeng dawa bad dawa ba ka Elaka Labang Nangphyllut Dolloiship bad Pangam Raliang kaba dei ka bynta jong ka Jaiñtia Hills ka dei ban wan noh hapoh u pud u sam jong ka Meghalaya.
Nangta u ong ba kane ka jingïaleh ban pynïoh biang ïa u pud u sam jong ka Khasi Jaiñtia kumba u long naduh hyndai hynthai ki bynta jong ka ri Khasi Jaiñtia ka dei ka nongrim jong ka Party naduh bala seng ïa ka ba kan ïaleh ban pynwan biang ïa ki pud ki sam jong ka ri Khasi bad Jaiñtia hapoh ka bri jong u Hynñiewtrep.
Haba ïakren bad ki nongialam shnong ka Mukroh u bah Pangñiang ula kyntu ba kum ki nongkitkam shnong ki dei ban long ki briew kiba jai jai bad kiba don ka mynsiem jingïatylli ban wanrah ïa ka jingshongsuk shong shngaiñ wat lada ka wan jia kum kane ka jingjia hapoh ki shnong ki thaw jong ki.
Ha kaba ïadei bad ka Police Out Post kaba la mang ban buh ha shnong Barato la idonkam ban pynkynriah shisiendon sha ka thaiñ Mukroh ban long ka jingïada ïa ki nongshong shnong kiba don ha kine ki jaka ba dang don hapdeng ka jingbym pat beit u pud u sam.
U pynkut ïa ka jingkren da kaba ong ba na ka liang ka Party kan yn shong kli kti haduh ba ka Assam kan da pynphai ïa ka Elaka Langbang Nangphyllut Dolloiship bad Pangam Raliang shapoh ka jylla Meghalaya.
Na ka liang ki nongialam jong ka LNPC kawei na ki seng kaba ïaleh bad ïai ïaleh ban pynwan ïa ki jaka jong ka sha Jaiñtia Hills Meghalaya haba kren ha kane ka sngi lyngba u Secretary jong ka u ma M.M.Thaiang ula kyntu ïa ki nongshong shnong ba kin long kiba jai jai wat hapdeng kine ki jingeh kiba ki ïakynduh na ka por sha ka por bad ula kyntu ban don ka jingïatreilang jong ki nongshong shnong kiba don sawdong sawkun jong ka Labang Nangphyllut Pangam Raliang bad ban ïatylli kum kawei haba jia kum kine ki jingeh bad ha ka jingdawa ban pynwan ïa kane ka thaiñ shapoh u pud ka Jaiñtia Hills Meghalaya.
Na ka liang ki nong-kitkam shnong ka Mukroh bad kiwei de ki shnong ba marjan ruh kila shim ïa ka rai ban ïatreilang ha kano kano ka jingeh bad ban dawa ba ka sorkar ka dei ban dawa tyngeh ban kem ïa kine ki Pulit siat briew jong ka Assam bad ban pynphai mardor ïa kane ka Elaka shapoh u pud u sam ka Meghalaya khnang kin ym ngat shuh kum kane ka apot nangne shakhmat.
Jowai, Naiwieng 24: Ka Bosco Pnar Multipurpose Vocational Training Centre, Salini Colony, Mihmyntdu Jowai, mynhynnin ka sngi 22 tarik Naiwieng ka la lah ban ai ïa ka Certificate bad ka Start up tools ïa ki 48 ngut ki Samla shynrang ki ba la dep ban shah hikai ïalade ha ka kam Domestic Electrical Solution bad ka Plumbing General ka ba hap hapoh ka MSSDS Project jong ka batch ba nyngkong.
Ha kane ka sngi la wan ban don lang naduh u MLA jong ka Jowai Constituency Shri Wailadmiki Shylla kum u kongsan ha ryngkat u ma Lambomi Suchen ba long ruh u Skill Development Officer (SDO) jong ka Meghalaya State Skill Development Society lem bad ki samla nongshah hikai (trainees) jong ka Bosco pnar.
Ïa ka jingïalang la pynïaid da u Lambert Lyngdoh, la ïoh ruh ka jingkren na u ma Lambormi Suchen, SDO jong ka MSSDS, ula kyntu jur ruh ïaki samla kiba lah dep shah hikai ba kin long kiba biang por bad kiba tista haka kam jong ki.
U ong ruh ba kim dei ban pynsep ei ïaki jinghikai ba ki la ïoh lyngba kane ka project bad ban pyndonkam bha ïa ki.
U kongsan ha kane ka sngi u ma Wailadmiki Shylla ula kren bad ban jur ïaki khynnah kiba la dep shah hikai ba lyngba kito ki start up tools ba ki lah ïoh, kin pyndonkam hok ïaki bad ban sdang pyntrei kam ïaki ym dei tang ban shu buh sha kyndong lane pynjah noh ïa ki.
U ong ruh ba ki khynnah kim dei ban ap haduh da don ba ai kam ïaki lane haduh da ïoh daki kam ki ba heh hynrei dei ban sdang nyngkong na I kam barit lane katba ïoh.
Shuh shuh kum ban shu batai, ba ïa kane ka Skill Training lah wanrah da ka Bosco Pnar MVTC Salini Colony-Mihmyntdu-Jowai ka ba don ha West Jaiñtia Hills.
Ka long ruh ka Centre kaba lah ai jinghikai ïa shibun ki samla ki don hapoh ka thaiñ Jaiñtia bad na kiwei kiwei ruh lyngba ki Skill Training bapher bapher naka por sha ka por.
La ïathuh mynta ka kynti ka long kaba donbok shisha ba la ïoh lad ban ai ka jinghikai kyrpang ïa shibun ki samla shynrang jong ka Thaiñ Jaiñtia lyngba ka Skill Meghalaya project jong ka State Skill Development Society.
Shillong, Naiweing 24: Ka jingïalang thang mombati ki san seng ha ka sngi Palei ban ïa snoh mynsiem bad ki nongshong shnong ka Mukroh bad kiba ha ïing ha sem kiba duh noh ïa kiba ieid ba thoiñ ha ka ktang suloi ki pulit Assam ka la mih ka sur dawa ba ka sorkar ka dei ban shna noh ïa ka tnat pulit kyrpang ne ki Special Border Police Force ban pahara ïa ki Khasi kiba shong ha ka thaiñ khappud na ka jingwan thombor bad pyndik ki Khasi.
Haba kren ha kane ka jingïalang General secretary ka KSU u Bah Donal V Thabah u la ong ba ka sorkar jylla lada peit ha ki snem kiba la dep ka sngewtynnad bha ban pynmih ki Special Force ban teh lakam ïa ki lehnoh bad kiba haduh mynta bym don seng lehnoh ruh ki don beit bad shu shong beit tang ha Shillong.
U la ong ba kaba donkam mynta ka long ba ka sorkar ka dei ban shna noh sa ka tnat kyrpang ki pulit ban peit beit thik tang ïa ki khappud khnang ban wanrah jingshaiñ ïa ki paidbah khappud.
U la ong ruh ba ka sorkar lyngba ka tnat Pulit ka ju kem ïa ki Khasi haba don kano kano ka jingsuba ba ki leh kam sniew namarkata ka dei ban do kum kane ka jingshlur ban kem mardor ïa ki Pulit Assam ba siat ïap ïa ki Khasi ha Mukroh.
“Hadien ba shah siat ïap ki Khasi ha ki pulit Assam kaba nyngkong tam ka sorkar ka leh ka long ban leh ka long ban pynpoi pulit sha Mawlai bad Jaïaw bad ha ka jaka ban ïakhun ïa ki pulit Assam ki khang pynban ïa ka internet kaba pynsaja shibun ïa ki samla pule" u la ong.
“Ha u snem 1979 ha ka por ba ngi beh krad ïa ki khar Bangladesh ki beh hi ki paidbah bad ha u 1992 ha ka por u bah Bull ban beh ïa ki Nepali ruh beh hi ki riewpaidbah ym ki pulit, namarkata, ngim donkam pulit satia hangne ban ïada ïa ngi namar ngi lah hi ban ïada," u la ongShuh shuh u la ong ba ka seng hi kam sngew phylla ba ki pulit kim ai jingïada ïa ki Khasi bad ïakhun ïa ki pulit Assam namar u heh duh ki pulit uba ka sorkar ka thung ha ka jylla ruh u dei uba na Assam.
Ha kane ka sngi la ïoh ruh ïa ka jingkren na u President ka RBYF u Bah Bipul Thangkhiew, President ka FKJGP u Bah Dundee Khongsit, Bah sadon Blah, President HNYFbad kiwei kiwei.
Shillong, Naiwieng 24: Ka president jong ka Saiñdur Tipkur Tip Kha Ïeng Eh Rngieng Khun Hynñiewtrep (STIEH) ka Kong Purity Phawa haba ai jingkren yha ka jingïalang shong kyllaiñ myngngor bad jingthang mombati ha khmat u mot Kiang Nangbah ka la beiñ bad ther tyneh ïa ka sorkar ba la ïalam da ka NPP bad ïa ka party NPP hi baroh kawei namar kiba bun ki polisi treikam jong ka ki long pyrshah ïa ka jaidbynriew bad ha kane ka jingïalang la don lang ruh u MLA ka NPP ba mih khmat ïa ka Mawryngkneng u Bah Pynïaid Sing Syiem.
Haba kren ha kane ka jingïalang ka Kong Purity ka la ong ba ka jingduh ei ki mynsiem ha ka kti ki Pulit Assam ka dei namar ka jingbym ler ka sorkar bad ka jingjem khnap ki pulit.
Ka la ong ruh ba ka jingdawa ki paidbah ki paidbah ban buh ïa ka thanat pulit ha Mukroh ka sorkar ka thmu pynban ban buh ha Borato kaba long markhaongpong ïa ka jingkwah u apidbah katei ka thaiñ.
Ka la ong ruh ba ka jingbym ju sngap ka sorkar ïa kaei kaba ki dkhot ka jaidbynriew ki dawa ban ai jingshngaiñ ïa ka jylla kam ju sngap satia bad kynnoh ruh ba ka jingmih ka jingkulmar ha ka imlang sahlang ka dei namar ka jingbym ler ki 60 ngut ki nongïalam kiba ngi la jied.
“Ka aiom jied nongmihkhmat ka la jan dei bieng tip haleh ïoh kin wan biang kine ki juh" ka la ong bad bynrap, “’Nga hap ban kren ïa ka jingshisha wat la i Bah Pynïaid i don hangne hynrei nga hap ban bei1 ïa ka namar dang tang shisnem tam ka sorkar ka la pynpdung ïa uwei u dkhot ka jaidbynriew ha Mawlai Kyntonmasar bad haduh mynta ïa une u rangbah ruh ngim pat ïoh satia ïa ka jingbishar ba hok na bynta jong u’.
Shuh shuh ka la ong ruh ba ka jingfleh ki pulit ban leh khla tang ha Shillong namar sha ki tahiñ khappud kim shym la leit ban ai jingïada ïa ki hynrei kham bunsien ki paidbah ki kham shniah pynban ha ki seng bhalang.
Ka la ong ruh ba ka jingsiew bai lut ksan ba san lak kam lah satia ban ai jingim biang ïa kiba la khlad noh.
“San lak ki ai bai lut ksan na bynta kawei ka mynsiem briew sngew thamula pynban halor kane namar tang ban wanrah da kita ki nongrwai na shiliang duriaw pat da ki klur ki mang ban pyllut’ ka la ong.
Shillong, Naiweing 24: Ka jingshong kyllaiñ myngngor bad ka jingthang mombati ba la khot da ki san seng ba kynthup ka Khasi Students’ Union (KSU), ka Federation of Khasi Jaintia and Garo People (FKJGP), ka Hynniewtrep National Youth Front (HNYF), ka Ri Bhoi Youth Federation (RBYF) bad ka Jaintia Students’ Union (JSU) ha ka sngi Palei ban ban pynpaw ïa ka jingsngewsih halor ka jingshah siat ïap ki san ngut ki Khasi ha ki ktang suloi ki pulit Assam ha ka 22 tarik Naiwieng ha Mukroh kaba la pynlong ha mawmot u Woh Kiang Nangbah ka la kut da ka jingkawang petrol bomb bad ka jingshah lun maw bad pyrshang wiang ding ïa ka kali ba kit ïa ki pulit bad ka jingpynpait pynpra ïa ka jaka ïeng ki pulit pynïaid kali ha khmat ka Civil Hospital Shillong.
La sakhi ba hadien ba ki paidbah ki la thang mombati ka don ka jingkawang petrol bomb ïa ki pulit ha Barik Point kiba ïeng ban pahara bad marmar ki pulit ruh ki la siat lyer pynsat khmat ban pynpra ia ki shi kynhun ki briew kiba la kah dur khmat bha kiba tur sha barik Point ka jaka ba ki pulit ki ïeng ban pahara.
La ïohi ba ka don ruh ka jingshah lunmaw kawei ka bos kaba shong ki pulit CRPF kaba wan ban ïaid lyngba ka surokbah ha khmat Civil Hospital hynrei marsien poi ha ka lad ban leit Sha Laban la ïohi ba ki don katto katne ki briew ba la kah durkhmat bha ïa lade kiba leit ban lunmaw haduh ba ki CRPF kiba shong ha katei ka kali ki phet ïap phet im na katei ka jaka ba ka shah lun maw ka kali kaba ki shong.
Ha kane ka jingpyrshang wiang ding kane ka ka bos kam shym la kem ding satia hynrei tang ka jingpait ka ïit namar ka jingshah lun maw bad ka jingshah kawang da ki dieng.
Shuh shuh la sakhi ba ka don ka jingshah pynpra ka jaka ïeng ki pulit pynïaid kali bad ka jingpyrshang wiang ding ruh hynrei kane ruh kam shym la kem ding namar ka jingwan poi ki pulit ban tem noh ïa ka ding shuwa ba kan klang.
Kham hadien katto katne por ruh la ïohi ba ki don ki katto katne ngut kiba la leit ban kynjat ïa kawei ka kali pulit ha phyllaw ka Civil Hospital bad ka jingkthong ïa ki pulit wat shaduh shapoh ka hospital kiba phet krad ïa lade.
Nangta shuh shuh la ïohi ba ar ngut ki pulit kynthei kiba wan pahara ha katei ka jaka ki la shah ker sawdong ha ki paidbah bad ki shah knieh ruh ïa u lathi bad ka stieh jong ki bad kine ki pulit ha ka jingtieng ki la shu hap peit kaei kaba la jia ïa ki bad tang hadien katto kate por ki la ïoh rung noh shapoh ka kyrdop ka Army Holidy Home Stay bad wat hadien kane ruh ki don ki katto katne kiba pyrshang kawang maw.
“Ngi pynbthei katto katne ki bom pynsat khmat ban pynpra ïa ki kynhun kiba lah ban wanrah pat ïa ka jingma ïa ka ïaid ka ïeng ki paidbah namar ka dang dei ha ka por ba ki dang bun ki kali ba leit ba wan bad ngi la la pynïaid noh ïa ka kali ruh lyngba ka surok ban leit sha ka Phan Nonglait Park bad khang noh ïa ka lynti ba leit sha khmat Civil Hospital," ong u Vivek Syiem, SP (City)U la ïathuh ruh ba ka don ka jingshah shoh ki lai ngut ki briew ha IGP bad ha Lad Civil Hospital.
Haba la kylli la kum u heh pulit u i donkam ne em ban pynjari korphiw, “Ngam i ba ka donkam ban pynjari korphi ha nongbah hynrei kum ki nongïada ïa ka suk ka saiñ ngi hap long kiba adkar" ong u Bah Vivek.
Shuh shuh u la ïathuh ba na ka liang ki pulit ki la rejister da ka ejahar halor kane ka jingjia.
Shillong, Naiwieng 24 : Ka Meghalaya Human Rights Commission (MHRC), Shillong, ka la shim suo moto halor ka jingjia shah siat ïap ki san ngut ki nongshong shnong ka Jylla ha ka jingshah siat ha Mukroh ha ka 22tarik mynta u bnai.
Katkum ka kyrwoh na ka sorkar, la ong ba ka Commission ka la bthah ïa u Chief Secretary jong ka sorkar jylla ban bthah ïa ka kaiphod kaba pura halor katei ka jingjia hapoh 15 sngi naduh ba pynmih ïa katei ka jingpynbna.
Tura, Naiwieng 24 : Ka Garoland State Movement Committee (GSMC) ka la dawa na ka sorkar jylla ba kadei ban ai bai luksan kaba shi klur tyngka sha kito ki lanot kiba kyllon ïap ha kuli jong ki pulit Assam ha ka 22tarik ha Mukroh.
Ha ka kyrwoh ba la phah da u nongai ktien jong ka Committee, u Ryan Ch Marak u la pynrem jur ïa ki pulit Assam kiba la wan shaduh u pud jong ka Meghalaya khlem da ïoh jingbit ban siat ïap ïa ki nongshong shnong kiba lui lui.
Da kaba phah ruh ïa ka jingsngewlem sha ki bahaiing ha sem jong kitei ki lanot, utei u nongïalam ka Committee u ong ruh ba ka sorkar India kumjuh ka sorkar Meghalaya kadei ban shimkhia mardor halor katei ka jingjia.
Katkum ka kyrwoh, ka Committee ka la dawa ruh ba ka sorkar kadei ban ai ïa ka bai luksan kaba shi klur marwei sha ki bahaiing hasem jong kitei ki lanot kiba la khlad shiteng por ha kuli jong ki pulit Assam.
“Donkam ruh ban don ka bor pahara kaba khlain bha ha shi lynter ka khappud Meghalaya bad Assam namar lada khlain ki bor pahara kum kine ki jingjia kin ym ïohlad satia," ula ong.
Utei u nongïalam ka Committee u dawa ruh ba ka sorkar India kadei ban thung da ka kynhun tohkit na ka sorkar pdeng ban pynshitom da kaba tyngeh ïa kito ki pulit ba donkti ha kitei ki kam bymman.
San phew tylli ki snem bad haduh mynta ka Jylla Meghalaya ka dap ka shlei tang da ki kynrum kynram.
Ki mynsiem ba lui lui jong ka shnong Mukroh ki shah pynïap dusmon ha ki Pulit bad nongap pahara khlaw jong ka Sorkar Assam.
Ka pyllun tnum ïing jong ka ïing Dorbar Thaw Aiï ruh ka khyllem, kiwei ki jingtei ba rim bad ba sah nam, kum ka jaka ïaleh sport jong ka National Sports Club of Assam hyndai bad ka Tara Ghar, ki la shah pynpra bad tang ki babu bad myntri Sorkar kiba shong shuki ha Secretariat kiba tip ia ka daw balei ba la pynpra ia kitei ki jingtei.
Kumba 50% ki khunlung/khynnah ha Meghalaya ki pang at top bad kim san rynïeng namar kim ïoh ka bam kaba tei naduh dang kha bad ka koit ka khiah ka sumar pang ha ka Jylla ka long kaba duna bha.
Ka khlam Covid19 kaba la dei shisha ban hikai ia ngi ban long kiba adkar bad synlar, pynban ka long da khongpong bad ka bamsap ka nang jyrsieh bad ka khlam covid19 ka la pynriewspah ia ki katto katne ngut ki briew.
Nalor nangta sa ka kyrduh kam, ka jingkyrni dih drok bad ka jingban beiï ia ki kynthei.
Hato kine kim dei mo ki dak jong ka kynrum kynramï Hapdeng ki kynrum kynram bad ka saw ka sian kiba bun ki nongïalam pat ki shu kyrkait, khlem pyrkhat bad kim lah ban dkew lynti nangne shano ngin ïaid?Ka dei ka jingshisha ba ka shnong Mukroh kam dei ka jaka kaba ïakhajia pud bad ka Assam.
Ka Mukroh ka dei kawei na ki san phew khyndai (59) tylli ki shnong kiba hap hapoh ka Elaka Raliang ha Jaiïtia Hills.
ïiuma, ka Mukroh ka don marjan bad kiwei ki shnong kiba don ha khappud bad ka Assam bad ha kine thaiï ki trai muluk Hynïiewtrep bad ki Mirkir ki dei ki nongshong shnong tynrai bad ki don la ki jong ki riti dustur, ka niam bad ka kolshor.
Kawei na ki riti ba ki la ïoh pateng ka long ba ki im bad ki khlaw ki btap, ki lyngkha ki hali bad ki don ka hok ban lum bad bam na ki jingmih kiba don ha khlaw.
Katkum ka history, la pynlong ia ka Jowai Sub-Division da ka Notification kaba la pynmih ha ka 16 November 1869 bad lyngba kane ka Notification la batai ia ka bor bad ki jaka kiba hap hapoh ka jingsynshar jong ki ophisar kiba don ha Jowye, kaba ha Khasi bad Jaiïtia Hills.
Kumta ka Jowye Sub-Division ka kynthup ia baroh ka Jynteah Hills bad ki thanat pulit bad Elaka jong ki Dolloi kumba la kdew hangne: 1.
Darrang 2.
Jowye 3.
Kookees 4.
Lakadeng 5.
Meekirs 6.
Mansaw 7.
Muskote 8.
Nongbha 9.
Nongfloot 10.
Nong-Jingee 11.
Nongkhlieh 12.
Nurpoo 13.
Nurtheng 14.
Oomeeo and Panchpoonjee 15.
Ooomwai 16.
Raliang 17.
Rambai 18.
Sath-Pathar 19.
Sath-Poonjee 20.
Shang-Poong 21.
Shilliang-Muntang 22.
Sootoongah and 23.
Toomar.
Ka Jaiïtia Hills baroh kawei ka dei ka Jowai Sub-Division kaba la thaw ha ka snem 1869 bad mynta kane ka hap hapoh ka jingsynshar jong ka Jaiïtia Hills Autonomous District Council bad ar tylli ki Administrative District, ka West bad East Jaiïtia Hills District.
Ka history ka ïaid la ka lynti bad ha ka snem 1950 u Governor jong ka Assam u la thung ia ka Commission na ka bynta ban khmih bad pynbeit kumno ban pynhap ia ki katto katne tylli ki shnong kiba don hapoh ka Untied Khasi bad Jaiïtia Hills Autonomous District hapoh ka Mikir Hills Autonomous District.
Ki dkhot jong kane ka Commission ki kynthup ia I Kong Bonnely Khongmen bad Larsingh Khyriem kiba long ki MLA ha kito ki por.
La bthah ia ka Commission ba kan peit bad report halor kumno ban kynthup ia ki shnong kiba don ha ki ar tylli ki block kiba hap hapoh ka Jowai Sub-Division jong ka United Khasi bad Jaiïtia Hills District bad ban pynhap noh ia ki hapoh ka Mikir Hills.
"Hadien ba la ai bad shim pyrkhat ia ka report jong ka Commission kaba la thung katkum ka Notification TAD/R/31/50 dated 3rd October 1950, u Governor u la pynmih ka hukum ba ki jaka ne ki shnong kiba don hapoh ka United Khasi bad Jaiïtia Hills District bad kiba la batai ha ka Notification kaba la pynmih ha ka 13 tarik April 1951, yn weng noh ia ki na ka United Khasi bad Jaiïtia Hills District.
Kumta ia ki shnong kiba hap hapoh ka Block I bad II la pynhap noh ha ka Mikir Hills bad ki don phra tylli ki shnong hapoh ka Elaka Raliang kiba don haduh mynta hapoh ka Block I bad kita ki long; 1.
Psiar 2.
Salait 3.
Mawliber 4.
Mashbar 5.
Mukoilum or Mukolam 6.
Lummujin 7.
Umkynmi and 8.
Mynthing (Reference, Khanasamari-U Khun U Hajar Ka Ri HYnniewtrep by Sumar Sing Sawian).
Dei tat haduh ba la pynlong ia United Mikir bad North Cachar Hills District ha ka snem 1951 bad ka jingshim noh ia ki shnong kiba don ha Block I bad II na ka Jowai Sub-Division ba ka sdang ka jingïakynad kaba jur bad jingkhajia pud ha kitei ki thaiï.
La ïathuh ba ka la don ka jingïakhih paidbah bad ka jingpyrshah kaba jur halor ka jingpynhap ia ki shnong jong ka Block I bad II hapoh ka Mikir Hills District.
Ka khappud hapdeng ka Meghalaya bad Assam ka jrong haduh 885 Kilometer lynter bad ki don bun ki jaka ha ki thaiï khappud ba pher kiba ju jia ki jingïakhajia bad jingïakynad bad kane ka dei ka kynrum kynram kaba la mih naduh ka por synshar ka Sorkar Phareng.
Ki jingïakhajia pud hapdeng ka Meghalaya bad Assam ki dei ki jingeh kiba don naduh ki por ba ki District ba pher ki dang don lang hapoh ka Assam Province bad Jylla Assam ba rim.
Ngim lah ban len ia ka jingshisha ba ka khappud Meghalaya bad Assam kam dei kaba lah ban dro da u lain, hynrei ka khappud ka kynthup ia ki lum ki wah kiba ksam lyngba ia ki khlaw ki btap bad kiba ïarung ïamih na kawei ka shnong sha kawei pat.
Naduh ka por ka Sorkar phareng la wanrah ia ki buit ki stad kumno ban weng ia kane ka jingïakhajia pud bad kawei ka buit kaba la pyrshang ban pyntreikam ha kaba ïadei bad ka Block I bad II ka long ban shim jingkheiï ia ka jingdon ki jaitbynriew ha ki shnong, kum ka nuksa lada ki shnong kiba bun ki Karbi kita ki shnong kin leit sha ka Mikir Hills District bad ha ki shnong ba bun ki paid Hynïiewtrep kita ki shnong kin hap hapoh ka Khasi bad Jaiïtia Hills.
Ka jingshim jingkheiï kan long katkum ka khanasamari jong ki snem 1951 bad 1961.
Hynrei kane kam shym la lah ban treikam namar baroh ar ki Jylla kim pdiang ia ka rukom lum bad shim jingkheiï.
Kumta ka jingïakren pynbeit pud kam poi shano shano ruh bad ka sahkut hajuh.
Ka jingbitar halor ka jingjia ha Mukroh bad ia ka jingbymler treikam jong ka Sorkar kaba la lam khmat da ka NPP, UDP, BJP, PDF, HSPDP bad ki Independent kan nang jur bad ka lah ruh ban mih ki jingkulmar ne ki jingïashoh ïadat bad jingïakynad jaitbynriew ha ka Nongbah Shillong bad kiwei de ki jaka jong ka Jylla kiba la ju shong syier lypa.
Nga kyrpad ia ki bor Pulit bad bor District ha kylleng ka Jylla bad khamtam ha East Khasi Hills, ban khmih pyrman bniah bad ban ïaleh shitom ban tem ia ka jingïakynad kiba lah ban jia.
Ha kane ka saw ka sian bad kynrum kynram ba shyrkhei ka Jylla bad ki nongshong shnong ki duhnong shikatdei.
Ngi duh ia ki jingim bad ka kamai kajih ban im, hynriew ngut ki mynsiem ba lui lui ki la duh ei ha ka jingpynïap dusmon ha Mukroh.
Ki nongshong shnong ba lui lui lynter ka khappud Meghalaya bad Assam ki im hapdeng ka jingsyier bad ki ïasuba sniew iwei ia iwei pat.
Ha ka sngi ba jia ka jingsiat ha Mukroh ki nongdie jhur bad nongdie jingbam ha ki jaka ïew ka Nongbah Shillong ki la hap ban khang kloi namar ka jingbym don ki briew kiba wan na kiwei ki Jylla bad ba ym don kiba ïaid ba ïeng hadien ba la kem dum.
Ki kali kamai kim ïaid shuh ha surok tang mar ia kem dum bad ki nongleit nongwan kiba na jngai ki dei kiba shem jynjar tam haba mih kum kine ki jingkulmar.
Ki nongshong dukan, ki nongkhaïi bad kiba treikam lajong ki duh kamai bad duhnong bad ka kamai kajih kan nang hiar arsut tat haduh ban da thanda ka jingïakynad bad wanphai ka suk ka saiñ.
Ka jingjia ha Mukroh kan ym jin da la jia lada ki pulit bad ki nongpahara khlaw ka Assam ki leh phikir bad don jingkitkhlieh, hynrei kum ki riew lehnoh ki la siat pathar bad pynïap dusmon ia ki nongshong shnong ba lui lui.
Kaei kaba la jia ha Mukroh ka long kaba sngewsih kthang bad kam dei shuh ban jia ha ki por ban wan.
Ki Sorkar Meghalaya bad Assam ki dei ban shim khia bad pynbeit hok ia ki pud ki sam.
Kaba kongsan ka long ba ki Sorkar ki dei ban shah skhor ia ki jingai jingmut jong ki nongshong shnong kiba shong ba sah ha ki shnong khappud bad ai ba ma ki hi kin rai kaei kaba bha tam na ka bynta jong ki.
Nalor nangta ia ka hok jong ki nongshong shnong ban lum bad bam na ki mar khlaw dei ban pynneh bad ïada katkum ka aiï.
Kyntang ïawai, nga kynmaw bad dwai kyrpang na ka bynta ki longïing kiba la ngat ha kane ka apot.
Shillong, Naiwieng 24 : Namar ka jingud jong ki paidbah ïa ka jingeh kaba khraw ba ki kynduh ha ka por Lyiur ban leit buh ïa kiba ieit ba thoin sha lum jingtep ha Lawmali, na ka liang u MLA ka Shillong North, Bah Adelbert Nongrum u la phah siang noh da ka surok dewbilat naduh lad surokbah ter ter shaduh ki lum jingtep jong ki Balang bapher bapher kiba don ha utei u lum jingtep.
Ïa katei ka lynti kaba la shna khnang tang ban ïaid ki kali ba kit ïa ka synduk metïap la plie paidbah da u MLA ha ka step 22tarik ha ryngkat ka jingdonlang ki nongïalam jong ki Balang bapher bapher.
Haba kren ha katei ka sngi, u MLA u la ong ba dalade u la ïohi katno ka jingeh ba ki paidbah ki kynduh haba ki leit ban ontep ïa ki baieit ba thoin ha ka por Lyiur khamtam eh ïa ka kali kit synduk metïap namar ka jingktieh ka lynti.
U ong ruh ba ïa katei u la kwah la slem ban phah shna noh hynrei namar ka jingwan noh ka khlam COVID bud pat sa ki jingkulmar bapher bapher hadien katei, kumta katei ka kam ruh ka la slem bad sahkut lang.
“Hynrei mynta ka sngi pat nga sngewkmen ban ïoh plie noh ïa kane ka lynti ba la shna kyrpang ban ïaid ki kali kit metïap bad ruh ïa ka lynti ïaid kjat ha kaba ki paidbah kin ym donkam shuh ban ïaid na ka ktieh ha ka por Lyiur," u la ong.
Shwa kane, kiba bun ki nongïalam Balang ki la ai ka jingïaroh ïa utei u MLA uba la ïohi ïa ka jingeh ba ki paidbah ki kynduh haba ki wan ban ai khublei khatduh ïa kiba ieit ba thoiñ ha u lum jingtep Lawmali.
Shillong, Naiwieng, 24: U Secretary ka tnat Kam Pohing ka Sorkar Jylla u Bah Cyril V.D.Diengdoh u la pyntip ka jingkhang ïa ka mobile Internet bad Data Service kan dang ïai bteng na ka bynta 48 kynta naduh ka por 10:30 baje mynstep jong ka 24 tarik mynta u bnai hadien ba la khang ïa ka mobile internet naduh ka sngi Baar hadien ka jingshah siat ïap jong ki san ngut ki nongshong shnong jong ka shnong Mukroh, West Jaiñtia Hills Distirct ha ka 22 tarik mynta u bnai.
Katkum ka hukum, u Secretary ka tnat Kam Pohing u la pyntip ka jingkhang ïa ka internet ka long hadien ba la ïoh ïa ka kaiphod na ka Police Headquarter halor ka jingshah wiangding jong kawei ka kali kaba don ïa u registration number jong ka jylla Assam ha nongbah Shillong bad ki jingshah pynjulor jong ki kali ha ki katto katne ki bynta jong ka rilum Jaiñtia.
Shillong, Naiwieng, 24: Ka Sorkar Pdeng ka la mynjur ïa ka jingkyrpad ka Sorkar Meghalaya ban aiti ïa ka jingtohkit ha ka Central Bureau of Investigation (CBI) ha kaba ïadei bad ka jingshah siat ïap jong ki san ngut ki briew ha ka shnong Mukroh, West Jaiñtia Hills ha ka step sngi Baar mynta ka taiew ha ki Pulit ka Jylla Assam.
U Myntri Rangbah ka Jylla u Conrad K.Sangma ryngkat bad ki Myntri ki la ïakynduh ïa u Myntri ka tnat Kam Pohing u Amit Shah ha New Delhi bad pynsngew ha u ïa ka jingjia ha ka shnong Mukroh bad kyrpad ruh ban aiti ïa ka jingtohkit ha ka CBI.Ïa u Myntri Rangbah la synran lang da u Symbud Myntri Rangbah u Bah Prestone Tynsong, u Myntri ka tnat Kam Pohing u Bah Lahkmen Rymbui, u Myntri ka tnat PHE u Bah Renikton Tongkhar bad u Myntri ka tnat C&RD u Bah Hamletson Dohling.
Ka Sorkar Assam ka la phah ïa kajuh ka jingkyrpad ïa ka Sorkar Pdeng ban aiti ïa ka jingtohkit ha ka CBI halor kane ka jingjia.
Ha ka jingïakren bad ki lad pathai khubor hadien ka jingïakynduh ïa u Amit Shah, u Conrad Sangma u la ïathuh ba u Myntri Rangbah ka Jylla Assam u la pyntip, ‘ba baroh ka jingjia kaba la mih ka jingsiat kuli ba jia ryngkhat bad ka don ka jingpyndonka palat pud ïa ka bor da ki Pulit na ka jylla Assam.
"“Ngi la kyrpad ïa ka Sorkar India ban thung ïa ka jingtohkit jong ka Sorkar Pdeng halor kane ka jingjia, lane lyngba ka CIA ne ka NIA lane kino kino ki Agency khnang ba ka jingshisha kan paw pyrthei.
Kaba kham kongsan, kito kiba donkti ki dei ban ngat ha ka jingshah pynshitom halor kane ka kam bymman.
U Myntri ka tnat Kam Pohing u la ai ka jingkular ïa ngi ba un sa thung ïa ka jingtohkit da ka Cenral Agency bad ka hukum yn sa pynmih ha kano kano ka por," u la ong.
U Sangma u la ïathuh ba u la pynsngew hakhmat u Amit Shah ba ka daw tynrai kaba pynmih ïa kane ka jingjia ka dei na ka jingïakajia pud kaba la sah pongding la slem bha hapdeng ka jylla Assam bad ka Meghalaya.
“Kiba bun ki jingjia, ki la lam sha ka jingïapynibor kaba poi sha u pud ban wanrah ïa ki jingjia ba sngewsih kumba la jia ha Mukroh.
Namarkata, yn sa shimkhia ban pynthikna ba ki jingïakajia pud yn sa pynkut noh shen,’ ong u Myntri Rangbah bad bynrap, ‘na ka jingjia ha ka shnong Mukroh, ka jingïakren pynbeit pud bad ka Assam ka la ïatakhuh mawsiang bad kin sa do ki jaka ha kaba yn sa donkam ïa ka jingshahniah bad ïa ka jingtuklar jong ka Sorkar India ban pynkut noh syndon.
"U la ong ong shuh shuh ba ha ka jingïakren la ïathir ïatai halor ka jingshngaiñ jong ki paidbah kiba sah ha khappud khamtam ha ki jaka ba don ka jingïakynad.
U la ïathuh ba ka Sorkar Jylla ka la kyntu ïa ka Sorkar Pdeng ban pynsdang noh mardor ïa ka jingïakren hapdeng ka Sorkar Meghalaya bad Assam khnang ba kine ki jingjia kim dei shuh ban dang jia hadien habud.
U la pynsngew hakhmat u Amit Shah ban ai jingkyrshan ha kaba ïadei bad ka jingshalan ïa ki marbam kam dei ban shah pynthud hynrei ban wanrah ïa ka jingïatreilang hapdeng kine ki ar tylli ki jylla.
“Ngi la ïakren ruh halor ka jingdawa ban pynrung ïa ka Ktien Khasi bad Garo ha ka Khyrnit Baphra, ka jingpyntreikam ïa ka Inner Line Permit bad ban ailad ïa ka Sorkar Jylla ban pyntreikam noh ïa ka MRSSA," la ong u Conrad.
Shillong, Naiwieng 24: Khyndiat por hadien ba ka la don ka jingpyrshang ban wiang ding ïa ka Kali ba kit ïa ki Pulit bad kumjuh ruh ka jingsiat tear Gas ïa ki dkhot Sengbhalang ba pynlong jingïakhih namar ka jingjia ha Mukroh, la ïohi ba ka sorkar ka la sei madan da ki spah ngut ki Pulit SOT kiba la kieng atiar bad pynbiang bha ki tiar ïaleh bad ki tiar jingïada.
La ïohi ba kine ki Pulit riam ïong bad riam thoh rew, ki la leit da ki Bos kylleng kylleng ki jaka jong ka nongbah Shillong ban pahara ha kiba bun ki jaka, khamtam ki jaka ba long ki ïew ki hat, ki ophis sorkar bad ki jaka ba ïashong khleh jaidbynriew.
Nalor ki SOT la ïohi ruh ïa ki Pulit CRPF kiba la ap pahara ha ki kyntoit kyntoit ki la ap ha ki bynta jong ka surok National Highway.
Nangta wat sha kiwei de ki District ruh la bthah ïa ki Pulit ban pahar bad peitngor bha ïoh don ki kali kiba wan na Assam, khnang ban lait kano kano ka jingjia ba sngewsih.
Shillong, Naiwieng, 24: Ar ngut ki lanot kiba kynthup ïa u Ma Elias Shamayang bad u Ma Sheini Nartiang kiba la mynsaw jur na ka jingksam jong ki kuli na ki ktang suloi jong ki Pulit ka jylla Assam ha ka shnong Mukroh, West Jaiñtia Hills District ha ka step 22 tarik mynta u bnai ki dang don mynta hapdeng ka jingshah sumar ha NEIGRIHMS Hospital, Shillong.
San ngut ki nongshong shnong jong ka shnong Mukroh kiba la duhei ïa la ka jingim ha kane ka jingjia ki kynthup ïa u Thar Shadap, u Si Dhar, u Six Talang bad uwei u nongtrei ka Forest ka Sorkar Assam.
Katba u Tang Nartiang u la khladnoh ha Barato PHC bad u Chirup Sumer u la khladnoh ha Woodland WK Hospital, Sabahmuswang.
Ka KSU hapoh ka jingïalam jong u General Secretary u Samla Donald V.Thabah ki la leit jngoh ïa kine ki arngut ki lanot ha NEIGRIHMS Hospital bad kular ban pynsngew sha ki tyndong skhor ka Sorkar ba kan bei ïa ka jinglut jingsep na ka bynta kine ki arngut ki lanot katba ki dang don hapdeng ka jingshah sumar.
“Ha ka jingleit jngoh ïa kine ki arngut ngi ïohi ïa ka jingkad ka shyntur bad ka jingkdiah u shyieng tyngam na ka jingksam ki kuli," la ïathuh u General Secretary ka KSU.Katkum ka jingong jong u Samla Thabah, u la ong ba kum ka seng kan ïai don ryngkat bad kine ki paradoh parasnam haduh kaba kut.
“Lada kine ki arngut ki ïoh jingmynjur na ki doktor ka NEIGRIHMS ban leit sumar shabar ka jylla ka Sorkar ka dei ban pynstet mardor ban pynbiang lut ïa ki jingdonkam nadong shadong," ong u Samla Thabah.
Hadien kane, ka HYC hapoh ka jingïalam jong u Vice President u Bah Donboklang Kharlyngdoh ki la leit jngoh ïa kine ki arngut ki lanot kiba dang shah sumar ha NEIGRIHMS Hospital.
U Bah Sarlangki Dkhar, uwei na ki bahaing jong kine ki arngut kiba shah sumar ha NEIGRIHMS Hospital ha ka jingïakren bad ki lad pathai khubor u la pynpaw ka jingsngewsih ïa ka jingbym shimkhia jong ka Sorkar ban pynbiang ïa ki lad jingsumar.
“Ka jingleh jong ka Sorkar Jylla ka pynpaw kumba kam don mynsiem sngewlem ïa kine ki arngut kiba shitom jur hapdeng ka jingsajia.
Ka (Sorkar) ka don tang ïa ka mynsiem tep eitmiaw ïa ka jingjia watla ki san ngut ki mynsiem briew ki la duhei ïa la ka jingim," ong une u samla.
“Kum ki nongshong shnong bad ka ing ka sem ngim sngew thikna ïa kane namarba ka Sorkar ka shu kular tang da ka ktien hynrei kam ai da ka jingthoh.
Ka jingïarap ba la ai sha ki bahaing jong kiba la khladnoh ka shu long tang dep rukom khnang ba ki bahaing kin ong ba la ïarap ïa ngi.
Donkam ban ai kham bun ka jingïarap ïa kiba mynsaw kiba dang don mynta hapdeng ka jingsuh jingthar bad ka jingkhuslai kaba ki hap ban mad bad ban phah sumar," u la bynrap.
U la ong ruh ba haduh mynta ym pat don wat tang uwei ruh u Ophisar Sorkar u ban wan mih sha ing ban kular ai jingïarap na ka Sorkar bad ban phah sumar ïa kiba mynsaw.
Haba ïathuh ïa ka jingshem lanot jong ki paidbah ka shnong Mukroh bad Barato ha ki nongtrei ka Beat Forest ka Sorkar Assam bad ha ki Pulit Assam kiba ju pyndik laiphew jait, u Bah Sarlangki Dkhar, u la ong, ‘ngi dap da ka jingsngewkhia kaba khraw haduh katta katta namarba naduh ki snem ba nga dang rit, nga mad ïa kine ki jingjia.
Nga ïaalde nga don ki jaka rep sha Mukroh.
Ha kiba bun ki bynta ngi mad jingeh.
Ngi la ju pynsngew ïa ki jingeh sha ka Sorkar hynrei ki kheiñ pynban ba ki briew kiba sah ha khappud ki dei kiba shu thok ba shukor.
"“Ngi kiba sah ha khapud jong ka shnong Mukorh ngi mad jingeh haduh katta katta haba ngi leit thoh dieng ban thang ruh ngi shah kem, ban rah ïa ki wait ki Pulit ki knieh bad nalor kata ki pyndik ïa ki jingri jong ngi da kaba pharep laitphew jait.
Baroh katta katta ngi la ïaishah bad ngi shu pyntip sha u Border Magistrate," u la ong.
U la ïathuh ba ka jingmih jong ki paidbah ha ka step 22 tarik, Naiwieng, 2022 ka dei na ka jingsat mynsiem ïa ka jingshah pyndik ba laiphew jait ha ki nongtrei Beat Forest ka Sorkar Assam.
“Ha kato ka step da ka jingsat mynsiem, ki paidbah ki la mih ban dawa pyllait ïa ki lai ngut kiba la shah rah shimiet shimiet ha ki Pulit Assam khlem da pyntip ïa u Sordar Shnong, ïa ki Pulit ka Meghalaya bad ïa ka iing ka sem.
Kane ka paw ba ka dei ka jingrahbor," la kynthoh u Bah Sarlangki.
“Ngi leit sha kato ka jaka ban dawa pyllait ïa ki lai ngut kiba la shah bat, hynrei ki Pulit Assam kim sngap satia bad ki don ka jingthmu shalyndet ban leh beiñ bad leh katba ki mon," la kynnoh u Bah Sarlangki.
“Kum ki nongshong shnong bad ki paramarjan shnong ngi kyrshan bad kyrpad ïa ki paradoh parasnam ban kyrshan lem ïa ngi ban ngin dup lah ban ïakhun ïa la ka jong ka hok.
Ngi don ïa ki rekod ban pynshisha ïa ka jinglong trai ïa ki jaka ki puta.
Hynrei ka Jaiñtia Hills Autonomous District Council (JHADC) naduh ba la jia haduh mynta kam shym la kren eiei lane wat ban leit (sha Mukroh) ban kdew ïa ki jaka kiba dei hok ki jong ngi," la ïathuh u Bah Sarlangki.
“Haduh kato ka sngi, ki Pulit Assam ki wan ïaid baheh shaduh Mukroh nalor ba ki tip shai ba ka dei ka jaka kaba dang hap ha Meghalaya bad ki tip ba ki briew na Meghlaya ki wan rep sha Mukroh.
Ki (Pulit Assam) ong ba kim salia bad ong lada don uno uno uba pynthud ki wan kem beit mynsngi mynshai bad mynmiet ruh.
Kane ka pynpaw shai ba ka Sorkar assam ka aibor tylli ha ki Pulit katba ka Sorkar Meghlaya kam patiaw bad kam kheiñ snep satia ïa ngi kiba sah ha khappud," ong u Bah Sarlangki.
“Nga pynrem ïa ka jingwan ki Myntri Sorkar ha Mukroh bad ka jingwan jong ki ka pyni ba ki long kum ki kuratia kiba jaw ummat tang ha kato ka por bad lada ki sngewkhia ïa ka jingeh ha khappud ki la dei ban wanrah da ka polisi bad ki dulir khnang ba ngin shngaiñ ban shong ban sah da kaba kdew ba kato ka jaka ka dang hap hapoh u pud u sam ka Meghalaya," ong shuh shuh u Bah Sarlangki.
U la ong shuh shuh lada ka Sorkar ka dang hap ban ïapynbeit ïa baroh kiba don ka syrnot bad u Sordar uba la ïoh syrnot na ka JHADC ka mut ba kim don iktiar.
Kata ka dei ka jingkylli ba ka JHADC bad ka Sorkar kin hap ban ai jubab.
Shillong, Naiwieng 24: Ka jylla, khamtam ki bynta jong ka Rilum Khasi Jaiñtia ka la shah ktah bad kan shah ktah jur namar ka jingsiat dusmon ki Pulit Assam ïa ki Para Ri ha Mukroh ha ka 22 tarik mynta u bnai.
Mynta ka sngi, hadien ka jingshongkyllaiñ myngngor ki San tylli ki Sengbhalang,kata ka FKJGP, KSU, HNYF, RBYF bad JSU la bthei ka jingïakhih ha kaba la don ka jingkawang Petrol Bomb ïa ka Trok ba kit ïa ki Pulit CRPF hajan Civil Hospital.
Nangta ha ka 25 tarik pat kine kijuh ki San tylli ki Seng kin pynlong ka Non Cooperation Movement ne ka jingïakhih ban khot ïa ki paidbah bad khamtam eh ïa ki nongtrei Sorkar ban pep trei ne ban nym leit trei ha kane ka sngi kum ka dak ban ai jingkyrshan ïa ka jingïakhih na ka bynta ki lanot Mukroh.
Ha ka 26 tarik pat ka Seng HITO kan pynlong da ka sngi rah lama saw ne ka Red Flag Day bad ka jingthang ïa ki dur tyngshop jong ki nongïalam ka Sorkar,kata u Myntri Rangbah, u Conrad Sangma bad u Myntri Rangbah Symbud, u Prestone Tynsong.
Ka Red Flag Day jong ka Seng kan sdang na Madan Ïewrynghep, Laitumkhrah ha ka por 3 baje nohphai sngi bad bud pat ka jingïaid paidbah sha Dhankheti ha kaba yn pynlong ïa ka jingthang mombati kum ka dak ban sngewlem ïa ki mynsiem ba la khlad ha Mukroh na ka jingsiat pathar ki Pulit Assam ha ka 22 tarik mynta u bnai.
Shillong, Naiwieng 25 : Hadien ka jingap khmih lynti kaba la slem, ka Meghalaya Cricket Association kan ïoh ban pynlong ha ka sien kaba nyngkong eh ïa ka lympung ïalehkai kriket ba pynïaid da ka BCCI naduh ka samoi 2019-20 hapdeng ka Meghalaya bad Karnataka ha ka lympung ïalehkai U-19 Cooch Behar Trophy kaban sa pynïalehkai ha madan kriket jong ka MCA lashai ka sngi Saitjaiñ.
Kumba ïa ka madan tied bol dang shen u nongpeit nongkhmih ha ka jingtei ïa ki stadium jong ka BCCI u la ong ba ka madan ïalehkai kriket ha Polo kadei kawei na kiba paka tam hapoh ka ri India.
Ka madan ïalehkai kriket jong ka MCA ka la kylla duh naduh ka samoi 2019-20, ha kaba ïa ka madan tied bol la pynthymmai, ka jingbuh da ki phlang ba thymmai, ka kamra khreh kaba la shna kyrpang bad kiwei kiwei ki jingdonkam.
Katei ka jingïalehkai pyrshah ïa ki kynhun ba khlaiñ bor kum ka Karnataka kan ai jinghikai shibun ïa ki rangïalehkai dang khie ka jylla na ki player kiba la tbit ha ka jingïalehkai.
Ka jingïalehkai kan sdang ha ka por 8:30 baje mynstep bad ka MCA ka la pynbiang ki jaka shong na bynta ki paidbah nongwan peitkai.
Kane ka jingïalehkai kan ïarap ruh na bynta ka Association ban pynkhreh biang sa shisien na bynta ban pdiang pynlong ïa ka Ranji Trophy, ïa kaba lai tylli ki jingïalehkai yn pynlong ha Nongbah Shillong kaban sdang ha u bnai Nohprah.
Ka jingpynbeit ïa u pud u sam hapdeng ka Meghalaya bad ka Assam ka la ïaid shaid shaid namar ïa ka Wat ba Nyngkong la dep pyndep bad ïa ka kaiphod la dep aiti sha ka sorkar pdeng lyngba u Myntri Kam Pohïing ka ri u Amit Shah.
Mynta shen tang shu dep thung ïa ki Regional Committee kumba la dep rai da ki ar Myntri Rangbah u Conrad K Sangma bad u Himanta Biswa Sarma ha ka jingïakynduh jongki ha nongbah Guwahati myn ha ka Sngi U Blei 22 tarik Nailar 2022 yn sa sdang ban leit jurip sa sha ki hynriew tylli ki jaka ba dang sah teng kiba kynthup ïa ka Block I bad Block II Psiar, Khanduli, Borduar, Mawtamur, Langpih.
Hooid ha ka Wat kaba nyngkong ka don ka jingbym hun na ki paid khappud namar ki don ki shnong kiba la hap sha Assam hynrei ha kane ka wat kaba ar jongka jingïakren la dep ïa rai lypa naduh kaba sdang ba kin ieh beit ha ki paidbah ba kin jied shano ki kwah ban leit la kin don sha Meghalaya ne sha Assam ruh.
Hooid ha ka jingïakut ban ïa pynbeit ïa u pud u sam hapdeng ki ar jylla naduh kaba sdang la dep rai ba kan don ruh ka jingïashim bad jingïa ai mar kylliang kumta lada don ka jingïa ai bad ïashim ruh hap ban ïa mynjur lang namar ban shu ïoh tang ka Meghalaya kat ïa kaba ka kwah ruh ka bym lah long bad ban shu ïoh tang ka Assam kat ïa kaba ka kwah ruh ka bym lah long hi.
Hynrei ban lah ban pynbeit ïa u pud bad lait na ka jingshah klun ha ka Assam donkam ban long ruh kiba ïaishah.
Namar lada ym lah ban pynbeit ha kane ka kynti ba ki ar jylla ki la ïa mynjur da kaba ïa sngewthuh jingmut kynmaw sa katno phew snem kane ka kam kan dang ïai sah teng bad ka Assam kaba bun ki bor pulit kan dang ïai kyntur bad ïai klun ïaki jaka puta ka Meghalaya bad ka lah ban poi ba yn sa duh wat ïa ka Byrnihat ruh.50 snem ki la ïaid ym pat don sorkar ba shim khia kum kane ka sorkar MDA ban leh syndon da ka kam.
Nga kynmaw dei tang ha ka por ba long Myntri Rangbah ka jylla da I bah E.K Mawlong ( bam kwai ha dwar U Blei) ba kane ka kam ka la jan poi sha ka jingïabeit namar la sdang ka jingleit jurip bad u Prafulla Kumar Mahanta uba long u Myntri Rangbah ka Assam ha kato ka por hynrei sniewbok noh ba poi noh ka election ha Assam bad u rem noh kumta kane ka kam ka la sahteng haduh mynta.
Ban da dei ba ka Congress ka shim khia, ha ka por ba synshar u Tarun Gagoi kum u Myntri Rangbah ka Assam bad hangne ha jylla da u Dr Mukul Sangma la dei ban lah pynbeit ïa kane ka kam.
Hynrei kine ki myntri rangbah ki shu ïa kynduh tang shisien ba ka kam ka la sahkut noh khlem poi shano shano ruh.
Kumta wat la bun kiba beiñ hynrei kane ka sorkar MDA ka la leh ïa kaba dei ban shim khia ban pyndep noh ïa kane ka jingpynbeit pud kaba la sahteng lah slem slem bah.
I tynnad ban ïohi ba ha man la ka election MLA dap ki manifesto jong ki seng Saiñ Pyrthei da ka mat ban shim khia ban pynbeit ïa u pud u sam, hynrei tang shu kut ka election wat la ki don ha ka bor ruh ki leh klet kumta shi kumta ka la shim por da ki phew snem mynta.
Kumta kane ka sorkar kam dei ban sngap than ia kaei kaba ym hun lut baroh namar ha kano kano ka kam ruh ym lah ban pynhun lut ïa baroh.
Kan don beit ka jingbym hun hangne hangtai hynrei khnang ban suk pat kiba bun ba lang donkam ban pyndep bad pynïaid shakhmat ïa kane ka kam shwa ban poi ka election MLA ha ka jylla.
Namar lada ym lah ban pynbeit shwa ka election kan sah teng biang ka kam namar wei ba la pynbna ïa ka election ym lah shim rai ei ei ruh bad kumta ym tip la ka sorkar ban wan ha ka bor hadien ka election kan bud dien ne em ïa kane ka kam ne kan shu ïeh noh tang ha shiteng lynti.
Hynrei lada dang wan phai biang kane ka sorkar te khlem pep kan ïai bud dien hi bad ka sorkar Assam.
Nongstoiñ, Nawieng, 25: Ka seng UHM Mawshynrut Circle hapoh ka jingïalam jong u President ka circle u samla Stevenson Nongsiej, ka la lap ba ka skul SSA kaba don ha Mawlai Umdang Mawshynrut, ka la jot la pei bad wat ki tin tap tnum ki lah pei lut bad ki ben ki miej ki lah pyut lut.
Da dei ki por slap kam long shuh ban pynshong khynnah skul ha kamra klas bad ki hap shong ruh ha madan, nangta ki nonghikai ki hap pynlong skul ha kamra jong ki nonghikai.
Ka seng ka la ther tyngeh ba kum kata ka ïing skul ba pynïoh ïa ka jingnang jingstad bad ban kyntiew ïa kata ka jingnang jingstad, hynrei ban ïoh ïa kata ka jingnang jingstad, ki khynnah ki hap mad ïa ka jingeh ban ïoh kheit ïa u soh, ki khynnah skul ki hap shong ha madan, namar kim don ïa ki ben ne ki miej na ka bynta jong ki khynnah skul bad ïa ki nonghikai.
Kane ka long ka jingleh meinah jong ka sorkar bad na ka education department ruh ka leh shilliang bad iehbeiñ ïa ki skul kiba don ha nongkyndong.
Ka long ruh kaba shai ba ka sorkar bad u MLA kane ka constituency kim peit ïa ki duk ki suk bad ïa ki kam pule dangle ha nongkyndong.
Kumjuh ruh ka managing committee jong ka skul kam patiaw ïa ka jinglong jingman jong ka skul, ne ban wad ïa ki jingïarap na ka bynta jong ka skul, kum ki class room bad ka paiñkhana jong ki khynnah skul.
Ka office jong ka DSEO ka dei ban peit lane dei ban leit jurip ïa kine ki school ba don ha nongkyndong, da kaba peit nuksa tang ïa kane kawei ka skul kaba la isangsot haduh katta katta.
Ka seng ka pynpaw ba imat ki dang bun kiwei ki skul kiba kham palat ka jinglong jingman ban ïa kane ka skul.
Ka office jong ka DSEO ka dei ban shimkhia ïa kum kane ka skul ba ngat kum kane ka apot.
Nalor kata ka jinghiar ki jingpule dangle ka dei namar u nongmihkhmat bad ka sorkar, kim ïa shimkhia kat ïa ki skul ba pynïoh ïa ka jingnang jingstad.
Ka seng kan sa nang wad bniah ïa ka jingshisha, ong ka kyrwoh na ka seng UHM West Khasi Hills District hapoh ka jingïalam u president ka District u samla Moonstar Nongrem.
Shillong: Ki samla kiba ladep ban thoh ïa ka eksamin wad kam Pulit ki la leit ban pan jingbit na ka Deputy Commissioner jong ka East Khasi Hills District ban ïaid paidbah ha ka 30 tarik mynta u bnai, kata, ha ka sngi Balang.
U Bah Diben Lyngdoh bad u Bah Shine Marweiñ haba kren ha ki lad pathai khubor ha ka sngi Palei ki la ong ba ki la pan jingbit na ka Deputy Commisisoner jong ka East Khasi Hills District ba kin ïaid paidbah ha ka 30 tarik mynta u bnai ban dawa na ka Sorkar ba kan pynbna noh ïa ka result thepkam Pulit.
Ka Sorkar ka la khot ïa ka aplikeshon naduh u snem 2019.
Ïa ka jingpynmareh la pynlong ha u Naiwieng 2021 bad ïa ka eksamin la pynlong ha u bnai Rymphang 2022, hynrei haduh mynta ka Sorkar kam pynmih ïa ka result.
Ka jingkwah jong ki samla thep kam ka long ba ka Sorkar ka dei ban pynmih noh ïa ka result kaba ki ladep ban thoh.
Ki la buh jingkylli ruh ba balei ka Sorkar kam lah ban pynmih ïa ka result mynta la jan shisnem kaba la buh ïa ki samla wadkam ha ka jinglynga.
Mawkyrwat, ‘Naiwieng, 25: Ka Khasi Students’ Union (KSU) jong ka South West Khasi Hills District mynta ka sngi ka la ïoh ban pynlong ïa ka jingïalang ïathir jingmut halor ki jingeh jong ki samla ïalehkai ryngkat ka jingpynkup burom ïa ki 9 ngut ki nongïalehkai kiba napoh ka South West Khasi Hills District kiba la wanrah ka nam ka burom lyngba ka jingïoh jong ki ïa ki takma ha ki jait jingïalehkai bapher bapher.
Lah ban pynpaw ba kiba la shah pynkup burom ha kane ka sngi ki kynthup ïa kiba la ïoh takma ha ka North East Olympic Games, ha ka Indian Open Wako International Kickboxing Tournament, ha ka Cycling, ha ka Athletics, ha ka jingïalehkai kynjatbol ha kaba ki kyrteng ki long u Wolbertstar Ramsiej uba la ïoh takma rupa ha ka 10,000 meter bad takma rnong ha ka 5000 meter, ka Lyntijingkyrmen Kharjahrin kaba la ïoh takma rnong ha ka 3000 bad 5000 meter, u Marshall Pariong bad u Banpynkmen Lyngkhoi kiba la ïoh takma rnong ha ka jingïasiatkhnam jong ki shynrang.
Nangta, ka Andrica Nongsiej kaba ïoh takma rnong ha ka jingïasiat khnam jong ki kynthei, u Willbornson Wahlang uba la ïoh takma ksiar ha ka MTB Downhill Hardtail Men’s Race jong ki nongñiah cycle, u Dajied Wanshnong takma rupa ha ka jingïalehkai kynjatbol, ka Kyntimon Marweiñ ha ka takma rnong ha ka 10,000 bad 5000 meter bad u Lumjingsuk Iawphniaw takma rupa ha ka 2nd Indian Open Wako International Kickboxing Tournament.
Ha shwa ban ïaid shaphrang ïa la jingïalang, na ka liang ki nongleit ïashimbynta ha ki jait jingïalehkai bapher bapher bad kumjuh ruh na ki kmie ki kpa ki la pynpaw ïa la ki jong ki jinglap jingshem jong ki haba ki leit ïashimbynta bad ka jingphah jong ki ïa ki khun namar bunsien ha ka jingleit jong ki ki la hap ban pynlut hi na ka ka plang lajong tang namar ba ka sorkar kam shym la peit ne ai jingïarap.
“Ha ka jingñiah cycle lei lei ngi dang ñiah ïa ki cycle kiba tat dor haba ïa nujor bad kiwei de ki para nongñiah na kiwei de ki jaka namar ïa ki ka sorkar ka ai ki lad jingïarap", ong uwei na ki samla.
Kumta ki la buh ka jingkyrpad ïa ki Sengbhalang ba kin ïarap lem da kano ka lad kin pynïoh khnang ba ki nongïalehkai jong ka dong ka thaiñ kin ïoh ka lad ban long lem kum kiwei de.
U bah Forwardman Nongrem, President ka KSU South West Khasi Hills District, haba kren ha ka jingïalang u la ong ba kane ka sngi ka dei ka sngi ban ïamir jingmut kumno ban sngewthuh ïa kita ki jingeh bad ban ïathir ruh da kano ka lynti yn lah ban weng ïa kita khnang ba kum ki nongïalehkai kin lah ban kiew na kawei ka por sha kawei pat.
U la ong ruh ba ha manla ki khep la ju ïohi ba ki samla nongïalehkai na ka dong ka thaiñ ki la hap ban leit ba uwei u briew sha uwei pat ban leit pan jingïarap bad khamtam eh ki don kiba wan mih sha ki nongïalam jong ka seng ba kin ïarap lem da kino kino ki lad tang ban ïoh ka lad ban leit ïa shimbynta ha ki jingïalehkai.
“Ngi don eh ka mynsiem ban ïarap, hynrei katno eh ngin lah namar ka jingdonkam jong ki kam long tang da ki hajar hynrei bun ka poi da ki phew hajar bad da ki lak ruh", ong u bah Nongrem.
Namarkata, kum ki nongïalam jong ka seng kiba sngewthuh ïa ki jingeh jong ki bad ki kwah ruh ban thaw ki lad ki lynti ban weng ïa kita ki jingeh khnang ba ki samla kin lah ban leit ïa shimbynta ha kata ka bynta ba ki ki don.
Shuh shuh u la ïathuh ba kum ki nongïalehkai ki dei ban wad jingtip na ka District Sports Promotion Society (DSPS) kaba dei kawei na ki association ka ban lah ban ai ki lad jingïarap lyngba ka scholarship na ka bynta ki samla kiba don ka sap ha ki jingïalehkai khnang ba kin nym lut than eh na ka lade hynrei ba ka sorkar ruh kan peit lem ha ka lut ka sap.
U bah Nongrem u la ong ruh ba hadien ka jingïoh sngew lyngba ka jingïathuh jong ki samla ba ki shem jingeh, u la pynpaw ruh ba ka long kaei kaei kaba pyndiaw mynsiem na ka bynta jong ki namar na ka shyntur jong ki nongmihkhmat hi ki mih ka kyntien kaba pynnoh mynsiem ïa ki samla ïalehkai.
Namarkata, kum ka KSU ka don ban ai mynsiem ba kum ka seng kan don ryngkat lem bad ki, ym da kaba kin lah ban kyrshan da ka pisa hynrei da kaba kin ïai don ha syndah bad ki ban pynsngew lem ïa kita ki jingeh shakor jong sorkar.
Kiwei pat kiba ïadonlang bad kiba la shim ruh ka bynta ban ai mynsiem ki long naduh u Jiedskhem Nongsiej, General Secretary ka KSU South West Khasi Hills District, u bah J.F.Iawphniaw, Vice President ka FKJGP South West Khasi Hills District, bad u bah Pauldeep Tongwah, President ka KSU Mawkyrwat Circle.
Ha kane ka sngi la ïadonlang ruh ki dkhot jong ki ar tylli ki Sengbhalang, ki samla kiba ïoh pdiang ïa ka jingshah pynkup burom bad kumjuh ruh ki kmie ki kpa jong kiba wan pdiang ïa ka jingshah pynkup burom bad ïa ka jingïalang la pynlong hapoh ka Women’s Hostel jong ka Sngap Syiem College, Mawkyrwat.
Nongstoiñ, Naiwieng, 25: Ka shnong Riangdim ka dei ka shnong kaba jngai tang kumba 12 km ei ei na Shallang bad ka dei kaba dang hap hapoh u pud u sam jong ka Hima Nongstoiñ West Khasi Hills District.
Ha katei ka shnong don shibun ki jingmih kaba ai ja kpoh ïa ki paid nongshong shnong jong katei ka shnong kynthup ïa u sohphan, sohpieng, kwai tympew bad kiwei kiwei.
Hynrei, namar ka jingbym biang jong ka surok, la ong ba kitei ki mar ki nongkhaïi ki wan ban thied ha ka dor kaba tang 100 tyngka katba uta u juh u mar haba poi ha ïew Shallang u kot haduh 500 tyngka.
U bah S.Dkhar Secretary shnong Riangdim, u la ong ba ïa katei ka surok ha ka jingshisha la sdang ban pyntreikam lyngba ka scheme PMGSY da uwei u Contractor.
Hynrei naduh u snem 2014 haduh mynta um pat pyndep.
Na ka liang jong ka thaiñ ryngkat bad u MLA ka Mawshynrut u bah Gigur Myrthong, ki la leit ruh ban ujor shaduh u Myntri Rangbah ka jylla Meghalaya u Conrad K.Sangma pyrshah ïa utei u contractor bad la pynsangeh noh ïa ka jingpyntrei, namar u la leh torti shaba palat bad la pynduh ruh wat ïa ka kam na utei u briew.
La ïohi ruh ba ha katei ka shnong wat haba la don ka jingkieng, phewse ki kali pat ki hap ban ïaid na rum jong ka jingkieng namar ka jingbym pat dep lut.
Ki surok lei lei don shibun tang kiba sniew suda, namar la shu tep malu mala tang da ka khyndew bad la siang rong tang kumba shipawa ruh em.
U Probinus Rongrin nonghikai jong ka skul St Savio Secondary School Riangdim, u ba dei ruh u nongshong shnong jong katei ka shnong u la ong namar ka jingbym biang jong ka surok, ki duh shibun ki jingdonkam bad ki sngewdiaw bad sngew lehraiñ ïa ki kmie ki kpa bad ki khynnah skul ruh kumjuh.
Namar ha skul ki shim ïa ka subject Kowpiwtar ki pan ruh ka pisa, hynrei kim ïoh pat ban hikai namar ym ju don bording.
Naiwieng 25 : Ka Synjuk Ki Rangbah Kur Ka Bri-Hynniewtrep ka pynpaw ïa ka jingsngewsih kaba khraw ban ïohi ba hynriew tylli ki mynsiem briew kila duh ei ïa ka jingim ha kti ki pulit kajylla Assam ha ka jingsiat pathar ïa ki riew paidbah ha shnong Mukroh ha West Jaintia Hills District ha ka 22/11/2022 mynta u bnai, ka synjuk ka pynrem jur ïa kito kiba don kti ban siat ïa ki riew paidbah.
Ka seng ka phah ïa ka jingsngewlem sha kiba ha ïing ha sem jong ki san ngut kiba khlad kiba dei na ka shnong Mukroh, ha kajuh ka por ka duwai ba u trai nongbuh nongthaw ba un ai ka jingjah thiat bym juhkut ïa ki mynsiem kiba la khladnoh.
Halor katei ka jingjia ha ka shnong Mukroh la ïoh lyngba ki lat pathai khubor ba ka sorkar Meghalaya bad sorkar Assam kila dep ban ïa kren bad u myntri kam poh iing u Amit Shah ban phah tohkit ha ka Central Bureau of Investigation (CBI).
Na ka twitter jong u myntri rangbah u Conrad K Sangma kala paw shai kdar ba u mytnri Kampoh iing ka sorkar pdeng u Amit Shah u la kubur ban phah tohkit ha ka CBI halor ka jingshah siat ki riew paidbah ha shnong Mukorh.
Ka Synjuk ka kyntu ïa ki samla ka Ri ban long kiba jai jai bad rangbah ban kiar na ka jingïa umsnam namar kam pynpoi shano shano bad ka shu buh jingeh pynban ïa ki ba duk ba rangli.
Ngi kyrmen skhem ba ka jingtohkit da ka CBI kan long kaba ai jinghun ïa baroh.
Mawkyrwat, ‘Naiwieng 25: Hadien ka jingpynbna da ka Non Co-operative Movement (NCM), ki ar tylli ki sengbhalang ba kynthup ïa ka Federation of Khasi Jaiñtia & Garo People’s (FKJGP) Mawkyrwat Circle bad ka Khasi Students’ Union (KSU) jong ka Mawkyrwat Circle mynta ka sngi ki la pynlong ïa ka jingpakhang ïa ki ophis treikam jong ki sorkar ryngkat ka jingkyrpad ïa ki ba kin ïa snohkti lang.
Ka jingthmu jong ki sengbhalang ban pakhang ïa ki ophis treikam ka long kum ka dak jong ka jingsngewlem ïa ki 5 ngut ki mynsiem ba kordor kiba la duh ei ïa la ka jingim ha ka jingjia ha shnong Mukroh, West Jaiñtia Hills kaba mar khap bad ka Assam.
U bah Pauldeep Tongwah, President ka KSU Mawkyrwat Circle haba kren ha ki lad pathai khubor u la pynpaw ka jingaikhublei na ka bynta ki paidbah jong ka dong ka thaiñ khamtam ki nongtrei ha ki ophis sorkar kiba la ai ka jingïatreilang ha ka jingkyrpad jong ki sengbhalang ban sangeh shipor ïa ki jingtreikam ha kane ka sngi ba mynta kaba long kum ka dak jong ka jingïasnohkti bad ban sngewlem ïa ka jingshah pynïap klep jong ki 5 ngut ki mynsiem ba kordor ha ka jingjia ha shnong Mukroh, East Jaiñtia Hills District ka shnong kaba markhap bad ka Jylla Assam.
Ha kajuh ka por u la buh ruh ka jingkyrpad ïa ki paidbah jong ka dong ka thaiñ ba kin long kiba ïai shah ha kum kane ka por namar lada ka sorkar kam pat lah ban leh ei ei mardor halor kato ka jingjia na ka liang jong ki seng hi kin dang hap ban pynjur ïa ki jingïakhih bad katba ka por kam lah ban batai ïa kata yn nym lah ban ong.
Katba ha ka jingkren jong u bah Enbor Syiem, Working President ka FKJGP Mawkyrwat Circle pat u la khot bad wer ïa ki paidbah nongshong shnong ba kin wan ban ïashimbynta lang ha ka jingthang mombati kum ka dak ban sngewlem ïa ki 5 ngut ki mynsiem kiba kordor kiba la duh ei ïa la ka jong ka jingim ha ka kti jong ki pulit ka Assam ha kine ki khyndiat sngi.
Ïa ka jingthang mombati yn pynlong ha ka por 4:30 janmiet jong ka 26 tarik mynta u bnai ha kaba na ka liang ka KSU Mawkyrwat Circle bad ka FKJGP Mawkyrwat Circle kin sa shim ïa ka bynta ban ïalam.
Nongstoiñ, Naiwieng, 25: Ka FKJGP Rimuliang Circle dang shen ka la dep ban leit ai jingthoh ha u DC Nongstoiñ, ban pynpaw ka jingpyrshah jur ïa ka jingthmu jong ka Sorkar Assam, ban thaw ktem pulit thymmai biang hapoh ka Shnong Langpih Nongmynsaw Syiemship, kaba long kawei na ki jaka ba dang don hapoh ka jingïakren pynbeit ïa u pud u sam.
“Ngi na ka seng ngi la ïoh jingtip na ki paidbah nongshong shnong, ba ki briew sorkar jong ka Assam ki la wan jurip ïa kawei ka jaka ha ka shnong Langpih Nongmynsaw Syiemship kaba ju tip kum ka Umsynrieh, kaba don hapoh Umsohram Langpih kaba dei ka jaka shimet jong u bah Bines Syiem Nongbah", ong u Serbilin Lyngdoh General Secretary ka seng.
U la ong, “Kane ka jingleh jong ka Assam ka ïai pyni ba kam burom satia ïa ka status quo hapdeng ki ar Jylla.
Kumta ngi maham lypa lada ka sorkar Assam ka thmu ban shna jubor, na ka liang jong ngi ngin ym ailad satia.
Ka Assam hi kumba la ïai paw na ka por sha ka por, ka kwah ban ïai leh donbor halor ki jaka ki puta jong ki paidbah nongshong shnong ka thaiñ Langpih baroh kawei".
“Ka seng ka dawa ba ka Sorkar Meghalaya kam dei shuh ban shu ïai shah jem khlem nongrim ïa ka jingleh beaiñ jong ki briew na ka liang ka Assam, kum ba la jia na ka por sha ka por ki jingïai leh thom bor, kiba kum ki paidbah ngim lah shuh ban shah".
“Ngi pyrshah jur ïa kane ka jingthmu leh don bor da ka Assam ïa ki briew jong ngi ha man la ki por.
Kumta ngi dawa jur ba ka Sorkar Meghalaya kam dei shuh ban shu peitkai, hynrei ka dei ban pyni noh ïa la ka jong ka bor", ong ka kyrwoh na ka seng.
Nongpoh, Naiwieng 25: Ki 4 tylli ki kynhun sengbhalang naduh ka KSU, FKJGP, RBYF bad HNYF mynta ka sngi kila leit ban rung sha ki ophis sorkar ha Ri-Bhoi ban bthah ïa baroh ki nongtrei sorkar ba kim dei ban leit trei kaba dei ruh ka sngi ba kitei ki kynhun seng kila pynbna kum ka non co-operation movement ne ka jingïakhih ban khot ïaki paidbah bad khamtam ïaki nongtrei sorkar ban nym leit trei kum ka dak ban ai jingkyrshan ïaka jingïakhih naka bynta ki lanot ha Mukroh.
Hynrei kitei ki kynhun seng kila shah pakhang lynti noh ha shuwa ba kin leit ban rung ha ophis u Deputy Commissioner ka Ri-Bhoi ha Nongpoh ha kaba kala mih ka jingïañia kaba jur bad ki majistor bad bor pulit jong ka Ri-Bhoi, kiba la khanglad ba kim shah tdot ban rung shapoh ha kaba naka liang ki bor district kila pynphai ñia ba ki ruh ki trei bad shakri naka bynta ki paidbah, khamtam bun ki nongkyndong kiba wan pyndep ïaki kam ki jam bad kumba kam dei ruh ka sngi shuti bad kim lah ban shu pep trei kulmar.
Naka liang kitei ki kynhun seng kila pyrta ruh nabar ka khyrdop ïa baroh ki nongtrei ba ki dei ban mih noh mardor, ba kin dei ban don ka jingkitkhlieh naka bynta kitei ki lanot ha Mukroh bad ka jingjia kaba ishyrkhei ba haduh 5 ngut ki mynsiem briew kila duh ei ïala ka jingim.
Ha katei ka juh ka sngi naka liang ka ophis u Superintending Engineer ka tnad PHE Nongpoh kila hap ban pynsangeh noh shisyndon ïaka Interview thung kham halor ki post bapher bapher ba katei ka ophis kala dep ban pynbna hadien ba kitei ki kynhun seng kila leit ban pynsangeh mardor haka jaka ba pynlong ïaka Interview.
Haba kren sha ki lad pathai khubor ha katei ka sngi naka liang kitei ki nongïalam seng kila pynpaw ba ka daw bala pynlong ïaki ban leit mih sha ki ophis treikam ka dei namar ba bun naki nongtrei sorkar kim shym la patiaw ïaka jingkyrpad jing ki kynhun seng ban sangeh ne pap trei ha katei ka sngi kum ka dak ka jingburom lem ïaki lanot bad ka jingjia ba Mukroh.
Jowai, Naiwieng 25: Ka jingkhot pynlong ïa ka Non-Cooperation Movement kaba la pynlong mynta ka sngi da ka jingïatylli lang jong ki Sengbhalang ha kylleng ki bynta jong ka Ri Lum Khasi bad Jaiñtia kala long kaba jop pura bad ka long kaba ïaid beit ïaid ryntih khem da don kano kano ka jingjia ba sngewsih.
Kine ki sengbhalang kum ka dak jong ka jingpyrshah ïa ka sorkar jylla halor ka jingbym lah jong ka ban teh lakam ïa ka shong suk shong shngaiñ ha ki bynta khappud jong ka Meghalaya bad Assam, kaba la wanrah ruh ka jingshah siat ïap jong ki 5 ngut ki rangbah na ka shnong Mukroh ha kane ka 22 tarik mynta u bnai, kine ki Sengbhalang kila pynlong da ka prokam pyrshah kaba la tip kum ka Non-Cooperation Movement.
Mynta ka sngi ki Sengbhalang kynthup kiba don ha Ri Lum Khasi bad Jaiñtia kila mih paitbah ban kyntu ïa baroh ki nongtrei sorkar ha ki ophis bapher bapher ban iasnohkti lang ha kane ka Movement jong ki, kum ka dak ban pynpeit shkhor ïa ka sorkar halor ka jingeh kaba ki nongshong shnong ka Jylla ki iakynduh.
La sakhi ha kiba bun ki bynta jong ki District Headquarters ha kaba ki dkhot jong kine ki Sengbhalang kila leit ban phah khang khyrdep ia baroh ki ophis sorkar kynthup ruh ïa ki Bank bad khot ïa ka jingiatreilang ki nongtrei sorkar baroh khnang ba ka jingthmu jong ki kan long kiba jop.
Jowai, Naiwieng 25: Ki kynhun sengbhalang kiba kynthup ïa ka JSU, FKJGP, KSU, HNFY bad ka RBYF mynta ka sngi ha ka por 3 baje janmiet kila sdang ïa ka jingïalang ha Lad Kiang Nangbah Govt.
College Jowai bad hadien kane kila pynlong da ka jingthang mombati kum ka dak ban pynpaw ka jingsngewlem halor ka jingshah siat ïap ki 5 ngut ki para doh para snam na ka shnong Mukroh West Jaiñtia Hills ha ki pulit Assam haka 22 tarik mynta u bnai.
Kiwei de ki sengbhalang kiba la wan ban ïadonlang ki kynthup ïa ka STIEH, AHPUF nalor kiwei kiwei de bad ha ka juh ka por ki la pynrem jur ïa kane ka jingleh jong ki pulit Assam pyrshah ïa ki Khasi Pnar kiba shong ba shah ha ki jaka khappud.
Kitei ki nongïalam sengbhalang ha ka jingkren kila pynrep jur ïa kane bad la dawa jur na ka sorar ban kan kem noh mardor ïa kiba donkti siat ïap ïa ki 5 ngut bad ban pynshitom ïa ki katkum ki kyndon aiñ, la dawa ruh ïa ka sorkar ba kan pynbeit noh mardor ïa u pud u sam hapdeng ka jylla Assam bad Meghalaya bad ha ka juh ka por la dawa ban buh noh ïa ka Police Out Post ha Mukroh lane ha Mukoilum.
Kiwei de ki riew rangbah kiba ai jingkren ki kynthup ïa u ma Erwin K.Sutnga uba la dawa ba ka sorkar jylla ba kan shimkhia mardor ïa kane ka jingeh kaba ki paidbah ha ki thaiñ khappud ki ïa kynduh na ka por sha ka por la 50 snem mynta.
Ha kaba ïadei bad ki 6 tylli ki jaka ba dang sah ha ka jingpynbeit pud, hynrei kaba sngewsih ba ka shnong Mukroh ka khlem hap satia ha kane ka thup kumno pat kane ka jaka kan hap shapoh ka jylla Assam kine baroh ki dei ki jingleh Copy Paste jong ka sorkar jylla, ong ma Sutnga.
Ula kyntu ba jingïakhih kan dang ïaid shakhmat da ka jingïasnohkti lang jong baroh ki seng bhalang bad ki paidbah, shuh shuh ula pynsngew ba ïa ka mukotduma kaba yn sa ujor sha ka ïing bishar ha kaba ïadei bad kane ka jingpynbeit pud kala don haduh 600 page ha kaba dang ap sha ka jingsoi jong kito ki nongshong shnong kiba don ha khappud.
U ma G.Rymbai u nongkitkam ba rim ka JSU ha ka jingkren ula ai jingmut ïa baroh kiba ïadon bynta lang ha kane ka jingthang mombati hashwa ban jied ïa ki MLA ki ban ïakhun sha ka ïing Dorbar thaw aiñ ka jylla ha kane snem ban wan, kim dei satia ban file Nomination lada kim lad ban pynbeit ïa kane ka jingeh ban pynbeit ïa u pud u sam ba pura.
Kaba sah mynta ka long satang ka sorkar kmie hapoh Parliament jong ka Ri, da kaba kyntu ban ym dei ban ïakhun da ka jingïaumsnam namar kam poi shano shano hynrei dei ban ïaid da ka jingïasngewthuh jingmut da kaba kyntu ïa baroh ban pynsngew ïa kane sha kitei ki bor ba halor jong ka Parliament.
Nongpoh, Naiwieng 25: Hadien ka jingkhang jong ki pulit Assam ïaki kali kamai ban kiew shaka jylla Meghalaya, ka Jorabat mynta kala long kum ka jaka kiew bad pynhiar passenger ha kaba da ki phew tylli ki kali kamai Tourist kila pynlong kum ka jaka ïeng ha katei ka jaka.
Naka liang ki nongñiah kali naka jylla Meghalaya bad Assam ki don ruh ka jingïatreilang kaba jan ban nym ktah ïaka kamai kajih jong ki ha kaba baroh ki nongleit nongwan na Shillong kiba thmu ban leit sha Guwahati kin pynhiar tang ha Jorabat bad nangtei pat yn sa shimti da ki kali ba na Assam tang ban ioh kamai lang hadien ba kim iohlad shuh ban kiew sha Meghalaya.
La sakhi ruh ba da ki phew tylli ki kali naka jylla Assam bad Meghalaya kila ïeng lain ha katei ka jaka ban shimti bad kyntiew bad pynhiar ïaki nongleit nongwan tang ban pynpoi suk ïaki sha ka jaka ba kidei ban leit watla kala ktah ïaki nongleit nongwan namar ba ki hap ban shim rem ïaka bai kali.
Naka liang ki katto katne ngut ki nongñiah kali kila kyrpad sha ka sorkar ba ka dei ban pynbeit noh kham kloi ïa kane ka kynrum kynram halor ka jingjia ha Mukroh ba kum ki nongñiah kali ki dap da ka jingsngewkhia, hynrei ym dei pat ban pynheh lane pynshit ïa kane ka jingjia kaba ktah ïaki nongleit nongwan, ym da ka jingïa umsnam khamtam ki nongñiah kali namar ka jinghuri hura ka dei da kawei ka bynta balei pat ban ktah ïaki nongleit nongwan, ki nongñiah kali kamai haduh ba kim shlan shuh ban kiew sha Meghalaya.
Kila pynpaw ruh katei ka jingjia ka dei da kawei ka bynta bad ki briew haka jylla Meghalaya ki dei ban sngewthuh shai ba kim dei ban ktah kti lane ban shoh ban dat ïaki nongñiah kali bad ki nongleit nongwan kumba ki briew jong ngi ruh ki donkam ban leit ban wan sha Assam ban don ka jingsngewthuh jingmut lang ban nym mih kano kano ka jingïapher jingmut bad ka huri hura.
Shillong, Naiwieng :Ka Deputy Commissioner (Supply), East Khasi Hills District, da kane ka pyntip sha baroh ki nongbam rashon jong ka district bad ïa u khaw rashon uba hap hapoh ka NFSA, Non-NFSA kumjuh ïa u atta uba dei na ka bynta mynta u bnai Naiwieng 2022 la pyllait lyngba ki dukan sam rashon jong ki.
ïa u khaw uba hap hapoh ka NFSA yn pyllait ha ka jingthew kaba 35 kilo shi card ha ka dor T.3/- shi kilo kata na ka bynta kiba don ïa ka card AAY bad 5 kilo shi khlieh ha ka dor T.3/- shi kilo na ka bynta kiba don ïa ka card PHH, katba ïa u khaw uba hap hapoh ka Non-NFSA yn sam ha ka jingthew kaba 7.215 kilo shi ïing ha ka dor T.12.70/- haduh T.13.00/- shi kilo.
Katba ïa u Atta yn pyllait ha ka jingthew kaba 5 kilo shi card ha ki jaka sor bad 3 kilo shi card ha ki thaiñ nongkyndong, kata ha ka dor T.10.50/- shi kilo.
La kyntu ïa baroh ki dukan sam rashon ba ki dei ban sam noh mardor ïa kine ki mar bam mar ïa poi ka mar bad ruh ban wah ïa ka list jong ki nongïoh jingmyntoi kumjuh ïa ka por treikam hapoh ki dukan jong ki.
Na ka liang ka Deputy Commissioner (Supply) ka buh ruh ka jingkyrpad sha baroh ki nong ïoh jingmyntoi ba kin phah ïa ki Aadhaar nombor jong ki sha ki dukan sam rashong na ka bynta ka jingpynïaid beit ïa ka jingtreikam jong ka e-POS device.
Kino kino ki bym sam ïa ki mar lane kiba sam duna ne pynioh da ki mar bam kiba sniew dei ban pyntip sha ka ophis jong katei ka heh ka District.
Shillong, Naiwieng : Ka Pynursla Block Trinamool Congress ha ka miet sngi Balang ba la lah ka la pynlong da ka jingthang mombati ha ka parking lot hajan ka ïew Pynursla ha ka jingïadon lang ki nongkitkam ba hakhmat jong ka party nalor ki riew paidbah shibynta ban pynpaw ka jingsngewlem na ka bynta ki paradoh parasnam kiba shah siat ïap ha ki pulit ka Assam kaba la jia ha ka shnong Mukroh.
Ha katei ka janmiet la sdang shwa da ki kyntien lamphang na u Bah Dominic S.Wankharu uba dei u General Secretary ka TMC Pynursla Block bad uba long ruh u District Coordinator jong ka East Khasi Hills.
Ha ka jingkren utei u samla rangbah u la ther bad pynrem jur halor ka jingjia shah thombor ba shyrkhei kaba la wanrah ka jingsngewsih kthang ha ka shnong Mukroh kaba don hapoh ka Laskeiñ Block, West Jaiñtia Hills District.
Ha kajuh ka por u la pynrem tyngeh halor ka jingleh bym suitñiew jong kitei ki pulit ka sorkar Assam da kaba shu siat khlem kano kano ka jingmaham lane ban pyndonkam da ka lynti ban ïakren, hynrei ki lah shu siat beit naphang khlem kheiñ shuh ïa ki longkmie, ki samla ne rangbah briew kaba la shim ïa ka jingim jong ki 5 san ngut ki mynsiem ba kordor jong ki para ri.
Halor kane ka jingjia ula dawa ba ka Sorkar MDA kam dei ban ailad ïa ka Sorkar Assam ba kan shu wan ïuhroit lane kheiñ dew thala ïa ki paid nongshong shnong jong ka Jylla bad khamtam jong ka Bri U Hynñiewtrep.
Ha katei ka janmiet la don ruh ka jingsngap jar ba lai minit kum ka dak ka jingsngew lem na ka bynta ki mynsiem ba la khlad noh bad hadien la bud ruh da ka jingkren na u Bah Edmund Khongngai uba dei u State Vice President ka TMC Youth Congress Committee bad uba long rung u kyrtong u ban ïa aireng pyrshah ïa ka NPP ha kane ka elekshon ka ban sa long ha u snem 2023.
Na ka liang une u samla rangbah u Bah Edmund Khongngai ula ai khublei ïa ki paidbah jong ka shnong Pynursla kiba la wan shim bynta ha ka jingïalum lang ban pynpaw ka jingdiaw bad ka jingpyrshah ïa ka jingleh ka Sorkar Assam.
U la ong ba kane ka jingjia ka dei ban kyrsiew thiah ïa uwei pa uwei u paid Khasi Pnar na ka jingma ba ap lada ngin dang shu pyrkhat tang ïalade shimet khlem da phaikhmat lem ïa kito kiba sah ha ki thaiñ khappud hajan ka Jylla Assam bad kumjuh hajan ka khappud bad ka Ri Bangladesh.
Shuh shuh ula ong ruh ba ka jingjia ha katei ka shnong Mukhroh ka pynkynmaw ïa u ba ha ka por kum uwei na ki nongïalam seng bhalang ha ka thaiñ Ri War Mihngi Pynursla, u la juleit jngoh ban ïasaid na ka bynta ki paidbah kiba sah hajan ki thaiñ khappud namar ki ju shah pyndik bad shah thombor ha ki bor ka Ri Bangladesh bad kum kine ki jingjia ki ju mih khah khah na ka por sha ka por bad kat haduh kine ki sngi.
Kane ka long katkum u kyrwoh lyngba u Bah DS Wankhar, General Secretary Trinamool Congress Committee Pynursla Block.
Nongpoh, Naiwieng 25: Tang hadien ka jingpynbna jong ka Assam Petroleum Mazdoor Union ban sangeh pynpoi umphñiang petrol shipor sha ka jylla namar ki jingïakhih bapher bapher bad sheptieng ioh jia kano kano ka jingjia ba sngewsih ha ka lynti ïaid jong ki, ki bor pulit jong ka jylla naduh ki pulit ka Ri-Bhoi mynta ka sngi kila leit ban synran bad pahara ïa kitei ki kali naduh Jorabat khnang ba kan nym don kano kano ka jingshah pyndik haka lynti ïaid jong ki haduh ba kin da poi sha ki jaaka ba kidei ban leit.
Kum ban shu pynpaw ba tang hadien ka jingpynbna jong katei ka Union ban sangeh pynpoi petrol shaka jylla kala don ruh ka khubor hamsaia kaba pur sted halor ka jingbym don petrol shuh habun ki jaka kaba la pynlamwir ïaki paidbah ban ïeng lain haki petrol pump ban ioh thep umphñiang kaba dei tang naka daw ka jingïakhih haka jylla naka jingshah siat iap jong 5 ngut ki paidbah ha Mukroh, ha kaba kila kren shai ruh ba kin bteng ban pynpoi petrol tad haduh ba ka sorkar jylla ka pynthikna ban pahara ïaki haka leit ka wan naka bynta ka jingshngaiñ jong ki nongñiah.
Hynrei dei mynta ka sngi ba kitei ki kali kila bteng ban ïaid biang ha surok ha kaba naka liang ki pulit ka jylla kila ap lypa naduh Joarabat ban synran ïaki haduh ka jaka ba kidei ban leit.
Haba kren sha ki lad pathai khubor naka liang u Sanchet Sureka Joint Secretary jong ka Petroleum Dealer Association u la pynpaw kadei ka jingrai sangeh pynpoi petrol jong ka Assam Petroleum Mazdoor Union shipor ka dei namar ba ka don ka jingïakhih haka jylla hynrei hadien bala ioh ka jingpynthikna naka sorkar jylla ba ki phah pulit ban pahara ha lynti ïaid naka liang jong ka Association kala sdang ban phah biang mynta ka sngi kumba 40 tylli ki trok kit umphñiang ban pynpoi sha Meghalaya ryngkat ka jingpahara ki pulit.
U la pynpaw ruh ka jingsngewnguh ïaki pulit kiba la kloi ban ïatreilang bad kyrmen ba kan nym don kano kano ka jingthud haka leit ka wan jong ki kali bad ha kaba ïadei bad ka jingjia ha Mukroh u la kyrpad ruh sha ka sorkar ba kan pynkloi ïaka jingïakren bad ka jingtohkit ban wanrah biang ka suk ka saiñ ba nym ktah ïaki paidbah ba bun balang.
Shillong, Naiwieng, 25: Ki bor synshar ka East Khasi Hills District ha ka sngi Thohdieng ki la kular ïa ki nongïalam jong ka Hynñiewtrep Integrated Territorial Organisation (HITO) ban pynïakynduh bad ki Ophisar ka Jylla Assam ha Assam House, kaba don ha Dhankheti, Shillong lashai ka sngi Saitjaiñ na ka bynta ban ïakren sani ha kaba ïadei bad ka shongsuk shongsaiñ ha nongbah Shillong hadien ka jingshah siat ïap jong ki san ngut ki nongshong shnong jong ka shnong Mukroh ha ki Pulit Assam ha ka step jong ka 22 tarik u Naiwieing, 2022.
U President ka HITO u Bah Donbok Dkhar ha ka jingïakren bad ki lad pathai khubor u la ïathuh ba ka jingïakynduh bad ki ophisar ka Sorkar Assam ha Assam House kan long ha shwa ka jingthang mombati ha phyllaw ka State Central Library, Shillong naduh ka por 3:00 baje nohphai sngi.
“Ka jingpynlong ïa ka ‘Red Flag Rally" ka long katkum ka jingbthah jong ki bor synshar distrik," ong u Bah Dkhar.
U la ïathuh ba ka jingpynlong ïa kane ka jingthang mombati ha ka sngi Saitjaiñ na ka bynta ban sngewlem ïa ki san ngut ki lanot jong ka shnong Mukroh ka long hadien ba la ïoh ïa ka jingud jingnam na kiba bun ki paradoh parasnam ba ki khynmnah skul ki dang don hapdeng ka eksamin kut snem bad ba ki don ruh ki samla kiba pule bad kiba trei shabar ka jylla.
“Ngi la pyrkhat bha ba ka jingïakhih ka dei ban don ïa u soh jong ka jingjop bad dei halor kata ka nongrim ngi la rai ban ïakren sngewthuh (bad ki ophisar jong ka Sorkar Assam) khnang ba ka ding kan ym klang sha Assam kumba la ka jia hynnin haba ngi la shah tynjuh ha kaba ïadei bad ka jingpynbna jong ka Assam Mazdoor Petroleum Union (AMPU) ban sangeh noh ka jingwan kit ïa ka umphniang Petrol sha Meghalaya," la ong u Bah Dkhar.
“Ngi la ïakren lyngba ka telephone bad u President ka AMPU bad ngi la kular ban ai jingïada bad ngi la ïoh ruh ba u Director ka Food, Civil Supplies u Pravin Bakshi u la bthah ïa ki Deputy Commissioner bad ïa ki Superintendent of Police jong ki District ban ai jingïada ïa ki trok kit umphniang Petrol kiba wan na Assam," la ong shuh shuh u Bah Dkhar.
“Ngi kyntu ïa ki paidbah ba kim dei ban tieng ne ban syier mynsiem namarba kum ki khun samla jong ka Bri u Hynñiewtrep ngi kwah ïa ka shongsuk shongsaiñ ha ka jylla bad ngim kwah ïa kano kano ka jingkulmar ha ka shnong ka thaw bad ngi maham ruh ïa ki riewshim kabu ha ka kyrteng ka seng ban leh ïa kino kino ki kam pynkulmar," la ong une u President ka HITO.“Ngi kyntu ïa ki nongshong shnong ha ka jylla ba kin plie beit ïa ka dukan lashai ka sngi thang mombati bad nga kyntu ïa ki ban ïasnohkti lang da kaba jaijai," la kyrpad u Bah Dkhar.
Shillong, Naiwieng, 25: Ka kynhun “Save Hynniewtrep Mission" kaba long ka lama jong ki san tylli ki sengbhalang kiba kynthup ïa ka HYC, ka HANM, ka CoRP, ka EJNC bad ka JSM kum ka dak ban pynpaw ïa ka jingpyrshah bad pynrem halor ka jingshah siat ïap jong ki san ngut ki nongshong shnong ka shnong Mukroh, West Jaiñtia Hills District ha ki Pulit Assam ha ka step 22 tarik mynta u bnai, kin pynlong da ka jingthang ïa ki dur tyngshop jong u Myntri Rangbah ka Jylla Meghalaya u Conrad K.Sangma, u Myntri Rangbah ka Jylla Assam u Himanta Biswa Sarma, u Myntri ka tnat Kam Pohing ka Sorkar India u Amit Shah.
Katkum u kyrwoh ba la phah da u General Secretary ka HYC u Bah Roy Kupar Synrem u la ong ba ka jingthang ïa ki dur tyngshop kan long lashai ka sngi Saitjaiñ ha nongbah Shillong ha ka por 2:00 baje nohphai sngi.
Ki mat jingdawa jong ka Save Hynñiewtrep Mission ki long ba ka Sorkar Meghalaya ka dei ban kem mardor ïa ki Pulit bad ki Forest Guards ka Jylla kiba donkti ban siat ïap ïa ki san ngut ki nongshong shnong jong ka shnong Mukorh bad ïa ka mukotduma bad ka jingbishar dei ban leh hapoh ki Kashari jong ka Jylla Meghalaya ym sha Assam.
Shillong, Naiwieng 25 : Ka Meghalaya Torism Development Forum (MTDF) ka pynrem jur ïa ka jingsiat pathar jong ki pulit Assam ha Mukroh, West Jaintia Hills ha kaba hynriew ngut ki mynsiem briew ki la duh ei ïa ka jingim jongki.
Ka Seng ka phah ka jingsngewlem halor kane ka jingjia sha kiba haïing hasem bad kumjuh ruh ka pynpaw ba ka ïadon ryngkat bad ki paid nong shong shnong ka Mukroh kiba la mad ïa kane ka jingjia ba sngewsih tam.
Ka duwai ruh ba ki mynsiem jong kine kiba la khlad kan ïoh shongjah thait junom.
Ha kajuh ka por ka MTDF ka dawa ba ka sorkar Assam bad Meghalaya ki dei ban pynsted ban pynbeit ïa u pud u sam khamtam eh ban pynsted ka jingtohkit khnang ba ka hok bad jingshisha kin paw.
Ka seng ka kit bok kit rwiang ruh ïakiba mynsaw jur ba kin nang ïoh bor na ka sngi sha ka sngi.
Ka Forum ka kwah ruh ban pynpaw ba ka kyrshan ïa kaei kaba ki seng bhalang ki dawa hynrei ha kajuh ka por kum ka kynhun kaba peit ban kyntiew ïa ka kam jngohkai pyrthei bad kiwei kiwei ki kam kiba don ka jingiadei bad kane ka kam jngohkai, ka kyntu ïa baroh ban kiar na kino kino ki jingïaleh kiba wanrah ka jingbym shngaiñ ha ka jylla namar ka ktah ïa kane ka kam jngohkai pythei khamtam ha ki jaka nongkyndong.
Ki jingjia ba dang shen ha kane ka nongbah ki la ktah jur ïa ka kam jngohkai sha ki thaiñ nongkyndong bad wat ïa ki trai jong ki Homestay, ki trai dukan, kito kiba kamai kyndoi jakpoh na kane ka kam na kaba die jingdie bad kiwei kiwei.
Nalor kane ka ktah ruh ia ki kali kamai, ïa kiba die jingdie ha ki jaka ba don ki jaka jngohkai.
Ka la don ka jingduh nong kaba khraw ha kine ki arsnem lynter na ka daw ka khlam COVID kumta lada thut sa ka suk ka saiñ kan dang ktah dang ktah shuh shuh bad kiba shah ktah jur ki dei ki paradoh parasnam sha ki thaiñ nongkyndong kiba la pynlut ïaka pisa tyngka jongki na ka bynta ban kyntiew ïa kane ka kam.
Ka Meghalaya ka long ka jylla kaba la paw nam bha ha pyrthei kum kata ka jaka jngohkai kaba itynnad tam bad khring bha ïa ki nongwan jngohkai ha kine ki khyndiat snem hynrei lada don kine ki jingkulmar bad jingthut ka suk ka saiñ ka shim por bha ba ki nongwan jngohkai kin nud bad shngaiñ ban wan sha ka ne ka jylla bad kan shim por bha ruh ban khyllie ïa ka burom ba la jah.
Kumta ka MTDF ka kyntu ïaki seng bhalang ban ailad ba ka aiñ kan leh ïa kaba donkam shwa ban ïaid shakhmat da kino kino ki jingïakhih pyrshah namar kane ka ktah jur bha ïa ka kamai kajih ki nongshong shnong khamtam sha ki thaiñ nongkyndong kiba kamai kyndoi jakpoh na kane ka kam.
Ka Forum ka kyntu ruh ïaka tnad Tourism ba kan buh kyrpang ïa ka hotline number ban ioh pyntip kyrkieh haba donkam khnang ban ïoh phah jingïarap kloi kloi sha kino kino ki nongwan jngohkai kiba donkam ka jingïarap ba kyrkieh kiba wan sha kane ka jylla Meghalaya namar kane kan ïarap shikatdei eh ha ka por ba donkam tam.
Kane ka long kat kum ka kyrwoh ba la pyllait da u Chairman ka Rural Tourism Committee, MTDF bah Aiban S Mawkhroh.
Ha ka 26.07.2021, ki pulit kieng atiar ka Assam ki la leit tur sha border Mizoram, ha ka shnong Vairangte ba shnong ki Khasi-Pnar, ha kaba 6 ngut ki pulit Assam ki la shah siat ïap.
Mynta pat, ha ka step 22.11.22, da ka jingthmu ban khyllie baiduh ïa ka burom ba la paw pyrthei, ki leit siat ïap ïa ki 5 ngut ki rangbah kiba dang leit rep ha shong Khasi-Pnar hi, ha Mukroh, kaba ïakhap bad ka (Mikir) Karbi-Anglong district.
Ka Mukroh ka dei kawei na ki shnong kaba heh mynta hapoh Jaintia Hills District, kaba la kdew kum kawei na ki shnong kaba don hapoh Block I, kaba la shu pynhap jubor shapoh Mikir Assam naduh u snem 1951, tang naka bynta ban suk ka synshar-khadar (administrative convenience) namar kine ki shnong ki jan sha Assam ha kitei ki snem, kaba long ka Administrative Head Quarter, ban ïa kaba wan shaduh Shillong, ha kaba dang don u D.C.phareng, u Phillip Richard Thronhagh Gurdon (PRT Gurdon), uba synshar shaduh Jaintia Hills bad Sylhet.
Baroh ki shnong baheh-barit ki Block I bad II kiba shah thep sha Mikir Hills ha u snem 1951, ki long kumba 350 tylli tam.
Baroh ki Sorkar barim ka jylla Meghalaya ba la leit noh, khamtam jong ki snem 1985 ter-ter, kim shym kit khia than ha ka por ba thung ïa ka Chandrachud Committee (1985-87) ryngkat bad ka jingïarap ka Sorkar India ha kite ki por, namar ynda la pyndep rukom katei ka Committee ïa ka kam ba la aiti ha ka, ki Sorkar jong kitei ki snem kim shym la bud dien.
Dei tad ynda la shimti u Bah E.K.Mawlong kum u Chief Minister ha u snem 2000, la don ka jingleit jngoh ïa kine ki pud ïa kajia ryngkat bad u Chief Minister ka Assam, u Mr.P.K.Mahanta.
Hynrei ym slem hadien kane, ka Sorkar u Bah Mawlong ruh ka kyllon noh ha u December 2001, halor ka jingkynnoh bamsap ka kynhun PRAC ïa u Bah Mawlong ba u don kti ha ki kam bamsap ha ka jingtei ïa ka Meghalaya House ha Calcutta, hynrei ka dei tang ka kam ‘politics’, namar ka jingtohkit halor kane ka jingkynnoh, ba la thung hadien da i Bah D.D.Lapang Chief Minister thymmai, hapoh u nongbishar ka Gauhati High Court, u Mr.Rajkhowa, kam shym lap jingshisha ei-ei halor katei ka jingkynnoh.
Kumta ka jingthmu ban pynbeit noh ïa u pud u sam bad ka Assam ka la shu kut noh syndon.
Leh Kyrkieh Ka Sorkar ConradKa Sorkar u Mr.Conrad Sangma ka leh kyrkieh palat halor kane ka kam pynbeit pud, haduh ba ki Hima kiba shah ktah ha kane ka jingthmu pynbeit pud bad ka Assam, ki la pyrshah bad ki la thmu ban leit shaduh sha ka ain lada ym peit bniah.
Ki don ki shnong kiba shong ki trai jylla da ki spah snem, kum ha ki khappud Hima Jirang, Rambrai, Nongspung, Mylliem bad kiwei, la shu mut ban leh kyrkieh tang ban dep noh, namar kiba mynshuwa kim shym lah.
JingtyrwaHalor kine ki jingleh thurmur ka Sorkar, nga la wanrah da ka motion ïatai dang ha ka 3 tarik mynta u bnai hi hapoh ka Dorbar District Council, ha kaba nga la tyrwa, ba donkam ban peit bniah da baroh artylli ki Sorkar Meghalaya bad Assam, ïa katto-kattne ki nongrim, ïa kaba la mynjur lang da baroh kawei ka Ing Dorbar.
Kita ki nongrim ki long ban da peit bniah bha ïa ki dulir barim (documents), ïa ki jingshisha kumba ki long naduh mynbarim (historical), mano ba ju long trai bad shong rep ha kine ki jaka ïakajia naduh mynshuwa haduh mynta (physical occupation of the areas then and now) bad kiwei pat ki nongrim (principles), kiba kum kine.
Ba halor kitei ki nongrim, baroh arjylla ki lah ban pynbeit da ka jingsngewthuh lang para Sorkar bad ki trai jaka de, wat lada dei ban poi shaduh ka jingpynbeit, halor ka nongrim jong ka jingai ne jingshim, (give and take), da ka jingmynjur lang.
Kumta wat ïa kitei ki shnong ki thaw ha Block I bad II, hapoh kijuh ki nongrim, lada ki trai shnong ki mynjur, lah ban wanrah ki jingpynbeit, khnang ba kan kut noh kham kloi kane ka kam kaba la sah sarang la katta spah snem.
Namar katba nang slem, katta ki jingjynjar kin nang tynrong, ki briew barim kin nang leit noh, kiba thymmai kin nang sohsat.
Ïa mynta hi, phah noh shuwa ïa ki pulit Meghalaya sha border Mukroh ban ai jingshngaiñ ïa ki nongshnong shnong bapli kiba shah leh beiñ ha kiwei pat.
Shillong, Naiwieng 25 : Ka sorkar MDA ka la dei ban khot ïakren noh ïa ki Seng Bhalang, ki Rangbah Shnong, ki Nongïalam Niam na ka bynta ban ïa pyrkhat bad thaw ki lad ki lynti kumno ban wanrah biang ïa ka shongsuk shongsaiñ ne kumno yn leh ban wan phai biang ka jingshongsuk shongsaiñ.
“ Ka sorkar ka la dei ban shim khia ïa kane ka kam kloi katba lah bad khot ïakren noh ïa ki Seng Bhalang bapher bapher ki Rangbah Shnong kynthup ïaki Rangbah Shnong ka Mukroh, ki Nongïalam Niam bapher bapher ban ïa syllok bad ïamir jingmut lang kumno ban thaw lad ban wanrah ïa ka jingshongsuk shongsaiñ ha kane ka jylla khamtam haka nongbah Shillong khnang ba kane ka jingjia na Mukroh kan ym kylla ka jingïashun ia isih jaidbynriew.
Namar ym lah ban tip kaei ka ban jia lada ïai pynslem ban ïakren sngewthuh bad wanrah kloi ïa ka shongsuk shong shngaiñ ha ka jylla bad kumjuh ruh ha ki bynta khappud" ong u bah P.T Sawkmie MLA ka Mawlai haba ïakren bad u nongthoh khubor.
U la ong ruh katba ka sorkar pdeng kam pat ai ïa ka Notification ban shimti tohkit ka CBI ka kynhun tohkit ba la thung da ka sorkar ka Special Investigation Team (SIT) ba la khlieh da u DIG ka dei ban sdang noh shaid shaid ïa ka jingtohkit ban paw ki jingshisha baroh.
Kawei pat kaba u la kyntu ïaka sorkar ka long ban weng noh ïa ka jingkhang ïa ka Internet.
“Hooid ha kato ka por ba la jia ka jingjia ngi sngewthuh ka sorkar ka khang khnang ban ym pur sted kino kino ki khubor hamsaia kiba lah ban ktah ïa ka shongsuk shongsaiñ hynrei mynta ba la dep kular da ka sorkar pdeng ban phah tohkit da ka CBI bad kumjuh ba ka sorkar ruh ka la dep thung ïa ka jingtohkit SIT kumta la dei ban weng noh ïa ka jingkhang Internet namar ha kane ka juk mynta ba la ïa im naduh ka kamai kajih haduh ka pule puthi lyngba ka internet kane ka jingkhang ka ktah jur bad ka ktah wat ïa ka kamai kajih ki paidbah ruh.
Kumta nga kyntu ïa ka sorkar ban bishar bniah bad weng noh ïa kane ka jingkhang ïa ka internet" ong u bah P.T Sawkmie.
Halor ka jingduna ka umphniang petrol ha ka nongbah bad jylla hi u la ong hooid ka DC ka la pynpaw ba ka petrol ka pahuh hynrei kiba bun ki petrol pump ki la duna petrol namar bun kiba la khang.
Hynrei da ka jingwan poi ki kali kit petrol mynta ka janmiet sha kane ka nongbah la kyrmen skhem ba ki bor synshar district kin shim khia ban ai ka jingïada ïa ki khnang ban ym thut bad duna shuh ka umphniang petrol ha ka jylla.
Shillong, Naiwieng, 25: Ka jingkhot pynlong jong ki san tylli ki kynhun sengbhalang da ka Non Cooperation Movement (NCM) ha baroh kawei ka jylla kum ka dak ban pynpaw ïa ka jingsngewsih halor ka jingshah siat ïap jong ki san ngut ki nongshong shnong jong ka shnong Mukroh, West Jaiñtia Hills District ha ki Pulit Assam kaba la jia ha ka step jong ka 22 tarik u Naiwieng, 2022, ka la sakhi ïa ka jingduna haduh katta katta ki nongtrei sorkar kiba leit trei la ka long ha Main Secretariat, ha Additional Secretariat bad ha kiwei kiwei de ki ophis treikam jong ka Sorkar Jylla kiba don ha dohnud jong ka sor Shillong.
Ha ki district bapher bapher ka rilum Khasi bad Jaiñtia la sakhi ba ki dkhot jong ki sengbhalang ki la leit beh lut ïa ki nongtrei na ki ophis treikam bad phah khang tala ïa ki shlem treikam.
Wat ki Bank ruh ki la hap ban khang khyrdep na ka daw ka jingsheptieng ïoh ki mih kino kino ki jingjia kiba sngewsih kiba lah ban jia ha ka khyllipmat ka bym poi pyrkhat.
U Mawphor ha ka jingleit swait ïa ki ophis treikam jong ki tnat treikam bapher bapher kiba don ha ka thaiñ Lachaumiere bad ha IGP Point, la shem ba ki nongtrei Sorkar ki duna bha haduh katta katta.
Ka jinglong jingman ha nongbah Shillong na ki jingjia kiba ktah ïa ka shong suk shongsaiñ bad ïa ka leit ka wan jong ki paidbah naduh ka janmiet 22 tarik mynta u bnai ka la pynsuhjer haduh katta katta ïa ki paidbah na ka jingdon jong ki riewshim kabu ban pynthud ïa ka shongsuk shongsaiñ.
Ka jingthud jong ka shongsuk shongsaiñ ha nongbah Shillong ka la bthei kynsan naduh ka janmiet 22 tarik mynta u bnai hadien ba ki Pulit jong ka Jylla Assam ki la siat ïap ïa ki san ngut ki nongshong shnong jong ka shnong Mukroh, West Jaiñtia Hills District.
Ka jingpynbna jong ki san tylli ki kynhun sengbhalang da ka Non Cooperation Movement ha ka sngi Thohdieng la pynsuhjer ruh ïa ki nongshong dukan bad ïa ki nongdie madan ha shilynter ka surok GS Road.
Ha ka jingïaid swait, la shem ba ki dukan jong ki bar jylla ha Police Bazar, Khyndai Lad bad ha GS Road ki la khang khyrdep katba ha ka thaiñ Motphran, ha Iewduh, ha Garikhana bad ha Iewmawlong ka die ka thied ka thnem bha da ki nongthied nongpet bad ki nongleit nongwan.
Shillong, Naiwieng 25: Ki nongñiah kali kamai na Shillong sha Guwahati ne Guwahati sha Shillong hapoh ka shatri ka Ïai Tylli Tourists Owner and Driver Association ha ka sngi Thohdieng ki la shong jingïalang bad ka seng ki nongñiah kali na Guwahati ha kaba ïadei bad ka jingshah pyrkhing ka rung ka mih na ne sha ka jylla Meghalaya ha ki pulit assam.
Ha kane ka jingïalang kine ki nongñiah kali ki la rai ba wat ka don ka jingpyrkhing ka rung ka mih hynrei ban pynsuk ïa ki paidbah kiba sah kut sha ka jylla Assam ne ha ka jylla Meghalaya ki la rai ban pynpoi ïa kine ki nongleit nongwan ha Jorabat bad ba ki kali Assm ne Meghalaya kin kit ban pynpoi pat ïa kine ki nongleit nongwan sha ka jaka ba ki thmu ban leit, ïathuh u Secretary ka seng u Balajied Jyrwa ha ka jingïakren bad ki nongthoh khubor.
U la ïathuh ruh ba kane ka jingpyrkhing ka dei beit na ki pulit Assam ha kaba ki la ai ruh ka jingmaham ba lada rung sha Meghalaya ne mih na Meghalaya ki dei ban shim jingkit khlieh hi lada jia eiei.
Na ka liang kine ki ar kynhun ki la buh ïa ka jingkyrpad sha ki sorkar jylla ba kidei ban pynbeit noh mardor bad leh eiei ha kaba ïadei bad kane ka jingïakulmar bad u la ong ba namar ïa ki ruh kam don ka jingshong shngaiñ lada ki leit sha Assam, u la ïathuh ruh ba ki la don katto katne ngut napdeng ki nongñiah kali na Meghalaya ki la shah ktah kti ha Assam bad la shah pynpait pynpra ïa ki kali jong ki.
Shuh shuh u la ong ba ka jingbymdon ki pulit ka jylla ha Jorabat ka pynshong syier shikatdei ïa ki nongñiah kali jong ka jylla bad ïathuh katba na ka liang ka Assam pat ka don beit ki pulit jong ka ha baroh 24 kynta.
“Ngi sngew syier bha namar ym don pulit na ka jylla jong ngi ha katei ka jaka katba na ka liang pat ka Assam ka don pulit beit ha katei ka jaka.
Shuh shuh ngi ïohi ba na ka liang ki pulit ka jylla ka ai jingpahara kyrpang ïa ki kali Assam ba mih na ka jylla ne ban wan sha ka jylla katba na ka liang jong ka jylla pat kam shym la ai pulit pahara ïa ngi" u la ong.
U la ong ruh ba kane ka jingshah pyrkhing ka rung ka mih ki kali na ka sorkar Assam ka pynlong ba palat ïa ka lai hajar malu mala ki trai jylla kiba mut wanphai sha Meghalaya ki sahkut ha Assam.
U la ïathuh ba na ka liang jong ki ki la rai ban ai dorkhas ha ka sorkar jylla bad ka sorkar Assm ba ka dei ban weng noh shisyndon ïa kane ka jingeh lymkumta na ka liang jong ki kin sahngeh syndon ban kamai.
Haba jubab la ka jingpyrkhing ka dei na Meghalaya ne Assam, u Bah Balajied u la ïathuh ba ka jingpyrkhing ka long beit na ka sorkar Assam hadien ba na ka liang jong ka ka la buh ruh da ka jingmaham ba kiba leit sha Meghalaya na ka jylla Assam ne Assam sha Meghalaya ki dei ban kit khlieh hi ym ka sorkar Assam lada jia eiei.
Shillong, Naiwieng 25: u Myntri Rangbah ka jylla, u Conrad Sangma mynta ka sngi, u la ïakynduh ïa u Chairperson jong ka National Human Rights Commission, u Justice Arun Kumar Mishra ha ka jingïadon ryngkat lem kiwei ki dkhot ka Commission.
U Myntri Rangbah u la ïathuh ba ha kane ka jingïakynduh u la ïathuh ïa kaei kaba la jia ha Mukroh ha ka 22 tarik bad u la ong ba kane ka jingjia kadei beit ka pynkheiñ ïa ka hok longbriew manbriew.
U la kyntu ïa ka NHRC ba kan shim jingpynshitom halor kane bad ban ai ka jinghikai ruh ïa ki bor Pulit kiba dei ban pahara ha ki jaka khappud.
U la pyntip ruh halor ka jingkwah ka sorkar jylla ban tohkit ïa kane ka jingjia da ki bor tohkit ka sorkar pdeng kum ka CBI lane da ka NIA.Ha kane ka jingïakynduh la don lang ruh u Symbud Myntri Rangbah, u Bah Prestone Tynsong.
Shillong, Naiwieng 24: U Bah Nehemaia Tyngkan, Vice President ka Seng Congress, haba kren ha ka jingïalang sngewlem ïa kiba shah siat ha Mukroh, u la ïathuh ba ki lai ngut ki rangbah kiba la shah kem ha Mukroh ha ka step jong ka 22 tarik mynta u bnai, ki la shah rah sha khlaw ha ki Pulit Assam bad shah law lyngkhuit.
Ha kane ka jingïalang kaba la long ha Congress Bhavan, Shillong, u Bah Nehemaia, uban long ruh u Kyrtong ka Seng Congress na Mookaïaw ha ka elekshon MLA 2013, u la ïathuh ba hadien ba ki Pulit Assam, ki la law lyngkhuit ïa kine kiba shah kem ki la bom la shoh ïa ki haduh ba kin da jngem lut ki kti ki kjat bad ka met.
Nangta ki la ai da u kwai ïa ki ba kin bam da kaba ong artad “Bam ïa une u kwai ba khatduh shuwa ba phin khlad noh".
“Ka long ka jingjia bad ka jingleh beiñ kaba ym don kyntien shuh ban batai", la ong u Bah Nehemaia uba dei ruh u trai shnong na katei ka thaiñ.
Haba ïathuh ïa khana ba shempap jong ki paidbah na Mukroh, kaba hap ha ka elaka Shiliang Myntang, West Jaiñtia Hills District, une u nongïalam ka Congress u la ong ba kane kam dei ka sien kaba nyngkong ba ki paidbah na Mukroh kin shah thombor bad shah lehbeiñ ha ki Pulit Assam, hynrei ha u snem 2002 ruh ki la don hynñiew ngut ki briew na katei ka thaiñ kiba la shah siat ïap ha ki Pulit Assam.
U la ong ba kadei ka buit jong ka Assam ban kynnoh ïa ki nongshongshnong kiba dei tang ki nongrep bad ki nongthoh dieng ban kynnoh ba kidei ki nongkhaïi dieng tuh tang ban ïoh pynbudnam ïa ki.
“Ki nong Mukroh kidei tang ki nongrep baduk bad ki nongthohdieng ba khlaw kim dei satia kita ki nongtuh dieng kumba la kynnoh da ka Assam", la ong u Bah Nehemaia.
U la ïathuh ruh ba kane ka jingjia kaba la jia ka jingïasiat, kadei ka lynti ba ju leit repbad lei khlaw ki nong Mukroh bad ka jngai tang kumba 2 KM na Shnong ne tang kumba 500 ne 600 meter na ki ïing ki sem jong ka Mukroh.
Ka jingmih ki paidbah ban dawa pyllait ïa kitei ki lai ngut, kadei namar ba shisien ba la kem da ki Pulit Assam ki longïing longsem ki hap ban mad bun ki jingeh namar kiba shah kem kin shah set da ki bnai bad poi ruh da ki snem nalor ba ki hap ban lut da ki lak tyngka ban pyllait ïa ki.
Ki paidbah bapli ki la shu shah siat kumba siat ki mrad, namar ba ki Pulit Assam kim shym la ai kano kano ka jingmaham ban siat pynma , hynrei la shu siat beit ïa ki.
“Kaba sngewsih ka long ba ha kawei ka longkmie ha ka jingshah siat ha u snem 2002 ka la duh noh ïa u hymmen jong ka bad ha u 2022 pat ka la duh noh ïa la u jong u lok", la ïathuh une u nongïalam ,da kaba bynrap ruh ba kine baroh san ngut kiba shah siat kidei ki nongkamai bad nongpyndap ïa ka ïing ka sem.
Nangta ha u snem 2021 ki Pulit Assam ki la shna ïa ka Police Out Post ba thymmai ha Saba marsyndah bad ka Mukroh.
U Bah Nehemaia u la ïathuh bad ma u bad ki Sengbhalang ki la pyrshah ïa kane bad thoh ruh sha ki bor District jong ka Assam ban pynsangeh noh ïa kane, hynrei ki bor sorkar kim shym la sngap bad dei namar kane ka daw ba ki Pulit Assam ki la nang ïoh bor ban thombor ïa ki paidbah katei ka thaiñ.
I Kong Joplyn Dkhar, President ka Mahila Pradesh Congress Commitee, Meghalaya ha ka jingkren jong i, i la ong ba ki paidbah ki hap ban mad ïa ki jingjynjar, ki hap ban mad ïa ka jing shah thang kali dei namar ba ïa ka jylla la synshar da ki Khynnah ki bym don ka jingmut pyrkhat rangbah bad ki bym nud ban shim ki rai rangbah.
I la ong ruh ba kane ka jingjia ha Mukroh kadei ban pynlong ïa ki nongïalam jong ka sorkar naduh u Myntri Rangbah, u Conrad Sangma, u Myntri Korbar ri, u Bah Lahkmen Rymbui ba kin shim ka jingkitkhleh ban hiar shuki noh namar ba kim lah ban ïada ïa ka jingim ki paidbah bad ki buh ruh ïa ki ha ka jingshong syier.
Khliehriat, Nailur, 17: Kum shibyn ban ïada ïa ka hok jongki paidbah kiba dei ki nongthied jingthied na ki dukan bapher bapher kiba ju thied ïa ki jait tiar bapher bapher ba kin lait na kano kano ka jingshah skhor ha ki nongdie, u Deputy Commissioner ka East Jaiñtia Hills District, u la pyllait ïa ka hukum ba baroh ki trai dukan ki dei ban buh da ka jingthoh kaba shai bha ha ki dukan kaba pyni shynna ïa ki dor jong ki jait tiar ba ki die ha ki dukan (price list board).
La ong ba lada don mano mano ba pynkheiñ ïa ka hokum kin ngat ha ki kyndon aiñ jong ka Consumer Protection Act, 2019.
Jowai, Nailur 17: Ka jingïalehkai phutbol bala tip kum ka (L) Kesilroy Pala Invitation Football Tournament 2023 bala pynïaid da ka West Jaiñtia District Sports Association (WJDSA) kaba la long ha kane kla sngi saitjaiñ ha madan Kiang Nangbah Stadium, Dongmihsngi Jowai.
Haba phai sha ka jingïakhun ka Ialong FC kala lah ban pynliem da 2-1 kol ïa ka Nangbah Iawmusiang FC, ïa ki kol na ka Ialong FC la thep da u Roikhih Ningtdu haka minit ba 43 bad u Daruhi Pale haka minit ba 90.
Katba ïa ka shikol na ka Nangbah Iawmusiang FC la thep da u Tiplang Rasmut haka minit ba 10.
La pyntip ba ka jingïakhun Quarter Final jong kane ka lympung kan sdang naduh ka 20 tarik u Nailur hapdeng ka 7 Wasa United pyrshah ïa ka Dieñshynrum CSA United.
Ka jingïakhuh ba ar haka 21 tarik hapdeng ka Rymbai Shkenshynriah FC pyrshah ïa ka Mihmyntdu FC.Ka jingïakhun ba lai haka 22 tarik kan long hadpeng ka Mukhla FC pyrshah ïa ka Ialong FC.katba ha ka jingïakhun kaba saw ha ka 23 tarik kan long hapdeng ka Mynsngat FC pyrshah ïa ka Salaroh FC baroh ki jingïakhun Quarter Final kin long haka por 2 baje nohphai sngi.
Jowai, Nailur 17: Ka jingïalehkai phutbol bala tip kum ka 6th Debo Shullai Memorial Trophy jong ka kyrdan 2nd Division Football Tournament 2023 bala pynïaid da ka West Jaiñtia District Sports Association (WJDSA) kaba la long ha madan Kiang Nangbah Stadium, Dongmihsngi Jowai.
Haba phai sha ka jingïakhun ha kane ka sngi saitjaiñ ka Mooknor Thadmuthlong kala lah ban pynliem da 5-3 kol ïa ka Lumpariat da ka jingïashut Tie Breaker.
Lyngba kane ka jingjop ka Mooknor Thadmuthlong kala ïoh ban rung sha ka Semi Final jong kane ka Lympung.
Nongstoiñ, Nailur 17: Ka Langumshing A Sport Club Knock Out Tournament ha ka sngi saitjaiñ jong ka taïew ka la ïoh ban khang pyrda noh ïa ka lympung jingïalehkai Football ïa kaba la pynlong ha madan shnong.
Ïa katei ka lympung la wan ban khang pyrda noh da u bah Methodius Dkhar MLA ka Mawshynrut konstitwensi kum kongsan ryngkat u bah Arkhelius K.Diengngan Secretary ka Mawshynrut Sport Association kum u symbud kongsan, ha kaba la ïadonlang ruh u bah S.Nongsiang president ka Langumshing A Sport Club, u bah E.Nongsiang sordar shnong ka Langumshing A bad kiwei kiwei ki riew rangbah jong ka thaiñ.
Ha katei ka sngi ka LangumshingA Sport Club ryngkat ka jingïasnohktilang bad ka Riangdo Youth Sport Social and Cultural Association, ka la ïoh ruh ban pynkup burom ruh ïa ki ar ngut ki heprit kiba la wan ban ïashimbynta ban ïalehkai sha ka lympung AIFF sub junior National Football Championship ban mihkhmat ïa ka jylla Meghalaya sha Punjab kaba dang shu dep shen.
Ka jingpynkup burom ka long kum shibynta ka jingai mynsiem bad ban sngew sarong namar ki dei kiba na katei ka thaiñ Mawshynrut bad kitei ki heprit ki kynthup ïa ka Wanrishisha Khoksi bad ka Julita Langrin.
Ha katei ka sngi ki don haduh 4 tylli ki kynhun kynjat bol kiba la poi sha ka final, ba kynthup ïa ka LASC pyrshah ïa ka Lower Langumshing na ki shynrang katba na ki kynthei pat ka Nonglang NASCFC pyrshah ïa ka Kyllonmathei Women.
Ïa ka namjop la khur da ka Nonglang NASCFC da 1 la 0 na ki kynthei, katba na ki shynrang pat dei ka Lower Langumshing kaba la khyrwit haduh 3 la 1 bad ïoh ruh ban rah shi syndon ïa ka nam jop.
Na ki kynthei ka Utiful Sohbar ka la ïoh ïa ka nam kum ka nongïalehkai ba tbit tam, ka Grace Marthong kum ka nongthep bun tylli ki kol bad ka Kmen Lyngkhoi kum ka nongap kol ba tbit tam.
Haba phai na ki shynrang pat u Phrikstar Nongbak u la ïoh ïa ka nam kum u nongïalehkai ba tbit tam, u Pynshai Kharsyiemlieh kum u nongap kol ba triem bad u Tylliborsingh Shangdiar kum u nongthep kol bun tylli.
Mawkyrwat, ‘Nailur, 17: Ka Sngap Syiem College, Mawkyrwat, South WKhasi Hills District ha ka jing-i-phuh i-phieng ki la ïoh ban pynkut noh ïa kane ka Youth Festival 2023 kaba 2 sngi ha kaba u bah Renikton Lyngdoh Tongkhar, MLA ka Mawkyrwat Constituency u la long kum u kongsan.
Ïa kane ka Youth Festival ba ar sngi ba la pynlong da ka Sngap Syiem College, Mawkyrwat ha ryngkat da ka jingïatreilang bad ka Meghalaya Aids Control Society, Shillong halor ka phang, “Kmen katba phi dang im, Tehlakam, pynduh ïa ka HIV/Aids" ha Sngap Syiem College, Mawkyrwat, South West Khasi Hills District bad kiba la wan ïa shimbynta ki long da ki samla pule jong ka Nongstoiñ College, Nongstoiñ, West Khasi Hills Distrik ka St.Xavior College, Umoid bad ka Sngap Syiem College Mawkyrwat.
Haba kren ha ka jingïalang, u bah Renikton L.Tongkhar u la ai ka jingïaroh ïa kane ka Sngap Syiem College ba ka dei ka kolej kaba la pyntrei kam ïa ka National Education Policy (NEP) kane ka sa long ka jingmyntoi ïa ki samla pule ha kane ka thaiñ bad ruh u la kyntu ruh ïa ki samla pule ba kim dei ban pynlehnoh ei ïa kaei ba ki la ïoh jinghikai ha kine ki ar sngi lyngba ka Meghalaya Aids Control Society.
Ha kane ka Youth Festival 2023 la ïoh ruh ban pynlong ïa ka Quiz Competition, Skit Competition bad ruh ka jingïamareh thong kaba 5 kms.
Ha ka jingïamareh thong na liang ki shynrang la ïoh rah nyngkong da ka Sngap Syiem College, Mawkyrwat lyngba u Wolbestar Ramsiej bad na ka liang ki Kynthei la ïoh rah nyngkong da ka St.Xavier College, Umoid da ka Daplin Wahlang.
Na ka bynta ka Skit Competition ka St.Xavier College Umoid ka la ïoh ha ka kyrdan ba nyngkong bad ha ha ka kyrdan ba ar bad ba lai pat la ïoh da ka Sngap Syiem College, MawkyrwatNa ka bynta ka Quiz Competition na ka bynta ki Degree Level ka St.Xavier College, Umoid ka la ïoh ha ka kyrdan ba nyngkong bad ka Sngap Syiem College, Mawkyrwat ka la ïoh ha ka kyrdan ba ar bad ba lai, kumjuh ruh na bynta ha kyrdan Higher Secondary Level, la ïoh rah da ka St.Xavier College, Umoid bad ha ka kyrdan kaba ar la ïoh da ka Modern Accademy Secondary School, Rangmaw bad ha ka kyrdan kaba lai la ïoh da ka Presbyterian Higher Secondary School Maw-langwir.
Ha kaba kut kane ka Youth Festival 2023 nalor u kongsan la ïoh ruh ka jingkren na ka kong Latina Nongpyiur, Assistance Director Youths, MACs, u Dr.K.K.Nongsiej, Principal Sngap Syiem College, Mawkyrwat ha ka jingïadonlang u bah Ajoy M.Lanong, Deputy Director MACs ki Nonghikai ki samla pule bad kiwei.
Shillong, Nailur :Ka Krishi Vigyan Kendra (KVK), West Khasi Hills ka la rakhe ïa “Rashtriya Poshan Maa" ha ka 15 tarik mynta u bnai ha KVK, Nongshillong.
Ha kane ka prokram la wan ïashim bynta da ki dkhot jong ki ar tylli ki Farmer Producer Organization (FPO), ‘Ka thup ki nongrep Producer Co-operative Society Limited’ na ka shnong Pariong, ‘U Shang ki Nongrep’ na ka shnong Nongthliew bad ka Roilang Soceity na ka shnong Mawkynbat, Eastern West Khasi Hills District.
La don ryngkat ruh samla pule jong ka College of Agriculture, Kyrdemkulai, Ri-Bhoi District, Meghalaya kiba pyndep ïa ka Rural Agricultural Work Experience (RAWE).
I Kong L.Warjri, Senior Scientist & Head of Krishi Vigyan Kendra I la ai ïa ka jingkren pdiang ha kaba I la pynshai shaphang Flagship programme jong ka Sorkar India ka POSHAN Abhiyaan ba la ai ka theme “Nutrition rich India, Educated India, Empowered India".
Nalor kata I la kren halor ka jingdonkam ban bam ki jingbam ba tei ha baroh ki bynta jong ka jingim u briew khnang ban pyllait na ki jingpang ba ïadei bad ka jingduna ki vitamin bad jingduna snam.
I la kyntu ïa ki nongshim bynta ban bam bha ïa ki jhur khlaw bapher bapher kiba lah ban ïoh na jaka bad ki thaiñ lajong bad ban pynduna ïa ki jait jingbam ba remdor bad ki jait jingbam GMO.I la ban bniah ruh ba ka pule puthi bad ka jingkyrshan jong ki dkhot hapoh ki longïing ka long kaba donkam shibun ban pynpoi sha ka thong jong kane ka campaign.
Ha kane ka sngi la ai jinghikai ha ka technical session lyngba ki presentation ha kaba la ai lad ïa ki nongshim bynta ban ïamir jingmut bad ïa tai nia ba kham bniah.
Ha kaba pynkut la sam ïa ki symbai jhur sha ki nongshim bynta bad pynlong ïa ka jingleit jngoh ïa ka KVK Farm.
Jowai, Nailur 17: Ka Federation of Khasi Jaiñtia & Garo People (FKJGP) East Jaiñtia hill District Unit ka ai ka jingkyrshan ba pura ïa kino kino ki kynhun khamtam ïaka KSU East Jaiñtia hill halor ka jingdawa ban maramot noh kloi ïa u Surok NH-6 uba la sniew shaba palat naduh Khliehriat haduh Ratacherra ha kaba ym ikop shuh wat tang ban ong u National Highway.
Ka jingsniew une u surok la ïohi ha kine ki sngi ki don shibun ki jingjia ba sngewsih ha utei u Surok bah kum ki jingjia aksiden ba khah khah bad ka la wanrah ka jingdheng kali kaba jur haka thaiñ bad sngew synei ban ong ba wat haka thaiñ Khliehriat kaba dei ka Head Quarters jong ka East Jaiñtia Hill District kaba i jah burom ïaka District ban peit ka jing jot utei u Surok bad bun sien ki kali rit haba poi ha Khliehriat kim juh ïaid shuh na u Surok bah bad ki pyndonkam na u Surok Pohshnong ka Khliehriat West namar ba utei u Surok bah ym long shuh ïaki kali rit ban ïaid.
Na ka liang ka seng FKJGP kala dep pynher shibun ki jingthoh sha ka NHAI Lyngba u Deputy Commissioner ka East Jaiñtia ban maramot ïa utei u Surok NH6 hynrei ka NHAI kam sngap bad kut tang haki jingkular thok donhi jong ka NHAI.Khadduh ka seng ka kyrpad ïa ki arngut ki MLA ka thaiñ kata u bah Kyrmen Shylla bad ka Santamary Shylla ban pyrkhat ïaki jingeh ki paidbah namar ba ki paidbah ki jied ïa ki ba kin peit ïaki jingeh u paidbah, pynkut ka kyrwoh na u Information Secretary ka seng FKJGP-EJHD u Bah Mishal Chyrmang.
Ka All Jaiñtia Youth Welfare Organisation – East Jaiñtia Zone (AJYWO-EJZ), ka ai iaka jingkyrshan ba pura ia ka Synjuk Waheh Shnong East Jaiñtia Hills District, Khasi Students’ Union– Narpuh Circle bad ia ka Jaintia Students’ Movement – Eastern Region halor ka jingai por ba khatduh (Deadline) ia ki bor sorkar ban maramot noh ia u National Highway-6.
“Ka jingsniew sha ba palat pud jong u surok NH-6, uba dei u thied snam jong ka jylla Meghalaya bad ruh jong kiwei pat ki Jylla ha ka thaiñ Shatei Lam-mihngi jong ka Ri India, ha baroh shilynter, kata, naduh Soomer, West Jaintia Hills haduh Malidor, East Jaintia Hills, ka long kaba i sangot shisha, kaba la buh ha ka kordit bah ia ki paidbah nongleit nongwan ym tang ia kiba napoh ka jylla hynrei na kiwei kiwei ki jylla ka ri India", ong u Bah Heatermoon Ryngkhlem, President ka AJYWO-EJZ.U Bah Ryngkhlem ula bynrap shuh shuh, “Ka jingsniew jong une u surok ym tang ba ka buh jingeh ia ki nongleit nongwan, hynrei ka buh ruh ha ka jingma kaba khraw ia ki kali bad ki mynsiem briew ba kordor kiba dei iaid lynti lyngba une u surok.
Kane ka jingleh kuman jong ka sorkar halor ka jingsniew jong une u surok, kala pynbitar shikatdei eh ia ki paidbah".
“Ia mynta, ia une u surok, ym i kop shuh kum u National Highway namar dang lah u surok pohshnong (internal roads) bun bun shah.
Ka jing bym maramot pynbha ka sorkar ia une u surok la iohi kumba ki trai kali ki khlem siew khajna surok", bynrap biang u Bah Ryngkhlem.
“Kumta na ka bynta ka bha ka miat bad ka suk ka saiñ jong u paidbah ba leit ba wan kyngba jong une u surok, ka AJYWO – East Jaiñtia Zone, ka ai ka jingkyrshan kaba pura ia ka SWSEJHD, KSU, JSM halor ka jingai por ba khatduh (Deadline) jong ki ia ki bor ba dei peit ia une u surok ban maramot noh kloi kloi ia u.
", la pynkut u kyrwoh na u bah Ryngkhlem.
Shillong, Nailur 17: Ka scheme ba thymmai na ka bynta ki nongshna jingshna da ki kti bad ki nongthaiñ jingthaiñ ka PM Vishwakarma, la pyllait paidbah mynta ka Sngi u Blei da u Myntri Rangbah duh ka ri u Narendra Modi haka jingrakhe ïa ka Vishwakarma Jayanti ne ka Vishwakarma puja.
Ha shwa ban pyllait paidbah ïa ka jingtreikam kane ka scheme u Myntri Rangbah duh ka ri ula leh burom da kaba leit buh syntiew ïa u blei Vishwakarma haka India International Convention and Expo Centre ha Dwarka.
Ka Cabinet Committee on Economic Affairs dang shen kala bhah T.13,000 Klur ïa katei ka scheme yn ïoh da ki nongshna jingshna da ki kti bad ki nongthaiñ jingthaiñ tynrai naduh ka mang tyngka jong u snem 2023–24 haduh ka 2027–28.
Hapoh kane ka scheme, ki Vishwakarma yn rejistar ei lyngba ka Common Services Centres (CSC) da kaba pyndonkam ïa ka PM Vishwakarma Portal, ha kaba yn ai jingithuh ïa ki da kaba ai ïa ka PM Vishwakarma certificate bad Identity card, ka jingai jinghikai ban pyntbit shuh shuh ïa ka sap ka phong, ka jingai jingïarap ban thied ïa ki tiar ki tar kaba kot T.15,000, ka jingai jingkyrshan da ka pisa T.1 lak ha ka wat kaba nyngkong bad ka T.2 lak ha ka wat ka baar ha kaba kan don ruh ka jingpynduna ïa ka ram da 55% bad kumta ter ter.
Kane ka scheme kan ai jingkyrshan ïa ki nongshna jingshna da ki kti bad ki nongthaiñ jingthaiñ tynrai kiba don ha sor bad ha nongkyndong.
Ki don 18 tylli ki jait jingtrei kiba la ithuh lyngba katei ka scheme kaba kynthup ïa ka kam misteri, nongshna lieng, nongshna ïa ki jingdeng ïada, nongsaiñ nar, nongshna ksiar, nongshna tala shabi, nongshna ïa u tyrnem bad kiwei kiwei, nongshan khiew dewbyrta, nongoh shrong dur, nongsaiñ maw, nongsuh juti, nongthaiñ synsar, shang, nongshna khun bynriew bad ki jingïalehkai, nongkhap shniuh, nongsaitjaiñ bad nongshna jar tong dohkha.
U Myntri khynnah ka sorkar pdeng uba khmih iaka Jal Shakti, Food Processing & Industries u Prahlad Singh Patel ula plie pyrda ïa ka ‘PM Vishwakarma’ scheme ha nongbah Shillong.
U Prahlad Singh Patel ula leit ruh ban ïakynduh ïa u Myntri Rnagbah ka jylla u Conrad Sangma ha ka ïingsah ka jongu ha Shillong.
Ka ri synshar paidbah ka sneh ha ki lai nongrim.
Kita ki long (1) Ka Iingdorbar Thaw-aiñ (legislature) (2) Ka Sorkar kaba la jied da ki paidbah (Executive) (3) Ka Iingbishar.
Ka Dorbar Thaw-aiñ ka don la ka jong ka kyrdan namar ka dei kaba la jied da ki paidbah ba kan pynsngew ïa ka eh ka shon jong ki na ka liang ka synshar khadar bad kiwei pat ki jingdkoh ha kaba pyntrei kam ïa ki aiñ ki kanun.
Ka Iingdorbar Thaw-aiñ namarkata ka dei ka sur ki paidbah bad dei ban burom ïa ka.
Ha ka ri synshar paidbah dei tang ha ka Iingdorbar (Assembly) ba ki MLA ka Liang Pyrshah ki lah ban buh ïa shibun ki jingkylli na ki Myntri Sorkar kiba bat ïa ka bor bad ïa ka pla pisa.
Ka Dorbar ka dei ban shong bad ïatai sani ïa ka bha ka miat jong ka jylla bad jong ki briew jong ka, na ka por sha ka por.
Ha ka jingshisha ki jylla kiba don MLA 70 ngut ne duna ki dei ban shong ïatai ym duna ïa ka 50 sngi ha ka shi snem.
Ïa kane la batai da ka komiti kaba peit pyrman ïa ka rukom treikam ka riti synshar ka ri India ïa kaba la khlieh da u Chief Justice lane u khlieh duh jong ka Iingshari bah (Supreme Court) uba la shongthait–u Justice MN Venkatachaliah.
Hynrei ym don ba bud ïa kitei ki jingkdew namar ki MLA ka Liang Pyrshah ruh kim da salia eh ban ïashim bynta ha ki jingïatai ha ka Dorbar Thaw-aiñ (Assembly).
Ka kam MLA kam long kaba suk.
Ki MLA ki dei ban nang kumno ban shemphang ïa ka jingmang pisa-tyngka (Budget) bad ban buh jingkylli balei ba mang tyngka bun ïa kawei ka Department bad pynduna ïa kawei pat.
Hato ka Sorkar ka la don mo ka jingpyrkhat sani bha (exercise) kumno ban mang tyngka ha kano ka Department.
Mano ba rai ïa kata ka jingmang tyngka? Bunsien ki MLA kim salia ban buh jingkylli halor kane ka mat ka phang.
Ngi dei ban kynmaw ba ka pisa kaba pynlut ka Sorkar ka dei ka pisa paidbah.
Kane ka mut ba kata ka pisa ka dei ban leit sha ki kam kiba pynbha ïa ki shnong ki thaw; ha kaba shna lane maramot ïa ki surok; ha kaba pynpoi um ha manla ki thliew iing; ha kaba siew tulop ïa ki nonghikai bad ban peit ba ki skul bad ki kolej ki ïoh ïa ki jingdonkam jong ki baroh.
Ha kane ka Dorbar Thaw-aiñ kaba mynta, na ki 60 ngut ki MLA kiba la jied da ki paidbah 46 ngut ki don ha ka Liang Synshar lane ka Sorkar MDA – kita ki long, ka NPP (28) UDP (12) BJP (2) HSPDP (2) IND (2).
Na ka Liang Pyrshah ki don baroh tang 14 ngut.
Kita ki long Congress (5) AITC (5) VPP (4).
Kane ka mut ba ka Sorkar kaba la ïalam da u Conrad Sangma ka long kaba lah khlaiñ bha bad kam don jingma eiei ruh ba lah ban don kiba pynkheiñ shiteng por ïa ka.
Dei na kane ka daw ba ka Sorkar kam salia eh ban ai jingkheiñ jingdiah ïa ki MLA ka Liang Pyrshah.
Ki MLA ka Liang Pyrshah ki dei ban tih bad wad jingtip katno ka Sorkar ka pynlut shibnai shibnai ha kaba siew tulop bad kiwei kiwei pat ki jinglut ïa kito ki MLA kiba kyrshan ïa ka Sorkar MDA.Hato donkam mo ban thung ïa kito ki MLA? Kaei ka jingnoh synñiang jong ki ha ka synshar khadar? Ha ka ktien Phareng ki ong haba ngi pynlut pisa halor uno uno u ne ka briew dei ban thew tiak pa tiak ïa ka kam kaba ki trei.
Hato kata ka kam ka tei ïa kano ka bynta jong ka synshar khadar.
Ha kane ka jylla lah shu thaw ïa ki Committee bad ki Commission har rukom tang ban ïoh aikam ïa ki MLA kiba lah rem elekshon lane ïa ki MLA kiba ym lah ban ai kam Minister.
Kane ka ïalam sha ka jingpynlut ïa ka pisa paidbah khlem da ïohnong ei ei ruh ki paidbah.
Ha ka jylla ka don kata ka Employment Generation Council lane ka rynsan kaba dei ban pyrkhat kumno ban pynmih ïa ki lad pynïoh kam.
Hynrei kane la Council haduh mynta ruh kam pat lah ban thaw ïa kawei ruh ka lad ai kam ïa ki samla katba kiba bat ïa ka kam Chairman hangto mynta lah bun bun snem ki shu bam jem ei ïa ka tulop jong ki ryngkat bad kiwei kiwei ki jinglut kiba lah bei da ka Sorkar.
Ha kane ka kynti kaba mynta ki MLA ka Liang Pyrshah ki dei ban tih tyllong bha ïa kine ki Council bapher bapher bad kylli katno ka pisa lah pynlut ban pynïaid kam ïa ki? Ïa kane keiñ ngi khot ka jingai jingkheiñ sha ki paidbah.
Bad kata ka jingai jingkheiñ jong ka Sorkar sha ki paidbah ka dei na ki jingkylli kiba ki MLA na ka Liang Pyrshah ki buh hakhmat ka Sorkar ha ka bor ba ka shong ka Dorbar Thaw-aiñ.
Dei halor kane keiñ ba ngi ki paidbah ngi kwah tip balei ba ka Dorbar thaw-aiñ ka shong ïatai tang 5 sngi? Hato ka Sorkar ka lah mo ban ai lut ki jubab kiba donkam baroh ha kine ki 5 sngi?Ha kane ka jylla jong ngi ki lad pathai khubor ki pynmih ïa ki khubor bamsap na ka por sha ka por.
Ha ka jingshisha te ka kamram ban peitngor ba kan ym don ka bamsap hapoh ka Sorkar ka dei ka kam jong ki MLA na ka Liang Pyrshah (Opposition).
Bad dei namar kane ba ki dei ban long kiba duriap bha ïa ki kot ki sla bad ki skim bapher bapher bad ka jingpynlut pisa ha kito ki skim.
Hynrei ngi shem ba ha kine ki 50 snem kiba la leit ym shym don kum kata ka jingtrei na ka liang ki MLA ka Liang Pyrshah.
Ha ka Sorkar MDA kaba nyngkong ka don kato ka jingdie tuh ïa u khaw ba dei ban wan sha ka Social Welfare Department.
Hynrei jia aiu hangto? Ka Sorkar ka jied da uwei u Nongbishar bad ka phah ‘investigate’ lane wad lada don kano kano ka jingduna lane ka jingpyrshang ban die tuh ïa u khaw sha kiwei pat ki jylla na ki kudam ha Assam.
Pyrkhat ma phi paidbah, lada ka Sorkar hi ka thung ïa ka Committee ban peit ïa kino kino ki jingkynnoh bamsap hato kata ka Committee kan ong hi ba don ka jingbamsap? Dei tang lada ki MLA ka Liang Pyrshah ki pyneh ba dei ban thung da ka Committee kaba laitluid (Independent Committee) ha kaba yn long dkhot da ki MLA Liang Pyrshah ruh ba ngin sa lah ban poi sha ki jingshem kumba ki long bad ba ka bamsap ha kane ka jylla ka lah ban duna.
Lym kumta long lehnohei ka jingdon jong ki MLA ka Liang Pyrshah.
Long kumba shu siew tulop ei ïa ki khlem da ïohi kam eiei ruh.
Hato haduh lano keiñ ngin ïaishah ïa kine kiei kiei baroh?.
Shillong, Nailur, 17: Ka National Career Service Centre for Differently Abled, Shillong kan sdang ïa ka jingai jinghikai ha ka Computer Application bad ka jingmaramot ïa ki mar elektrik bad kiwei kiwei ki tiar ba pyndonkam ha ki ïing.
Kane ka jingai jinghikai kaba ym donkam ban siew ka dei na ka bynta kito kiba don jingduna ha ki dkhot met kiba don jingduna ha ki shyieng, kiba tlot ka bor ïohi, ka bor ïohsngew, kiba kham suki ka bor pyrkhat, kiba bun ki jait jingduna dkhot met bad kito kiba la jem na ka jingpang niangthohlieh.
Kane ka prokram ai jinghikai ka dei kaba naduh hynriew bnai haduh shi snem.
Ha kane ka por ba dang ïoh jinghikai, ki shah hikai kin ïoh ka stipend kaba T.2,500/- ha ka shi bnai lyngba ka rukom ai jingsiew DBT.Kito kiba kwah ban ïashim bynta ha kane ka prokram ki dei ban ai ka bio-data jong ki ha ryngkat kiwei kiwei ki kot ki sla kum ka jingpynshisha ïa ka kyrdan pule jong ki, ka jingpynshisha ba ki don jing duna ha ki dkhot met, Aadhar card, caste certificate, ka dur passport bad ki jingtip shaphang ki bank account jong ki sha ka ophis kaba don ha Keating Road shuwa lane haduh ka 30 tarik u Nailur 2023.
Ka National Career Service Centre for Differently Abled (kaba ju long mynshuwa ka VRC) ka dei ka ophis hapoh ka Directorate General of Employment (DGE), hapoh ka tnat Labour & Employment, ka Sorkar India bad ka trei na ka bynta ka bha ka miat jong ki briew kiba don jingduna ha ki dkhot met lyngba ki jingïasyllok, ki jingpeit, ki jingai jinghikai khnang ban ïoh lad kamai jakpoh, bad ruh kiwei kiwei ki kam khnang ban kyntiew ïa ki.
ïa ki kam ha Meghalaya la sdang naduh u Risaw 2022.
Shillong, Nailur 17 : U Nongïalam ka Liang Pyrshah uba dei ruh u Myntri Rangbah ba rim ka jylla u Dr Mukul Sangma u la ong lada jur ka jingbamsap ha ka jylla khlem pep ki kynhun kieng atiar ne seng lehnoh kin mih beit.
U la kren ïa kane halor ka jingkylli kumno u sngew halor ka jingmih shylluit biang kawei ka kynhun kieng atiar ha ri lum Khasi bad Jaintia kaba la tip kum ka National Liberation Council of Nongkyndong.
“ Mynta phi ïohi haba ki samla kim ïoh kam ïoh jam lane haba ym plie lad plie lynti ïa ki ha ka jingbym banse khamtam haba ki ïohi ba la knieh lut nadong shadong da kita kiba don ha ka bor, la jur sa tang ka jingleh shilliang khmat bad ïa ki kam ki jam la pynïaid beit da kiba don ha ka shuki kumta kine keiñ kiba pynlong pynjia ïa kine kiei kiei baroh" ong u Dr Mukul.
Kine kiei kiei baroh ki pynpaw ïa kine kiba jia bad wei ba la mih biang kum kine ki kynhn kan shim por haduh 15-20 snem ban lah rat dyngkong ïa ki bad kumta kine ki snem kin shu bijai ei bad jur sa tang ki kynrum kynram bad ka jingkylli ka long mano pat ban pynkhuid ïa kine ki jaboh jabaiñ keiñ? kylli u Dr Mukul.
Kumta une u Myntri Rangbah ba rim ka jylla u la ong na ka bynta ka jingmyntoi jong ka jylla ka sorkar ka dei ban shim khia ban rat dyngkong ïa ki naduh ba sdang namar ka jylla ka la dep mad kiei kiba la jia ha ki snem kiba la leit noh.
Shillong, Nailur 17: U Myntri Khynnah jong ka Sorkar Pdeng ba khmih ïa ki tnad Jal Shakti, Food Processing bad Industries, u Prahlad Singh Patel mynta ka Sngi u Blei, ula ong ba ka skhim ‘PM Vishwakarma’ ka long ka jingai burom ïa ki nongshna tiar tynrai.
U Patel ula ong, ïa kane ha ka jingai jingkren jong u ha nongbah Shillong ha ka jingplie paidbah ïa katei ka skhim da u Myntri Rangbahduh ka ri u Narendra Modi.
‘Ka PM Vishwakarma ka dei ka jingai burom ïa ki Nongshna tiar tynrai" ong u Prahlad Singh.
Ula ban jur ba ki nongshna tiar tynrai ki don ka bynta kaba khraw ha ka imlang sahlang da kaba pynneh ïa ka deiriti bad ki rukom shna tiar ba hyndai jong ka India hynrei kim pat ïoh ka jingithuh kaba ki dei ban ïoh namar ka sap ka phong kaba ki don.
U Patel ula ong, ba dei u Myntri Rangbah duh ka ri u Narendra Modi uba la leh ïa kaba donkam na ka bynta ki nongshna tiar tynrai da kaba sdang ïa ka skhim ‘PM Vishwakarma’ bad kane ka sienjam kan ai jingkyrshan bad ai jinghikai ban pynkupbor ïa kine ki dkhot ba kongsan jong ka imlang sahlang.
U la ai khublei ïa baroh ha ka Vishwakarma Jayanti bad ula ong ba kane ka dei na ka bynta ki nongshna tiar tynrai bad ula pynpaw ka jingsngewnguh ïa u Myntri Rangbahduh uba la sdang ïa kane ka skhim na ka bynta ki nongshna tiar jong ka ri.
“Ka long kaba hap ban kdew ruh hangne bad kane ka dei ka lyngkhuh sngi kha jong u Myntri Rangbahduh jong ngi, u Narendra Modiuba uba la trei met bad mynsiem ban tei ïa ka India kaba riewspah.
Kane ka dei ka sngi kaba kyrpang ha ka jingïaid lynti ka India namar ka Sorkar ka la wan shakhmat kum ka nongïatreilang ban kyntiew ïa ka burom, pynkhlaiñ ïa ka jinglah treikam bad pynkhlaiñ ïa ka jingriewspah jong ki nongshna tiar tynrai" ong u Myntri Khynnah jong ka Sorkar Pdeng.
Haba batai shaphang ka skhim, u Myntri ula ong, ba ha kine ki san snem ban wan naduh u 2023-24 haduh 2027-28 ha ka jingmang tyngka kaba T 13,000 klur, 18 tylli ki kam ba kongsan kiba ïadei bad ki nongshna tiar – misteri; nongshna lieng; nongshna tiar ïaleh thma; nongshohnar; nongshna tyrnem bad ki tiar, nongshna tala; nongshna ksiar; nongshna khiew; nongshna tiar da ki maw, nongshoh maw; nongsuhjuti; misteri maw, nongshna shang, nongthaiñ tyllai, nongshna khun bynriew bad jingialehkai, nongkhap shniuh; nongshna jingdeng da ki syntiew, nongsaitjaiñ; nongsuhjaiñ bad nongshna jar tong dohkha kin hap hapoh ka skhim PM Vishwakarma Scheme.
Ula ong ba kitei kin ïoh jingithuh lyngba ki PM Vishwakarma certificate bad ID card, ka jingpyntbit shuh shuh, ka jingmyntoi kaba T.15,000, ka jingkyrshan pisa kaba haduh T 1 lak ha ka wat banyngkong bad T.2 lak ha ka wat baar, bad ka sut kaba duna kaba 5%, ka jingmyntoi na ki jingsiew digital bad ka jingïarap ban pynïaid ïew ïa ki tiar.
“Ka skhim ‘PM Vishwakarma’ ka dei ka dak jong ka jingïakhleh jong ki jingngeit tynrai bad ki rukom shna tiar tynrai bad ka skhim ka plié lad kamai jakpoh bad ha kajuh ka por ka pynneh ïa ka Guru-Shishya Parampara kaba hyndai jong ka India" la ong u Myntri.
Ha ka jingbatai shaphang ki sienjam ban ai jingpyntbit shuh shuh ïa ki nongshna tiar ba la tbit lypa, u Patel ula ong, ba ha ka por ai jinghikai, yn ai T.500 ha ka shi sngi ïa ki nongshna tiar bad ula ong, ruh ba yn ai jingmyntoi kaba kot haduh T.15,000 bad ka Sorkar kan ïarap ban pyni, ban song bad ban pynïaid ïew ïa ki tiar.
ïa kine ki tiar ba shna da ki nongshna tiar tynrai yn buh ruh ha ka Government e Marketplace (GeM) khnang ba kin kham ïaid ïew bad ula kyntu ïa ki bor pynïaid ha ka jylla ba kin kyntiew jingtip khnang ba ki briew kin kham tip shaphang kane ka skhim bad ba kin ïoh jingmyntoi.
Tura, Nailur 16 : Ka jingïakhih kaba jur ka la ap mynta ha Garo Hills Autonomous District Council hadien ba ka Executive Committee kam shym la lah ban siew ïa ka tulop ki Nongtrei jongka ba la pynsahteng haduh 30 bnai, wat hadien ka jingaipor jong ki Nongtrei kaba kut noh ha ka 15 tarik Nailur.
Da ki spah ngut ki Nongtrei ka GHADC kiba don ha ka shatri jong ka Non-Gazetted Employees Association, ka la aipor khatduh ïa ka Executive Committee ba khlieh da u Albinush Marak jong ka NPP, hapoh ak 15 tarik Nailur ban siew pynkhuid noh ïa baroh ka tulop ba pynsahteng.
Ki Nongialam kane ka synjuk ki la ïakynduh ïa u CEM bad ka Executive Committee ha ka 29 tarik Nailar ban kyrpad halor ka tulop bad ruh ban buh por artaiew ïa ka EC ba kan pynmih pisa ha ka ban siew noh ïa ka hok ki nongtrei.
Kane ka synjuk ki Nongtrei kan shong jingïalang lashai ka Lah Sngi U Blei ha Tura ha kaba ki nongïalam kin sa pynbna ïa ki sienjam ba kin shim bad kaei kaba la paw pyrthei ka dei ka jingsangeh treikam jong ki nongtrei, ka ban lam sha ka jingkhang khyrdep shisyndon jong kane ka Council.
Ka jingkhang kyrdep lada rai ki Nongtrei, kan pynsangeh lut ïa baroh ki kam pynroi bad ka jingpynmih pisa khamtam ka jingsiew ïa ki khajna bat jaka na kylleng ki 5 tylli ki District ka Ri-lum Garo.
Nalor ka jingktah ha ka khajna jaka, ka jingsam umbam umdih ruh ha kiba bun ki bynta ka Tura, kan sa shah ktah jur namar ka dei ka Council kaba dang peit ïa ka jingsam um sha kiba bun ki shnong jong ka sor Tura.
Kaba kham pynsniew shuh shuh, ki khubor ki la mih napoh ka District Council ba ka Executive Committee ka don jingthmu ban siew shuwa tang arbnai ka tulop kum ka instalment ba nyngkong bad sa arbnai yn sa siew ha u bnai Nohprah.
Ki bor pyniaid jong ka District Council la pyntip ba kim shym la lah ban pynmih pisa ha ka ban siew ïa ka tulop ba pynsahteng jong ki Nongtrei kiba la dawa la slem ban pynkhuid noh.
Ha ka jingiakynduh ba khatduh hapdeng u CEM Albinush Marak bad ka EC lem bad ka synjuk ki Nongtrei ba la khlieh da u Brithen M Sangma, la pyntip sha ki halor ki jingeh bad ki jingkordit ba hap ban mad da ki nongtrei ha ka ban ïoh pisa ban pynïaid ïa la ka ïing ka sem bad ban siew bai skul ïa la ki Khun.
Kila pyntip ba ha ki katto katne ki skul, Ki kmie ki kpa ki la sangeh ban phah skul ïa la ki khun namar ka jingbym lah ban siew ïa ka bai skul.
La pynbor ruh ïa ki nongtrei ba kin shim ram na ki nongairam ha ka sut kaba heh tang ban ïoh buh ïa ka bam halor ka miej lane ban leit shim dawai dashin ïa la ki jong ki ba haïing hasem.
Guwahati, Nailur 17 : Kawei ka samla ba 23 snem ka rta na Jylla Meghalaya, kala iap hashen na jinghap nalor kawei ka ïing bun mala ha ka thaiñ Bamunimaidan, Guwahati ha ka sngi Saitjain.
Kat kum ka khubor, kane ka jingjia kala jia ha ka Subansiri Apartment kaba don marjan ka Government Press ha Bamunimaidan bad kane ka samla kala hap nalor ka mala ba hynriew.
ïa kane ka samla la tip kyrteng kum ka Tangsi K Sangma, kaba dei ka nongshong shnong ka Lejadubi, West Khasi Hills.
Ki Pulit kila lap ruh ïa ka mobile phone, ka bek pisa bad ka slipar na kane ka jaka ba ka hap.
Kat kum ka jingïathuh ki trai Shnong, ki shijur kiba ïasah ha kane ka flat, ki la phet na la ïing mar syn dep jia kane ka jingjia.
Haduh ba thoh ïa ka khubor, ym shym la lah satia ban tip ïa ki daw ha lyndet kane ka jingjia.
Ka jingtohkit jong ki Pulit ka la ïaid shakhmat ban pynthikna la ka dei ka jingjia ryngkhat, ka jingshah khynniat ne ka jingdkhat jubor ïa la ka jingim.
Nongstoiñ, Nailur, 17: Uwei u briew u la ïap bad 4 ngut kila mynsaw na ka jinghap kawei ka kali shapoh ka riat ha Sohwanthiang West Khasi Hills District ha ka sngi Saitjaiñ.
Katkum ka khubor Pulit, kane ka jingjia ka la jia ha ka step por 12:30 baje jong ka sngi saitjaiñ bad la pyntip ba kane ka kali (Maruti Car) ba don u nombor ML05-A-8768 ka dei kaba wan na Pamphyrnai bad thmu ban leit sha Tiehsaw Khyllem.
Ki Pulit ki ïathuh ba ha kane ka jingjia, 5 ngut ki briew ki la mynsaw bad kine ki dei ki Bah Referless Thongni na Mawkohïaw Nongkhlaw, Bah Oblanding Syiemlieh na Dihwah Shatmoit, u Rahul Sangma of Goalpara, Assam bad u Bah Donborlang Thongni na Tiehsaw khyllem.
Ïa kine kiba mynsaw la pynkit mar mar sah Markasa PHC ban ïoh jingsumar bad hadien la pynkynriah noh sha Shillong Civil Hospital ban ïoh ïa ka jingsumar ba kham paka.
Hynrei, la ïathuh ba uwei na kine kiba mynsaw, u Rahul Sangma u la khlad noh ha Shillong Civil Hospital namar ka jingjur ka jingmynsaw.
Ki Pulit ki la register case halor kane ka jingjia bad ka jingtohkit mynta ka la ïaid shakhmat.
Shillong, Nailur 18 : U General Secretary ka United Democratic Party (UDP), Dr.Jemino Mawthoh ha ka sngi U Blei u la ong ba lada kylla dien biang ban pyntreikam ïa ka National Education Policy (NEP) kan ktah jur ïa ki samla pule ha ka jylla.
“Lada kylla dien biang ïa ka rai kan ktah jur ïa ki samla pule.
Kumta to ngin buh shwa ïa ki samla pule hakhmat," ong u Bah Jemino.
Katei ka jingkren jon gu kadei hadien ba ka la mih ka jingdawa na ka North Eastern Hill University Teachers’ Association (NEHUTA) bad ka Meghalaya College Teachers’ Association (MCTA) ban kylla dien biang shwa ïa ka rai ban pyntreikam noh ïa ka NEP.Shuh shuh u la ong, “Da ka jingdon mynta ïa ka State Education Commision, ngi lah ban pynbeit ïa ki jingeh bad ki jingsngew ba la pynpaw da ki jaka pule bad ki paidbah ha shwa ban ïaid shakhmat.
"Da kaba kam ba jan baroh ki jaka pule ki la ïaid shakhmat ban pyntreikam ïa ka NEP, u Bah Jemino u la ong ruh, “Ka council jong ki Principal ki la dep mynjur ban pyntreikam.
Ym shym don ki college kiba pan por ban pyntreikam ïa ka.
"Shuh shuh u ong ba u pynsngewlang ïa ka jingsngew jong ki paidbah bad ki kynhun nonghikai namar ki dei kiba shong nongrim namar ki donkam ban pynbeit ïa ki jingeh ba kynduh da ki jaka pule.
Da kaba kubur ba ha ka jingtreikam kin don ki jingeh hynrei u ong pat ba donkam ban ïakhun ïa ki jingeh bad ïaid shakhmat ym ban sah shadien.
Nalorkata, utei u heh UDP u ong ruh dei ruh ban shim kabu ïa kane na ka bynta ban pynkylla ïa ka jingeh sha ka kabu ksiar.
Katkum ka jingong jong u, ka jylla kam shym la lah ban pyntreikam ïa ka Choice Based Credit System ha ka undergraduate level naduh u snem 2016 da kaba ong ba dei na kata ka daw ba sa duna ki major paper lada nujor bad kiwei ki jaka pule ha ka ri.
“Ki samla pule kiba leit pule ha kiwei pat ki jaka pule shabar jylla ki shem jingeh namar kane bad shem jingeh wat ha ka CUET bad kiwei ki competitive exam.
Kumta, donkam ban pynkylla thymmai noh ïa ka undergraduate," u la bynrap biang.
Nongpoh, Nailur 17: “Dang lah ba shah kheiñ beaiñ ka KSU ban ba jot ka jaitbynriew, kumba ka KSU ka dei kawei na ki seng kaba dang pynim ïa ka jaitbynriew, kaba ïaid ha ka lynti jong ka jingïaishah bad ka KSU kam ju don bynta ha ki kam saiñ hima sima, hynrei ka ïaid ha ka mon ba laitluid," ong u President ka KSU u Samla Lambokstar Marngar haba kren kum u nongïalam ha ka jingpynskhem ïa ki nongkitkam jong ki ar tylli ki shnat treikam kiba hap hapoh ka KSU North Khasi Hills Eastern Border Area kata ka KSU Umktieh Unit bad ka KSU Mawtneng Unit ha ka sngi Saitjaiñ.
U la kyntu ruh ïa ki nongïalam ba la shah pynkhamti kam ha kane ka sngi ba ki dei ban long kiba sngewrit bad khamtam ban ai ka jingïatreilang bad ka Dorbar Shnong namar lada ki samla, ki longkmie bad ki rangbah ki ïatreilang, ka long kaba suk ban khanglad ïa ki kam sniew kiba wan pynjot ha ka imlang ka sahlang.
U President jong ka KSU North Khasi Hills District Unit u samla Ferdynald Kharkamni haba kren ha kane ka jingïalang u la kitbok kitrwiang ïa ki dkhot jong ka KSU Umktieh unit bad ka KSU Mawtneng unit kiba la pynïasnoh bad ka KSU bad u la kyntu ïa ki samla ban long kiba adkar bad ban kiar na ki kam basniew bad ban ïatreilang bad ki kynhun Dorbar Shnong khnang ban rat dyngkhong ïa ki jingsniew khamtam ïa ka jingjyllei jong u drok.
Ha ka jingpynskhem ïa ki nongkitkam ba thymmai jong kine ki ar tylli ki Unit la sakhi lang da u General Secretary ka KSU NKHD Unit u Samla James H Mawphiang, u President KSU NKHEBA u samla Banjop Maring, u Secretary Shnong ka Umktieh Pyllun u Bah Romesh Lyngdoh, ka President jong ka Seng Longkmie Pyllun ka Kong Bernadeth Thabah, u Secretary Shnong jong ka shnong Mawtneng u Bah J.Shadap bad ki nongïalam jong ka KSU NKHD Unit bad KSU NKHEBA.La pynskhem ïa u samla Richardroy Lyngdoh Nonglait kum u President jong ka KSU Umktieh unit bad u Samla Pyrkhatbha Shabong kum u President jong ka KSU Mawtneng Unit ryngkat ki dkhot da u samla Lambokstarwell Marngar.
Shillong, Nailur, 17: Ka Sorkar Jylla ka la pynlut T.39.88 klur shi bnai ban siew tulop sha ki 32 tylli ki Deficit College, People’s College, Adhoc College bad ki lumsum College ha ka jylla.
Na kane, T.320,868,676 la pynlut na ka bynta ki 13 tylli ki Deficit College, T.56,198,954 sha ki 8 tylli ki People’s College, T.21,276,960 sha ki 6 tylli ki Adhoc College bad T.500000 sha ki 5 tylli ki lumsum College, katkum ka jingtip ba la ïoh lum.
Ki 13 tylli ki Deficit College ki kynthup ïa ka St Edmunds’s College (T.36038293), St.Mary’s College (T.34803054), St.Anthony’s College (T.51018119), College of Teacher Education (PGT) (T.5086777), Sankardev College (T.34858193), Synod College (T.27153033), Shillong College (T.38816778), Lady Keane College (T.38813119), Shillong Commerce College (T.6664360), Union Christian College (T.26664866), Mendipathar College (T.4878050), Don Bosco College (T.11458648) bad Seng Khasi College (T.4615386).
Ki 8 tylli ki People’s Colleges ki long ka Ampati Degree College (T.5854662), Shangpung College (T.4861503), Jaiñtia Eastern College (T.6611058), Tirot Sing College (T.7425143), Nongstoiñ College (T.9759882), Nongtalang College (T.9299447), Ri Bhoi College (T.7899892) bad Tura Christian College (T.
