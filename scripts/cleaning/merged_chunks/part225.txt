Hynrei khlem poi pyrkhat ka sorkar jylla ka ai sngewbha ïa ka jingkieng bad ha shilynter ka wah ban long trai da ka Assam.
Ha ka jingïasoi MOU, la ïohi ba ka sorkar Assam ka kular ban ym shah ban pynlong jaka khaïi ne commercial ha kato ka jaka kum ka jingkhlong maw khlong shyiap.
Ka Seng ka la ong ba na ka liang ka shnong Ratachera ka la pynpaw ka jingkyndit ban ïohi ïa katei ka jingïasoi khlem da sngap ïa katei ka shithi ba la phah.
Ka jingkam jong ka sorkar ban kynthup ïa ka jingkieng bad ha baroh shilynter ka wah da kaba pynthikna ruh ia ka sorkar jylla ban ym pynlong commercial area, ka dei tang ka jingpynbieit kai.
Nalor kata la sakhi da baroh ba wat hapdeng ka jingïajia pud haba ym pat lah ban ïa pynbeit ïa u pud u sam, u maw hangto la lut phar, hato ynda la ïoh kam trai lei ïa kito ki jaka te la sngewthuh hi kaei ban jia.
Ka Seng ka la ong ruh ba ka sorkar Meghslaya kam don hok shuh ban tuklar namar lah dep die sha Assam, kane khlem pep kan buh jingma ïa ka jylla jong ngi.
Ha ka jingïapynbeit pud, la ïohi ba ka shnong Ratachera, Malidor bad Ampyrdi ki hap shapoh Meghalaya, ithamula shisha haba la tip ba kitei ki shnong ki dei lypa ki jong ka Meghalaya, ym ju don ka jingïaknieh ne ïa khajia pud hangtei.
Ha ka jingïapynbeit pud na sha liang mihngi pat ka long lyngba u pillar 139 ba la ïa hun baroh ar liang mamla ba baroh ki bri tympew, bri kwai bad kiwei kiwei ki jingthung jong ki trai shnong ki ïoh lut baroh.
Haba ïa kren, u rangbah shnong u la ong ba ka shnong Ratachera kam hun satia ïa kaei kaba ka sorkar ka leh lyndet ïa ka shithi ba la phah bad dawa ban pynbeit ïa ka warding ba u pud u dei ban long haodeng wah (um).
Ha ka jingïadei pat bad ka Borial Wildlife Sanctuary, kane kan neh kumjuh hapoh ka jingpeit ka shnong bad ka sorkar jylla.
Shillong, ïaïong, 26: U Myntri Rangbah ka Jylla u Conrad Kongkal Sangma ha ka sngi Baar u la pynbna paidbah ïa ka ‘Ginger Mission" ne mishon rep Sying kum shi bynta ban kyntiew shuh shuh ïa ka kam rep shynrai ha kane ka jylla Meghalaya 1.5 lak metric tonne shi snem ha ki lai snem ki ban sa wan.
Ha ka jingpynbna paidbah da u Myntri Rangbah la sakhi lang da u Myntri ka tnat ka Rep ka Riang u Bah Banteidor Lyngdoh ha ka jingïalang kaba la long ha Integrated Agriculture Training Centre, Shillong.
Ïa mynta ka jingpynmih ïa u sying ha kane ka jylla Meghalaya ka long kumba 60,000 metric tonne ha ka shi snem.
Lyngba kane ka mishon, ka Department of Agriculture and Farmer’s Welfare kan sa sam ïa u symbai sying kum u IISR Mahima, IISR Varada bad Nadia (ïa uba la rep bha ha ka jylla baroh kawei).
Katkum kane ka mishon, kumba 50,000 ngut ki nongrep kin sa ïoh jingmyntoi bad ïa ka jingthung ïa u sying yn sa pynheh na ka 10,000 hectare sha ka 12,500 hectare.
Nalor kaba sam ïa u symbai sying, lyngba kane ka mishon yn sa ai jinghikai pyntbit ïa ki nongrep lyngba ka Package of Practices (POP) bad shaphang ka rukom rep kaba thymmai bad kumjuh ruh kumno ban pynïaid iew ïa une u mar rep.
Haba kren ha kane ka sngi, u Myntri Rangbah u la ong ba yn sa nang pynkham janai shuh shuh ïa ka mishon rep sying khnang ban kyntiew ïa ka ïoh ka kot jong ki nongrep ha kane ka jylla.
U la ong ba u Sying Makhir ïa uba la ju niew ba u dei ruh u dawai kynbat yn sa kham pynleit jingmut kumno ban nang pynroi shuh shuh ban thung ïa une u jingthung.
U la ïathuh ba T.121 klur la dep mang pisa na ka bynta kane ka mishon tang ka bynta lai snem bad ha kaba kut jong kane ka mishon, ka Jylla Meghalaya kan sa long ka jylla kaba lai ha kaba jur eh ka jingpynmih ïa u sying ha ka ri.
Kum ban shu kdew, ka Sorkar kan pynlut pisa haduh T.18 klur ha ka snem banyngkong ban pynmih haduh 2,200 metric tonne ha kaba yn sa sam ei ïa ki symbai sha ki 9000 ki nongrep mynta u snem ha ki 400 tylli ki shnong.
Kumba 6 klur yn sa pynlut ha ka Package of Practices, ka jingai jinghikai ïa ki nongrep bad kiwei kiwei.
Yn sa buh ruh 30 tylli ki Processing Units ba thymmai ha kylleng ka jylla bad yn sa mang pisa T.7.5 klur.
Kumba T.1 klur yn sa pynlut ha kaba pynïaid iew ïa u sying, ban pynkha ïa ka jaka song ïa u sying khnang ban die pat sha ki paidbah bad kiwei kiwei.
Ha kane ka sngi, la sam ruh ïa ki symbai sying sha ki nongrep.
Shillong, ïaïong: Ka jingpynkut ïa ka jingrakhe Jubili Rupa jong ka Phudmuri Presbyterian Higher Secondary School ka la long kaba shongkun bad iphuh iphieng da ka jingdon ryngkat u myntri rangbah ka jylla u Conrad Konkal Sangma kum u kongsan, u MLA ka Mawlai Konstitwensi bah PT Sawkmie, kum symbud kongsan, MDC bah Teiborlang Pathaw, ba shah khot sngewbha kyrpang, ki pastor, ki tymmenbasan bad kiwei ki kynrem ki lyndan ba la rakhe ha hall jong kane ka skul hynne ka sngi.
Hashuwa ban sdang ka prokram, u Conrad u la plie ïa u mawnongrim na ka bynta ban tei ïa ka Higher Secondary School kaba la mang ban lut T.10 klur.
Na ka bynta ban sdang ïa ka jingtei ka Balang ka la nohsynñiang T.25 lak bad na ka Chief Minister Development Fund 2019-20, 5 lak tyngka bad hadien kane u Conrad u la pynbna ba un mang biang sa T.20 lak kaban long baroh T.50 kaban kin ïoh ban sdang noh ïa kane ka jingtei jong kane ka skul.
Haba ai jingkren ha kane ka sngi u Conrad u la pynpaw ka jingkmen ban ïoh ïa kane ka lad ban ïa don bynta lang bad ka skul, bad kaba la long ka jingkyrkhu ïa ki khynnah skul.
Ha ka ba ïa dei bad ka vision ne jingïohi jngai u la ong, “Lada ka vision ka long naka bynta shi snem bad kwah ban ïohi noh ïa ka result ha ka shisnem, phi dei ban thung syntiew, namar ba hapoh shisnem phin ïoh ïa u syntiew, lada ka jingiohi ka dei na ka bynta ka 10 snem, thung da u dieng ba hadien 10 snem phin ïoh ïa u soh bad lada dei na bynta ka bymjukut, bsa pjiah ïa ki briew ne thung briew, ka donkam ba ngin pynlut ha ki khynnah, ha ki samla, ha ka imlang sahlang.
Nalor kata u la ong ruh ha ba phi thung briew phin ïoh ïa u soh na ka bynta ka bymjukut," ong u Conrad.
Ha kajuh ka por na ka liang une u myntri rangbah bad kiwei ki la ot ruh ïa u cake jong ka jingdap 25 snem bad ki la pyllait ruh ïa ka Souvenir jong ka skul.
Kumjuh ha kane ka sngi na ka liang u Bah PT Sawkmie u la ïoh ban pyllait ïa ka website jong ka skul.
Ha ba ai jingkren u bah PT Sawkmie u la pynpaw ba ka lynti ïaid jong ka jingdap 25 snem kam dei ka ba lyngkot, hynrei kaba jrong bad ka don bun ki mawjynthud hapdeng kita.
“Ka skul ka la sdang na i ïing barit bad ka la kiew mynta sha ka RCC building, na ka Lower Primary sha Higher Secondary School," ong u bah Sawkmie.
Ha kane ka sngi la ïoh ruh ka jingkren na bah Teiborlang Pathaw bad na ka Principal, Kong Phila Rynjah, ba la kren pdiang sngewbha bad ai khublei ïa u Myntri rangbah ka jylla halor ka jingnoh synñiang jong u na ka bynta ka jingtei.
Ha ka juh ka por ka skul ka la pynkup burom ruh ïa ki 5 ngut ki nong hikai ki ba la hikai 25 snem bad kane ka skul, ba kyn thup ïa ka kong P.Rynjah, principal, kong N.Nong siej, kong L.Kharsyntiew, kong S.Thabah bad ka kong I Sawkmie.
La pynphuh iphieng ruh ia kane ka sngi da ki prokram shad na ki khynnah skul, rwai na ki nonghikai bad kiwei ki prokram pynbyrngia ïa ki kmie ki kpa kiba la wan ban sakhi bad don bynta lang ha kane ka jingrakhe jong ka skul.
Shillong, ïaïong, 26: Ka Meghalaya Joint Council of Trade Unions and Associations (MJCTU&A) ka la pynpaw ïa ka jingsngewkhia halor ka jingmynthi jong ka Sorkar ban pynurlong ïa ki jingdawa ba la sah pongding jong ki nonghikai skul Adhoc ka jylla.
“Ki nonghikai kiba la pynlong ïa ka jingïakhih hapoh ka lama jong ka Federation of All School Teachers of Meghalaya (FASTOM), ki la dawa la slem bha ban kyntiew kyrdan Deficit Grants-in-Aid bad ban kyntiew ïa ka jingsiew tulop kaba duna bha haduh katta katta," ong u kyrwoh ba la phah da u President u Dr.M.N Bhattacharjee bad u General Secretary u JL Das.
“Haba ai jingkyrshan ïa ka jingdawa jong ki nonghikai hapoh ka jingïalam jong ka FASToM, ka MJCTU&A ka kyntu ïa ka Sorkar Meghalaya ban pynurlong noh mardor ïa ki jingdawa jong ki nonghikai na ka bynta ka bha ka miat jong ki khynnah skul bad ki paidbah," ong u kyrwoh.
Shillong, Iaiong 26 : U MLA jong ka South Shillong Constituency uba dei ruh u Myntri sorkar ba peit ïa ka tnad Art & Culture u bah Sanbor Shullai mynta ka sngi u la plie ïa ka surok kaba la shna pynheh na khmat Sankerdev College shaduh New Kenches Trace bad Lawsohtun kaba la shna na ka skhim SPA PWD Scheme ha ka jinglut kaba 1,45, 28000 klur tyngka.
ïa kane ka surok la ïoh ban shna da ka jingshim khia u bah Sanbor ban leit bud dien bad tynruh ïa kane ka skhim.
ïa kane ka prokram ba plie ïa kane ka surok ba thymmai la pynbit pynbiang da ka MCIC ha ka jingiatrei lang bad ka Dorbar Shnong Lumshatsngi Kenchestrace.
ïa ka jingïalang la pynïaid da u bah Kyrsoi Bok Nongbri uba dei u Rangbah Shnong ka Lumshatsngi Kenchestrace bad la synran lang ha kane ka sngi da ki dkhot ka Dorbar Shnong bad ki riew pawkhmat jong katei ka thaiñ.
Ki bor synshar shnong bad ki riew paidbah ki la ai ka jingïaroh ïa kane ka jingshim khia jong u MLA ban ïoh ïa kane ka skhim.
Ym tang kane hynrei wat kiba bun ki skhim pynroi pynpar ruh la ïoh hapoh ka constituency dei da ka jingshim khia jong u MLA.Haba kren haka jingïalang u Rangbah Shnong u la pynkynmaw ïa ki nongshong shnong ba ïa kane ka surok la pyrshang ban pynïoh la bun bun snem hynrei ym shym la ïoh bad dei hadien ba la shim khia da u MLA ba la ïoh artad ïa ka surok.
La ïadon lang ruh ha kane ka jingplie da ki engineer jongka PWD, ki pulit pynïaid kali, ki dkhot ka Srimantha Sankerdeve Cultural Centre, ki dkho tka MCIC, ki nongïalam ka BJP na ka South Shillong Constituency bad ki paid nongshong shnong ka Lumshatsngi.
La pynkut ïa ka prokram da ka jingleh burom ïa ki dkhot ka Srimantha Sankerdev Cultural Centre kiba la ai sngewbha ïa ka jaka ban pynheh ïa ka surok.
La kren ai khublei da u bah Venus S S Pamthied Secretary Dorbar Shnong.
Shillong, Iaiong 26 : Naba la ju don ka jingud na ka liang ki paidbah ba don ki briew kiba pyndonkam ia ki rukom khwai doh da kaba pynbthei bom, ki dawai bih, pynap jar/tyngsong bad kiwei kiwei ki rukom khwai doh kiba pynsaja ïa ki kynja kiba im hapoh ka wah Rimen, ba ïaid lyngba ki shnong; Umphniang, Um-hlew, Kalashandi, Shalai Malai, Iap Shynreh, Katraduwa, Dholai, Huru-Pukni, Joiram, Kharabri bad la ïoh sngew ruh ba don ka jingthang khlaw beaiñ khlem ka jingsngewthuh bad ka jingkitkhlieh ha kitei ki shnong kiba hap hapoh ka Malai Sohmat Syiemship bad ka Bhowal Syiemship kiba don hapoh ka East Khasi Hills District;Naba kine ki jingleh jong ki kan wanrah ïa ka jingduhjait ki jingim hapoh ka um bad khyndew, ka jingjulor ka mariang bad nalor kata kan wanrah ruh ïa ka jingma ïa ka koit ka khiah jong u paidbah.
“Namarkata, katkum ka bor ba la pynkup ha nga hapoh ka kyndon ain Section 144 Cr.
P.C, nga I Kong Isawanda Laloo, IAS District Magistrate, East Khasi Hills District, nga pynbna paidbah ba la khang bad mana tyngeh ban pyndonkam ïa ki rukom khwai doh kiba pynsaja ïa ki kynja kiba im hapoh ka um ha ki wah Umngot bad wah Umiew bad la mana ruh ban thang khlaw beaiñ ha kitei ki shnong kumba la kdew, kiba don hapoh jong ka East Khasi Hills District.
Kum ki bor ba dei peit ïa ki shnong ki thaw, nga kyrpad ba lada phi lap ne tip ïano ïano baleh ïa kitei ki jait kam kumba la kdew haneng sngewbha ban pyntip kloi sha kane ka ophis bad yn pynshitom ïa ki katkum ka aiñ.
Kane ka hukum kan treikam mardor naduh ka 25 tarik Iaiong 2022 tad haduh ban da pynbna pat da kumwei.
Shillong, Ïaiong 26 : U Myntri Rangbah ka jylla, Conrad K Sangma ha ka sngi Ba-ar u la pynkup burom da ka khusnam ‘Lifetime Achievement Award’ ïa u nongrwai ba pawnam ka jylla u Bah Lou Majaw ha ka jingpyllait paidbah ïa ka rynsan ban kyntiew ïa ka rwai ka siaw ha ka jylla ka “Meghalaya Grassroots Music Project".
Katei ka projek kadei ka prokram kyrpang jong ka sorkar ban ithuh bad kyntiew ïa ki riew donsap ha ka put ka tem bad ka rwai ka siaw.
Lyngba katei ka sienjam ka sorkar kan kyrshan wat ïa ki rynsan rwai ha kylleng ki bynta jong ka jylla khnang ba ki nongrwai kin ïoh ïa ka kabu ban pyni ïa ka sap bad ka jingtbit jong ki.
Ym tang katta ka sorkar kan kyrshan ruh ïa ki riew donsap ba kin leit peit nuksa wat na shabar jylla.
Haba kren ha kane ka jingïalang, u Myntri Rangbah u la ong, “Ngi pynwandur ïa kane ka prokram na ka bynta ban pynshlur bad plie ïa ka lad na bynta ki nongrwai ba kin pynïasnoh lang bad ka kam jngohkai pyrthei.
".
Shillong, Ïaïong, 26 Ka Meghalaya’s Talent Search Organisation (MTSO) shen kan sa pynlong ïa ka North East’s Specially Abled Got Talent (India) Season-1 ka rynsan ïakob pyni ïa ki sap ki phong la ka long ha ka rwai ka siaw, ka shad ka tem bad kiwei kiwei.
Ïa kane ka rynsan kaba la pynlong kyrpang tang na bynta kito ki briew ba duna dkhot met la kyrshan da ka ophis Social Welfare jong ka East Khasi Hills bad yn pynlong lyngba ka online.
Ki nongïashim bynta kin hap ban pynrung kyrteng bad kan don ka Audition Round kaban sdang naduh ka 2 tarik haduh ka 16 tarik Jymmang 2022.
Kan don ruh ka khusnam na bynta ki nongjop kata 15,000 ïa kiba jop nam lahduh, 10,000 ba wan ba ar bad 7,000 ba wan ba lai, bad kin don ruh haduh 7 tylli ki consolation prize ba mar 1,000 tyngka.
U Bah Sanat Basaiawmoit uba dei u Chief Adviser jong kane ka seng u la ïathuh ba ka jingpynlong jong ki ïa kane ka rynsan kaba long kyrpang tang na bynta kiba duna dkhot met ka long ban ailad na bynta jong ki ba kin pynpaw pyrthei ïa ki sap ba ki don.
U la ïathuh ruh bala ailad ïa ki ban pynpaw pyrthei ha kane ka synran ïa ka sap kaba ki don khlem da donkam ban siew eiei.
Ki nongïashim kin hap ban phah ïa ki syrnot jingpynshisha kum ka syrnot sngikha, ka syrnot jingpynshisha ba kidei ki briew ba duna dkhot met bad ka syrnot nongshong shnong ba pura jong ka ri India kiba dei na ka tnaiñ NorthEast.
Ka MTSO kadei kawei na ki kynhun kaba la pynlong ïa kiba bun ki rynsan ïakob pyni sap hapoh ka Jylla kaba la sdang naduh ka Meghalaya’s Got Talent Season-1 haduh Season-4 bad kala pynlong teng ruh ïa ka Meghalaya’s Got Specially Abled Talent Season-1 ha u 2018 ïa kaba la kyrshan da ka tnad Social Welfare ka EKH bad mynta kan wanrah biang ïa kane ka rynsan na ka bynta ki briew ba duna dhot met jong ka thaiñ NorthEast.
Shillong, Iaiong 26 : U MLA jongka Mawlai Constituency u bah P.T Sawkmie u pynpaw ka jingpyrshah jur halor kane ka jingdawa ba heh jong ki Harijan ban ai jaka ïa ki haduh 10 acre, ban bhah mar 200 Sq Meter bad ban pynshna ïing ïa ki da ka sorkar hapoh European Ward namar u ong ba ka sorkar kam dei ban pdiang ïa kane ka jingdawa kine ki jaidbynriew.
Haba ïakren bad u nongthoh khubor u la ong “ Ka sorkar ka dei ban pyrkhat shwa ïa ki briew lajong namar ki don bun ki long ïing baduk ba kyrduh kiba ym ïoh wat tang ka ïing ruh ban shong ban sah ym ban shu sngap ïa kine namar kine ki la shu shim kabu palat pud bad nga sngewlyngngoh ruh kumno ki nud ban dawa baheh kumne na ka sorkar".
‘ Nga sngewlyngngoh kumno u nongialam ka Harijan Panchayat Committee (HPC) u Gurjit Singh u nud ban pan bad jaka bad pisa na ka sorkar ban ban pynshna ïing ïa ki haduh 342 tylli hapoh ka European Ward" ong ubah Process.
“ Nga dawa ba ka sorkar kam dei ban sngap satia ïa kane ka jingdawa ba khlem nongrim namar ka la dei ban pyrkhat shwa ïa ki briew lajong ban pynshna ïing ha European Ward namar ki bun bah kiba duk ba kyrduh ki bym don ïing don sem ruh" ong biang u bah Sawkmie.
Lah ban pynkynmaw ba ka sorkar kam pat ai kano kano ka jingmynjur halor kane ka jingdawa namar ka sorkar ruh kan dang shong bishar bniah bha halor kane ka jingdawa.
Kan don ka Committee ban peit ïa kane shwa ba kan phah sha ka High Power Committee (HPC) bad kane pat ka Committee kan sa bishar bniah shwa ban phah ïa ka kaiphod sha ka sorkar jylla.
Lah ban pynkynmaw ba na ka liang u Symbud Myntri Rangbah u bah Prestone Tynsong u la kren shai ba ka sorkar kam pat ai kano kano ka jingkular namar kan hap ban shong bishar bniah bha ïa kine ki jingdawa shwa ban shim ïa ka rai kaba khatduh bad khot biang ïa ki nongïalam ki Harijan ban pynsngew hakhmat jongki ïa ki rai jongka sorkar.
Shillong, Ïaiong 26 : Ka sorkar jylla haduh mynta ka khlem pat pyllait shi tyngka ruh sha ki District Council na ka bhah kaba 59 klur tyngka ba la ai da ka Ministry of Finance jong ka sorkar pdeng kyrpang na bynta ban pynbha ïa ki jaka sumar ha ki lai tylli ki ADC ba don ha ka jylla.
Da ka jingsngewkhia halor katei ka jingleh jong ka sorkar jylla, na ka liang u MDC ka Mawhati, Bah Charles Marngar u la ong ba shen kin sa leit ban pan jingshai na u Myntri Rangbah ka jylla bad ruh na u Myntri ba dei peit ïa ka District Council halor katei ka bynta.
“Tang ha u snem 2021-2022 ka pisa ba ka sorkar pdeng ka pyllait ka long 59 klur.
Ha ka jingshisha na ka liang jongngi, ngi la sngewkmen bha ba ka don ka skim kaba wan na ka sorkar pdeng na bynta ban pynbha ïa ki jaka sumar," u la ong haba kren bad ki lad pathai khubor.
Katkum ka jingong jong u, ka sorkar pdeng ka la mang haduh 6.05 klur na bynta ki Sub Centre, nangta 6.04 klur tyngka sha ki PHC, nangta 9.25 klur na bynta ki public health unit, nangta ka jingkyrshan pisa na ka bynta ki jaka sumar bym biang ki jaka treikam kaba long 3.21 klur.
U la ïathuh ruh ba ka don ka jingkyrshan pisa kaba la mang 9.29 na bynta ban kyntiew kyrdan ïa ki PHC bad ki Sub Centre ha ki nongkyndong sha ki Health and Wellness Centre.
La ïathuh ruh ba la mang 1.51 klur na bynta ki Urban Primary Health Care Services (UPHCS ), nangta sa ka jingkyrshan pisa ïa ki Urban Health and Wellness Centre kaba ha Meghalaya la mang 23.30 klur tyngka.
“Hynrei sngewsih ba ka sorkar jylla ki mut ban ym ai ïa kane ka skim.
Nga la kren ha Ïing Dorbar ruh ban wad jingtip halor kane ka skim namar ïa kane ka skim la pyllait naduh ka 30tarik u Naiwieng 2021.
Mynta la dei ka snem 2022 bad ka la dei ban wan sa ka skim 2022 – 23.
Ïa kane ka skim ka sorkar pdeng ka la pynmang haduh u snem 2025-2026.
Ha ka jingshisha ka la dei ban long ka jingkyrkhu hynrei haduh mynta ka sorkar kam pat pyllait satia," u la bynrap shuh shuh.
U Bah Charles u la ong ruh ba ha ka jingshisha ka Ministry ka la dep kdew ba ïa katei ka pisa dei ban pyllait hapoh ka 10 sngi bad lada bakla ïa kata ki dei ban phah lang bad ka sut hynrei na ka liang ka sorkar haduh mynta jar jar kam pat pyllait satia.
Ka jingshim rai jong ka Sorkar Pdeng ban pyntreikam noh khala-khala ïa ka jingpynrung College/University ïa ki samla kiba pule ha Class XII (Higher Secondary Level) wat haba khlem pat pynbna satia wat tang ïa ka result Class Xii jong ka MBOSE ruh kan wanrah ym tang ki jingkulmar jingmut ïa ki samla pule hangne ha Meghalaya hynrei kan wanrah ruh ka jingartatien bad ka jinglong kynrum kynram ha ki kmie ki kpa, ki nonghikai haduh ki bor pynïaid skul bad College naduh sor haduh nongkyndong ruh kumjuh ha une u snem.
Katkum katei ka rukom pynrung College thymmai (new admission system), kino kino ki khynnah kiba la pule ha Class-XII ha u snem 2021-22 kiba kwah ban dang bteng biang ïa ka jingpule jong ki ha ki College ha ka kyrdan BA/BSc/B.Com bad kiwei kiwei mynta u snem, ki dei ban pynrung kyrteng shwa noh hapoh ka 6 tarik, Jymmang, 2022 lym kumta kin duh-ei noh ka jingpule jong ki mynta shi snem, kam pher, la ki pas ne pheil ïa ka Exam Class-XII ba la pynïaid da ki bor pynïaid jong ka MBOSE,Tura bad ka ban sa pynbna ïa ka ha ki bnai Jylliew ei ei.
Ka jingthmu jong katei ka Test ka long ruh ban pynduna ïa ka jinglutphut jong ki kmie ki kpa ïa ka bai eksamin, hynrei, kane kan nang pynlong pynban ka jinglutphut shuh shuh arshah lai shah ïa ki kmie ki kpa.
Katkum katei ka Test, ka bai pynrung kyrteng kan long T.550/ shisien leh Test mynstep bad T.1100/ arsien leh Test, kata, mynstep bad janmiet.
Nalorkata, ki khynnah ki ladep siew lypa ruh T.1200/1300 tyngka ka bai ïaleh eksamin jong ka MBOSE ha ka por ba ki la pyndap phom ban ïaleh ïa ka Class XII.Sa mynta pat kin hap siew biang T.1100/ ban pynrung kyrteng ïa lade ha katei ka Test lym kumta kim ïoh pule shuh mynta u snem, kin hap pep skul noh shwa mynta shi snem.
Imat, katkum kitei ki kyndon jong ka CUET, lada u/ka khynnah ka pheil ïa ka Class-XIIha ka MBOSE hynrei, ka/u pas pat ïa katei ka Test, kin ïoh bteng beit ban leit pule ïa ka Degree level.
Hynrei, lada u/ka pass bha ha ka eksamin Class-XII jong ka MBOSE hynrei kim ïoh pynrung kyrteng pat ïa lade ha ka CUET hapoh 06-05-2022,kata, kin duh-ei kha-ma-kha ïa ka jingpule jong ki mynta u snem 2022.
Ki don bun bah hangne ki jingkynthoh halor ka jingbym ler bad jingtlot jong kane ka Sorkar MDA ha Meghalaya khamtam ha ka liang ka thoh ka pule bad ka jingnang jingstad ba la ïalam da kata ka party NPP kaba baroh baroh ki nongïalam jong ngi ki leit noh ïap lut sha ka.
Ha ka jingshisha, ka pule puthi ka dei ka mat ba ïa donbor lang hapdeng ka Sorkar India bad ka Sorkar Jylla (Concurrent List).
Ka Sorkar Jylla ka don la ka jong ka bor ban pyni lada kam sngew ïahap ïa ki aiñ ba la thaw da ka Sorkar India (kum ha Karnataka kim pdiang).
Hynrei,kane ka Sorkar MDA ha Meghalaya pat,mar ïa pynmih hukum na Delhi,wut wut khlem pynslem shuh ka pdiang beit khlem da pyrkhat shuh ïa kaba bha ne kaban ktah ïa ki samla pule jong ngi.
Ki dei shisha tang kum ki ñiangkohnguh jong ka Sorkar NDA na Delhi.
Ym tang kata, ka Sorkar ka dei ban pyrkhat ruh ïa ka burom bad ka ijot jong MBOSE, ka bor kaba ju pynïaid ïa ka eksamin Class-XII ha Meghalaya namar kam dondor ne don iktiar shuh bad kam don jingmut hi ruh (useless and meaningless) ba kan dang don ka eksamin Class XII jong ka MBOSE haba ki College kim pdiang ne ithuh shuh ïa ki syrnot bad marksheet jong ki khynnah pule kiba pass Class-XII na MBOSE.Lada kim pas ïa kata ka CUET kim ïoh rung College shuh.
Lada ka long ha kane ka rukom, ka Sorkar bad ka MBOSE ki la dei ban pynduh pyndam noh ïa ka eksamin Class XII namar kadei tang ka jingpynlut kai, ka jingpynlut ei ïa ka por, ka bor bad ka pisa jong ki samla pule bapli namar ym don ba ithuh shuh (not recognised) da ki bor pynïaid College naduh mynta u snem.
Kumno ki kmie ki kpa ki sngew halor kane? Kumno ki sengbhalang bapher bapher kin ïa pyrkhat lem halor kane ka jingeh bad jingleh kyrkieh hak- dak jong ka sorkar khlem pyrkhat shuh ïa ka lawei jong ki khynnah pule? Kumno ki paidbah ba bun ki pyrkhat ïa kane ka Sorkar kaba la pheil lut nadong shadong ha ka liang ka pule puthi kat haduh ba ki kynhun nonghikai bapher bapher ha ki kyrdan bapher bapher ki la ïa pynlong lut ki jingïakhih bapher bapher hynrei, kane ka Sorkar pat, ka nangleh kyllut bad leh kput pynban ïa ki? Katba dang don hi ‘ ki khleiñ la thang ki jwat la bam’ ha kane ka Sorkar, ka Jylla jong ngi kan nang ngam nang ngam bad nang sniewdur shuh shuh katba nang mih ki sngi ki snem.
Ka ktien ka ong,"Na u dek ha ka ding syndon puk" mynta.
To ïa kyndit bynriew noh shwa ban dier noh ka por ba kordor.
Shillong, Iaiong 25 : U MP bad President ka MPCC u ma Vincent H Pala ha ka Lah Sngi U Blei u la pynpaw ba ka Congress kan ym ïateh paralok bad kino kino ki seng saiñ pyrthei shwa ka election MLA 2023 namar u ong ba kane kan sa nang pyntroiñ ïa ka party hapoh ka jylla.
“ Ha kaba ïadei bad kane ka jingïateh paralok bad ki seng saiñ pyrthei la ka dei shwa ka election ne hadien ka election ruh, ngi kum ki nongïalam ngin hap ban ïakren bad ïamir jingmut shwa bad ki nongïalam ka AICC.Hynrei na nga hi shimet ngam kwah ban ïatrei lang bad kano kano ruh ka seng saiñ pyrthei.
Ngi la ïamir jingmut bad u Vice President bad kiwei ki nongïalam bad ki ruh ki pynpaw da kajuh ka sur ban ym ïatrei lang bad no bad no ruh hynrei ban ïaid beit marwei ha kane ka election 2023 namar ka Congress kan pynïakhun na baroh 60 tylli ki constituency" ong u ma Pala.
Halor ka jingong jong u Dr Mukul Sangma ba ka Congress ruh ka dei ka bynta jong ka sorkar MDA, u ma Pala u la ong “ U Dr Mukul u lah ban ong ïa kata namar haba ka kong Ampareen Lyngdoh bad ki 4 ngut ki MLA ki don bad ka Congress shwa ba kan shah pynhap kum ka nongïalam ka CLP bad sospon ïa baroh saw ngut ki MLA, namar ki lah ban leit pynïasoh sha ka sorkar MDA ha ka kyrteng jongka Congress hynrei haduh mynta ki dang shah sospon ha ka party".
Kumta na ka liang ka Congress hi kam don kano kano ka jingïateh paralok ne ïatrei lang bad ka sorkar MDA ha kane ka jylla Meghalaya, ong u ma Pala.
ïa ka rai halor kine ki san ngut ki MLA ruh shen yn sa shim rai da ka AICC Disciplinary Action Committee.
U la ïathuh ba ka Committee ka la dep ïakynduh shisien bad shen kan sa shong biang ban shim rai ym dei tang ha Meghalaya hynrei ïa kiwei kiwei ki jylla ruh.
“Namar hadien ba ki khlem jubab ei ei ruh ngi la phah jingthoh sha ka AICC ba ka dei ban ai ka jingpynsaja ïa ki.
Kumta hapoh shi taiew ne artaiew ka Committee ka la shim rai hi na ka bynta kine ki san ngut ki MLA.Jowai, Ïaïong 26: Ki paidbah nongshong shnong jong ka sor Jowai kumjuh ki shnong ba marjan kila ïasnohkti lang mynta ka sngi naduh ka por 6 baje mynstep ba la sdang pyntreikam ïa ka jingkhot pakhang shnong ba 36 kynta jong ka Dorbar Shnong Tympang Iawmusiang.
La sakhi ba kane ka pakhang shnong kala long kaba ïaid beit, ïaid ryntih khlem da don kino kino ki jinghuri hura, la sakhi ruh ïa ki lynti ki synkieng ha Iawmusiang kila kynjah jar jar bad ki ïew ki hat kila thylli lut, wat ki kali ki mator ym shem la don shuh kiba ïaid ba ïeng.
Ha Iawmusiang ki bynta jong ka ïaw shyiap, ïaw Seiñ Raij, ïaw chor bad ka ïaw thymme kila khang khyrdep lut, la sakhi tang ïa ki volunteer jong ka DS Tympang kiba kynthup ïa ki seng longkmie, ki khun samla lem bad ki nongïalam shnong kumjuh ki Volunteer na ka Chutwakhu, Ladthalaboh kiba shim bynta ban khang lad ïa ka rung ka mit sha ki bynta ka Ïawmusiang.
Ki jaka ba la ap pahara ki kynthup hajan H.K Singh SS, ha lad Riat Sasim surok ba leit sha Amlarem, ha lad Wah Nongbah, lad pohskur, ha Police Point bad ha lad Kiang Nangbah, ïa kito ki kali kiba wan na ki thaiñ Mihmyntdu la khang ban rung sha Ladthalaboh bad pynïaid da surok By-Pass ban mih sha surok Shillong.
Ki don ruh ki kali Tourist kila hap ban sangeh noh hajan ophis DTO Jowai.
Kiba bun na ki Dorbar Shnong ba marjan bad ka Iawmusiang kila ai ka jingkyrshan pura ïa kane ka jingkhong pakhang shnong ba 36 kynta, kynthup da ïa Ladthalaboh Dorbar Pyllun bad ka Chutwakhu Social Welfare Local Dorbar bad kiwei de.
Wat ki skul kiba don hapoh ka Iawmusiang kila khang lut lait noh tang ki Bank bad ki ophis sorkar, ki don ruh ki skul hapoh ka sor Jowai kiba la hap ban pynsangeh ïa ka jingpynlong skul bad la phah pynphai noh ïa ki khynnah skul.
Ïa kane ka pakhang shnong yn pynkut lashai ka sngi 27 tarik ha ka por 6 baje janmiet, shuh shuh ka Dorbar shnong ka khot ïa ka jingïatreilang jong baroh ki nongshong shnong jong ka District hi baroh kawei, ba kin bteng ka jingïasnohkti lang haduh lashai ka sngi khnang ba katei ka jingthmu kan long kaba jop khlem da don kino kino ki jingklumar.
Kumban shu pynkynmaw ba kane ka jingkhot pakhang shnong ba 36 kynta ka long shi bynta kum ka dak ban pyni sha ka sorkar halor ka jingdkot ka rukom triekam jong ka namar haduh mynta ka sorkar kam pat lah ban pynkhuid lut ïa baroh ki ñiut ba sahkut ha sor Jowai hadien ba ka DS kala dep ban ai por khadduh lai sngi lyngba ka dorkhas ha u Deputy Commissioner ban leh ïa kaba donkam.
Ha kane ka pakhang la shah ban ïait tang ïa kito ki kali Emergency, ki dukan dawai, ki nongtrei ka koit ka khiah, ki nongpynpoi dud, tyndong lyer bad ki lad pathai khubor.
Shillong, Ïaiong 26 : U MLA ka Shillong North, Bah Adelbert Nongrum ha ka sngi Ba-ar u la ong ba ka sorkar jylla da lei lei kam dei satia ban shu kohnguh bad mynjur beit kat ïa kaba kito kiba sah ha Them-metor ki dawa.
“Ka sorkar kam dei satia ban shu pynsngew bha beit ïa ki watla katei ka ishu ban pynkynriah noh ïa ki na katei ka jaka, kadei kaba la sahteng la slem bha.
Kadei ka jingshisha ba katei ka jaka ka hap ha constituency jongnga, hynrei ngam ju ïa shah satia," ong u Bah Adelbert haba kren bad ki lad pathai khubor.
Shuh shuh u la ong ruh ba u la nang tharai ba kiban shah pynkynriah noh na katei ka jaka sha kawei pat kadei tang ïa kito kiba trei ha ki tnad bapher bapher jong ka sorkar.
“Ha ka jingshisha dei ka tnad kaba ki trei kaba hap ban pynbiang ïa ki jaka sah," la bynrap shuh shuh u MLA.Kawei pat ka bynta kaba utei u MLA u kynthoh kadei halor ka jingdawa ba kitei kiba sah ha katei ka jaka ki buh bad dawa na ka sorkar jylla.
“Naei ka sorkar kan ïoh pisa bad jaka ha kane ka por ba ka dor jaka ka rem bha.
Lada kheiñ tang ha ki jaka bym dei European ward ruh ka dor kan poi beit 3000 shi square foot bad lada dei lei lei sha ki jaka European Ward ka dor kan poi beit 6000 tyngka.
"Kumta, halor kane, na ka liang u MLA u la ong ba ka sorkar jylla ka dei ruh ban kdew shai katno ngut na kitei ki 342 ngut ki dei kiba trei ha ki tnad sorkar bad ha kano ka tnad ki trei.
U ong ruh ba ka sorkar lada ka ai ïa kitei ki mat jingdawa, ka dei ruh ban leh kumjuh ïa kito kiba shong dukan ha jingkieng Motphran mynshwa hadien ba la pynpra noh ïa katei ka jingkieng khnang ba kin ïoh lang noh la ka jong ka jaka.
Ha kajuh ka por u la buh jingkylli ruh ïa ka sorkar halor ka jingïaid lait jongki ban kynthup lang ïa u ha katei ka committee khamtam eh ha shwa kin shim ïa ka rai kaba khatduh namar katei ka jaka kadei kaba dang hap ha constituency jong u hi.
Shillong, ïaïong, 26: Ka tnat Animal Husbandry and Veterinary ha ka sngi Baar ka la pynthikna ïa ka jingsar ka jingpang African Swine Flu bad lyngba ka hukum ba la pynmih da u Lat ka Jylla, la pynbna ïa ka shnong Umshorshor, Umsning, Ribhoi District kum ka jaka ba kane ka jingpang ka la sdang.
Ka tnat AH & Vety ka la pynthikna ïa kane, hadien ba la ïoh ia ka kaiphod na ka North Eastern Regional Disease Diagnostic Laboratory jong ka tnat Animal Husbandry & Veterinary kaba don ha Khanapara, Guwahati la pynthikna ïa ka jingsar ka jingpang African Swine Fever ha Meghalaya.
Kum ka lad ban ïada, ban tehlakam bad ban rat dyngkhong ïa kane ka jingpang, katkum ka Section 6 bad Section 20 jong ka Prevention and Control of Infectious and Contagious Diseases in Animals Act, 2009, u Lat ka Jylla u la pynbna ïa ka shnong Umshorshor kum ka shnong ba kane ka jingpang ka la sdang.
Katkum u kyrwoh ba la phah da u Principal Secretary ka tnat AH & Vety, u GHP Raju, la khang ban shalan bad ban warnah ïa ki sniang sha kane ka shnong.
Ym shah ban sei ïa ki jingbam ne ki tiar kiba ïadei bad ki sniang na ki sem ne jaka ri sniang.
Ki trai ki dei ban pynkhuid ïa ki jaka ri bad ïa ki sem sniang bad yn ym shah ïa kiba nabar ban rung sha ki jaka ri sniang.
La mana pyrshah ban sei ïa ki sniang bad ban pynkynriah sha kawei pat ka sem.
Ïa ki kali yn shah ban rung sha ki jaka ri sniang tang ynda ladep pynkhuid bad ynda ladep synreit dawai.
Yn ym shah ïa ki breiw ban sei ïa ki sniang na sem la ki dei kiba dang im lane kiba la ïap na ka jingpang African Swine Fever.
Yn ym shah ïano ïano ban sei shabar ïa ki jingbam sniang ne ki tiar ba la don ha sem ïa kiba la suba ba ki sniang ki don ka jingïabit ïa ka jingpang African Swine Fever.
Ïa ki sniang ba la ïap yn ym shah ban sei na ki sem ba la ïabit jingpang hynrei dei ban pyndep beit hapoh ka sem lane ka Farm.
Lada jia ba ym lah ban tep ïa ki sniang, ïa ka kali ba kit ïa ki sniang ba la ïap dei ban leh da ki Agency kiba hap hapoh ka jingpeit jong ka District Veterinary Office kata ruh da kaba bud ryntih ïa ki kyndon.
Ïa ki sniang ba la ïap dei ban da tep ha ka thliew ba la jylliew bad ym dei ban shu bret madei mata sha ki wah, ki wahduid ne sha khlaw sha btap.
Hadien ba tep ïa ki sniang ba la ïap, ïa ka sem sniang bad ïa ka kali bad ki tiar ki tar baroh dei ban da pynkhuid bha da kaba synreit dawai lyngba ka jingbthah jong ki Veterinary Officers/Rapid Response Team (RRT).
Dei ban pynkhuid noh mardor ïa ki rud ki kiar jong ka sem ne ka Farm lyngba ka jingbthah jong ki Veterinary Officers/Rapid Response Team (RRT).
Ïa ka jingpynkhuid kaba hadien dei ban leh da ki nongri katkum ka jingbthah ki Veterinary Officers/Rapid Response Team (RRT).
Yn ym shah ban shohdoh sniang lane ban die ïa ka doh sniang ha ka Infected Zone.
Ym bit ban rah ïa ki jingbam ba la bret na thliew ing bad ki Restaurant ban leit aibam ïa ki sniang.
Ïa ki iew die sniang bad ïa ki jaka shohdoh sniang ha ki Infected Zone dei ban khang khyrdep mardor.
Ki District Veterinary Officer bad RRT kin sa peitngor ba kino kino kiba shong basah ha ki Infected Zone ki dei ban bud ryntih ïa ki kyndon kiba la bthah.
Ki shnat treikam kum ka Municipa, ki Dorbar Shnong, Dolloi, Rangbah Shnong, ki Nokma bad kiwei kiwei ki dei ban ïatreilangbad ki Veterinary Officers/RRT khnang ban ïada na ka jingsaphriang jong ka jingpang katkum ba la bthah ha ka Section 30 jong ka Act.
Kino kino kiba la bret ïa ki metïap jong ki sniang ha ki wah, ki pung, ki nala ne ha kino kino ki jaka ïa kiba la suba ba dei ki sniang ba ïabit ïa ka jingpang ASF kin shah pynshitom katkum ki kyndon jong ka aiñ bad shah daiñ kuna T.2000 hajar lane ki lah ban ngat ha ka jingshah set along kaba shi bnai lada jia ba kim lah ban siew ïa ka kuna katkum ka Section 33 jong ka Act.
Hapoh ka Section 40 jong ka Act manla u Competent Officer, Director, Animal Husbandry & Veterinary Department bad Veterinary Officer haba pyntreikam ïa ka aiñ ne haba leh ïa la ka kamram katkum ka jingkdew jong ka aiñ.
Ka tnat AH & Vety ka la khang ban wanrah ïa ki sniang nabar jylla bad ban shalan na kawei ka district sha kawei pat.
La khang ban kit ïa ka sboh sniang watla ka dei kaba la ïoh laisen ban shalan.
U Divisional Forest Officer, Wildlife Division kin peit ba kin ym don kino kino ki sniang khlaw kiba shah ktah na kane ka jingpang ha ki Infected Sone bad Surveillance Zone.
Ha kaba ïadei bad ki lad jingïada ïa ki Free Zone kiba don shabar ka Surveillance Zone, la bthah ba ki nongri sniang ki dei ban pynkhuid bha ïa ki sem sniang bad ïa ka Farm ri sniang bad ym dei satia ban shah ïano ïano ban rung shapoh ka Farm.
Dei ban khang ïa ki kali ban rung sha ka Farm ban kit ïa ki eit sniang bad kiwei kiwei ki tiar.
Ki nongri sniang kim dei satia ban pyllait shabar ïa ki sniang.
Ym dei ban kit ïa ki sniang, ïa ka doh sniang na ki Infected Zone bad Surveillance Zones sha ki Free Zone.
La khang ruh ban kit ïa ka doh sniang na kiwei kiwei ki Zone sha ki Free Zone.
La khang ruh ban shohdoh bad ban kit ïa ki jingbam ba la bret na ing bad na restaurant.
Ki nongri sniang ki dei ban shim ïa ki lad jingïada khnang ban khanglad ïa ka jingsaphriang ka jingpang na ki sniang khlaw, ki mrad ba la ïap bad na ki sniang ba shu shang sakma.
Dei ban peit bha ïa ka koit ka khiah jong ki sniang bad ban ai dawai wieh manla ka por bad kiwei kiwei de ki lad ai jingsumar.
Ka jingpeitngor ïa ka jingpang ASF kan dang ïai bteng tad haduh ban da pynthikna ba kane ka jingpang ka la khuid.
Shillong, Ïaïong, 26: Ka Boundary Committee jong ka Khasi Hills Autonomous District Council ba kynthup lang ïa ki nongsynshar Hima na khappud kiba shah ktah ha ka jingpynbeit pud, ha ka sngi Ba-ar ki la shim ïa ka rai ban tied noh ïa ka jingkhang jong ka Ïing Bishar na ka bynta ban tuklar lang halor ka MoU ba la soi da ka sorkar Meghalaya bad Assam dang shen ha nongbah Delhi.
Haba kren bad ki lad pathai khubor, na ka liang ka Boundary Committee hapoh ka jingïalam jong u Bah Jambor War kum u Chairman kumjuh u Bah PN Syiem kum u dkhot ka Committee, ki la ïathuh ba katei ka rai ba ki shim kadei hadien ba ka sorkar ka la pynpaw shai ba kan ym kyrtiang dien shuh halor ka soskular pynbeit pud ha ki hynriew tylli ki jaka ha ka kylla kaba nyngkong.
Lah ruh ban kdew hangne ba kitei ki san tylli ki Hima kiba shah ktah ki kynthup ïa ka Hima Nongspung, Hima Mylliem, Hima Jirang, Hima Jyrngam bad ka Hima Nonglang.
Haba pyntip ïa katei ka rai, u Bah PN Syiem u la ïathuh, “Na bynta kane, ka Boundary Committee ka la thaw ruh ïa ka Coordination Committee ban khlieh da Bah Jambor War, Executive Member Elaka bad ma u kum u dkhot nalor ki san tylli ki Hima kiba shah ktah ha ka jingpynbeit ha ka kylla kaba nyngkong.
“Na ka liang ka Boundary Committee ka la ai bor ha ka Coordination Committee ban ïa syllok bad ïa thir ïa tai halor ki mat kiba donkam bad ki sienjam ba donkam ban leh bad ban pyntip sha ka Committee ban ïoh ïa ka jingmynjur ha shwa ban ujor pat sha ka Ïing Bishar," la bynrap shuh shuh u Bah PN Syiem uba dei ruh u Nongïalam jong ka Liang Pyrshah ha KHADC.Katkum ka jingong jong u, ïa katei ka jingujor shen kin sa phah hadien ba ka Coordination Committee ki la dep ban bishar bniah bad phah pat ïa ka kaiphod sha ka Boundary Committee.
“Ngin pynstet katba lah ïa kane ka jingujor sha ka Ïing Bishar kumba la ai jingmut da ka Coordination Committee," u la ong da kaba kyntait pat ban ïathuh bniah halor ka Ïing Bishar kaba kin sa leit ban ujor.
“Shaei kin ujor, kane baroh ka shong ha ka jingstad jong ka Coordination Committee ban rai," la bynrap biang.
Na ka liang u Bah Jambor u la ïathuh ruh ba katei ka rai kaba ki shim kadei hadien ba kim donlad shuh da kumwei pat hadien ba ka sorkar jylla lyngba ka jingkren jong u Myntri Rangbah bad ruh na u Symbud Myntri Rangbah ki la pynpaw ba kin ym phai dien shuh halor ka MoU kaba la dep soi.
Shillong, ïaïong 27: Ka East Garo Hills ka la ïoh rung sha ka final jong ka Under 19 Cricket n ka Zone 2 ba la pyniaid da ka Meghalaya Cricket Association.
Ka East Garo ka la pylliem ia ka Tura District Cricket Association da 7 run, kaba dei ka team kaba don ha ka kyrdan baa r.
Ha kajuh ka por ha ka jingialehkai ha Jowai, ka Shillong Cricket Association (A) ka la pylliem ïa ka SCA (B) da 30 run bad kane ka jingjop ka SCA(A) ka la thikna ba kan ïoh rung sha ka final.
Ka top team na ka Zone 2 kan ioh rung beit sha ka final.
Hynrei ha ka Zone 2 la phiah ar kynhun bad kan don ka final jong ka zone ha ka 30 tarik mynta u bnai.
Ha ka jingialehkai ha Tura, ka east Garo ka la jop ia ka jingkynting pisa bad ka la tied ban kamai nyngkong.
Ha ka ki 25 over ba dei ban ialehkai, ka EGH ka la kamai tang 126 run da kaba hap lut ki wicket tang na ki 22.3 over.
Haba beh thong ïa kane ka jingioh kamai ka team na east garo, ka Tura ka la lah ban kamai tang 119 run da kaba hap 8 wicket.
Nongpoh, ïaiong 27: Hadien ka jingïaid shaphrang jong ka lympung ïalehkai phutbol kaba shongshit haka thai Western Ri Bhoi bala pynïaid da ka Western Ri Bhoi Sports Association, katei ka lympung kala poi noh sha kaba kut haka jingïakhun phainal kaba la long mynta ka sngi hapdeng ka Umkynsier SC pyrshah ïaka Umlakro SC ha madan ïalehkai jong ka WRBDSA ha Patharkhmah.
La wan ruh ban sakhi ha katei ka sngi ban pynkut noh ïa katei ka lympung ïalehkai phutbor da u Bah Sosthenes Sohtun MLA ka Jirang Constituency kum u kongsan bad u Bah Isman Lyngdoh sirdar ka Umkynsir kum u symbud kongsan haka jingdonlang ki nongialam ka WRBDSA, ki nongïalam shnong bad kiwei kiwei ki riew rangbah ka thai.
Ha ka jingïakhun phainal ha katei ka sngi hapdeng ka Umkynsier SC pyrshah ïaka Umlakro SC ka jingïaleh kala long kaba ïakhaid bad itynnad bha kaba la pynshongshit ïaki paidbah bad ki nong kyrshan jong ki 2 kynhun, hynrei hapdeng ka jingïa khun ba jur ka Umkynsier SC kala ioh ban pynkhih nyngkong ïaka jar tang ha minit ba 9 jong ka kylla step bad tam ïa ka Friends United Patarim da 1-0.
Katba haka kylla miet ka jingïakhun kala nang kham shongshit bad kham itynnad shuh shuh namar ka jingïakhun tyngeh ba mar kylliang ban rah ïaka nam lahduh bad watla ki rangïalehkai jong ka Umlakro kila ïakhun dohiap ban pynphai ïa katei ka shi kol, hynrei da ka jingtbit ki rangïalehkai ka Umkynsier SC kim shym la ailad satia ba kan ioh pynphai haduh ba kut ka kylla miet ban rah syndon ïaka nam lahduh jong katei ka lympung lyngba ka shi kol haka kylla step.
Hadien ka bala pynkut ïaka jingïalehkai naka liang ka kynhun nongpynïaid jong ka Western Ri Bhoi Sports Associatio kala sam ruh ïaki khusnam ha katei ka sngi ha kaba ka Umkynsier SC kaba dei ka kynhun lahduh kala ioh ban rah ïaka song pisa kaba haduh T.50,000/- lem bad ka trophy katba ka Umlakro SC kala ioh ban rah ïaka song pisa kaba long T.30,000/- lem bad ka trophy nalor kiwei ki khusnam shimet.
Nongpoh, Ïaiong 27: Ka long ka jingai mynsiem, ka jingpynshlur bad ka nam ka burom ïa ka Ri Bhoi District, ha kaba ki kynhun samla na Ri Bhoi ki la wan rah ïa ka na ka burom da kaba ki la lah ban khur ïa ki takma na ka jingleit shim bynta ha ka State Level Karate Do Championship kaba la long ha nongbah Shillong.
Kane ka State Level Karate Do Championship kaba dei kaba la dep ban pynlong ha ka 23 tarik u Ïaiong 2022 ha Indoor Stadium ha Madanryngting, Shillong bad ka kane lympung la pynïaid da ka Meghalaya State Karate Do Federation (MSKDF) bad ba la ithuh ruh da ka Karate India Organization bad ka International Olympic Committee.
Ki samla na Ri Bhoi kiba la ioh ban khur ïa ka nam jop bad ka takma bapher bapher ka dei ha ka jingïalang jong ka Ribhoi District Karate Do Association ba la lam khmat da u Beerin Klein  bad u Jomiwell Maring ka laioh ban ïalam 9 ngut ki rang bad ki thei ïalehkai ban ïa shim bynta ha katei ka lympung.
Lyngba kane ka lympung, wat lada kadei ha ka sien kaba nyngkong ïaki ïa kine ki samla ïalehkai, hynrei ki la lah ban wan rah ïaka nam bad ka burom ïaka Ribhoi District da kaba khur ïaki takma haki kyrdan bapher bapher.
Kiba la ioh ban khur ïaki takma haki kyrdan bapher bapher ki kynthup ïa u Samla Francis Makri u laioh ban khur ïa u Gold Medal haka jingkhia kaba 70 Kg, Aldrin Klein Gold medal haka jingkhia kaba  58 KG, Bothstar Klein Silver Medal haka jingkhia 58 KG, Harjohn Makri Gold Medal haka jingkhia 55 KG, Napoleon Klein, Gold Medal haka jingkhia kaba 30 KG Junior Boys, Kamika Timung Gold Medal haka Kyrdan 53 KG, Klara Klein Gold Medal haka kyrdan 53 KG bad ka Margherita Klein, Silver Medal haka kyrdan 48 KG.Lyngba jong kane ka lympung lane ka rynsan ba ki samla ki la ioh ban sei ïa ki sap ki phong ha katei ka kam ïalehkai Karate Do, ka long ka jingkmen ïa ki khun samla ka Ri Bhoi kiba la khur ïa ka nam jop, namar na kane ka lympung ki la don ruh kiba la shah jied ban leit mihkhmat ïa ka jylla sha ka lympung ïalehkai ban long ha Pune ha bnai Jylliew ban sa wan mynta u snem.
Hapdeng ba paw ka jingriewspah ka jingdon ki antioxidant bad ka fat soluble vitamin, ka Vitamin A ka dei kaba paw baka long kaba kongsan tam ha ka jingtreikam hapoh ka met u briew.
Kumba treikam ki antioxidant, ka Vitamin A ruh ka dei kaba ïarap ban pynduna ka jingkiew ka jinglong tyrha bad ka jingdon ki phlia jakhlia ha ka met.
Kiwei de ki mat treikam kane ka vitamin ki kynthup halor ka jingkhlaiñ bor jong ki shyieng, ka pynduna ka jingshah ktah hapdeng ba la noh ka rta, ka jingtreikam jong ki gene, ka jingaibor ïa ki bor ïohi, ka koit ka khiah ki sniehdoh, ka jingtreikam jong ki cell bad ka jingaibor ka bor met.
Ka jingduna ban don ka Vitamin A ka dei kaba ktah shibun ha ka liang ka koit ka khiah bad donkam ban shimkhia ban lait na kane ka jingshah ktah.
Kine harum ki long ki jingbam ba riewspah ban don ka Vitamin A :U Phankaro : U Phankaro u dei uba riewspah ha ka jingdon ka vitamin A bad ba riewspah halor ka jingdon ka fibre haba ïanujor bad ki Phan lieh.
Kine ki dei kiba ïarap halor ka jingtylliat jingbam bad pynduna ka jingma ban ngat ha ka jingpang shini bad ka jingpang klongsnam.
Ki dei ki thymmei kiba riewspah halor ka jingdon ka carbohydrate bad kyntiew ruh ka jingtreikam hapoh ka met.
Ki dei kiba pynduna ka jingthngan bad lah ban pynbiang ka jingkhia.
Ki Soh apricot kiba la tyrkhong : Ki Soh apricot ki dei kiba riewspah halor ka jingdon ka vitamin A hapdeng ba don ka carotenoid beta-carotene.
Ka Vitamin A ka dei kaba aibor ïa ka bor met bad ai jingmyntoi na ka bynta ka sniehdoh.
Phi lah ban kynthup ïa kine ha ki jingbam pynmyllen ha ka por janmiet, ki jingbam jhur im bad ki jingdih.
Ka khangai pylleng : Ki jingbam kum ka pylleng bad ka khangai pylleng ki long ki thymmei halor ka jingdon kiba bunjait ki vitamin bad lah ruh ban pyllait naka jingduna ban don ka Vitamin A.Ka pylleng ka ai jingmyntoi halor ka koit ka khiah jong u klongsnam.
Ka pylleng ba riewspah ha ka jingdon ka protein ka dei kaba kynsai halor ka jingtei ki dohksah bad ka jingmaramot ïa ki tissue.
Ka pylleng ka ïarap ruh n aka bynta ka jinglah ban pynhiar ka jingkhia hapdeng ba ki pynneh slem ka jinglong kdang.
Phi lah ban bam da ka pylleng hapdeng ka jingjied ban bam jingbam step.
U Kajor : U Kajor u long u thymmei halor ka jingdon ka Vitamin A ha ka dur jong ka beta-carotene.
Kane ka dei ka antioxidant kaba kongsan tam naka bynta ka koit ka khiah.
Lada phi bam kajor manla ka sngi ka lah ban ai jingmyntoi halor ka bor ïohi, ka jingkyntiew ka bor met bad ka jingdap ban don ka fibre kaba lah ban ïarap halor ka jingtylliat jingbam.
Phi lah ban kynthup ïa u Kajor ha ka pudding, ki jingbam jhur im, ka syrwa bad kiwei de ki rukom shet.
Ki Soh Mynken jhur : Sa uwei pat u jait jhur ba jur ka jingdon ka Vitamin A u dei u Sohmynken jhur.
Une u jhur phi lah ban ïoh ha ka rong jyrngam, stem bad saw bad uba kynsai ka jingaibor ïaka bor met, ka bor ïohi bad ka sniehdoh.
Riangdo, Ïaïong 27: Ki sordar shnong na ki phra tylli ki shnong kiba don ha ka thaiñ Shilliang Wahblei, kaba hap hapoh ka Mawshynrut Civil Sub Division, ha ryngkat ka jingsynranlang u MLA ka thaiñ u Bah Gigur Myrthong, ha ka 27-04-2022 ki la leit ban ïakynduh ïa u Myntri Rangbah bad kumjuh ïa u Symbud Myntri Rangbah ka jylla, ban pynsngew halor ka jingeh namar ka jingshah iehbeiñ jong ka thaiñ mynta la da ki phew snem naduh ba la ioh ïa ka jylla ba pura.
Ha ka dorkhas ba la phah sha kitei ki ar ngut ki Khlieh nongsynshar ka jylla, na ka liang ki nongsynshar shnong katei ka thaiñ ba kynthup ïa ka shnong Thaiem, Mawkdep, Pyrden, Kyndangkdait, Mawkhar, Nongsleh, Mawsaw bad Tynrong Mawsaw, ki la pynsngew hakhmat u CM bad Dy.CM ba ka thaiñ jong ki, ka la shah iehnoh beiñ baroh shikatta ki snem, khamtam ka surok kaba long u budlum ha ka ioh ka kot bad ka roi ka par.
Ki la pynpaw ba ka surok ban pyniasoh ia ka thaiñ Shilliang Wahblei bad ka Ïew Riangdo ka jngai tang kumba 12 kilometer shiteng.
Hynrei naduh ba la ioh ïa ka jylla ba pura, ym pat shym la don satia ba peit ba khmih ïa ki, ha kaba wat ban leit sha Ïew sha hat ruh kim banse ki hap ban shong da ki trok kit dieng lada dei ha ka por tlang, katba ha ka por lyiur pat ki hap ban iaid da ka kjat na ka bynta ban leit siew leit tda ne wat ban kit ïa ki jingkit kiba khia.
Shuh shuh ki la pynpaw ba kaba kham sngew myllung ka long na ka bynta ki khynnah skul kiba hap ban ïaid da ka kjat haduh 5 bad 6 kilometer man ka sngi tang namar ka jingbym don ka surok ba biang.
Namarkata, ki la kyntu jur ïa u Myntri Rangbah bad Symbud Myntri Rangbah ka jylla ba kin sngew lem ban shna noh ïa ka surok na Thaiem sha Mawsyrpat kaba jngai tang 12 Kilometer shiteng.
Kane ka surok ka dei ka ban pyniasoh ïa ka thaiñ Shilliang Wahblei bad kiwei pat ki jaka kiba hap hapoh Mawshynrut Civil-Sub Division.
La ïathuh ba ha katei ka jingiakynduh bad ki nongialam shnong na ki 8 tylli ki shnong kiba don ha ka thaiñ Shilliang Wahblei, na ka liang u Myntri Rangbah bad Symbud Myntri Rangbah, ki la kular ban shimkhia na ka bynta ban pynurlong ïa katei ka jingangnud jong ki paidbah nongshong shnong.
Kano kano ka jinglong ka saiñhima sima kam ju neh ne sah hajuh hynrei ka kylla stet katkum ka jingïaid jong ki shalyntem ne ka jingtyllun jong ka por.
Ha Meghalaya ruh, imat, nangne shakhmat, ka saiñhima sima kan sa kylla dur noh da kumwei pat.
Lah ban ïohi ïa kane tang ha shwa ban poi u snem 2023, namar dei ha une u snem ba ka samoi jied syiem (MLA Election) kan sa long biang ha ka jylla Meghalaya ban jied thymmai ïa ki Nongmihkhmat paidbah ki ban mihkhmat na ki Constituency bapher bapher jong ka jylla Meghalaya.
Ki Seng Saiñpyrthei kiba kham kongsan ha Meghalaya kiba don MLA kumba long mynta ki long, ka NPP, ka UDP, ka HSPDP, ka PDF, ka KHNAM, ka NCP, ka Congress, ka BJP, nalor ki Independent.
Kiba kham bun eh ki MLA ki long ka NPP, ka Congress, UDP, PDF bad HSPDP bad BJP nalor kiwei pat.
Hynrei, ka jingdon jong kine ki MLA ha kine ki party kin sa kylla noh hadien u snem 2023.
Ka Congress kaba dei ka Party kaba khlaiñ eh bad heh paid naduh ki por ba mynshwa ha Meghalaya ka la troiñ kynran ha Meghalaya hadien ba u metbah Delhi ula khyllem.
Ka NPP kaba khlaiñ kynsan ha u snem 2018 (na ka jingdon jong ki 2 ngut ki MLA ha u snem 2013 mynta ka kiew sha ka jingdon haduh 20 ngut ki MLA ha u snem 2018) bad haduh mynta ka NPP ka la kiew sha ka jingbun paid kaba 22 ngut hadien ka elekshon shiteng samoi ha u snem 2021.
Ka jingwan mih jong ka All India Trinamool Congress (AITC) ha ka khyllipmat ka bym poi pyrkhat kam da kham buh jingeh eiei ruh em ïa ka NPP bad ïa ki seng riewlum naba kane ka party ka dei kaba dang thymmai hapoh kane ka jylla Meghalaya bad ka dei ruh ka party kaba ki paidbah hi kim pat lah satia ban pdiang.
Lehse lada kane ka party kan ïoh mad ïa u soh ka jingjop ha ka elekshon 2023 kan dei hi kaba u paidbah u jied ïa u Kyrtong uba ïakhun na ka tiket jong kane ka party ym ba ki jied ïa ka party.
Ha Meghalaya, ki briew kim kham jied ïa ka party hynrei ki jied beit ïa u kyrtong uba long u nongïalam uba biang bad uba lah ban leh bun ki kam pynroi.
Watla ka BJP ka la kiew bha ha ka ri India baroh kawei hynrei haduh mynta hi kane ka party hapoh kane ka jylla Meghalaya kam pat lah ban suhthied namarba ki paidbah hi kim pat lah satia ban pdiang ïa kane ka party kaba bat ïa u lakam synshar ha ka ri India lehse na kiba bun ki daw.
Ka UDP pat kum ka seng riewlum baheh tam ha Meghalaya kam da don thymmei eh sha rilum Garo.
Ha rilum Khasi Jaiñtia ka jingïakhun ka bym lah batai satia.
Hynrei kumba ka long mynta ka jingkhlaiñ jong ka NPP katba nang mih ki sngi, kan buh jingeh bha ïa ka UDP watla ka ïatreilang bad ka HSPDP hapoh ka shatri rieh slap Regional Democratic Alliance.
Wur wur wer wer, la bna ba wat ki arngut ki MLA ka HSPDP kiba mynta ruh kin leit ïakhun noh na kiwei pat ki party ha ka elekshon 2023.
Lada kane kan urlong shisha, ka HSPDP kan shah pynkhylliap lama ha u snem 2023 kumba la jia ïa ka seng sainpyrthei Meghalaya Democratic Party (MDP) ha u snem 2013.
Ka PDF kan hap trei tyngeh ban pynkhlaiñ bad seng nongrim bha ïalade lada ka kwah ban jop kham bun lym kumta ka lah ban nang hiar pynban na kaba la ïoh mynshwa.
Lada ki MLA kiba mynta kin mih noh na ka party ha u snem 2023 khlempep kane ka party ruh kan sa jah kyrteng.
U President ka Party bad ki nongïalam ki la dei ban khan bad bishar bha naduh mynta hynrei kumba ka paw mynta ka PDF ka ïohthiah lyngngai katba ka jingthem hapoh ka NPP ka la nang shongshit namar ka jingïarung seng ki MLA barim bad ki MDC kiba mynta ka la thnem bha.
Ka KHNAM bad ka NCP ruh kin hap ban saiñdur bha lada ka kwah ban ïoh kham bun ki MLA.Hynrei ka jingkylla kaba khraw eh ka saiñ hima sima kan long ka jingryngkang dieng kper ne phet seng kine ki Sitting MLA kiba mynta.
Kin don kine ki MLA kiba mynta ki ban ryngkang ryngkoh noh sha kiwei kiwei ki Party kat kum ka jingkheiñ bad sngewbit jong ki.
Don ki ban dang jop biang, don pat ki ban shah rem noh.
Imat ka ladei kane ka khep ba ki seng riewlum lada ki dang angnud ban sah kyrteng ha u snem 2023 ki la dei ban ïatreilang hapoh kawei ka shatri hynrei lym kumta ka jingma ka la ap lypa lada ki ïaleh pyrshah mar kylliang.
Nongstoiñ, Ïaiong 28: Deputy Commissioner ka West Khasi Hills, u la pyntip ba kan don ka jingkren paidbah jong u Prime Minister u Narendra Modi, kaba la sdang naduh ka 24 tarik mynta u bnai ka ban kut ha 1 tarik u bnai ban wan, halor ki skhim bad jait ram bapher bapher bala pyntreikam da ka Sorkar India lyngba ka Kissan Credit Card (KCC).
La iathuh ba ïa ki skhim Sorkar Pdeng la pynrung ha ki tnad treikam kiba peit ia ka rep ka riang (Agri & Horti), Ri jingri (ka Vety), NABARD bad ki Lead District Managers jong ki Bank.
Kumta, la kyntu ia ki paid nongrep ban shim kabu ban aplai ia ka KCC, khnang ban ioh jingmyntoi ia ki skhim Sorkar bad ki jait ram ba la pyllait na ka bynta ka jingmyntoi u paid nongrep ha ka Ri hi baroh kawei.
Mawkyrwat, Ïaïong 27: Ka Deputy Commissioner jong ka South West Khasi Hills District, kong C.Kharkongngor, IAS ka ai ka jingpynbna paidbah ba katkum ka jingpynbna (Notification Order) jong ka Sorkar Jylla 26 tarik u Ïaïong, 2022 la pyntip sha baroh ba ka la don ka jingïap ki sniang na ka jingpang African Swine Fever (ASF) ha ka shnong Umshorshor, Umsning Block, Ri Bhoi District.
Namarkata, khnang ban khanglad ne ban ïada ïa ka jingpur sted bad saphriang jong kane ka jingpang la mana ïa baroh ki nongri sniang, nong-ot dohsniang bad ki ‘riew paidbah ba ïa mynta shipor ym bit ban wanrah symbai sniang, ne ban ot-doh sniang na kiwei pat ki distrik tad haduh ban da pynbna da kumwei pat.
Nongstoiñ, Ïaiong 27: Hadien ka jingïai buddien bad ïai thwet ïa ki nongkhaïi drok ha kylleng ka sor Nongstoiñ, ki pulit ba kyrpang jong ka ANTF ki la ïoh ban kem biang ïa u Hubert Paliar ba shong ba sah ha ka shnong Pyndengrei, Nongstoiñ.
Na u ne u runar, ki pulit ki la ïoh ban kurup kumba 3 golden tin ba don ïa u drok heroin, shi har bah ki dawai bilor jyrhoh, thyrnia injek, u kynja.
Na ka liang ki pulit ki la ong ba u dei u nongdie drok ba satar bha bad u dei ruh u ba la shah kem bun bun sien, ha kaba haduh mynta u don shibun bha ki mokotduma ba la register pyrshah ïa u.
Kumba long mynta la pynngat biang ïa u ha ka kyndon aiñ NDPS.Mairang, Ïaïong 27: Ka jingleh donbor jong u bah Grostinglin Ryntathiang u ba dei u Secretary jong ka Village Employment Committee jong ka shnong Sarong kaba hap hapoh ka Mairang C&RD Block, ka la pynlong ïa ki riew rangbah bad ki longkmie jong katei ka shnong ban thad madan ïa ki jingleh jong u bad ban kyrpad ïa ki bor ba halor ba kin ïarap lem ban pynbeit ïa ki kynrum kynram hapoh shnong kiba la mih namar ka jingleh jong utei u rangbah.
Ki riew rangbah jong katei ka shnong ba kynthup ïa u bah Risen Lyngdoh Secretary Shnong, bah Khaiñborlang Jana, bah Overwell Rani ryngkat bad ki longkmie ki la pyntip ha u nongthoh khubor halor katei ka jingleh donbor jong utei u rangbah, ha kaba la leit ban ïakynduh bad la ïoh ruh ban ïakren markhmat bad ki mynta ka sngi ha katei ka shnong, ha kaba ki la pyni ruh ïa ki jingpynshisha lyngba ki kot ki sla bad ki dak ki shin kiba paw na ka jingleh donbor jong u.
Kitei ki jingshisha ba ki la pyni da ki kot ki sla ba ki la ïoh copy na ka Block Ophis kaba don ha Mairang hi, ha kaba ïadei bad ka jingpyntrei bylla ïa ki khynnah kiba dang hapoh khatphra snem ka karta.
Nangta ka jingpynrung kyrteng ha ki Job cards ïa ki briew ki bym dei napoh shnong, ka jingpynrung kyrteng kum ki nong bam khaw reshon ïa ki bym dei napoh shnong, ka jingpynkylla jaka shna maw block ïa ka ïing ba la shna na ka bynta ban bret ñiut da kaba pynïasoh lang bad ka ïing briew bad kiwei kiwei.
U bah Overwell Rani haba pynshai halor katei ka jingshah leh donbor jong ki paitbah, u la ong ba ka long kaei kaei kaba pynlyngngoh namar ba utei u briew um don shuh hapoh shnong la slem bha, namar ba u la leit shongkha ha ka shnong Umthied (Bynther).
Hynrei na ka daw ba la thung ïa u kum u secretary jong ka VEC ha ka por ba u dang don ha shnong, u bat sah haduh mynta bad um ailad satia ba kiwei pat ki nongshong shnong kin ïoh bynta lem.
Nalor kata u la ong ba kaba kham pynsngewsih ïa ki paitbah, ka dei namar ba ïa baroh ki kam pynroi kiba ka sorkar ka la mang na ka bynta ki paitbah kum ka jingpyntrei ïa ka skhim shispah sngi, um ju pynïoh bynta sha kiwei pat ki kyntoit shnong.
Hynrei u jied beit tang ha ka jaka ba shong ba sah da ki briew jong u.
Nalor kata u la pyni ruh ïa kawei ka ïing ba ka sorkar ka la mang pisa na ka SLRM ban lum lang ïa ki jaboh jabaiñ, hynrei utei u briew u la pynlong pynban kum ka karkhana shna maw block bad ka kamra ban buh ïa ki tiar ki tar da kaba shna pynïasoh lang ruh bad ka ïing briew.
U bah Rani u la ïathuh ruh ba kat kum ka jingtip jong u ka pisa ba la mang na ka bynta katei ka ïng ban lum thup ïa ki jaboh jabaiñ ka long haduh Hynñiew lak tyngka, hynrei haba peit pat ïa katei ka ïing imat ba wat tang shi lak tyngka ruh kam lut ban shna.
Nalor kata u la ong ruh ba kaba pynlyngngoh shuh shuh ka long ba man la u snem, um ju lum ïa ka dorbar ban ïa pyrkhat ïa ki kam na ka bynta ka jingmyntoi jong ki paitbah, hynrei ïa baroh ki kam u leh tang marwei bad teng teng haba ki para rangbah napoh shnong ki ai jingmut bad pyni lem um ju sngap hynrei u leh don bor beit marwei.
Haba ïakren pat bad ki longkmie ki la pynpaw ïa ka jingsngewsih, namar ba ki la thaw ïa kawei ka Self Help Group bad ki nongïalam jong ka Village Organisation, ha kaba ki la iathuh ba lada ki tnad sorkar ki phah ïa kino kino ki jingpyntip sha ka VO lyngba utei u secretary VEC um ju pynpoi sha ki, kumta baroh ki kam ki shu sep ei.
Ha kaba ïadei bad ka jingleh donbor jong utei u secretary ka VEC hapoh shnong, kawei ka longkmie ka la ïathuh ba man ka por u ju kren khor bad kren tohmet da ki ktien khlem akor, wat ha ka por ba ki dang trei bylla shi spah sngi ruh.
La ong ba haba u wan peit, u ju kren tang da ki ktien ki bym long wat tang ban iathuh ruh bad na katei ka daw, kam banse ban phet noh na ïing namar ka jingsheptieng ban leit wad jaka sah kat shaba ka ïoh bad ha kine ki sngi ka la hap ban leit sah noh ha Mairang da kaba shu shong wai ha ïing ki briew.
Na ka liang kitei ki rangbah bad ki longkmie ki la kyrpad ïa ki bor ba halor, ba kin tuklar lem ha kaba ïadei bad katei ka kam, khnang ba ka shnong ka thaw kan shong suk shong saiñ bad ki nongshong shnong kin ïoh jingmyntoi lang kum ba ïoh lem kiwei.
Mairang, Ïaiong 27: Kum shibynta jong ka jingrakhe ïa ka jingdap 50 snem jong ka jylla Meghalaya, la ïoh ban pynkup burom ïa ar ngut ki nongïalam jong ka jingïakhih ban pynïoh Hill State ka jylla, kata, u Bah Hopingstone Lyngdoh (bam kwai ha ïing u Blei) bad u Bah Fuller Lyngdoh Mawnai (bam kwai ha ïing u Blei).
Kiwei pat kiba la shah pynkup burom ki dei ki 16 ngut ki volunteer jong ka jingïakhih Hill State.
Ïa ka jingpynkup burom la leh da ki bor pynïaid District jong ka Eastern West Khasi Hills District ha ka prokram ba la pynlong ha Madan Mot Tirot Mairang Mission Mairang mynta ka sngi, ha kaba u Lamphang ka Ïing dorbar Thaw Aiñ ka jylla u Bah Metbah Lyngdoh, u la long u kongsan ha ka jingdon ryngkat u myntri ka tnat Water Resources ka jylla u Bah Brolding Nongsiej u ba la wan kum u symbud kongsan.
Kiwei pat kiba la wan sha kane ka prokram ki kynthup ïa u MDC ka Mairang- Nongkhlaw u Bah Batskhem Ryntathiang, u Deputy Commissioner ka Eastern West Khasi Hills District u Bah W.Nongsiej, u Superintendent of Police ka District u bah M.B Syiem, u Syiem ka Hima Nongkhlaw u Pa’iem P.M Syiemlieh, u Syiem ka Hima Myrïaw u Pa’iem K.Syiem, u Syiem ka Hima Mawïang u Pai’em N.Syiem, ki nongïalam shnong ka thaiñ, ki nongrep, ki dkhot jong ki seng treilang (SHG), ki nonghikai bad ki khynnah pule.
Ha ka jingkren jong u kum u kongsan, u lamphang ka Ïing Dorbar Thaw Aiñ ka jylla, u Bah Metbah Lyngdoh u la kren shaphang ka jingïohi jngai jong ki nongïalam jong ka jingïakhih Hill State ka jylla, kiba la trei doh ïap ban pynthikna ba ngi ïoh la ka jong ka jylla kaba ïahap bad ki dustur bad rukom jong ngi ki riew lum.
U la ong ba kane ka jingrakhe ka pynïoh ha ki nongshong shnong ïa ka kabu ban phaidien sha ka mynnor jong ka jylla, ka jingïaid lynti jong ka ha ka roi ka par ha kiba bun ki liang lyngba ki snem bad phew snem.
Ka long ruh ka kabu ban pyrkhat kumno ban kyntiew shuh shuh ïa ka jylla ha ki 50 snem ban dang wan.
U Bah Metbah u la khot la wer ruh ha kane ka sngi ïa ka jingïatreilang shi tylli da baroh lang na ka bynta ka roi ka kiew jong ka jylla Meghalaya.
Haba kren halor ka Ginger Mission jong ka jylla ïa kaba la ïoh ban plie dang shen da u Myntri Rangbah ka jylla, u Conrad K Sangma, u Bah Metbah u la ong ba kane ka Mission kan plie lad plie lynti ban kyntiew ïa ka ïoh ka kot ki nongrep jong ka District bad ka jylla hi baroh kawei, namar lyngba jong ka yn lah ban kyntiew ïa ka bor pynmih sying jong ka jylla, ban shalan ïa u bad ban shna jingshna de.
Ha kane ka sngi la ïoh jingpynshai halor ka Ginger Mission na ka tnad Agriculture bad ruh halor ka Public Distribution System na ka tnat Food & Civil Supplies ka jylla.
La ïoh ruh ban sam ïa ki symbai sying hapoh ka skhim Ginger Mission-Spices Development Scheme 2022-2023 sha ki nongrep ka thaiñ.
Kiwei kiwei pat ki prokram ha kane ka sngi ki kynthup ïa ki dukan ba la buh da ki tnad sorkar bapher bapher bad da ki Seng treilang (SHG) bad la sakhi ruh ïa ki jingrwai bad jingshad tynrai na ki samla don sap ka thaiñ.
La ïoh ruh ban sam khusnam da ki kynrem ki lyndan sha ki nongjop jong ka jingïakob mareh marathon, jingïakop kyntip, thoh ese bad dro dur ïa kiba la pynlong kum shibynta jong kane ka jingrakhe.
Mawkyrwat, Ïaïong, 27: Ka Khasi Students’ Union (KSU) jong ka Mawkyrwat Circle mynta ka sngi ka 27 tarik u Ïaïong, 2022 ki la leit ban ïa kynduh markhmat ïa ki nongtrei jong ka Ïing Dak ne ka Mawkyrwat Sub Post Office ha Mawkyrwat ban wad jingtip kaba thikna halor ka jingud jingnam jong ki paidbah kiba leit donkam ha kane ka jaka ba la kynnoh ba ka don ka jingdkoh bad suki ha ki rukom treikam.
Kumta halor kane, na ka liang ka seng hadien ba ka la ïoh ban ïa kynduh markhmat ïa u Sub Post Manager jong ka Mawkyrwat Sub Post Office, bah B.Dura u la ïathuh ba u la pynpaw ba ka jingsuki ban treikam ka long na ka daw jong ka jingthut jong ka bording, ka network bad kumjuh ruh ka link ha ka ban pynbeit ryntih ïa ki jingdonkam kum ki transaction kiba ïa dei bad ka pisa pilaiñ jong ki paidbah nongpyndonkam.
U Ïengskhem Syiemlieh, Vice President ka KSU Mawkyrwat Circle, haba kren ha ki lad pathai khubor u la ïathuh ruh ka jingthut jong ka link hapoh kane ka ophis treikam katkum ka jingtip jong ka seng, la ong ba ka la thut naduh u snem uba la dep ha ki bnai Risaw, balei pat haduh mynta kim pat lah ban leh ei ei??Namarkata, ka seng lyngba kane ka phah ruh ka khubor sha ki bor ba dei peit jong kane ka tnad treikam ne ka khlieh duh jong ka Ïing Dak (Post Office) ba kam dei ban hun ban shu ap tang ka jingujor hynrei ka dei ban pynbiang bad peit ïa kita ki jingduna baroh khnang ba ki paidbah nongwan donkam kin nym ïa kynduh jingeh kumba jia ha kine ki sngi kiba la leit bad haduh kane ka sngi ba mynta.
Ha kajuh ka por ka seng ka phah ruh ka khubor sha ka sorkar ba kam dei ba shu peit kai lada don kino kino ki jingdawa ban pynbiang ïa ki jingdonkam jong ki paidbah hynrei dei ban peit lem ban pynbiang ha ka rukom kaba dei khnang ba kan nym buh jingeh hadien habud.
U la ong ruh ba ha kine ki sngi ban sa wan ka seng kan sa leit ruh ban ïa kynduh bad ai jingthoh ruh sha ka Deputy Commissioner, South West Khasi Hills District bad kumjuh ruh sha ka Head Office ha Shillong ban pyntip halor kane ka bynta khnang ba kin leh ïa kaba donkam.
Ha kane ka sngi la synrang ruh da ki dkhot jong ka KSU Mawkyrwat Circle.
Mawkyrwat, Ïaïong, 27: Ka Sngap Syiem College Mawkyrwat (SSCM) ka la pynlong ïa ka Consultation Meeting halor ka (CUET) Central University Entrance Test UG 2022 ha ka 23 tarik u Ïaïong, 2022 ha kaba 18 ngut ki Principal jong ki Higher Secondary School ka South West Khasi Hills District ki la wan ïashimbynta da ka jingsngewkhia na ka bynta ki khynnah ki ban ïaleh ïa kane ka ne Entrance Test.
Ïa ka jingïalang la pyniaid ïa ka meeting da u Dr.K.K.Nongsiej, Principal jong ka Sngap Syiem College Mawkyrwat uba la kren lamphang ïa ka jingdonkam kyrkieh jong kane ka ‘Test’ khnang ba ki khynnah kin ïoh leit kolej ha une u snem hi.
I Resource Person, kong Dr.B.Marweiñ i la pynshai ba lada ki khynnah kim ïaleh ïa kane ka test kim ym lah da lei lei ban ïoh rung klas ha ki jaka pule ki College, kiba hap hapoh ki 44 tylli ki Central University ha India bad kumjuh ruh ki dei ban nang ban jied ïa ki subjek katkum ka jingkwah ki University lyngba ki kolej jong ki.
Halor kane ka jingïalang da kawei ka jingmut ka la ïa kut ban kyrpad ïa ki bor ba ha jrong la ka long ïa ki Central University ne Sorkar Jylla Meghalaya bad ka MBOSE ba kin plie noh kloi ïa ki Coaching Centre hapoh ka distrik ban ïarap ïa ki khynnah ym tang ïa kane ka Test hynrei ïa kiwei pat ki Entrance Test.
Lyngba kane ka jingïalang la ai jingmut ruh ba ïa ka subjek Computer dei ban pynlong noh kum ka Compulsory subjek ha ki skul ym shuh tang kum ka Optional Subject kumba mynshwa, shuh shuh ka jingïalang ka buh ka jingkyrpad ban pynthymmai noh ïa ka Syllabus jong ka, khamtam ki Arts Stream ba kan ïa ryngkat rynïeng bad ka syllabus ka NCERT.Ha kane ka sngi baroh ki Principal ki la kular ban shim jingkitkhlieh pura ban ïalam ïa la ki jong ki khynnah ha ka ban jied ïa ki subjek na ka bynta kane ka Entrance Test bad ban ïarap ïa ki na ka bynta ban kin register ïa lade.
Tura, Iaiong 27 : Ka Garo National Council (GNC) ka la pynpaw hakhmat u Myntri Rangbah ka jylla u Conrad K Sangma ba ka jingpyntreikam jongka NEHU da ka Central University Entrance Test (CUET) ban ïoh rung College ban bteng ki jingpule ïa ka BA, BSc bad BCom ka dei ka jingthom beiñ ïa ki samla pule Riewlum nalor ba la buh bhah kyrpang tang 7.5 % ïa ki samla pule riewlum ha baroh kawei ka NEHU.Kane ka jingbuh bhah kyrpang tang 7.5 % kam dei tang ka jingthom beiñ ïa ki paid riewlum hynrei ka dei ruh pyrshah ïaka Reservation Policy jongka jylla Meghalaya kaba la pyntreikam naduh u snem 1972.
Kane ka jingpyntreikam ïa ka CUET kan pynhiar ïa ka jingnang jingstad hapoh ka jylla namar kin sa don tang khyndiat ngut ki samla pule ki ban ïoh ban bteng ïa ki jingpule bad ka long kum ka jingïuhroit ïa ki hok jong ki samla pule ST, SC, OBC, PWD, EWS.Kumta dei ban dawa ban pyndam mardor ïa kane ka CUET.Ka jingmih ka CUET kan sa pynïoh kabu ïa ki briew ba kin seng ïa ki jaka ai jinghikai pyntbit ban mih kum ki tit bad kane kam dei satia kaba i tynnad ban ïohi ba kan jia hapoh ka jylla.
Kumba long mynta la bishar tang da ka Percentage ïa ka jingpass ki samla pule bad kane ruh ka la biang bad ym donkam ïa kane ka CUET.Kumta na ka liang ka GNC ka kyntu jur ïa u myntri rangbah ba un shim khia ïa kane ka kam ban ïakren bad ki bor ka sorkar pdeng bad khamtam ïa ka tnad Human Resource Development (HRD) ban pynsangeh noh ïa kane ka CUET ha ka jylla namar kane kan ktah jur ïa ka jylla ha baroh ki liang.
Kane ka long kat kum ka jingpyllait khubor na ka GNC lyngba u Nongïalam jongka uba dei ruh u MDC u Nikman C Marak.
Shillong, Iaiong 27: Ka Seng HITO –EJH kam lah shuh ban shu peit lane sngap ia kaei kaba mih haka jingiakren kibabun lyngba ki lad pathai khubor ha jingia dei bad ki niut ka nongbah Jowai ha kaba ka la pynkhihwin ia ka Jylla hi baroh kawei naduh ka sorkar ,kibor ba dei peit ,ki elaka, ki shnong ha kaba la mih shibun ki jingpyrshah nakiba bun ki liang.
Ki jingiakhih ki jingpyrshah ka dei ka hok jong kino kino ki bym kwah lane pyrshah kane ka iaid ryngkat ha ka Ri synshar paitbah(Democrary ) ngi la iohi ba ha kane ka kam wad jaka bret niut ka Jowai Municipal Board ha kaba ki la don ki Shnong lane riew shimet ki ba ai kylluid mynsiem ia ka jaka ban bret bad ki jing pyrshah ki mih bad dawa ha la ka jong ka Nongrim da ka lynti kaba dei ,hynrei ha ki ne ki khyndiat sngi ka Ophis u Acting Dolloi ,Hima Sutnga Youth Federation ,Joint VDP Elaka Sutnga bad ka ECC Elaka Sutnga ki la mih ban pyrshah ia ka jingthmu ban leit bret sha ki jaka u Riew shimet shapoh ka Elaka Sutnga kat kum ka jingsngew bad ka hok jong ki hynrei ki kyntien kiba mih na ki Nongialam jong ki tei ki kynhun ka la ktah mationg ia ka jingsngew jong kiba bun kiba lang na sawdong saw kun namar ki jingkynnoh kiba khlem Nongrim ,ki kyntein maham lyngba ki lad pathai khubor (Face Book)kumba ki kynnoh ia u Ma Damewanh i Rymbai Asst Waheh Shnong ka Shnong Moolamylliang u ba la ai sngew bha ia ka krem dewiong jong u ban bret niut.
Ka ne ka jingleh ki Nongialam , bad iaki katto katne ki briew kiba kam ialade kum ki khon ka Elaka Sutnga kan pynmih ia ka jingiasngewpher thaiñ ,hato kata ki Jowai kam dei se ka hap hapoh ka Bri u Hynñiewtrep, kata ka Elaka Sutnga ka hap mo hapoh ka Bri u Hynñiewtrep ,ki khon ka Elaka Sutnga ki im tang hapoh ka hima jong ki bad lada ‘’em’’ ,pyrkhat bha ka jingiarap kylliang ka long kaba donkam ban im ka Ri.
Bad kynmaw ba ka Elaka Sutnga ka dei kaba pyrshah Sengbhalang bha mynta pat ka thaw bad pynmih ia kita ki Sengbhalang Sutnga kaei kane ?????Shaei jah ka Ophis u Acting Dolloi ,Hima Sutnga Youth Federation ,Joint VDP Elaka Sutnga bad ka ECC Elaka Sutnga ban tem ia ki kam sinew hapoh ka Elaka Sutnga.
Bad lada long kumne imat ka bor ka iktiar ki Dorbar shnong hapoh ka Elaka Sutnga kim donbor shuh hap ban kohnguh ia kaei ka hukum bad ka bthah da ka Elaka bad ki Sengbhalang jong ka hynrei ka Seng ka tyrwa lypa iaka jingiarap ba ka kloi ban iarap lada don kano kano ka jingiuhroit iaka Hok jong ki Nongshong shnong bad ki Dorbar shnong bad ka HITO-EJHD KA kyntu ruh ia ki ka bor jong ka aiñ ba ki dei ban peit pyrman bha ia kum ki ne kiei kiei khnang ban kan ym mih ki jingjia kiba sngewsih hadien ha bud hapdeng ki paradoh parasnam.
Lyngba ka ne ka kyrwoh ka Seng ka kyntu ia ki khun ka bri u Hynñiewtrep ban kim dei ban don ka mynsiem jong ka jingsngew iapher thaiñ ,elaka,hima ,shnong bad kiwei ha ba don kino jino ki jingeh kaba ka bri u Hynñiewtrep ka ia kynduh bad tang ka jingiatreilang kan wanrah ia ka jing jop.
Khliehriat iaiong 27: Ki paidbah nongshong shnong jong ka shnong jong ka shnong Umlaper, East Jaintia Hills District, ki la buh por haduh ka sngi saitjaiñ ba lada ka company dewbilat, ka Amrit Cement Ltd kam pynpra ïa ka kynroh kaba khang lynti, ki paidbah nong shnong shnong kim banse ban mih paidbah ban pynra hi ïa ka kynroh.
Ha kajuh ka por la ong ruh ba watla ka company bad ki nongshong shnong ki ioh kyrhai ka bor ding electrict, hynrei kaba pynsgew khia ïa ki paidbah pat ka long ba ka rukom pynieng ïa ki post electrict bad ka rukom buh ïa ki tiar electric ba la pyntrei da ka company Amrit ka buh jingma haduh katta katta ïa ki paidbah.
Katkum ka shithi kaba myn ha ka 18 tarik mynta u bnai ba la soi kyrteng da u Chairman shnong Umlaper, u bah P.Pdang lem bad ki nongshong shnong, ba la phah sha u Senior Manager jong ka company Amrit, u Pawan Yadav, la pynpaw ba ka don kawei ka lynti iaid kjat ka ban poi sha surok national highway, kaba ju pyndonkam ki paidbah naduh hyndai kaba don kumba 4 kilo mitar kaba hap rung lyngba na jan ka company bad kane ka lynti ka dei kaba poi beit ha shnong, hynrei ka company mynta ka la khang noh ïa kane ka lynti da kaba shna da ka kynroh bad kane ka la buh jingeh mynta ïa ki paid bah ha ka leit ka wan.
Kumta ha kaba iadei bad kane la kyrpad ïa ka company ba kan weng noh ïa ka jingkah kynroh ïa ka lynti iaid kjat ki paidbah.
Shuh shuh, katkum ka jingiathuh u ma P.Pdang, la ong ba mynta ki nongshong shnong jong ka shnong Umlaper, ki hap ban iaid lyngba na phyllaw jong ka company Amrit Cement ban poi sha shnong namar ka lynti kaba kham jan ïa ki ban iaid ka la shah khang da ka kynroh.
Halor kane ka shnong ka la ai por ïa ka company shi taiew kata naduh katei ka 18 tarik bad mynta ki dang ai por biang haduh ka sngi saitjain bad lada ka company kam leh eiei ki nongshong shnong kin mih paidbah ban pynpra hi ïa ka kynroh.
Kumjuh ruh ha ka shithi, u Chaiman ka shnong Umlaper, u la pynpaw ka jingsngew khia ïa ka rukom pynieng ïa ki post electrict bad buh ïa ki tiar electrict kiba pynpoi bor ding shapoh shnong, halor kane ka shnong ka kyrpad ïa ka company ba kan leh noh da kumwei khnang ba kan nym buh jingma ïa ki paidbah kiba iaid lyngba na ka jaka ba buh ïa ki tiar electrict bad ba pynieng ïa ki post namar kane ka ju wanrah ruh ïa ka jingsngew tieng sngew syier ha ki paidbah.
Kum ka jingpyntip, ïa ka shithi la phah copy ruh sha u Deputy Commissioner East Jaiñtia Hills District, sha u Superintendent of Police East Jaiñtia Hills District bad sha u Doloi jong ka elaka Rymbai.
Nongpoh, Ïaiong 27:U Bah Mayral Born Syiem MLA ka Nongpoh mynta ka sngi u la leit ban aiti da ka work order kaba T.1.50 lakh sha ka skul Raid Hopati Christian Secondary School naka bynta ban tei ïaka jaka sah (quarter) jong ki nonghikai bad kumjuh ruh T.3 lakh sha ka Jingïaseng kynthei jong ka shnong Mawlong naka bynta ban tei ïaka iing seng kynthei ha katei ka shnong.
Naka liang u MLA u la pynpaw ruh ka jingsngekmen bala ioh ban aiti ïaki work order ha katei ka sngi naka bynta ki kam pynroi bad ki jingmyntoi ha katei ka thaiñ.
Nongpoh, Ïaiong 27: Ka eriong ba jur kala khyrwit biang ha kiba bun ki shnong ha Ri-Bhoi hynnin ka miet shiteng synñia bad bun naki longiing kila shah ktah biang haka eriong bad shah pynjulor ki iing ki sem bad ka shnong Umwang kadei kawei naki shnong bala shah ktah jur na katei ka eriong.
Kumba 4 tylli ki longiing kila shah ktah jur haka shnong Umwang bad kawei ka skul naka jingkhyrwit jong ka eriong kaba la rah ïaki tin sop iing bad kumjuh ruh kawei ka longiing kaba ioh iaka skhim ba duk kala shah ban ha uwei u dieng na tnum jong ka iing bala wanrah ka jingjulor.
Halor katei ka jingshah ktah ki longiing naka jinglyngshop ka eriong naka liang ka National People’s Party Nongpoh Block haka jingïalam jong u Bah Plielad Tiewsoh President bad u Bah Lawrence General Secretary mynta ka sngi kila hiar sha katei ka shnong ban leit jurip bad aiti ruh da ki tin sopiing sha ki longiing ba shah ktah jur eh bad kumjuh ruh kawei ka LP School.
Haba kren sha ki lad pathai khubor u Bah Plielad Tiewsoh President ka NPP Nongpoh Block u la ong ba kum ka seng ka dap da ka jingsngewkhia kaba jur halor ka jingshah lyngshop ki longing ha katei ka shnong bad mar mar haka jingïakren bad ka kong Macdalyne S Mawlong kaba dei ka kyrtong na Nongpoh Constituency kala kular ban phah jingïarap da ki tin sopiing sha kitei ki longiing ba shah ktah jur eh naka bynta ba kin ioh pat ban maramot ïaki iing ki sem jong ki.
Naka liang ka shnong Umwang kala pynpaw ka jingsngewkmen ïaka seng NPP kaba la noh synñiang da ki tin sopiing sha katei ka shnong naka bynta ki longiing ba la shah ktah jur eh naka jingwan lyngshop jong ka eriong.
Khliehriat iaiong 27: Ki nongtrei Casual jong ka tnat MeECL kiba hapoh ka shatri jong ka MeECL Progressive Workers Union, myn ha ka 20 tarik mynta u bnai ki la leit ban buh da ka jingthoh ha khmat u Myntri ka Tnad Labour, u bah Sanbor Shulai ha kaba ki la kyrpad ban pynkiew noh ïa ka bainong jong ki bad ban kyn thup lang noh ïa u President bad u Secretary jong ka Union ban long ki dkhot ha ka Minimum State Advisory Board.
Katkum ka shithi ba la soi da u President jong ka MeECL Progressive Worker’s Union, u bah Mantipphrang Lyngdoh bad ka Secretary ka kong Angelina Hynniewta, ki la kyrpad na utei u myntri ba un sngewbha ban un buh noh ka jingpynbna ban pynthymmai ïa ka bainong naduh u bnai lber bad u bnai nailur man la u snem khnang ba la tnat Labour kan dup lah ban phah jingtip sha baroh ki tnat ba kin pyntreikam ia kane ha ka por ba biang ban dup lait na kaba siew arrears ïa ki nongtrei casual ka tnat MeECL.Kumjuh ruh ki kyrpad ban pynbna ha ki pathai khubor na ka bynta ka jingtip lang jong baroh, lane ban buh ha ki web site jong ka tnat Labour khnang ba ka tnat kan dup lah ban pyntreikam ïa ka jingpynbna.
La ong ruh ba katkum ka Minimum Wage Act 1948, ka sorkar ka lah ban pynthymmai ne peit bniah ïa ka jingsiew bainong, ki la kynthoh ruh ba kumba baroh ki tip ba na ka daw ka khlam ka la don ka jingkiew dor ki mar ki mata ha ki ïew ki hat, kumta ki la kyrpad ïa ka sorkar lyngba u myntri, u bah Sanbor Shulai ba kan sngewbha ban pyrkhat lem ban pynkiew ïa ka bainong trei naduh u bnai risaw kata na ka T510 sha ka T650 tyngka na ka bynta ki Unskill bad T 580 sha ka T 720 na kabynta ki semi skill.
Jowai, Ïaïong 27: U Waheh Shnong ka Dorbar Shnong Iawmusiang u ma Ajoy K Lywait mynta ka sngi u ai ka jingkhublei ba kyrpang ïa ki paidbah nongshnong shnong kiba najan bad najngai kiba kloi ban ai ka jingïasnohkti lang met bad mynsiem ban pynlong ïa kane ka jingkhot pakhang shnong ba 36 kynta kaba jop bad kaba ïaid beit ïaid ryntih.
Utei u Waheh Shnong ha ka jingkren sha ki lad pathaih khubor ha ophis trei kam jong ka Dorbar Shnong ula ong hadien ba la kut kane ka jingpakhang shnong ha ka por 6 waje janmiet mar mar ka DS kala shim ïa ka Dorbar jingïalang ban ïakren sani halor kane ka kam.
“Ka jingjop jong kane ka pakhang shnong ka dei ruh lyng ba ka jingïatrei lang kumjuh jong ki Synjuk Waheh Shnong Jowai, ki shnong ba marjan, ki seng jong ki nongkamai kali, ki seng nongkhaïi, ki sengbhalang bad baroh lang kiba ïadon bynta lang".
Ha ka juh ka por ula kyrpang ïa baroh ki nongshnong shnong ba kim dei ban sngewpher halor kane ka jingkhot pakhang kaba la ktah ïa ka kam ka jam jong ki ha kiba bun ki liang bad kane ka long na ka bynta ka jingkhuid jingsuba jong ka shnong ka thaw hi baroh kawei khnang ban ïoh ïaka jaka bret ñiut kaba pura, ong u ma Lywait.
Na ka liang ka Dorbar shnong lashai ka sngi kan sa pynlong ïa ka jingïamih paidbah kum ki nongshong shnong ha ka por 8 baje mynstep na ka bynta ban leit pynsngew sha baroh ki nongshong ïew ha Iawmusiang ba kim ym bit shuh ban bret pathar ïa ki ñiut jong hadien ba la dep ban shong die jingdie.
Namar kumba long ha kine ki sngi ba la dep tang da ka daw jong ka jingbret pathar ïa ki ñiut shi ki bynta jong ka surok kaba la wanrah ïa ka jingdheng kali kaba jur bad kaba pynthut ïa ka ïaid ka ïeng jong ki paidbah nongshong shnong.
Haka juh ka por u ai khublei ïa ki ïew ba don hapoh ka shnong kum ka Iaw Shyiap, Iaw Seiñ Raij, Iaw Chor (CNI) kila la kloi ban ïatreilang ha kane ka jingkhot pakhang shnong.
Ka DS kala kyntu jur ïa ka tnad Jowai Municipal Board ba kan buh da ki kali ne ki kynja Trailer ha kito ki bynta ba jur pyllang ñiut da kaba buh lang ïa ka por khnang ba ki nongshong ïew kin ïoh tip.
Ka Dorbar Shnong kala pyntip shen kan sa leit ban ujor da ka jingthoh sha ka Chief Secretary jong ka sorkar jylla ban bthah ïa u Deputy Commissioner ka West Jaiñtia Hills District ba un pynkloi katba lah ban pynïoh ïa ka jaka bret ñiut ha ki bynta ka Mynkjai kaba dei ka jaka bret ñiur ha kine ki snem ba la dep.
Ula ïathuh ba na ka liang ki shnong na katei ka thaiñ kim shem la pyrshah hynrei ki dawa ba dei ban leh katkum Solid Waste Management 2016.
Kumban shu pynkynmaw kane ka jingkhot pakhang shnong kala trei kam naduh ka step 6 waje jong ka 26 tarik ba kut mynta ka sngi 27 tarik ha ka por 6 baje jammiet, ha kitei ki kynta ka shnong kala pynlong ruh ka jingpynkhuid ïa ki ñiut ha kylleng sawdong ka Iawmusiang.
Hapoh kine ki kynta u Waheh Shnong ula pyntip ba ki don ruh ki katto katne ki riew paidbah kiba thmu ban ïaidlait ïa kane ka jingpynbeit hynrei hadien ka jingïakren sngewthuh jingmut lem bad ki Volunteer la lah ban pynbeit khem da don kino kino ki jingmih huri hura.
Shillong, Ïaïong : Da ki spah ngut ki nong Umjaiur ki ba don kumba 116 ngut hadien ba ki la ïoh ban jied ïa ki nongkitkam jong ka Unit, Youth bad Women Wing ki la buh ïa ka thong ba kin pynjop don burom ïa u Bah Teiborlang Pathaw ha ka ilekshon MLA ka ban long ha u snem 2023 na Mawlai Constituency.
Kane ka sur ka la mih hadien ba ka kynhun u Bah Teibor ka la lum ïa ka jingïalang jied nongkitkam ha Mawlai Umjaiur hynnin ka sngi Hatmajai.
Ki nongkitkam ka NPP Women Wing, Umjaiur ki kynthup ïa ka 1.
President, ka kong Daplincy Lyngdoh Nonglait, 2.
Working president kong Idamary Wahlang, 3.
vice president kong Minot Kharsati, General 4.
secretary kong Eugenia Marwein, 5.
Ast secretary kong Hasina Lyngdoh,6.
Treasurer kong Ester Mawlong, 7.
Organizing secretary kong Rose Nongsiej, 8.
publicity kong Silbia Khongthohrem, 9.
Asst secretary ka Susan Kharshilot, 10.
Social secretary ka Sharikhasi Nongkynrih, 11.
Asst social secretary ka Iardalin Dkhar, ka Mayalyne malangniang, 12.
Asst organizing, Block 1 ka Phulda L.Nongbri, Block 2, ka Wilda Nadon, Block 3 ka Shongdorlin Kharjahrin, Block 4 ka Eleonora Marbaniang bad Block 5 ka kong Bari Thabah.
Ki nongkitkam ka NPP Youth Umjaiur pat ki kynthup ïa President – Arbinson Mylliemngap, Working president – Saunilewanki Pale, G.S – Idaris Nongsiej, Organi sing- Donlang Pathaw, Latpharson Pathaw bad Publicity- Peter Marwein.
Kumjuh ki nongkitkam ka NPP Unit Umjaiur ki kynthup ïa u President – Barthol Sohlang, Vice – Seibor Kharbani, G.S – Meril Khrang, Organising – Bansiewsdor Lamare,Social- Tonsing Ryn jah, Treasurer – Ida Mary Wahlang bad Publicity- Donlang Pathaw.
Ïa kitei ki nongkitkam baroh la pynskhem da u bah Teiborlang Pathaw, uba long u MDC ka Mawlai konstitwensi bad u president ka NPP Mawlai Block, u bah N.S Khongsngi.
Lah ruh ban pynkyn maw ba dang shen u Bah Teibor u la rung bad ka seng NPP bad un aireng ïa ka ilekshon 2023 na ka tiket NPP, u ban ïakhun pyrshah ïa u Bah PT Sawkmie, uba lah ban ïakhun na ka tiket United Democratic Party (UDP).
Shillong, ïaïong: U MLA ka Mawlai u Bah PT Sawkmie u la pynïoh ïa ka jingïarap kaba 11 lak tyngka na ka bynta ka jingshna ïa ki lynti dewbilat kiba lah ruh ban ïaid kali ha shnong Mawlai Umthlong.
Ki ar tylli ki lynti ïaid kjat, ba kynthup ïa kawei ha Dong Umshor Shor kaba la mang 1 lak tyngka bad kawei ha dong Soh Plom kaba la mang 5 lak tyngka na ka MLA skhim jong u, ki la plie ha ka sngi Saitjaiñ ba la lah ha ka jingdon ryngkat u rangbah shnong ka Mawlai Umthlong bah Tyllilang Mylliem Umlong, assistant rangbah shnong bad kiwei.
Sa kawei kaba la mang 5 lak tyngka na ka skhim jong u hi ha Soh plom yn sa plie hadien namar ki dang sah sa katto katne bynta ban pyndep.
Ha kane ka juh ka sngi u MLA u la aiti ruh ïa ki tiar shet tiar tiew sha ki saw tylli ki dong kiba don ha Umthlong, ka Dwarbah, Soh Plum, Lummawnei bad Umshor Shor.
Halor ka lynti ha dong Soh Plom, i Kong Silvia Mylliem Umlong iwei na ki nongshong shnong ha Umthlong i la ai khublei bad pynpaw ïa ka jingsngew nguh ïa u MLA ba u la pynurlong ïa ka jingangnud ka jong i, kaba da ki phew snem kaba i la kwah ïa kane ka lynti bad khatduh hapoh ka jinglong MLA Bah PT Sawkmie ki la ïoh ban plie.
I la ïathuh,ruh ba hashuwa kane i la mad jingeh bha khamtam haba pang ba shitom namar kane ka lynti ka la long kaba khohruh khohram bad shem jingeh bha ban ïaid.
Nalor kata I la pynpaw ïa ka jingsngewkmen kaba shikatdei eh ba ka Mawlai ka la ïoh ïa u nongmihkhmat ba sngewthuh ïa ka eh ka shon ki paidbah ka thaiñ bad u ba kloi ban ai ïa ki lad jingïarap ha ki bynta bapher bapher.
Katba na ka liang u Bah PT Sawkmie uba la ai jingkren ha kane ka sngi u la pynpaw ka jingsngew kmen ka ba khraw ban ïoh ban mang 11 lak tyngka na ka bynta ka dorbar shnong Mawlai Umthlong na ka MLA skhim ban shna ïa kine ki lynti dewbilat.
Shuh shuh ha kane ka sngi la ïoh ruh ïa ka jingkren na u rangbah shnong u ba la pynpaw ïa ka jing sngewnguh ïa u MLA bad u la pynpaw ruh ba kane kam dei ka sien kaba nyngkong, hynrei kiba bun ki matti jong bah PT Sawkmie ki don hapoh shnong lyngba ka jingïarap jong u MLA.Shillong, Ïaiong 27: Ka Jylla mynta ka don sa 3 ngut ki briew ba dang pang Covid-19 ne ki active case bad ka Ri-Bhoi District ka dei kaba dang don bun eh.
Satang 2 tylli ki District kiba dang don mynta ïa ki nongpang bad kine ki dei ka Ri-Bhoi-2 ngut bad East Khasi Hills-1.
Ha kine ki arphew saw kynta bala leit noh, ym shym la don satia kiba ïabit thymmai ïa ka jingpang bad kumjuh ruh kiba nang koit.
Ka jingdon jong kiba ïap haduh mynta kala kot 1593 ngut.
Haduh 93795 ngut ki briew kila ïabit ïa kane ka jingpang ha kine ki laisnem tam mynta hynrei haduh 92199 ngutkila ïoh pat ïa ka jingkoit.
Nongpoh, Ïaiong 27: Ka rynsan bala pynkhreh pynkhrum bad pynitynnad bha naka bynta ban pynlong ïaka jingïaseng General Assembly jong ka Presbyterian Church of India kaba 44 kala khyllem noh hynnin ka miet naka jingkhyrwit jong ka eriong kaba jur haka thaiñ Umroi.
Kum ban shu pynpaw ba katei ka jingïaseng kan sdang naduh mynta ka sngi bad pynkut haka sngi u Blei hynrei kala wanrah ka jingthud ïaka jingpynlong ïaka jingïaseng namar ka jingpra jong ka rynsan kaba la kyllon beit ha madan watla ki nongwan jingïaseng kila poi ha katei ka thaiñ.
Halor katei ka jingpra jong katei ka rynsan naka bynta ban pynlong ïaka jingïaseng PCI Assembly naka liang ka Dorbar Shnong jong ka Umroi Umdohbyrthih, Umroi Madan, Umroi Laban saro,Umroi Jaiawpdeng bad Umroi Nongrah hapoh ka jingkdup jong ka Dorbar Umroi Pyllun kila ioh ban lum ïa baroh ki kynhun balang ha ryngkat ka jingïa don lang u MLA Bah George Lyngdoh, ha kaba naka liang ki kynhun balang bapher bapher kila pynpaw ka jingsngewlem halor katei ka jingjia bym poi pyrkhat.
Shuh shuh naka liang ki kynhun balang pher bapher ha katei ka thaiñ naduh ka Balang Catholic, Balang u Khrist bad Balang Presbyterian kila rai ban ïatreilang bad ban pynieng biang ïa katei ka rynsan naduh lashai ka sngi haka jingïatreilang bad ki dorbar Shnong ha katei ka thaiñ khnang ba katei ka jingïaseng kan long kaba ïaid beit ïaid ryntih.
Shillong, Ïaiong 27 : U Myntri Rangbah ka Jylla Conrad K Sangma ha ka sngi Balang u la khyrwit da kaba tyngeh ïa ka Boundary Committee jong ka KHADC hadien ba ka la byrngem ban tied ïa ka jingkhang jong ka Ïing Bishar haba ïadei bad ka jingsoi MoU pynbeit pud hapdeng ka Meghalaya bad Assam ha ka kylla ba nyngkong.
Haba kren ha ka jingïalang jong ka National People’s Youth Front kaba long ha ha Soso Tham Auditorium, u Conrad ba dei ruh u National President ka NPP u la ong ba katei ka rai ban leit sha ki bor ka aiñ kadei ka rai shimet bad ki dkhot ka NPP kim don bynta ei ei halor katei.
“Ki don ki riewshimet, ngam ong ba kadei ka Autonomous District Council ngan ong ki riewshimet kiba pynbna paidbah ba ki kwah ban ïaid da ka lynti ka aiñ.
Ailad ba ngan pyntip ïa kito ki riewshimet ba ki MDC jong ka NPP kim don bynta satia halor kane," la bynrap shuh shuh u Conrad.
Nalorkata, u ong ruh ba kito kiba kren ki don bynta lang ruh ha ka por ba ïaid ka jingïasyllok bad ka jingïakren halor ka jingpynbeit pud.
“Balei mynta pat phi pyrshang ban sdang wan leh politik na kane.
Dei ki riewshimet ngam ong ba dei ka party ne seng ne ka District Council.
Ngim sngewtynnad ïa kane ka jingleh.
Haba ngi la rai ban leh lang ïa kane kum ka kynhun synrop, kumta baroh ki dkhot jong ka kynhun synrop ki dei ban ïatylli ha kano kano ka rai.
Ki seng sain pyrthei nakito ki party ki la don lang ha ka por ba soi ïa ka MoU, u Myntri na kato ka party u la donlang," la bynrap biang u Conrad.
Shillong, Iaiong 27 : Ha kawei ka jingjia kaba sngew triem bad kaba ym poi pyrkhat ruh ba kan jia tangba ka la jia pat ha kawei ka Hotel ba pawnam ha kane ka nongbah ha Polo Towers ha kaba uwei u nongkhaïi uba dang samla uba khot ban ai jamiet ïa kiba haïing bad paralok ha katei ka hotel u la shah mait pynban da ka wait na khlieh najan shyllag mat kat haduh ba un da mynsaw jur bad lait im da ka said.
Kat kum ka khubor ba la ïoh la ïathuh ha ka miet 11 tarik Iaiong 2022,uwei u samla uba dei u nongkhaïi ha kane ka nongbah u bym kwah ban pynpaw kyrteng ïa lade u la shah mait na ki bynta ka khlieh najan shyllang ha ki riew runar kiba wan rung jubor ha katei ka Hotel Polo Towers hynrei wat la kane ka jingjia ka la jia naduh katei ka miet une u samla haduh mynta um pat koit bad u dang hap ban leit phah sumar beit ha ki doktor.
La kynnoh ba ïa kitei ki riew runar la khot da uwei u nongtrei na katei hi ka Hotel ban shoh ïa utei u samla nongkhaïi tang namar ba u ujor ba ka suki palat ka jingpynkhreh bam bad jingbym pynbiang ïa kiei kiba la phah ban pynbiang.
Ha katei ka miet une u samla nongkhaïi u la khot sngewbha ïa ki katto katne kiba haïing bad ki paralok ban ïabam ja miet lang ha katei ka Hotel Polo Towers bad ha kaba sdang baroh baroh ki la ïa kmen bad sngewtynnad ban ïa kynduh lang kumtei.
Hynrei ka kut pat da ka jingsngewsih.
Ka jingjia ka la sdang hadien ba la sdang ban ïa bam ja miet.
Hynrei ka jingpynkhreh bad jingwan rah ïa ka bam ka suki palat ha kaba ki nongïabam ja ki hap beit ban ïa ap ïa u atta ( Naan bad tandoori roti).
kumta utei u nongkhawai jamiet ïa kiba haïing bad paralok ula kyrpad ïa ki nongtrei ba kin kham pynsted hynrei kim patiaw satia hadien kane u la kiew jingbitar bad sdang ban hylla ïa uwei na ki nongtrei (waiter) da kaba bud ïa u bad kylli ruh shano u manager u don.
Utei u nongtrei ha ka jaka ba un kren da ka akor ula kynhied bad hylla kylla ïa utei u nongkhot sngew bha ïa ki paralok sha katei ka Hotel.
Nalor kata utei u waiter ula byrngem kylla ruh ïa u lada um sngap jar da kaba u kob ban wan ïalam da ki paralok.
Hadien ba ki arngut ki nongtrei kiba la rim bha ki la ïoh sngew ki la mih bad la ïa pynbeit ïa kane ka huri hura bad ïaid beit kata ka bamja miet ha kaba baroh ki la ïabam da ka jingsngew tynnad.
Hynrei utei u waiter uba la sat sia u la phah wan ïa ki paralok runar jongu sha katei ka Hotel ban shoh ïa utei u nongkhawai bam.
Haba ki paralok bad kiba haïing ki la ïadep bam bad khreh ban mih noh na katei ka Hotel Polo Towers ka la don ka jingïahylla biang habar ka Hall jongka Hotel bad la ïathuh ruh ba ha kum katei ka por ki la don ruh ki briew kiba ap shabar jongka hotel kiba kwah ïa kynduh ia utei u nongkhawai bamja miet da kaba kynnoh ïa u lai phew jait lai phew skher.
Kumta arngut ki samla kynthei khasi kiba don ha ka Reception ki la phah ïa u ban mih shabar bad pan map khnang ban ym jia ei ei bad u ruh ula kohnguh bad mih beit ban ïakren sngewthuh bad ki.
Hynrei ha ka jaka ban ïakren ki la khynniat pynban ïa u ban rung shapoh.
Kumta katba ki dang ïakren ban pyntip ïa kane sha ki bor pulit, kynsan kynsan kumba 15 haduh 18ngut ki khynnah shynrang ki la rung jubor hapoh ka Hotel bad hylla beit da kaba kdew kti ba udei utei udei utei.
“Hadien kata ki la shoh ïa ngi kiba don hangta hapoh Hotel bad uwei ula sei da ka wait bad mait beit ïa nga na khlieh bad kti bad da ka jingkyndit nga la kyllon.
Nga la pyrshang ban ïakhun bad u bad haba ka wait ka la hap na kti jongu u la phet krad.
Hadien katei ka jingjia ki pulit ki la wan poi bad ïa nga la ïalam da ki paralok sha Woodland Hospital ban ïoh jingsumar kyrkieh ha kaba la hap ban suh haduh 24 ksai ïa ka khlieh jong nga bad kumjuh ruh ïa baroh ar ki kti bad dang law katto katne ki ksai dang hynnin ka sngi" ong une u samla ba shah mait.
Une u samla u khlem ujor FIR namar ki pulit ki la wan hi da lade ha katei ka jaka bad ki la rejister case hi ma ki ha kaba uwei u ophisar jongka Sadar Police Station u shimti ban tohkit halor kane ka jingjia.
“ Nga sngewsih ba kat ka Hotel Polo Towers kaba pawnam ha kane ka nongbah ka dang long kumtei nalor ba ka don la ki jong ki nongpahara ruh.
Ngam tip shuh mano ban nud leit bam ne leit sah ha kum katei ka hotel kaba ym don jingsngaiñ shuh.
Mut dur ma phi kumno ki riew runar kin ïoh ban rung shapoh hotel.
Hato ban da dei ba la jia ka jingjia ba sngewsih ha katei ka sngi kaei ka khubor ka ban saphriang sha kiwei ki jaka hato kan ym ktah wat ïa ka kam jngoh kai ruh?" ong biang une u samla.
“Khlem pep kan ktah wat ïa kiwei k i hotel ruh haba kum kine ki jingjia ki jia ha ki hotel baheh bad paw.
Wat la katta ruh nga kmen pat namar ïa nga ruh la kha la pynheh pynsan pynrangbah hangne kane ka dei ka nongbah jong nga hi, bad nga kmen haba ki paralok bad ki briew ki pyntip ba kin wan sha kane ka nongbah tangba kane kan long ka nuksa ïakito kiba don bynta ha ka ban kyntiew ïa ka kam jngohkai bad peit ba kiba wan kai sha ka jylla kin don ka jingshngaiñ" kyntu une u samla.
Halor kane ka jingjia ki pulit ruh ki la shim khia jur ban tohkit bad ki la kem ruh ïa arngut ki briew kiba donkti bad mynta ki dang don ha byndi ki pulit ban tohkit bniah shuh shuh ïa ki.
“ Ngi dang bud dien ïa ka jingjia khnang ban ïoh kem ïa kiwei kiba ïadon kti lang namar ba ka jingtohkit ka dang ïaid kumta kam long ban ïathuh lut nadong shadong bad hadien ba la dep lut nadong shadong ki bor pulit na ka Head Quarter kin sa ai ka jingtip bniah, ong uwei u heh pulit.
Ki pulit ki la ïathuh ba kine ki dei tang ki briew kiba kwah ban thaw jingkulmar bad ki pynpaw ba kin leh tyngeh khnang ba kum kine ki jingjia kin ym jia shuh hadien habud khamtam ha ki Hotel ba sah ki nongwan jngohkai na kylleng ka ri bad pyrthei ruh.
Kumta kin thwet jur ban ïoh kem lut ïa kiba donkti bad pynngat ïa hi haki kyndon aiñ.
Haba ïakren bad u trai ka Polo Towers u Kishan Tibrewala u ba don sha bar ka nongbah ha katei ka sngi ba jia bad wan phai kyrkieh ban pynbeit ïa kane ka jingkulmar, u la pynpaw ka jingsngewsih jur halor ka jingjia kaba um shym la poi pyrkhat ba kan jia.
U la pan map halor ka jingjia da kaba ong “ Nga sngewsih ba kum kane ka jingjia kan jia hapoh ka Hotel namar kam pat ju jia mynno mynno ruh bad ngan shim khia bad bud dien ba kiba donkti ruh kin ngat ha ka aiñ bad wat ïa kito kiba trei hapoh ka Hotel kiba ïadon kti ruh ym don jaka shuh ïa ki.
Ngi la ïakren sngewthuh bad utei uba ngat ha kane ka apot bad mynta ngi ap sa tang ka kaiphod na ki pulit.
Haba lakylli hato un beh kam noh ïa kiba donkti u Kishan ula ong “Mynta ki dang don hakti ki pulit bad na ka liang jong ngi ngin sa leh ïa kaba donkam".
Shillong, Ïaiong 27: U Myntri Rangbah ka Jylla Conrad Kongkal Sangma hynne ka sngi balang ula kren shai ba ka Jylla kan ym lah satia ban ïapynbeit ïa ka jingïakajia pud bad ka Assam lada ka ïaid beit thik kat kum ki kot ki sla, ki map bad u pud u sam ki It ki Hima (historical facts).
“Lada ngi bat beit triang kat kum ki kot ki sla, ki map bad ki pud ki sam ki It ki Hima, ngin nym lah satia da lei lei ruh ban ïapynbeit ïa ka jingïakajia pud bad ka Assam.
Ngin shu kut tang ha ki jingïalang bad shim rai ban pynneh ïa ka status quo" ong u Myntri Rangbah ka Jylla haba ïakren bad ki lad pathai khubor.
Kane ka jingkren u Myntri Rangbah ka Jylla kala mih halor ka jingpyrshah bad jingbyrngem jong ka Khasi Hills Autonomous District Council (KHADC) bad ki Khlieh Nongsynshar ban leit mudui sha Ïingkashari ïa ka soskular pynbeit pud (Memorandum of Understanding) bala iasoi hapdeng ka Meghalaya bad Assam, haba kam ba katto katne ki jaka na ki 5 tylli ki Hima la pynhap jubor sha Assam.
“Ka KHADC bad ki Khlieh Nongsynshar ki don ka hok ban ieng hala ka jong ka nongrim bad lada ki kwah ban leit sha Ïingksshari ki lah ban leit namar ka Ïingkashari hi ka don ban bishar ïa kum kine ki kam.
Hynrei nga kren shai ba kaei kaba ngi leh ka dei beit haba buh hakhmat ïa ka jingmyntoi jong uba bun balang" ula ong.
U Conrad ula ïathuh ba ka Sorkar Jylla kam shym la let klet ïa ki District Council bad Khlieh Nongsynshar haka jingiasyllok ïa kane ka kam kynthup ha ka kyrdan jong ki Regional Committee haba ong ruh ba baroh ki dei kiba la don bynta lang ha ka jingïakren pynbeit pud.
“Ngam ong ba ki kot ki sla, ki map bad ki pud ki sam ki Hima kim dei kiba donkam, hynrei kaei kaba ngi pyrshang ban leh hangne ka long ban wad ïa ka lynti ban ïapynbeit noh.
Kum kane ka kam kaba jwat bha, yn ym lah ban pynbeit tang da kaba buh halor miej ïa ki kot ki sla na baroh arliang mamla.
Ka Assam kan kham don bun ki kot ki sla, ki map ban ïa ngi ban kam trai ïa ki jaka" ula bynrap.
U Conrad ula ong ba ka jingpynneh ïa ka Status Quo kam dei satia ka jingïapynbeit haba ong “Ta ka daw, ngi hap ban don ka nongrim, ngi la ieng ha ka nongrim bad pynïaid shakhmat ïa ka kam haba buh hakhmat ïa ka jingbha jong baroh lang namar kan poi beit ka por ba ngi donkam palat ïa ka lynti ban pynbeit noh ïa kane ka kam".
Haba pynpaw ba ka Sorkar Jylla kam lah ban shu peit ïa ki paid Khappud kiba la mad ïa shibun ki jingeh la bun phew tylli ki snem, u Conrad ula ong “Namar kata, ngi la shong bun tylli ki jingïalang bad hadien ka jingiatrei shitom ngi la lah ban iasoi ïa ka soskular pynbeit pud ha ka jingiadonlang u Myntri kam Pohïing ka Ri.
Ngi kyrmen ban lah pyndep noh sa ka kylla kaba ar khnang ba ngin lah ban pruid dak noh ïa u pud u sam ba thikna".
Shillong, ïaïong, 27: Ka Meghalaya Residents Safety and Security (Amendment) Bill 2020 mynta ka la don ha ka miej jong u President ka ri u Ram Nath Govind na ka bynta ban ai jingmynjur khnang ban pynlong aiñ ïa kane ka aiñ-rew ka ban tehlakam bad pyrkhing ïa ka rung ka mih laitluid jong ki briew kiba wan nabar shapoh ka Jylla MeghalayaÏa kane la pyntip da u Myntri Rangbah ka Jylla u Conrad Kongkal Sangma ha ka jingïakren bad ki lad pathai khubor ha ka sngi Balang.
“Hadien ba la mynjur ïa ka Meghalaya Residents Safety and Security (Amendment) Bill 2020 (da ka Ingdorbar Thawaiñ ka Jylla), u Lat ka Jylla u la bishar sani bha ïa kane ka kam bad ka Ministry of Home Affairs (MHA).
Namarkata, katkum ka jingai jingmut jong u Lat uba rim (Tathagata Roy), la pynphai biang sha ngi ïa ka aiñ-rew (Bill) namarba ngi la phah biang sha u Lat.
U Lat uba thymmai (Satya Pal Malik) sa shisien, katkum ka jingkynthoh jong u Lat uba rim uba ong ba ïa kane ka aiñ-rew dei ban phah sha u President ka ri na ka bynta ban ai jingmynjur," u la ong.
“Ka File mynta bad ka aiñ-rew (MRSSA Bill) la phah mynta sha ka Ophis u President ka ri," la bynrap u Conrad.
Shillong, ïaïong, 27: U Myntri Rangbah ka Jylla u Conrad Sangma ha ka sngi Balang u la ong ba ki (Harijan Panchayat Commitee) don ka hok ban dawa hynrei ka Sorkar kan dang hap ban bishar bniah shwa bin pa bin.
“Mano mano ruh ki don ka hok ban dawa hynrei ngin sa hap ban bishar shwa haduh kat uno u pud uba ka Sorkar kan lah ban ïaid shakhmat," ong u Conrad Sangma haba ïakren bad ki lad pathai khubor.
Haba pynpaw ba kane ka mat ka dei kaba jwat haduh katta katta bad kaba hap ban da phikir bha, ula ong, ‘la ki dei kiba sah hapoh ka jylla lane na kiwei ki jaidbynriew ha baroh kawei ka ri bad ha ka pyrthei baroh kawei ki la ïadon bynta ha kane ka ishu.
Namarkata, kam dei satia ka kam kaba suk bad ngi la bishar bniah bha ïa kane ka kam da kaba thung ïa ka High Level Committee kaba la trei shitom bad kaba la dei ban ïoh jingïaroh.
"“Ïa kane ka mat, donkam ban ïasyllok bha bad donkam ruh ban pyntyllun shakhmat bad khatduh ngi la lah ban poi sha ka bynta kaba kongsan ïa kaba ngim ju poi pyrkhat ba ngin ïapoi haduh kane ka thong," u la ong.
U la ong ruh ba kane ka kam mynta ka la don hapoh ka Ingbishar.
“Dei halor kane ka nongrim, ngi la pynlong ka jingïakren bad ka jingïasyllok kaba bniah bha bad watla kane ka kam ka la long kaba jop hynrei ngin dang hap ban pyntyllun shakhmat ïa kane ka kam tad haduh ban da pynurlong ïa ka jingthmu," bynrap u Myntri Rangbah.
“Kum kine ki mat kiba jwat yn ym lah satia ban shu ïakren tang hapoh shi sngi ne ar sngi," ong u Myntri Rangbah haba jubab ïa ka jingdawa jong ka KSU ba ym dei satia ban pyndem hakhmat ka jingdawa jong ka Harijan Panchayat Committee.
Dang ha kine ki khyndiat sngi, ka Harijan Panchayat Committee (HPC) ka la dawa ba ka Sorkar kan ai jaka ei mar 200 square meter sha ki 342 tylli ki longing kiba sah ha Them Iewmawlong bad ban mang pisa ruh mar T.20 lak na ka bynta ban pynshna ing.
Ka KSU mynta ka sngi Balang ka la dawa ïa ka Sorkar Jylla ba kam dei satia ban shu pyndem hakhmat ki jingdawa jong ka Harijan Panchayat Committee (HPC) hynrei ka dei ban kheiñ ïa ki kum ki nongshongwai.
“Kumba phi la ïohi kumno la sdang ïa ka kam, ngi la lah ban pyntyllun shakhmat ïa ki jingïakren bad ailad ïa ka High Level Committee ba kan trei khnang ban dup lah ban weng ïa ki jingeh.
Ngi hap ban buh jingmut ruh ba manla uwei pa uwei uba sah ha ka jylla Meghalaya u dei hi u u nongshong shnong jong ka jylla Meghalaya bad kamram jong ngi ka long ban ai jingïada bad ban pynthikna ba ngin weng ïa kane ka jingeh khlem da pynmong ïa ka jingsngew jong ki paidbah na baroh arliang mamla," la jubab u Conrad Sangma haba kylli halor ka jingdawa jong ka KSU.Haba kylli hato ka Sorkar kan pyntreikam neem ïa ka aiñ ban kyndang ïa kine kiba sah ha Them Iewmawlong, u Conrad u la ong, “ka jingkylli kaba mih mynta ka long balei ka Sorkar barim kam shym la leh ïa kata.
Lada ngin pyntreikam ïa kane ka aiñ kan mih ka jingkynnoh na kiba bun ki liang.
Mynta ka Sorkar ka hap ban shim ïa ka jingkitkhlieh.
"“La sanphew snem ngi la ap, ïai ap sa tang katto katne bnai bad ngin sa pyrshang ban leh ha ka rukom kaba dei.
Kumba long ka ishu ïapynbeit pud kaba la 50 snem, ïai ap sa tang hapoh khyndiat bnai bad ngin sa ïohi kumno ka kam kan sa ïaid," ula ong.
Shillong, Ïaiong 27: Ka Federation of Khasi Jaiñtia & Garo People (FKJGP) kala maham tyngeh ïa ka Sorkar Jylla ba kam dei ban mynjur ïa ki jingdawa ka Harijan Panchayat Committee (HPC) haba ong “Kumba phi kyndang ïa ki Nongrep bapli na New Shillong Township, phi dei ruh ban kyndang ïa ki Harijan na Them Metor".
“Ka FKJGP ka pyrshah jur ïa ki jingdawa ka Harijan Panchayat Committee (HPC) bad kam pdiang satia lada ka Sorkar Jylla ka mynjur ïa kine ki jingdawa.
Ka jingïakhih kaba jur kan ap ha Jylla lada bakla shim rai ka Sorkar" ong u Bah Wellbirth Rani, President ka FKJGP haba ïakren bad ki nongthoh khubor.
Kane ka jingmaham kala mih hadien ba ka HPC ha ka jingïalang ba dang shen bad ka Sorkar Jylla, kala dawa ïa ka Sorkar Jylla ba kan ai ei ïa ka jaka ba 10 acrea ha European Ward na ka bynta ban pynsah ïa ki 342 tylli ki Longïing ki ban ïoh mar 200 square meter kum ka jingïabujli ïa ka jaka ha Them Metor, Them Iew Mawlong.
“Baroh ngi iatip ba kiba bun ki briew ba sah ha Them Metor ki dei kiba sah be-aiñ.
Ki Harijan kim dei satia ki trai jaka hynrei kila shu kam trai tang namar ba kila sah la slem bah ha kane ka jaka" ula ong haba bynrap “Ki nongsah be-aiñ hi ki dei hi ki nongleh be-aiñ bad ym don aiñ ba ong ba dei ban siew bai lutksan ïa ki".
Une u Nongïalam ka FKJGP ula pynkynmaw ïa ka Sorkar ïa ka aiñ The Meghalaya Public Premises (Eviction of Unauthorised Occupants) Act, 1980 bad ong ba ka Sorkar ka dei ban pyntreikam thikna ïa kane ka aiñ pyrshah ïa ki Harijan ba sah be-aiñ ym ban ïapeiñ bad ki jingdawa jong ki.
“Ngi kynmaw kyndiang ïa ka jingshah kyndang ki phew tylli ki Longïing trai muluk ba sah bad ba rep ha ki jaka ka Meghalaya Urban Development Authority (MUDA) ba don haka thaiñ New Shillong Township ha u snem 2014-2015.
Ngim ïohi ba ka don ka jingiarap na ka Sorkar Jylla ha ka ban pynthied jaka ne shna ïing ïa kine ki Longïing trai muluk hynrei la shu bret ïa ki sha surok khlem ïing khlem jaka" ula ong.
“Lada ïa ki trai muluk phi thom da ka bor bad lehbeiñ, ka shonghok mo ban iarap ïa ki Harijan kiba dei tang ki poi wir bad kiba shong be-aiñ ha Them Metor" ula bynrap haba maham ba ka Sorkar kam dei ban leh shiliang khmat lem kumta ki jingjia kiba sngewsih kin sa jia lada bakla.
Halor ka jingdawa ïa ka jaka ba 10 acrea ha European Ward, une u Nongïalam ka FKJGP ula ong “Kumno ka HPC ka nud khlem ka raiñ ka rem ban buh ïa kane ka jingdawa.
Kumno ka nud ban dawa wat ban bei tyngka ïa kine ki Longïing ba kin shna ïala ki ïing ki sem ha ka jaka ba mar 2000sqft".
U Bah Wellbirth ula ong ba ki dang don byllai ki trai muluk kiba khlem ïing khlem sem, ki bym don jaka puta ne kiba shu shongwai.
balei ba ka Sorkar kam pyrkhat shuwa ïa kine?.
Halor ka jingwan tuklar ki kynhun nabar ka Jylla, une u Nongïalam ka FKJGP ula ong ba lada kine ki kynhun ki sngewkhia shisha ïa ki Harijan ha Them Metor, ki dei ban ïalam noh ïa ki shala ki jong ki jaka bad ban ai jaka, pynshna ïing kumba ki dawa na ka Sorkar Meghalaya.
Une u Nongïalam ka FKJGP ula ong ba ka seng FKJGP kan nym shu sngap jar ïa kane ka kam bad da lei lei ruh kan nym aili ïa ka Sorkar Jylla ba kan shu rai hala ka mon ïa kane ka kam.
Shillong, ïaïong, 27: Ka Sorkar Jylla haduh mynta ka dang bishar bniah ïa ka jingdawa jong ka Federation of All School Teachers of Meghalaya (FASToM) ban kyntiew kyrdan Deficit Pattern/Deficit System ïa ki nonghikai skul Adhoc kiba don hapoh phra hajar duna eiei ha baroh kawei ka jylla Meghalaya.
“Ngi sngewkhia ïa ka jingbym ïatreilang (jong ki nonghikai skul Adhoc) bad halor ka jingdawa jong ki nonghikai.
Kane ka dei ka jingtynjuh kaba ap ïa ngi hakhmat namar ba kan ktah ïa ka jingpynlut pisa kaba jur bha bad namarkata kam long satia kaba suk ïa ngi ban shu pyntreikam noh mardor ïa ka jingdawa," ong u Myntri Rangbah u Conrad K.Sangma ha ka jingïakren bad ki lad pathai khubor ha ka sngi Balang.
“Ngi hiran bha ha ka jingpynmih khajna, dei na kane ka daw ba ngi hap ban pynlong aiñ ïa ka kam khalai Online Gaming bad ngin peit haduh katno ngin lah ban pynmih khajna namarba ngi hap ban pyndap ïa ki jingdawa jong ki nonghikai bad kumno ruh ban pyndap pisa na ka bynta kiwei pat ki kam pynroi," la ong u Myntri Rangbah.
“Ngi hap ban thew sawar bha.
Ngi hap ban bishar bniah ïa kane ka mat.
Ngi la ïakren sani halor kane ka mat jong ki nonghikai bad u Myntri ka tnat Pule Puthi.
Ngin sa peit kan long kumno bad ïa mynta hi ngam lah ban ai jubab lut ïa baroh ki jingïakren bad nga lah ban ong ba ngi dang bishar sani bha ïa kane ka kam," ong shuh shuh u Myntri Rangbah.
Haba ïathuh shaphang ka jingthmu ka Sorkar ban ïarap pisa ha ka Pule Puthi, u Conrad u la ong, “mynta ka sngi nga dang shong jingïalang bad ki ophisar ka tnat Pule Puthi ban ïakren hakaba ïadei bad ka jingmaramot ïa ki skul.
Kumba 100 haduh 200 tylli ki skul kin sa ïoh building thymmai bad kumba 1800 tylli ki Lower Primary School yn sa maramot ha ka jinglut kaba T.2 lak haduh T.3 lak.
"“Ngi dang shu mynjur ïa ka jingtyrwa mynta ka sngi bad haduh T.170 klur yn sa mang pisa na ka bynta ban pynbha ïa ki ing skul bad ban pynkha ruh ïa ki kamra klas jong ki 2,000 tylli ki skul," u la ong.
“Ha kane ka jingïalang ngi la ïathir sani ruh halor ka jingdawa jong ki nonghikai skul Adhoc, bad mynta ngi dang bishar," u la bynrap.
Ha kawei pat ka liang, u Bah Kenneth Shadap ha ka sngi Balang u la phah ïa ka shithi iehnoh ïa ka kam kum u President ka Federation of All School Teachers of Meghalaya (FASToM).
“Da kane ka shithi nga phah ïa ka shithi iehkam jong nga kum u President ka FASToM khnang ban plie lad ïa kiwei pat ki nongïalam.
Nga sngewnguh ïa ki nongïalam bad ïa ki nonghikai ha ki snem baladep kiba la ïatreilang ryngkat bad nga," ong u Bah Shadap ha u kyrwoh.
Shillong, Jylliew 27: Ka jingkyrduh kam ha ka jylla ka la paw shai ha ka jingbun ki Samla ban thep kam ha man ba lait ki kam la ka long ha ki tnad sorkar ne ha ki kompeni ne kino kino ki bor treikam.
Mynta ka sngi, u nongwad RTI ba paw, u Bah Disparsing Rani, u la ïathuh ba na ka bynta ki 119 tylli ki Post kiba lait ha Secretariat, ki la don haduh 1,16,563 ngut kiba aplai.
Haba ïakren bad ki nongthoh khubor ha Shillong Press Club, u Bah Rani, u la ïathuh ba ka bai ekasmin kaba la ïoh na kine kiba aplai kam baroh ka long 57,88,367 tyngka.
Katkum ka RTI, kaba la ïoh da u Bah Disparsing, la ïathuh ba ka tarik ba la pynbna ne khot aplikeshon kadei ha ka 9 tarik u Rymphang 2022 bad ka tarik ba khatduh ba pdiang ïa ka aplikeshon ka long 7 tarik u Lber 2022.
Shuh shuh u Bah Rani, u la ïathuh ba katkum ka RTI kaba u la pan, ha Secretariat ym don satia kino kino kiba leit trei ha ka jaka jong kiwei ne ka officiate ba ki ong, hynrei kidon haduh 100 tam kiba la shu thung konkrak ne thung ban trei shipor.
Ha kaba ïadei bad ka jingkiew kyrdan ki nongtrei ha ki tnad treikam bapher bapher jong ka sorkar, u Bah Rani, u la ong ba wat lada ka Departmental Promotion Committee ba la thung da ka sorkar, hynrei kiba bun ki tnad treikam kim tip satia ïa kane, pynban kiba kiew kam ne kiew kyrdan dei tang kito kiba don ka jingïadei bad ki heh ki haiñ.
Dei namar kane ka daw ba ki don bun ki ophisar kiba shah knieh kiew kyrdan ha kiwei pat kiba kham hapoh jong ki, ki leit ujor sha ïingbishar ne don kiba shong thait noh khlem pat dei por ne kata kaba ki long ka Voluntary Retirement Scheme.
Ha kajuh ka por une u nongwad jingtip, u la pynpaw ka jingsngewkhia ba ki don katto katne ki tnad treikam jong ka sorkar kiba la jan ngam noh, kum ka tnad Sericulture, ka Textile bad kiwei kiwei.
Shillong,Jylliew 27 : Mynta ka janmiet ka sorkar lyngba ka Secretary ka tnad ka kong ka khiah I Kong R.M Kurbah I la khot ïakren ïa ki doktor jongka Meghalaya Medical Service Association (MMSA) bad hadien ba la kular ban shim khia halor ki mat jingdawa jong ki, na ka liang ki nongïalam ka MMSA ki la rai ban pynsangeh shwa shipor ïa ki jingïakhih jongki.
Haba ïakren bad I President jongka MMSA I Dr Y Phira i la ïathuh “ I Secretary ka tnad ka koit ka khiah I Kong R.M Kurbah i la khot ïakren ïa ngi mynta ka janmiet bad hadien ba ngi la ïakren bad I la kular ban shim khia halor ki mat jingdawa jong ka MMSA kumta ngi la rai ban pynsangeh shwa shipor ïa ki jingiakhih jong ngi bad ngi kyrmen ruh ba ka sorkar kan bat ïa ka kular ban pynshitom kat kum ki kyndon aiñ ïa ki nongpynïaid jongka Indian Institute of Public Health (IIPH) kiba la kynnoh khlem nongrim bad shu pynjah burom ïa u DHS (MI) Dr Aman War ha ki katto katne ki lad pathai khubor namar kane ka ktah ïa ki kum ki doktor baroh ba u dei u khlieh duh jongki".
Ha ka jingshisha hynnin ka sngi ka MMSA ka la rai ba baroh ki doktor ha ka jylla kin sangeh treikam 24 kynta lynter kla ban sdang naduh lashai ka 28 tarik naduh ka por 9 baje mynstep namar ka jingbym shim khia jongka sorkar halor ki jingdawa jong ki.
Kaba nyngkong ka long ban pynshitom kat kum ki kyndon aiñ ïa ki bor pynïaid ka IIPH kiba kynnoh khlem nongrim bad pynjah burom ïa u DHS(MI) Kaba ar ka long ban weng noh ïa ka IIPH na katei ka jaka ba don ka ophis Dy Director jongka Malaria kaba dei kato kaba don ka NEIGRIHMS mynshwa hajan Pasteur Institute, Lawmali bad kumjuh ruh ban thung jingtohkit.
Kumjuh ruh ban bishar bniah biang ïaka MoU ba la ïasoi bad ka Public Health Foundation of India (PHFI).
Ka jingdawa ban thung jingtohkit ka long ruh ban tohkit wat ïa u Principal Secretary ka tnad ka koit ka khiah u Sampath Kumar namar ha kano ka nongrim u ïashah ïa ki nongpyniaid ka IIPH khlem da ailad ïa u DHS (MI) ba un pynshai ne pan jingpynshai shwa na u DHS (MI) shwa ba un shim ïa kano kano ka rai.
Kumjuh ruh na ka liang u Myntri Rangbah ha ka jingïakynduh bad ki lad pathai khubor ula dep ai ka jingkular ban khot ïakren ia ki nongïalam ka MMSA khnang ban lait na kino kino ki jingïakhih ki ban ktah ïaki paidbah.
Kumta kumba u la kular, hadien ba la wai hi ka jingïalang ka Kynhun Myntri, I Secretary i la khot noh ïa ki nongïalam ka MMSA bad hadien ba i la kular ban shim khia halor kitei ki mat jingdawa jongki doktor hapoh ka lama MMSA kumta ki la rai ban pynsangeh shwa shipor ïa ki jingïakhih ban ap ïa ki jingkular la ka sorkar ka pyntreikam ne em ïaki.
Lada jia ba ka sorkar kam leh ei ei halor kine ki jingdawa ki doktor hapoh ka lama MMSA kin sa shim da ki lad jingïakhih kiba tyngeh shuh shuh.
Jowai, Jylliew 28: Ka jingïalehkai phutbol jong ka ‘5th Debo Shullai Memorial Trophy’ 2nd Division Football Tournament-2022 bala pynïaid da ka West Jaiñtia District Sports Association (WJDSA) kaba la long mynta ka sngi 28 tarik ha madan Kiang Nangbah Stadium Jowai.
Haba phai sha ka jingïakhun mynta ka sngi bala wan ban aireng da ka Lumpariat pyrshah ïa ka Khliehiongriang ka jingïakhun hapdeng kine ki ar kynhun kala long kaba ïakhait bha namar ka jingïalehkai naduh ka kylla step tad haduh ka kylla miet baroh kitei ki ar kynhun kim shem la ïoh ban thep kol haduh ba kut jong ka por ïalehkai da kaba ïakhait noh da 0-0 kol.
Lashai ka sngi 29 tarik ka jingïakhun kan long hapdeng ka Mynsngad pyrshah ïa ka Khliehmynkrem ha ka por 3 baje nongphai sngi.
Tura, Jylliew 28 : Ka ophis u District Sports Officer, West Garo Hills Tura ha ka sngi Ba-ar ka la pynhap pyrda noh ïa ka lympung District Level Inter School Subroto Murkherjee Football Tournament kaba la pynlong ha madan Chandmary, Tura.
Ha ka jingïakhun ha ka thup kiba hapoh 14 snem, ka Government Boys Higher Secondary School, Tura ka la ïoh ban rah ïa ka nam lahduh katba ka Christian Boys Secondary School, Tura ka la wan ha ka kyrdan kaba ar.
Ïa ka khusnam rang ap kol ba kynsai tam la ïoh ban khur da u Heart Sangma jong ka GBHSS, nangta ïa ka khusnam ba ïoh thep bun kol eh pat la ïoh da u Jenjima jong ka CBSS bad u Akim A Sangma jong ka GBHSS pat u la ïoh ïa ka khusnam kum u rangïalehkai ba kynsai tam.
Ha ka lympung jong kiba hapoh 17snem pat, ka Don Bosco Higher Secondary School, Tura ka la ïoh ban rah ïa ka nam lahduh hadien ba ka la lah ban pynliem noh ïa ka Rongkhon ha ka phainal.
Ïa ka khusnam rangap kol ba tbit la ïoh da u Raian D Sangma, bud sa u Manrak S Sangma kum u rangïalehkai ba ïoh thep kol bun eh katba u Smart R Marak pat u la ïoh ïa ka nam kum u rangïalehkai ba kynsai tam.
Kine baroh lai ngut ki dei na ka Rongkhon Secondary School.
Ha ka thup ki kynthei ba hapoh 17 snem pat ïa ka nam lahduh la ïoh da ka Monfort Dilne Bolchugre hadien ba ka la ïoh ban pynliem noh ïa ka Rongkhon Secondary School.
Ïa ka khusnam nongap kol ba tbit la ïoh da ka Hellina Ch Marak, nangta ka Gipanchi Ch Marak kum ka nongïalehkai ba ïoh thep bun kol eh katba ka Silrime M Sangma ka la ïoh ïa ka khusnam rangïalehkai ba kynsai tam.
Kitei baroh ki dei na ka Monfort Dilne Bolchugre School.
Kaba kham pyn-shongshit eh ha katei ka lympung ïalehkai kadei ka jingïakob tan tyllai hapdeng ki kynthei kumjuh ha ka liang ki shynrang.
Ïa ka nam lahduh ha ka liang ki shynrang la ïoh da ka Wadanang Secondary School hadien ba ka la pynliem noh ïa ka Government Higher Secondary School katba ha ka liang ki kynthei pat ka Government Higher Secondary School ka la pynliem noh ïa ka Wadanang Secondary School.
Ïa katei ka lympung ïalehkai la pynhap pyrda da u Deputy Commissioner ka District, u Swapnil Tembe kum u Kongsan nalor ki ophisar jong ki tnad bapher bapher.
Shillong, Jylliew 27: Ki San tylli ki Sengbhalang ba pawkhmat ka jylla, KSU, FKJGP, HNYF, RBYF bad JSU, ki la rai ba kin biang shakhmat ban pynkhih ïa ka jingdawa pyntreimam ïa ka ILP, ban pynbeit ïa u pud u sam bad kiwei kiwei.
Ha ka kyrwoh ba la phah da u Bah Bah Dundee Cliff Khongsit, Working President ka FKJGP Sengkmie, la ong ba kine ki san Seng, ki la pynlong ïa ka jingialang kaba kyrkieh ha ophis KSU, ha kaba la wan ban ïa shim bynta da ki Nongialam ba hakhlieh duh jong kine ki Seng.
U Bah Dundee, u la ïathuh ba ha kane ka jingïalang, la ïoh ban ïatai sani ïa kiba bun ki mat kiba ktah ïa ka ïap ka im jong ka jaitbynriew hi baroh kawei.
Ha katei ka jingïalang kaba la neh bun kynta na ka liang jong ki Nongialam na ki seng bhalang bapher bapher kila pynpaw ka jingsngew bynñiaw kaba khraw halor ki jingsah teng jong kiba bun ki mat bapher bapher ïa kaba kum ki kynhun seng bhalang kila ju dawa bad ïakren bad ka sorkar na ka por sha ka por hynrei ym pat shym la lah ban pynurlong wat haduh kane ka khyllipmat kaba mynta.
Kumta katei ka jingialang kaba kyrpang da kawei ka sur ka la shim iaka rai ba shen kin sa sdang biang ban pynsawa jam ïa ka sur ban ïai bteng ïa ki jingdawa ba dang sahteng kiba kynthup ia ka ILP, kam khappud bad kiwei kiwei de ki mat kiba kham hakhmat kiba kum ka jaitbynriew kala donkam kyrkieh.
U nongïalam ka FKJGP, u la ong ruh ba bad kane ka kynhun kan sa shim da ki sienjam ban bishar sani ïa ki prokram jingïakhih nangne sha khmat ban pynkyndit bynriew ïa ka Sorkar Jylla bad Sorkar pdeng ruh kumjuh bad kin sa shong biang ïaka jingialang ha ki khyndiat taiew ki ban sa wan ha ryngkat bad ki kynhun seng bhalang kiba na na Ri Lum Garo kiba la ju ïatreilang na ka por sha ka por khnang ba ki jingiakhih kin long salonsar ha baroh kawei ka jylla.
Shillong, Jylliew 28: Ka Damalgre United Youth Welfare Society (DUYWS) da kaba kam ba ka ieng ban ïakhun ïa ka jingeh ïa ki samla pule bad ki kmie ki kpa jong ka South West Garo Hills, ka kyntu ïa u Myntri Rangbah ka jylla, Conrad K Sangma ban tuklar lang na ka bynta ban pynkylla ïa ka por pynlip bording ha ka thaiñ.
Ha ka dorkhas, ka Seng ka la pynpaw ïa ka jinglyngoh kumno ka jingpynlip bording ka treikam wat ha ka por ba slap ruh ba pahuh ka um.
“Kane kadei ka por ba ki skul ki dang pynlong ïa ka eksam shiteng snem ha baroh kawei ka jylla.
Don ki skul kiba la sdang ïa ka eksam ha ki bynta jong ka rilum Garo bad don pat kiban sdang ïa ka naduh ka 27tarik Jylliew, 2022," ong ka seng ha ka dorkhas.
Katkum ka seng, la ong ba ka South West Garo Hills ka ju sakhi ïa ka jingpynlip bording hapdeng ka por 7:30 baje janmiet haduh 9:30 baje mynmiet kaba long ar kynta man ka miet bad ruh naduh ka por 1:00 baje mynstep haduh 5:00 baje mynstep kaba long saw kynta man ka sngi kaba la buh jingeh haduh katta katta ïa ki khynnah kiba pynkhreh ïa ka eksam.
Ka Seng ka ong ruh ba kane ka lah ban poi haduh u pud ba ki samla pule kin ym lah wat ban pass bha bad kan ktah ruh wat ïa ka rukom pass jong ki ha ki eksam bapher bapher.
“Ha kane ka juk mynta, ka bording kadei kawei na ki bynta ba kongsan tam ha ka jingim briew.
Ngi donkam ïa ka man ka sngi ban pyndep ïa ki kam ki jam jongngi, kumta, ka jingbym tikna ka bording ka lah ban ktah lut ïa ki kam ki jam jong ki nongshong shnong ha ki liang baroh," bynrap shuh shuh ka seng ha ka dorkhas.
Shillong, Jylliew 28 : Ka jingïalehkai ha ka Shillong Premier League hynne ka janmiet ka la long kaba shongshit bha kaba la pynlong ïa ka jingïakhun ban kut noh da ka jingïakhaid kaba mar 1-1 kol hapdeng ka Nangkiew Irat bad ka Shillong Lajong.
Ha ka jingïalehkai kaba long ha madan Third Ground Polo, dei ka Shillong Lajong kaba ïoh ban thep kol shwa lyngba u Sangti Janai Shianglong ha ka minit kaba 14.
Watla ka jingïalehkai ha ka kylla step ka long ka long kaba mar ïa biang bor hynrei ka Nangkiew Irat ka khlem ïoh satia ban pynïakhaid ïa ka jingïakhun ha katei ka kylla.
Katei ka rukom ïalehkai ka dang bteng wat ha ka kylla miet ha kaba baroh arliang mamla kim shym la ailad satia ïa ki rangïalehkai shakhmat ba kin pynkhih jar biang.
Pynban dei ha ki minit kiba khatduh bad ha ka por ka bym poi pyrkhat ba u Damanbha Chyne u la ïoh ban thep ïa ka kol kaba donkam tam na bynta ka Nangkiew Irat ha ka minit kaba 90+3.
Haba phai dien sha ki jingïakhun kiba la dep hadien ka jingïakhaid kaba mar 2-2 kol pyrshah ïa ka Langsning FC, ka Nangkiew Irat ka la pynkhreh bha ryngkat ka jingkyrmen ban khur point bun.
Katba na ka liang ka Shillong Lajong pat, katei ka kynhun kaba la shah lamkhmat lypa da shi kol ha ka jingïakhun kaba lapynsangeh noh pyrshah ïa ka Mawlai dang shen, ka hap ban pyndep ïa ki minit kiba dang sah ha kane ka sngi Thohdieng.
Tad haduh mynta ka sngi, ka Shillong Lajong watla ki la lait mynta na sha trai duh jong ka miej kheiñ point hadien ba ki la ïoh ban khur shi point hynrei ka neh ha ka kyrdan kaba 7, kata da kaba tam ïa ka Mawkhar SC da kaba ïapher ha ka jingthep kol (-1 kol la -2 kol).
Katba ka Nangkiew Irat pat ka don mynta ha ka kyrdan kaba hynriew da ki ar point.
Ha ka jingïakhun kaban long ha ka sngi Palei, ka Mawkhar kan hap pat ban ïakhun pyrshah ïa ka Ryntih ha kajuh ka por bad ha kajuh ka jaka.
Ka Meghalaya Lokyukta ka dei kaba la thaw lyngba ka Meghalaya Lokayukta Act ban ïakhun pyrshah ïa ki kam bamsap jong ki Shakri Sorkar hapoh ka Jylla.
Kane ka aiñ ka dei ka atiar kaba khlaiñ bha namar ka don ïa ki bniat ba lah ban ai ka jingpynsajia ïa ki riew bamsap ym kum ka aiñ Right To Information (RTI) kaba dei tang ka atiar ban sei madan ne thad madan ïa ka bamsap.
Ka Meghalaya Lokayukta naduh ba thaw ïa ka, kala treikam bha ha ka jingïakhun ïa ka bamsap bad dang shen, ka Lokayukta kala pynmih ïa ka hukum ban ujor ejahar bad ban pynsajia ïa ki Ophisar bad ki Contractor jong ka Garo Hills Autonomous District Council (GHADC) kiba donkti ha ka jingbam klop ïa ka pisa jong ka Council ba kot da ki phew klur, kaba la ïoh kum ka Speclal Grant Assistant na ka Sorkar Pdeng.
Kane ka hukum ka pyni shai kdar ba ka Lokayukta ka dei shisha ka atiar kaba khlaiñ bad kaba lah ban ratdyngkhong ïa ka bamsap lada ki paidbah ki nud ban mihshakhmat ha kaban buh ïa ki jingujor.
Khlem da lah ban klet, ka sienjam ba nyngkong eh jong ka Meghalaya Lokayukta ban kyndang ïa ka bamsap ka la sdang ha u snem 2018-2019 haba ka pynmih ïa ka hukum ba bthah ïa baroh ki Nongtrei Sorkar ba kin pynbna paidbah ïa ki jingdon jingem (assets) jong ki nalor ki jingtip ba bniah shaphang ki Kurim bad ki Khun ki Kti.
Kane ka hukum kala pynïengskhor ïa ki Nongtrei Sorkar khamtam ki Nongtrei kiba la bat ïa u lakam ban pynïaid ïa ki Tnad bapher bapher jong ka Jylla, kiba don ka bor ban pynïaid ïa ki skhim, ki project bad ka pisa pilaiñ jong ka Tnad.
Kane ka hukum ka dei kaba paka palat ban lap ne pynshisha ïa ka jingbamsap jong ki Nongtrei Sorkar lyngba ka jingdon jing em jong ki haba pyniahap pat bad ka jingïoh ba ki ïoh na ka kam ba ki trei.
Ban ïakhun pyrshah ïa ka kam bamsap kam dei satia ka kam kaba suk bad ban ong ba ka jingkem ïa ka kam bam sap ka shongeh ha ki sakhi satar bad ki kot ki sla ka dei kaba bakla eh namar niar eh na ki kam bamsap ba ki nongbam sap kin buh ïa ki sakhi satar ka ban buh ha ka jingma ïalade.
Ka kam sniew hi kam dei ka kam kaba suk ban lap bad baroh ki nongleh kam sniew kin don beit ïa ki jong ki buit kumno ban tapeitmiaw ïa kiei kiei baroh.
Namar kata, kaba paka tam ban tih ïa ka bamsap ka dei tang ka jing khmih bad jingbishar ïa ka jingdon jingem jong ki Nongtrei da kaba ianujor ïa ka jingdon jingem jong ki bad ka jing ïoh kamai jong ki na ka kam ba ki trei.
Ka jingmih pyrthei jong ki kam bamsap bapher bapher jong ki Heh Sorkar ha kylleng ki Jylla ka Ri ka dei na ka jingbishar ïa ki jingdon jingem jong kine ki Nongtrei bad ka jingïoh kamai jong ki bad lyngba kine ki jingbishar ba sa mih madan ki case ‘ka jingdon spah palat pud’ (disproportionate Assets Case).
Khlem pep hangne ha Jylla ruh baroh ki sakhi ïa ka jingdon spah palat pud jong ki Ophisar ka Sorkar Jylla naduh ki Engineer, ki Doktor, ki Beaurocrats bad kiwei kiwei.
Lada ka jingbishar ka don ïa ka jingdon jingem ne nongkynti jong kine ki Ophisar ka Jylla, khlem pep kiba bun kin poi sha ruh nar.
Hynrei sngewdiaw pat ban ïohi ba ka hukum jong ka Meghalaya Lokayukta ka shu kut tang ha ka jingpynmih hukum bad la ong ïa kane namar la shem ba bun ki Tnad Sorkar kim shym la pyntreikam satia ïa kane ka hukum.
Ym lah len ba kila don katto katne ki Tnad Sorkar kiba la pyntrei ïa kane ka hukum hynrei ka jingpyntrei ruh ka long tang ka jingleh dep rukom kata tang ban shu lum jingtip na ki Nongtrei ym ban bishar pat ïa ka spah ka phew ba ki don ban bishar la ka dei hok ne em kat kum ka tulop ne jingsiew ba ki ïoh.
Ki Tnad Sorkar ki klet ban khmih ïa kane ka bynta bad dei namar kane ka daw ba haduh mynta, lada ïaid kat kum ka hukum jong ka Lokayukta, baroh ki Nongtrei Sorkar ka Jylla Meghalaya ki dei kiba khuid bad kiba lait na ki kam bamsap.
Kum ka Shnat kaba tohkit ïa ki kam bamsap, kala dei ïa ka ym ban shu hun ha ka jingpynmih hukum, hynrei ban pan ïa ki kaiphod na ki Tnad Sorkar ban pynthikna ba baroh ki Tnad ki bud ryntih ïa ka hukum.
Ka Lokayukta kala dei ban pan jingtip ne pan jïngkheiñ na ki Tnad Sorkar halor ka jingdon nongkynti jong ki Nongtrei kiba don spah palat pud ban ïoh tohkit ïa ka jingshisha lyngba ki jingtohkit bad ki jingtian bishar kat kum ki kyndon aiñ.
Lada kane ka jingbuddien kam don satia, long lehnohei ka jingpynmih hukum bad kan myntoi aiu ruh ban bthah ïa ki Nongtrei Sorkar ba kin pynbna ïa ki jingdon jingem lada kam don pat ka jingbishar ban pynthikna ba ka spah ba ki don ka dei kat kum ka hok jong ki ne dei da ka jingkamai da kumwei pat kata ka jing‘Bamsap’.
Ka Lokayukta kaba la maitphang ïa kane ka kam na ki Nongtrei Sorkar kala dei ban buddien ha ka jingtian bishar bad ïa kiba don spah palat i’u pud dei ban pynngat ha ka ‘Disproportionate Assets Case’ bad ban thep along khnang ba kan long ka nuksa ïa kiwei pat ba kin kiar lai lum laiwah na ka jingbamsap bad ba ka Jylla kan lait shisyndon na ka kam bamsap kaba dei u kruiñ jong ka roi ka par ka Jylla.
Shillong, Jylliew 28 : Ka sorkar jylla ka la rai ban ithuh bad ïasoi sokular noh bad ki 12,000 tylli ki long ïing kiba la thaw ïing beaiñ ha ka jaka sorkar ha ki ar tylli ki dong ha Williamnagar, ha Balsrigittim bad Warinagre, East Garo Hills.
U Myntri Rangbah ka jylla u Conrad K Sangma ula ïathuh ba ka sorkar kan sa ithuh noh ïakitei ki jaka jongka ba la thaw ïing beaiñ da kitei ki briew da kaba pyntreikam ïa ka rai kaba rim kaba naduh u snem 2002-2003.
Ha u 2002-2003 ka Kynhun Myntri ka la rai ban ithuh noh ïa kitei ki jaka jongka da kaba kan ïasoi soskular noh bad kitei kiba thaw ïing beaiñ khnang ba ka jaka kan dei beit jongka sorkar bad yn shu ïasoi bad da kaba ai wai bun phew snem ba kin sah.
Hynrei naduh katei ka por ym shym la pyntreikam haduh mynta.
“ Na kane ka daw mynta ka sngi ka kynhun myntri ka la shim ïa ka rai ban pyntreikam noh ïa ka rai kaba mynshwa kata ban ithuh ïa ki jaka jongka ha Balsrigittim bad Warinagre ha kaba kumba 1200 tylli ki long ïing kiba la thaw ïing beaiñ ha kine ki jaka sorkar.
Ha kane ka jingïasoi yn sa ïa pynbeit ban long kum ka jingai wai ïa ki bun phew snem katba ka jinglong trai ïa ka jaka kan dei beit ka sorkar" ong u Myntri Rangbah.
U la ïathuh ba la buh ruh kawei kawei ka long ïing kan ïoh 10,000 Sq.
ft ka jaka bad ïa ka dor yn pynshong nongrim kat kum ka dor jaka ba la buh da ka GHADC.Ha Warinagre ka jaka ba kham sor ka dor ka long 2.50 shi bigha bad ha Balsrigittim ka sorkar kan long 1.86 shi bigha bad yn shim ruh ïa ka baiwai pat ba man u bnai ruh.
ïa kane la leh na ka bynta ka jingbit jingbiang jong baroh namar ba la jur palat sa tang ki jingïaleh mukotduma ha ki por jong ki sorkar ba mynshwa bad kumta khnang ba kine kin ym ïai bteng donkam ban thaw da ki lad ban ïasngewthuh jingmut lang.
U la ïathuh ba ka sorkar kan ïoh khajna 8 klur shisien ïoh bad 2.67 klur man la u snem bad na Balsrigittim bad na Warinagre ka khajna 4.5 klur shisien ïoh bad 1 klur man la u snem pat.
Shillong, Jylliew, 28: Ka jingdonkam kyrkieh ban ïada ïa ki sawdong sawkun jong ka mei mariang bad ïa ki mrad ki mreng kiba im ha pneh ka mei rawew, ka Meghalaya State Judicial Academy, WWF-India and TRAFFIC India ha ka sngi Saitjaiñ ka la pynlong ïa ka jingïathir ïatai halor ka mat ban ïada ïa ki khlaw bad ïa ki mraw khlaw na ka bynta ki riewsaid aiñ ka jylla Meghalaya da kaba ïatreilang bad ka WWF-India bad ka TRAFFIC India.
Ha kane ka jingïathir nia kaba la long ha Conference Hall, Meghalaya High Court, Shillong la sakhi lang da u Chief Justice jong ka Iingbishar Meghalaya High Court u Justice Sanjib Banerjee.
Haba kren kum u Khlieh jong ka Iingbishar Meghalaya High Court u la ong watla ki bun ki aiñ kiba la shna ban ïada ïa ki khlaw ki btap bad ban ïada ïa ki mrad ki mreng hynrei ka rukom pyntreikam ka synjor haduh katta katta.
“Ka pyrthei ka la don lypa palat 4 billion snem bad u khun bynriew u la don kumba 300,000 snem, hynrei u khun bynriew u la long u nongpynjot palat 3 million ki jait mrad ban pynhun ïa ka jingkwah lajong," u la ong.
Da kaba kdew ba donkam ban kyntiew ïa ki jngohkai pyrthei ha Meghalaya u la banjur ba dei ban don ïa ki thong bad ki mat treikam khnang ba ka karkhana jngohkai pyrthei kan long kaba pynneh ïa ka jingitynnat jong ka Meghalaya khlem da pynjot pynpra kumba la jia ha kiwei pat ki jylla rilum jong ka Ri.
“Ki kam pynsniew jong u khun bynriew ki long kum ka jingpang bampong ïa kane ka pyrthei metbneng,’ u la ong.
“Ngim lah ban ïakhun bad ka mariang bad ban im," ong u Justice Banerjee bad banjur ba donkam ban pynneh pynsah ïa ka mei mariang bad bynrpa ruh ba ka Ingbishar ka la noh synñiang halor kane da kaba pynmih bun tylli ki rai kiba ïadei bad ka jingïada ïa ka mei mariang bad ïa ki mrad khlaw bad kdew ruh ïa ka jingdonkam jong ki aiñ ban ïada ïa ka mariang.
Shillong: Ka phang kaba ïadei bad ka ‘convenience food’ ne ka jingsuk ban shet ïa ka bam ka la nang sdang ban paw ha India.
Ka jingbunkam jong ki samla ka juk mynta, ka jingkiew ka ïoh ka kot ha iing ha sem, bad ka phang kaba ïadei bad ka jingkiew ha ka jingdon ki longing kiba tang shiiing beit ha kine ki snem ba mynta ka la wanrah ïa ka jingkiew ha ka jingpyndonkam ïa ki jingbam ki ba ym donkam ban pynkhreh hynrei ba la dep pynkhreh lypa bad satang ban shu shet beit ne ki ready-to-cook (RTC) ka la sdang ban paw.
Ka Mother’s Recipe – kaba la pynmih ha India, kaba long ruh kawei na ki karkhana ba pynmih ïa bun jait ki mar bam kum ki ashar kiba bang mynta ka la phai khmat ruh sa sha ka thup jong ka Ready to Cook bad ka la pyllait paidbah ïa ka TVC ba nyngkong na ka bynta ka iew jong ka thain shatei lam mih ngi, ïa kaba yn sa sdang ban pyni ha kylleng ki bynta jong ka Assam, Manipur, Mizoram, bad Meghalaya.
Lah ban ïoh ïa kine ki jingban Ready to Cook ha kylleng ki iew bad ki dukan die marbam bad kumjuh ruh lyngba ka online da kaba leit sha ka  Ka thup jong ki jingbam ba la pynmih da ka Mother’s Recipe’s lah ban ïoh lyngba ka online da kaba leit sha ka www.
mothersrecipe.
comKane ka TVC kaba thymmai ka pyni ïa ka jingbun kam jong ki shijur ha kane ka juk kaba mynta bad kim don por ban shet kumta bunsien ki bam da ki jingbam na ki restaurant.
Ka phlim ka sdang da kaba pyni ïa ka jingring dur jong ka jingim ba man la ka sngi jong ki shijur kiba bunkam baroh shisngi ha ki phai na ki ophis treikam jong ki bad ba ki dang wan phai sha iing.
Namar ba ka kurim ka la thait palat, ka pynbor ïa la u kurim ba un shu phah wanrah ne order ïa ki jingbam bad kumta ka la sdang ban peit ïa ki jingbam ha ka phone jong ka.
Ha kajuh ka por, ka la kyndit ban ïohi ba u kurim jong ka u la leit sha kamra shet ja ban peit ïa ka Mother’s Recipe kaba la pynmih ïa ki jingbam kibym donkam ban pynkhreh hynrei ban shu shet beit bad ïohi ïa ka Paneer Butter Masala bad Veg Biryani bad sdang ban shet ïa kin eki jingbam.
Ka la pynran ïa ka shyllang jong a namar kan shim por ban pynpoi ïa ki jingbam, hynrei kal a kyndit shuh shuh haba ka ïohi ba u kurim jong ka u la dep ban pynkhreh ïa ka jingbam tang hapoh 15 minit.
Hapoh jong ka Mother’s Recipe Ready to Cook don shibun ki thup jong ki jingbam kiba suk ban shet bad kaba lah ban shet da baroh.
Ka thup jong ki jingbam Ready to Cook kum ka jingbam ba la khleh lypa ban pynlong sboh ïa ka jingshet ki don shibun bha kum ka Butter Chicken, Chicken Biryani, Chicken curry, Chicken Moghalai, Mutton curry, Paneer Butter Masala, Kadhai Paneer, Veg Biryani, bad kiwei kiwei.
Kine ki jinngbam ym tang ba ki long kiba suk hynrei ki long kiba bha na ka bynta ka koit ka khiah ha ka met bad jabiang, namar ba kine ki jingbam kim don kine kino ki MSG, ne ki kynja rong ba khleh ha ki jingbam, ki jingkhleh ban pynbang jubor, bad ki long ruh kiba bang.
Haba kren shaphang ka thup jong ka Ready toCook (RTC) , ka Sanjana Desai, Executive Director, Mother’s Recipe ka ong “Mother’s Recipe kum ka karkhana ka paw bha ha kaba ïadei bad ka jingpynmih ïa ki jingbam kiba long tynrai.
Ha kine ki sngi ba mynta, ki briew kiba treikam, kumjuh ki samla ki phgai khmat sha kiei kiei kiba suk, kumta ka thup jingbam Ready to Cook ym tang ba ka pynduna ïa ka por ban pynkhreh ïa ki jingdonkam ban shet hynrei ka pynstep ruh ban shet ïa ki jingbam kiba bang, kiba bhai a ka koit ka khiah, bad ki long ruh ki jingshet kiba suk bha ban shet ha iing.
Lyngba kane ka phlim, ka jingthmu jong ngi ka long ban pynsaphriang jingtip shaphang ka thup jong kine ki jingbam RTC, ïa kaba la leh bha ha kaba ïadei bad ka jingpynkhreh ïa kine ki jingbam kiba bang kiba ki nong India ki bang ban bam.
".
Mawkyrwat, Jylliew, 28: Ka long kaei kaei ka kam kaba wanrah ïa ka jingduh-nong kaba khraw ha kiba bun ki liang la ka long ha ka aïom ba wan ka lyiur ne wan ka tlang ruh namar ka jinglip lait ba khah khah ka jur bha wat ha ki jaka sor ne ha nongkyndong ruh, namar “Haba wan ka lyiur ba don ka jinghap slap kaba jur ki ju ong ba dap um ne shlei um palat ka jaka pynlang um (Damsait) bad haba wan ka tlang pat ki ong ba duna um palat", kane ka jingong ka ju mih manla ka por bad man ba thut ka bording.
Halor kane ka jinglip lait ba khah khah, na ka liang u nongthoh khubor haba ïoh ban leit ïa kynduh bad ki katto katne ngut ki briew kiba ju im kamai ja kpoh lyngba ki kam ba pyndonkam da ka bording ne electric ki la pynpaw ba kane ka jingpynlip lait ba khah khah ka long kaei kaei ka bym lah ban pdiang bad bym lah hi ruh ban khlem da ud ne pynsngew, namar ka jingpynlip ba khah khah ka long ka jingduh nong ha kiba bun ki bynta ym tang ki nongtrei bylla ha ki karkhana, ki nongtrei ha ki dukan ba buh computer bad kiwei kiwei hynrei wat ki ophis sorkar ruh ki duh nong khamtam kito ki ophis ki bym don la ki jong ki generator.
Shuh shuh ki la pynpaw ruh ba kane ka jinglip lait kam ju jia tang ha ka por mynsngi, shiteng sngi hynrei wat ha ki por janmiet ne mynmiet ruh ha kaba bun ki kam ki la sah kut ym lah shuh ban pyndep ha ka por kaba biang.
“Ma ngi kiba bun dukan welding lei lei bun ki kam ki sah kut noh namar ym lah ban pyndep ha ka por kaba biang kumba la ïa kut bad ki trai ba phah shna", ong uwei u rangbah ba buh dukan welding.
Haba phai pat ha ki dukan ba buh ki komputer bad Xerox ki la pynpaw ba ka jingpynlip lait ka long ka jingduhnong namar ym lah ban pyndep ha ka por kaba biang ïa ki kot ki sla jong ki briew khamtam lei lei mynta ka dei ka por ban pyntype ïa ki jingkylli jong ki skul bapher bapher, “Lada ka lait ka lip khah khah, ngin nym lah shuh ban pyndep khamtam lei lei kito ki jingkylli kiba lah jan dei ka por".
Ha kawei pat ka liang lada lip lait ka long ka jingduh-nong ruh na ka bynta ki khynnah skul bad ki samla pule jong ka dong ka thaiñ ha kaba mynta lei lei ka dei ka por ba long egsam, namar ban pule kot khlem don ka jingshai ka long kaba eh shisha, hooid ki don ki jingpynshai kum ki mombati, torch-light bad kiwei kiwei hynrei ka kham pher lada don ne meh ka lait ne bording.
“Lada ka pynlip lait khah khah kumne, hato ka bill ban siew ruh kan pynduna ne kumno?", kylli ki paidbah namar ka jinglip lait ka kham bun kynta ban ïa ka jingmeh ne ban ïoh pyndonkam ïa ka lait.
Kumta ki buh ka jingkyrpad ïa ka ophis Meghalaya Power Distribution Corporation Limited (MePDCL) jong ka Mawkyrwat Division ba sngewbha ban pyrkhat lem na ka bynta ki paidbah.
Hooid! kum ki paidbah ki sngewthuh ïa ki jingeh ba kum ka ophis bad ki nongtrei jong ka ki ïa kynduh bun ki jingeh ban pynbiang ïa ka jingduh ka bording khamtam lei lei haba wan u slap bah bad jur ka jingwan jong ka lyer, hynrei lada long kaba lah kum ka ophis ka dei ban kyrpad ïa ki bor ba ha jrong ba kin leh ei ei halor kane ka bynta namar lada bun kynta ka jinglip lait ban ïa ka jingmeh kata ka la long ka jingduh-nong kaba khraw.
Nongpoh, Jylliew 28: U Deputy Commissioner ka Ri Bhoi, u Arpit Upadhaya mynta ka sngi u la plie paidbah ïa kawei na ka projek ba la tip kum kata ka Payment for Eco-System Service (PES) kaba dei kawei na ka skhim kaba don ïa ka thong ban pyndonkam ïa ki marpoh khyndew kum shi bynta ban ïada ïa ka mei mariang.
Ïa kane ka skhim la plie paidbah da u Deputy Commissioner ka Ri Bhoi, u Arpit Upadhaya ha ka jingïalang kaba la long ha Conference hall ka ophis u Deputy Commissioner ha Nongpoh.
La sakhi lang ruh ha kane ka sngi da ka jingdon lang ki ophisar sorkar na ki tnad treikam bapher bapher bad kynthup ruh u syiem ka HIma Jirang, u Paiem H.Wahlang, u Sordar ka Nongpoh Elaka Sirdarship, u bah Wanphrang Syiem, ki nongïalam shnong bad kiwei kiwei ki riew paidbah.
U Deputy Commissioner ka Ri Bhoi, u Arpit Upadhyaya haba kren ha kane ka sngi u la kren bad pynshai shaphang ka Payment for Eco System Service ba ka sorkar ka pynshlur ïa ki paidbah ban ïada ïa ka mariang bad ha kajuh ka por ba kin lah ban pyndonkam ïa ki mar poh khyndew da kaba ka sorkar ka pynshlur ban ai da ka khusnam ïa kito kiba don ka jingkitkhlieh ban pyndonkam ïa kita ki mar poh khyndew (Natural Resources) kaba long ruh shi bynta ka jingïada ne ban pynneh pynsah ïa ka mariang.
Na ka lïang u Bah W.Swer, General Manager (KM) u la pynshai ba kane ka payment for Eco System Service skhim la pyntreikam na sha ki shnong ki thaw lyngba kata ka Community Led Landscape Management Project (CLLMP) ha kaba ka jingthmu ka long ban kryshan ïa ki shnoing, ka imlang ka sahlang, ki riew shimet kiba don kata ka mynsiem ban ïada ne pynneh pynsah ïa ki khyndew ki shyiap, ne ki khlaw ki btap la kumno kuno ba ki la ri la sumar kumba 30 snem ei ei kaba dei ruh ka thong ban pynneh pynsah ïa ki mar poh khyndew ne ki khlaw ki btap.
Shuh shuh, u la pynshai ruh ba ki nongioh bynta ïa kane ka skhim ki lah ban shim ïa ka kabu ban ioh ïa ka pisa kaba 8000 lada ki la don ka khlaw kaba la heh haduh 5 hectare bad kan don ruh ka jingai tim kaba long Rs.5000 per hectare na ka bynta kito kiba la dep ban registered lypa ha ka tnad forest bad kan don ruh ka jingai tim kaba Rs.2000 na ka bynta kito kiba don ki khlaw kiba rben bad kiba lah ban pynneh pynsah ïa kai marpoh khyndew ne ki jingmyntoi ba ioh na ka mariang.
Lyngba jong kae ka sngi la hadien ba la dep plie da u Deputy Commissioner ka Ri Bhoi ïa katei ka skhim, la pynlong ruh ïa ka jingïatai halor ki kyndon ne ki bynta ba kumno ba dei ban pyntreikam ïa kane ka skhim bad kiei ki lad ki lynti ba ki hap ban ioh ïa ka jingmyntoi katkum katei ka skhim.
Khliehriat, Jylliew 28 : Ki nongialam jong ka Hynñiewtrep Achik National Movement ha ka jingialang ba la pynlong mynta ka taiew ha ophis treikam jong ka seng ha Dkhiah West, ki la thalaiñ tyngeh ïa ki nongmihkhmat jong ka jylla ki bym don ïa ka jingktkhlieh na ka bynta ka jingbit jingbiang ki paidbah khasi bad pnar bad kumjuh ruh ki nongialam ka seng ki la thalaiñ tyngeh ïa ki karkhana dewbilat kiba don ha East Jaiñtia Hills District bad kynnoh ba ki la shu wan leh mon shane bad kjit ïa ka spah jong ka jaitbynriew.
U President rangbah jong ka HANM Central Body, u bah Lamphrang Kharbani, u kyntu ïa ki dkhot ba ki dei ban bud dien bad wad bniah bha ïa ka rukom thungkam thungjam ki karkhana dewbilat kiba don ha East Jaiñtia Hills District bad ong ba ki ki dei ban thep kam shwa ïa ki trai shnong jong ka thaiñ, lait noh satang kito ki kam ki bym lah ban trei ki trai shnong ïa kita ka seng kam mushlia lada ki wanrah briew na shabar ka district ruh, u la ban jur ïa ka jingleh ka company Star Cement bad ong ba “Namar lada kam lah ban aikam ïa ki trai shnong jong ka thaiñ, kam don jingmut ba ka Star Cement kan wan kamai spah bad la dei ban shu beh bad kyndang noh, ym dei ban ailad namar lada ailad kan sa long ka jingshah tim ha ki longdien" shuh shuh u la bynrap ruh “Wat ka jylla Assam ka bym ai eiei ïa ka company, hynrei ka Star Cement ka la ai jingiarap haduh T1.
klur tyngka, kumta halor kane ka mat ka seng ka dei ban shim khia ban wad jingtip bha namar phi kum ki nongshong shnong jong ka East Jaiñtia Hills District phi hap buh jingkylli ïa ka Star Cement ba lada ka lah ban ai T1 klur tyngka ïa ka Assam, katno spah klur tyngka ka la ai ïa ka East Jaiñtia Hills District, namar lada phim kren eiei ïa kane ka jingleh ka Star Cement, kiwei kiwei ki karkhana dewbilat ruh kiba don hapoh ak district kin leh kumjuh bad kin nym kheiñ snep, kim nym burom ïa phi ki trai jaka" ong u bah Lamphrang K.Bani.
Kumjuh ruh utei u nongialam u la kren sngewkhia haduh katta katta ïa ka jingleh bym salia ki nongmihkhmat kiba dei ki khasi bad ki pnar, ki bym shim khia lem ban iakren halor ka mat kaba ïadei bad ka bhah thungkam thung jam jong ka sorkar kaba la iapher haduh katta katta hapdeng ka bhah ïa u Garo bad ïa ki khasi/pnar bad ong “Namar katkum ka hukum ba mih na ka iïngbishar ka paw ba ki kham ioh bhah buh ki Garo ban ïa ki khasi bad Jaintia, kane ka pyni shai dkhar ïa ka jingbym ler ki 36 ngut ki nongmihkhmat kiba dei ki khasi bad Jaiñtia bad kane ka paw ruh ba ki kham shemphang ki 24 ngut ki nongmihkhmat kiba dei ki jaitbynriew Garo"Kumjuh ruh, u President HANM Jaiñtia Hills, u bah Shaniah Suchen, u la kyntu ïa ki para dkhot bad ong “ïeng tylli kawei na ka bynta ka jaitbynriew namar lada ngi shaniah ha kine ki nongmihkhmat, kine ki dei tang ki nongdie ri, namar ngi la iohi ba ki karkhana dewbilat kiba don hangne ki la dap sa tang da u bar jylla, ha ka jingshisha ki samla jongngi kim dei ban duh kam, ka sorkar ka la dei ban pynbor ïa kine ki karkhana dewbilat bad bthah ba kawei kawei ka karkhana ka dei ban ai kam haduh shispah ngut ki samla ka thaiñ bad kane kan iarap ban weng ïa ka jingeh ki paidbah ha ka iohkam iohjam"Haba kren halorka Roster system, u bah Suchen, u kyntu jur ba ym dei ban shaniah ha kine ki blei san snem namar kine tang ba lah biang ka malade kim salia lada kynduh jingeh ki paidbah “Ngi la long ki mraw jong ki nongmihkhmat, kumta lada ngi ailad ïa kum kane kan sa poi ka por ba ha kane ka ri jong ngi kan sa wan dap da ki Garo suda namar baroh shi katto ngi iohi ba u Hamlet Dohling, ha ka por ba u dang long u General Secretary jong ka KSU u la ong ba ka sorkar ka dei ban leh ïa kine kiei ke ei baroh, hynrei mynta u la long long kum u myntri sorkar, nga kwah ban pan jingshai hato balei ma u um lah ban pan jingshai ha ka por ba ki shna ïa kato ka bhah thungkam, ka Roster System, ïa kiwei kiwei ki MLA ngam lah ban shaniah tangba ïa u bah Hamlet Dohlinh nga sngew shaniah bad ngeit ba u long uba tbit ban peit bniah ïa ki kyndon kiba don ha ka thup thungkam thungjam, nga kren ïa kane namar kane ka long ka jingduh nong kaba khraw haduh katta katta ïa ngi ki khasi bad Jaiñtia, wat khmih lynti ïa ka iohkam iohjam katba kane ka Roster system ka dang longsah kumne namar baroh ki kam yn dap lut sa tang da ki Garo"Ha kajuh ka por, u bah Shaniah, u la ai ka jingkitbok kitrwiang ïa ki nongialam bad ki dkhot jong ka HANM East Jaiñtia Hills District kiba la suid la shor, kiba la jied bad pynskhem ha kane ka sngi bad ai mynisem ïa ki ba kin treibha bad trei hok ïa ka kam na ka bynta ban kyntiew ïa ka ri bad ka jaitbynriew.
U President jong ka HANM Narpuh Circle, u bah Pyndap Syiemlieh, u la pynpaw ka jingsngew khia halor ka jing bun ki mynder bad bar jylla ha ka thaiñ Narpuh bad ong ruh ba ki nongmihkhmat kim iohi shuh ïa kane ka jing ima kaba ap ïa ka ri bad ka jaitbynriew, u la kyntu ïa ki para nongialam bad ki dkot ban trei ïa ka kam da ka mynsiem ban aiti lut na ka bynta ka ri bad ka jaitbynriew.
Ha kane ka jingialang u President rangbah u bah Lamphrang Kharbani, u la pynskhem ruh ïa ki nongkitkam bad ki dkhot ba thymmai jong ka HANM East Jaiñtia Hills District kiba kynthup u president, u bah Hasrealme Ryngkhlem, Vice President, u Mihsalan Thoo, General Secretary u bah, Speling Dkhar, Assistant Secretary, u bah Bamilang Ryngkhlem, Publicity Secretary, u bah Vicky Phawa, Organising Secretary u bah Firstborn Phawa, Finance Secretary, u bah Pynhun Bareh bad kiwei kiwei.
Kiba la ai jingkren ki kynthup ruh u Adhcok President HANM, Eastern West Khasi Hills, u bah Artist Ryntathiang.
Khliehriat Jylliew 28:Kum shibynta ka jing rakhe ïa ka sngi pyrshah drok, ka ophis u Superintendent of Police East Jaiñtia Hills District ka la dep pynlong shibun ki prokram ai jingpynshai ha ki shnong bapher bapher, ha kajuh ka por ka tnat pulit ka la pynlong ruh da ka jingïakop dro dur kaba ïadei halor katei ka phang ban ïaleh pyrshah ïa u drok, ha kane ka jingïakop ki khynnah na ki skul bapher bapher na East Jaiñtia Hills District ki la ïa shim bynta bad ka ophis u SP ka pynbna ïa ki kyrteng jong kito kiba jop ha kane ka jingiakop, kynthup ruh u Ayush Tamang, uba khynnah tam na kiba shim bynta ha kane ka jingïakop uba na Oxford Secondary School Ladrymbai.
Ki khynnah kiba jop kiba hapoh ka thup jong kito kiba 8 snem kyrta haduh 12 snem kyrta ki kynthup ka Sriya Rani Das, 11 snem kyrta kaba na ka skul Oxford Secondary School Ladrymbai, kaba la ioh ïa nam lah duh (firest prize), U Wankitkupar Suchiang, 12 snem kyrta, uba na Lumthymme English Medium L.P.School, u rung ha ka kyrdan ba ar (2nd Prize) bad u Evercareme Siangshai, 12 snem kyrta uba na Pamra Paithlu u rung ha ka kyrdan ba lai.
Ki lai ngut pat kiba jop kiba hapoh ka thup jong kito kiba ha ka kyrta 13 snem shaneng ki kynthup, ka Smita Das, 15 snem kyrta kaba na ka skul Oxford Secondary School Ladrymbai, kaba la ioh ïa ka nam lah duh (first prize), ka Balari ieid Sayoo, 15 snem kyrta, kaba na ka skul JNV School Rymbai, East Jaiñtia Hills District, kaba la rung ha ka kyrdan ba ar bad u Fortify Chyrmang, 14 snem kyrta, uba na Tuber Kmai shnong.
La pynbna ruh ïa ki kyrteng kiba ioh ïa ki consolation prize, ki shiphew ngut na ka thup jong kiba 8 snem haduh 12 snem kiba kynthup u Shubham Sarkar, 11 snem kyrta, na Little Star School Ladrymbai, Sobin Mangar, 10 snem na Oxford Secondar School Ladrymbai, u Raymond langstang, 12 snem kyrta, na Khatsoo Ripnar, ka Miency Kanai, 12 snem kyrta, na Khatsoo Ripnar, Kyrkhulang Rymbai, 10 snem kyrta, na Living Hope L.P.School Moolang, ka Mandaroi Pale, 12 snem kyrta, na Chiehruphi, Lamkishame Dkhar, 9 snem kyrta, na Ladrymbai, Nihi Freddy War, 11 snem kyrta, na Latyrke, Tyrshainmiki Phawa, 12 snem kyrta, na Nongsyntoin U.P.School, Beyonce Dkhar, 12 snem kyrta, na JNV Rymbai.
Ki shiphew ngut kiwei pat kiba ha ka thup jong kiba 12 snem shaneng kiba ioh ïa ki consolation prize ki kynthup, u Hit Dkhar, 16 snem kyrta, uba na Jalaphet U.P.School, ka Risaka Phawa, 13 snem kyrta, na Tuber Kmai shnong, Nandini Kumari, 13 snem kyrta, Oxford Secondary School Ladrymbai, Sakshi Mahil, 14 snem kyrta, na Little Star Secondary School Ladrymbai, Sanibha Rymbai, 14 snem kyrta, na Mukhep, u Akansha Gond, 13 snem kyrta, na Ladrymbai, u Varun Bamon, 15 snem kyrta, na Good Shepherd Secondary School Ladrymbai, Weanmi Dkhar,13 snem kyrta, na St.Peter Secondary School, Ladrymbai, Werdinand War, 14 snem kyrta, na Latyrke,Nnelisha Dkhar, 13 snem kyrta, na Wapung School.
Na ka liang ka ophis u Supeintendent of Police East Jaiñtia Hills District, ka buh ka jingkyrpad ïa baroh kitei kiba la paw kyrteng kiba jop ha ka jingiakop dro dur bad kiba ioh consolation prize ba kin sngewbha ban wan mih sha ophis u Superintendent of Police kaba don ha Khliehriat ha 30 tarik u jylliew 2022 ha kaba kan don ka jingsam ïa ki prize kaba yn pynlong ha ka por 1 baje mynsngi.
Jowai, Jylliew 28: U Deputy Commissioner jong ka West Jaiñtia Hills District ula pynmih ïa ka hukum ba baroh ki trai dukan Cyber (Cyber Cafe) kiba don hapoh ka District ki dei ban register hapoh ka Rule 3 jong ka Meghalaya Cyber Care rules 2012 of IT Act 2000 and IT (amendment) Act, 2008.
Ki trai dukan ki lah ban register da kaba leit lyngba ka website  lane ha ka  kino ki bym register katkum kane ka kyndon naduh ka 1/8/2022 kin hap ha ka jingpynsaja hapoh ka aiñ 43,43A, 44 bad 45 jong ka IT Act 2000 bad IT (amendment) Act, 2008.
Nongpoh, Jylliew 28: Katkum ki kyndon ba la pyntreikam ban teh pyrkhing ïa kino kino ki kynhun ne ki riew shimet la ka dei ka jingmane blei ne kiwei ki kam, ka bor District na Ri Bhoi ka la khang pyrshang ban bret ïa kino kino ki kynja blei ba shu thaw ha kino kino ki wah hapoh ka District Ri Bhoi.
Ka kyrwoh na u Deputy Commissioner ka Ri Bhoi, la ong ba kino kino ki kynja blei thaw ba shna na ka bynta ka leh niam la ka long jong kino kino ki kynhun niam ne ki shnong ki thaw shuwa ba kin leh ïa ka niam ka rukom ha ka leh niam ki dei ban ioh jingbit na ka Meghalaya State Pollution Control Board kaba dei ka jingteh kyrkhing ban bret ïa kino ki kynja blei thaw kiba ktah ïa ka khuid ka suba jong ki wah bad ka mariang.
Shuh shuh, la btah ruh ba kino kino ki kynja blei ba shu thaw lade kino kino ki kynhun niam ki leh niam leh rukom kim dei ban leit bret sha kino kino ki wah hapoh u pud u sam ka Ri Bhoi District bad shuwa ba kin leh ïa kitei ki jingleh niam ki lah ban pyntip ruh sha ki nongïalam shnong la ha nongkyndong ne ha ki jaka sorkar bad la btah ruh ba ki hap ban tih lypa ïa ki kynja pung ba shipor na ka bynta ban pyndep ïa ka leh niam ka leh rukom jongki.
La khang pyrshah ban bret ha ki wah ïa kino kino ki kynja blei thaw ba shu thaw da ka kti ne ki kor ki bor ka dei halor ka nongrim ban ïada bad ban nym shah ktah ki wah na ki jingjaboh ki jingma kiba ap ka jingbret pathar sha ki jaka paidbah ne ki wah.
Shillong, Jylliew 28 : Ka Synjuk Kynthei Jaïaw Pdeng ryngkat bad ka Dorbar Shnong Jaïaw Pdeng, ka la pynpaw ïa ka jingsngewsih bad ki pynrem jur halor ka jingshah ktah kti jong ki ar ngut ki khynnah pule na Kerela ha lad Dr H Gordon Roberts Hospital, kaba la jia haka 24 tarik mynta u bnai.
Katkum ka kyrwoh na ka President bad Secretary jong ka Synjuk ka Kong S Khathing bad Kong W Kharkongor kila pynpaw ba kim kwah ba kum kine kiei kiei kin wan jia biang bad ban pynthohbria ïa ka shnong ka thaw khamtam kaba ktah ïa ki khun samla bad ïa ka imlang sahlang.
Kila pynpaw, ba halor kine ki jingjia kiba la jia khah khah ha shnong, kumta ka shnong kam banse ban shim da ki lynti kiba kham eh na ka bynta ka suk ka saiñ ha ka shnong.
Lah ban kdew hangne ba ha ka 24 tarik mynta u bnai arngut ki samla pule na Kerala kiba wan leh internship shane, ki la shah shoh ha Jaiaw ha ka por ba ki dang wan bam jingbam ha kawei ka Restaurant.
Kane ka jingjia ka la wanrah ruh ka jingpynrem na kiba bun ki liang.
Nongpoh, Jylliew 28: Da ki spah ngut ki paidbah ba kynthup ruh ïa ki nongïalam jong kiwei kiwei ki seng saiñ pyrthei naki shnong bapher bapher ka thai khappud jong ka Jirang Constituency mynta ka sngi kila leit ban pynïasoh ïalade bad ka party National People’s Party naka bynta ban pynkhlaiñ ïaka party shuwa ka elekshon sha ka iing Dorbar thawaiñ ka jylla ban long ha u snem 2023.
Ha katei ka sngi ka jingwan pynïasoh jong ki nongïalam bad paidbah ha katei ka thaiñ la sakhi ruh da ka jingdon lang u MLA ka Jirang Bah Sosthenes Sohtun, Bah Vitor Ranee MDC, Bah Balawan Syiemiong President ka NPP Jirang bad kiwei kiwei ki riew rangbah bad nongïalam ka party naka thaiñ Jirang.
Lyngba katei ka jingwan pynïasoh jong ki paidbah ha katei ka sngi kan nang pynkhlain shuh shuh ïaka party ha Jirang constituency kaba ioh ruh kham duna vote haka elekshon bala dep.
Haba kren ha katei ka sngi naka liang u Bah Sosthenes Sohtun u la pynpaw ka jingsngewkmen kaba khraw ban iohi ba ki paidbah ha katei ka thaiñ kila sngewthuh halor ka jingtreikam jong ka party NPP ba naka liang jong u kum u MLA u la trei shitom ha kine ki 4 snem bala leit noh khlem shongthaid ban wanrah shibun ki kam pynroi hapoh ka Constituency baroh kawei ban wanrah ki jingkylla ha ka ba ïadei bad ki kam pynroi.
U la ong ruh ba naduh ba u long MLA u buh ka jingdawa sha ka sorkar ba ka dei ban peit kyrpang khamtam sha ki thaiñ khappud ka Jirang Constituency mar syndah bad ka jylla Assam namar ki donkam ka jingïarap jong ka sorkar bad naka liang ka sorkar kala sngap ban ioh ruh ban wanrah ïaki skhim bapher bapher ha katei ka thaiñ.
U la ong ruh ba kum ka party kan dang trei shitom ban dang pynkhlain shuh shuh naka bynta ban ioh kheit ïa u soh ka jingjop ha ka elekshon ban wan ban dang lah shuh shuh ban pyndep ïa kiba bun ki kam ba sahteng ba ki paidbah ki dei ban ioh jingmyntoi.
Naka liang katto katne ngut ki riew rangbah kiba la ai jingkren ha katei ka sngi kila pynpaw ba ngim pat ioh MLA la bun phew snem ba trei shitom bad wanrah ki kam pynroi kumba ba leh u MLA ba mynta u ba la wanrah shibun ki kam pynroi naduh ki lynti syngkien, ki jaka sumar khamtam kitei ki jaka kiba dei ruh ki thaiñ khappud ba ym ju don ba kynmaw ïaki khamtam ban peit ïaka bha ka miet jong ki paidbah.
Kiba bun naki paidbah ha kayei ka sngi kila rai ruh ban pynjop biang ïa u Bah Sosthenes Sohtun kum u MLA ka Jirang Constituency naka bynta shibun ki jingdonkam ban wanrah ki jingkylla ha katei ka thaiñ.
Sa tang khyndiat bnai ngin ioh ban sakhi ïa ka General Election hapoh ka jylla ka jong ngi, ki paitbah ki la sdang khohreh bad sdang shong shit.
Ki briew ki ba mut ban ai reng ki la sdang ban mih ban sei la ki maida ki atta ban ber ban pah ïa ki paitbah.
Ki la sdang ban ïaid sha rum shaneng ban pyn ithuh ïalade bad ban leh nong Samaria ba bha ban ïarap ïa ki paitbah haka donkam bad khamtam ha ka pang ka shitom.
La da don ba iap briew kum ba ong I Bah Ardent Miller Basaiawmoit, ha ïing iap briew ïa tyngkhuh para candidate bad hana ka met kam pat pjah ki candidtate ki la ïa dap hi smam.
Ki kynhun Balang lane ki shnong ba don jingïaseng ha kine ki snem pynkhreh election ki da rkhie sammut namar kim da dei than ban khuslai eh, bad kim da donkam hi ruh ban da leit wad jingïarap, hynrei ki nong tyrwa jingïarap kyrhai la kyrhai ki la wan mih hi.
Ynda la jan poi ki bnai election, ka jingthnam ki ïew ki hat bad ki dukan sha kamdei shuh kaba kai, bad ka jing ïa kren ïa khana la hangno hangno kan dei beit tang shaphang ka election bad ki candidate.
Ka jing ïa pynksan ïala u candidate lane ka party ba ki ïa-shah kam dei shuh ba kai.
Ha kane ka aiom ki don ruh shibun ki ba ïamai shi-lok (ka jing bymsngewthuh jingmut), ïamai shi ing shi sem bad don ruh ki ba shah beh hala ka jong ka lok namar ym don por shuh ha ka trei ka ktah namar la lap miet tang haka kam ïalap election.
Teng teng ka jia ka ïa shoh ïadat kaba ïalam sha duh ka jingmynsaw wat sha duh ka jingiap ruh.
Ha kane ka election ba dang shu dep shen ha ka jylla Manipur, ngi iohi katno ka jing ïa umsnam namar ka jingïaleh ha pdeng ka wei ka kynhun (Party) bad ka wei pat, ka ba kham pyn sngewsih shuh shuh kadei ka jingshah thang shibun ki ïing briew bad wat ka ïing jong u candidate.
Hangne ha poh ka jylla jong ngi pat ha ka election ba la dep ngi la duh wat ïa u candidate namar ka bor bad jingtrei ka pisa, ki briew kim salia wat ban shim ïa jingim briew ruh.
Ha ka jingiohi jong u nongthoh ka election ka dei kawei ka game ba ka jingïalehkai kan dei beit bad ka pisa.
Ki ju ong ba la da ym don pisa te kam myntoi ban ïaleh election.
Ki ju ong (suggest) ba u ba kwah ban ïakhun election ym dei ban duna ïaka Ar klur tyngka bad lada u don shibun ka pisa ka mut u la tikna ban jop ha ka elction.
Ha kane por ka pisa ka ïaid kai bha, bad ki jingsngewbha, ki jingdih buaid ki kynrei bha haduh katta katta.
Dei nakane ka daw ki briew ki sa kren bha ïakine ki kyntien “Katno phi ioh?" lane “katno phi kamai?" kane dei ka kyntien ba ki ju kren ki ju kylli hadien kane ka por.
Ki briew ki ju kylli ïa ki paralok jong ki katno phi ioh pisa naki candidate.
Don ki ba ong nga te nga ioh duna phi mynta u snem, nga te nga ioh tang 500, don ki ba ong ki ioh tang 1000, don ki ba ong ki ioh 2000, 5000 bad kumta ter ter.
Ki nongialam lane ki leader ki ba kham ha khmat pat ki kham ioh kamai shibun namar ha ki la shañiah shibun ka pisa ban ïa-sam lane ban ai bai sha bai lynti sha ki paitbah.
Don ki ba ong ruh, nga te ngam ioh eiei, katno jingsngew diaw bad sngew khuslai.
Hynrei ki briew ki ba stad bad ba la nang la stad (educated) pat kim ju kwah eiei.
Ka ba sngew tha-mula ka dei ka jingshem u nongthoh ha ka por ba la dep ba ki briew ki wan wad pisa na u, ki ong phi te phi ioh pisa sngewbha ai lem ïa ngi ba ngin thep katba phi thep, u shu rkhie bad ong um don pisa, bad ba um ioh pisa bad um shim hi ruh ïaka pisa na ki candidate.
Ki ju ong ba ka pisa ioh-ei kam long ka ba bha bad ngim dei ban kmen toh-hoh haba ngi ioh ïaka pisa ioh ei.
Hynrei ka ba pyn sngewsih ka dei ka jingong ki briew lane ki nongïalam (leaders) ba lada ki ai pisa kiwei ki candidate shim beit tangba wat thep re pat, shuh shim tang ka pisa haba ki ai.
Ki candidate lane ki leader jong ki, haba ki ai pisa ki da ong ‘sngewbha kynmaw lem ne thep lem ïa ngi ha ka sngi thep vote mo’, bad ngi ju kohnguh ka khlieh tang ban ioh ka pisa hynrei ka tdong te em, hato kane kam dei ka thok ka shukor bad kam dei ka pop mo? Ka jingïeid iaka pisa kadei ka tynrai jong ki jingsniew baroh (the love of money is the root of all evil).
Ka jingïeid ban shim bad ban sam pisa ha ka por election ka dei ka tynrai jong baroh ki jing sah dien jong ka ri ba ïeid eh jong ngi.
Ka election mynta ki por kala dei tang ka game jong ki businessman ym dei jong ki statesman.
Bad dei na kane ka daw ba ka ri bad ka shynshar kala hiar dor bha bad ngi la duna bha kita ki statesman ki nongïalam ki ban thaw aiñ bad ki ban kren hapoh ing thaw-aiñ (Assembly) hynrei la bun tang ki nongïalam ki ba bunkam ban thaw pisa thaw tyngka.
Kadei hok hi ruh ïa ki ba jop election ba kin shim (corupt) ïaka pisa ba dei jong u paitbah namar ba ki la thied shuwa ïa u paitbah haka por election.
Ïa kane ki ong ka invests ha ka ktien nongwei, ‘nga invest (pynlut) katta bad nga dei ban ioh nong (profit) katta’.
Bad ha ka business ym ju don hi ruh ba kwah ban duh nong, bad ki businessman ki kwah beit tang ïaka ioh nong shibun (myntoi shimet).
Ka kam shynshar khadar ka dei ka kam ka ba kyntang, ka dei ka kam iap kam im jong ka ri bad ka jaidbynriew.
Ko ki paitbah ka bri u hynniew trep to ngin kyndit bynriew ban pyrkhat bad ban puson janai ba ka election kam dei ka kam kai lane ka kam kamai pisa, hynrei ka dei ka por ba kyntang haka ba ngin ioh ban pyrkhat bad ban rai ïano ngi phah ban long ki nongïalam.
Ym dei ba ngin kmen toh-hoh tang ha i lut sanspah bad shihajar hynrei ngin da kham pyrkhat ïaka lawei ki khun ki kti, ka ioh kam ioh jam, bad ka lawei ka ri bad ka jaidbynriew.
Ngi donkam shisha ïaki nongshna aiñ ym ki businessman ki ban khlong lut ïaka spah jong ka jaidbynriew.
