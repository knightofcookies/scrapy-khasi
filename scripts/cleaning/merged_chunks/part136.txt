U Bah Pyndapborlang Marshilong u President ka Mawthadraishan People Development Forum (MPDF) haba ai jingkren sha ki lad pathai khubor ula ong, la dep ban buh bun tylli ki jingthoh sha ki tnat bapher bapher jong ka sorkar jylla halor ka jingsniew palat ka surok la 24 snem hynrei na ka liang ka sorkar ne ki bor ba dei khmih kim ju wan ban jurip wat tang shisien ruh ia kane ka surok.
Ula ong,halor ka jingsniew palat ka surokyn sa leit buh da ka jingthoh sha ka sorkar jylla,ka tnat tourism,ka PWD,sha ki myntri sorkar, ka tnad Rural Development jong ka sorkar kmie bad sha AICC ba ki dei ban leh eiei halor ka jingsniew jong ka surok.
Bun ki paidbah ha kine ki shnong ki im na ka rep ka riang, ka ri jingri hynrei ka jinglong jingman jong ka suin bneng ka pynjulor lut ia ki mar rep kaba pynduh noh ia ki paidbah jong ka shnong kumta la donkam ia ka sorkar ba kan plie noh da kiwei pat ki lad ki lynti khnang ba ki paidbah kin ioh kam ioh jam da kaba shna pynbha ia ka surok ban kyntiew ia ki kam jngohkai pyrthei lyngba u Lum Mawthadraishan.
U Bah Pyndap u la dawa na ka sorkar jylla ba ka dei ban leh eiei halor kane ka surok shuwa ban poi ka elekshon 2018 bad lada ka sorkar kam lah ban leh eiei ha shuwa ka por ba la buh ki paidbah jong ka thain ki lah ban kyntait noh ia ka party congress ha ka elekshon ka ban sa wan.
Katba u Bah Klenning Myrthong u Sordar ka shnong Domkseh ula pynpaw ba ki paidbah jong kane ka shnong ki ia kynduh bun ki jingeh da ki phew snem na ka daw ka jingsniew palat ka surok bad ka jingjngai ka surok kaba tang 8 kilometre na nongshilong haduh lum Mawthadraishan hynrei ki kali ki hap ban iaid haduh shi kynta shiteng.
U la ong,nalor ka jingsniew palat ka surok ki paidbah ha kane ka thain ki ia kynduh bun ia ki jingeh ha ka kit ka bah,ka pang ka shitom,ka jingbym don ia ka umbam umdih bad ka jingbym biang ki jaka ai jingsumar ia ki paidbah jong ka sorkar.
U Lum Mawthadraishan u dei u lum uba jrong tam ha West Khasi Hills bad uba wan baar ha ka jingjrong ha Khasi Jaintia bad na une u lum lah ban iohi ia ka jingitynnad ki shnong ba marjan,ka Assam bad wat u Lum Himalaya ruh ha ka por synrai ba shai bha ka bneng.
Kum ki shnong ngi bun ia ka jingkyrpad sha ka sorkar ba ka dei ban phai khmat lem sha kine ki shnong khamtam ia ka jingbna ka sorkar ba ka dei jaka jngohkai ba itynnad.
Shillong, 18 Jymmang:U MLA barim ka Sohra konstitwensi u Dr.P.W Khongjee u la leit ia soh ialade sha ka seng BJP ban ia khun ia ka elekshon MLA 2018 na Sohra.
Ki nongialam ka BJP na Sohra Mandal ki la iathuh ba u Dr.Khongjee u la rung hapoh ka BJP ha kine ki khyndiat sngi ba la dep hynrei ka BJP kam pat shym la kwah ban pynpaw pyrthei ia kane naba ka kwah ba kan pynbna paidbah beit ha ka sngi ba ki nongkyrshan jong u ruh kiba don kumba 3000 ngut eiei kin wan pyniasoh sha katei ka seng kaba bat ia ka bor synshar ha ka Ri.
Watla ki nongialam ka BJP ki la pyrshang ban buhrieh bad ban ym pynpaw pyrthei ia katei ka khubor rung BJP u Dr.Khongjee hynrei ka jingmih khubor ha u Rupang kaba la ong ba u bah Bantei Rumnong u President ka Seng Khasi un ia khun na ka seng BJP na Sohra ka la pynbitar ia ki nongialam ka BJP bad ki la phla ba u kyrtong uba ki imon u dei u Dr.Khongjee bad u la dep rung dkhot ruh ha katei ka seng.
“Ha ka jingshisha ngim pat kwah ban pynpaw pyrthei hynrei ka jingmih khubor ka la pynkulmar jingmut ia kiba bun ki dkhot ka BJP bad ki la ia bitar ia ka jingmih kyrteng u bah Bantei Rumnong, ngi kwah ban pynpaw pat ha ka por ba un wan ryngkat bad ki nongkyrshan jong u kiba don kumba 3000 ngut eiei, ka BJP na Sohra hi te ka kwah ia u Dr.Khongjee ban long u kyrtong 2018" ong u President ka BJP Sohra Mandal u bah R.L Nongrum haba ia kren bad u Rupang.
U bah Nongrum u la ong ba ka la don ka por ba ki dkhot ka BJP ki la ia kren ban kyrshan noh ia u bah Gavin Mylliemngap namarba ym don kyrtong hynrei da ka jingwan u Dr.Khongjee ki la ioh mynsiem noh ban iai neh ha ka seng kaba ki don.
“U bah Gavin um shym mut ban ia khun na ka BJP, hynrei ka la don ka jingiakren ba ka BJP kan shu kyrshan ia u, hynrei mynta ba la don kyrtong ka la kylla noh" ong biang utei u heh BJP na Sohra.
La kylli na ki nongialam ka BJP hato u Dr.Khongjee u la dei ne-em u dkhot ba pura jong ka BJP “Ho,oid i la rung bad long dkhot hapoh ka seng, hynrei ngim pat kwah pat ban thad madan ia ka kyrteng jong i" ong u bah Hamlet Malngiang Vice President ka BJP Sohra Mandal.
La kylli hato u bah Bantei pat u dei ne-em u dkhot ka BJP “Em, ngim tip, na ka Sohra Mandal ngim don jingtip eiei, ngim ithuh ia u hapoh ka seng BJP" ong biang u bah Hamlet.
Ki la iathuh pat ba kumba ka long haduh mynta kam pat don kano kano ka jingiakren bad ka Party na bynta ka tiket 2018 watla ka la don ka jingiakren hapoh Sohra ban pyniakhun da u Dr.Khongjee.
Shillong, 18 Jymmang:Ki bor shnong ka Nonghyllam ryngkat ka KSU South West Khasi Hills ki la ujor pyrshah ia 5 ngut ki pulit kiba la tip kyrteng kum u C.R Marak uba bat ia ka kyrdan Sub-Inspector, u Balbring G Momin u pulit 3rd Batallion MP, u Pyn-shangbun Shangpliang u SF-10 Commando, u Mathius Marak SF 10 Commando bad ia u Solomon R Marak u 3rd Batallion MLP.U President ka KSU SWKH u samla Forward-man Nongrem u la ong ba kitei ki pulit ki la shoh ia ki bad pynmynsaw ia 3 ngut ki khynnah rit kiba dang hapoh ka 16 snem karta.
Kitei ki khynnah kiba la shah shoh ki dei kiba la tip kyrteng kum u Phaskupar Nongtnger, u Manlyness Marngar bad ia u Manbha Hashah.
Ka KSU ka la ong ba katei ka jingjia ka la jia ha ka janmiet 17 tarik mynta u bnai ha ka por 4 baje nohphai sngi katba kitei ki khynnah ki dang leit sum hajan ka skul Jingaiti Secondary School, Nonghyllam.
Ka khubor na utei u President jong ka KSU u la ong ba kitei ki pulit ym tang ba ki shoh briew hynrei u la kynnoh ba ki la pyrshang ruh ban rahbor ia uwei u khynnah rit ba dang hapoh ka 6 snem karta da kaba pyrshang ban thep ha ka kali ML05 G 7459.
La ong ba tang mar ia ioh jingtip ka KSU ka la hiar wut wut sha Nonghyllam bad ujor FIR halor kane.
Katei ka seng ka la dawa ba ki bor ba hakhlieh ki dei ban pynshitom mardor ia kitei ki pulit kiba pynthud ia ka shongsuk shongsaiñ.
Ka KSU ka la ia kynduh ruh ia ka DC ka SWKH ka kong R.Lyngdoh ban ia kren ia katei ka kam ban pynshitom da kaba tyngeh ia kitei ki pulit.
Shillong, 18 Jymmang:“Ka rai u briew shimet, ym lah ban ong eiei" ong U bah Ardent Basaiawmoit, President ka HSPDP bad U MLA ka Nongkrem, haba kynthoh halor ka jingpynmih khubor jong U bah HS Shylla MDC mynta ka sngi, ba un nym ialeh MLA ha ka 2018, ban kyrshan ia U bah Ardent Basaiawmoit.
“Ngan ong nga sngew kumno, haba ki briew ki kwah ban kyrshan, ngi ia trei ia ka kam, ba ki briew, kin kyrshan" ong shuh U Bah Ardent bad ula ong shuh shuh “Nga la dep iaid shakhmat ban pynsngew ba ka parti kan nym pynieng kandidet ha ki katto katne ki Constituency, ban ailad ia ki seng trai ri, khamtam ka UDP, ba kin jop" ong u nongialam rangbah jong ka seng HSPDP.Hynrei u ong biang “Ngim khmih lynti, ba kiei ki seng kin leh kumta" bad u la ban biang ia ka jingkren jong U MDC ka Nongkrem, da kaba ong “Ka shong ha ka parti (kaba mut ia ka UDP)".
U bah Ardent, u iathuh ba ka don ka rynsan kaba sngew tynnad, kaba u iohsngew ha ka iaid ka ieng jongu, ia ka jing ia trei lang jong ki ar tylli ki seng trai ri ka UDP bad ka HSPDP.Shillong, 18 Jymmang:Ka seng beain ka Hynniew National Liberation Council (HNLC) ka la kam ba u Myntri Rangbah u Dr Mukul Sangma u la phah jingtip sha ka seng ba lada ka kwah ban iakren iasuk, ka dei ban kyrshan ia ka seng Congress ha kane ka elekshon MLA ban wan.
Ha ka jingpynlait khubor mynta ka sngi, u Publicity Secretary ka Seng u Bah Sainkupar Nongtraw u la kam ba u Myntri Rangbah u Dr Mukul Sangma mynshem taiew u la phah ksiang sha ka seng ba ka dei ban kyrshan ia ka seng Congress ha kane ka elekshon ban wan lada ka kwah ban pyniaid shakhmat ban iakren bad ka seng.
U la ong ba ha ka jingshisha, ka seng ka la phah jingthoh sha ka sorkar India ban thung ia u ksiang ban iakren bad ka seng hynrei mynta u Dr Mukul u kwah ban thaw lad ban ioh nong.
“La iathuh ia ngi ba lada ngi kwah ia ka jingiakren iasuk, dei ban kyrshan ia ka Congress ha ka elekshon ban wan khnang ban ailad biang ia u Dr Mukul kum u myntri rangbah", la ong ka HNLC.Hynrei na ka liang ka seng HNLC ka kwah ban pynbna iar ba kam dei ka biej ban shah pyniaid da u Dr Mukul Sangma na ka bynta ka buit sain pyrthei jong u kumba u la leh ha Garo hills ha ka elekshon ba dang shu dep, la ong u Bah Nongtraw.
U la ong ba ka seng ka kwah ban pynshai ba nangne shakhmat uno uno u ksian bap hah ka sorkar pdeng, dei ban long uba lait na ka jingshah pynshad ha ka sain pyrthei.
“U Dr Mukul um dei nongbat nongkynti ia ka Meghalaya.
U dei tang u Myntri Rangbah ha ka por ba la buh.
Ka jingkhyllem jongu ka la jan", la ong ka HNLC bad bynrap ba u dei uba kyreit, uba sarong bad u dei tang u nongmihkhmat jong ka Ampati.
Kala ong ruh ba um shym la pushe eiei ia ka rilum Khasi bad Jaintia bad u pynleit jingmut tang ia ka Garo Hills.
U Bah Nongtraw u la ong ba ka seng kam kyrshan ia kano kano ka seng sain pyrthei hynrei kano kano ka party ka dei ban trei hok ban shakri ia ki paidbah ka jylla.
Ha ka jingshisha, kham mynshwa, ka seng ka kyrmen ba u dei u nongialam hynrei namar ki kam khwan myntoi shimet ka la pynlong ban duh ia ka jinggsngew burom bad ka maham ruh ba kan pyni ia kam lada don kiba pyndonkam bakla ia ka seng ha ka elekshon hapoh ka jingbthah jong u Dr Mukul Sangma.
Shillong, 18 Jymmang:“Nga kloi ban shong noh bad ailad ia U President jong ka seng HSPDP bad ban trei shitom ba un jop ha ka 2018" ong ka kyrwoh na U bah HS Shylla MDC ka Nongkrem, uba dei na ka seng UDP.U Bah Shylla, ula ai jingkhein ia ki Vote jong ki ar tylli ki seng, kumba ka paw ha ka elekshon MDC ba dang shu dep, ha kaba ula pyni ba ka seng UDP, ka ioh 6097 vote, katba ka HSPDP, ka ioh 4122 vote bad ka kyrwoh ka ong shuh “Na ka bynta ka Ri bad ka Jaidbynriew, nga kloi ban shong noh", ong U Bah Shylla.
U MDC jong ka seng UDP, ula ong shuh ba ki Seng Riewlum baroh lai tylli, kynthup ia ka KHNAM, UDP bad HSPDP, ki long kiba tlot ba swai, la kumba kin duh kin dam noh bad nangta ki National Party baroh ar tylli ruh ki don ha ka juh hi ka kyrdan jong ka jingtlot, ha kaba ula ong ba ka Congress kaba ki paidbah ki la ieit la shaniah bha, mynta kan ioh thiah shwa noh shipor bad ka BJP kaba la khie rasong mynta ha kylleng ka Ri India kan dang synshar ia ka Ri India bun snem, hynrei hangne ha Meghalaya kane ka seng kam pat dei ban kyrkieh hynrei kan ap sa khyndiat por, ai ba kan suhthied bha kumba la suhthied ka Seng Congress haduh ba u paidbah un da pdiang da kaba suk mynsiem, namar tang ha ka snem 2019 la dei ban jied ia u MP sha Lok Sabha.
“Ha kaba ia dei bad ka PDF nga ieh ha ka jingstad jong kitei ki Seng Riewlum lai tylli ban pyrkhat kumno ban leh namar kumba ka long mynta kam pat paw ka dur ba shisha jong ka, na ka liang jong nga ngam don ei ei ban ong, ka shong ha ka jingiarai lang jong ki Seng Riewlum (UDP, HSPDP, KHNAM).
Tang kawei kaba donkam ka long ba nangne sha khmat ngin ym pharia shuh ia ka jaidbynriew da kaba pynmih bun tylli ki Seng Riewlum" ong shuh U bah Shylla.
U Bah Shylla, u la ai jingmut namarkata ia ki nongialam jong ki Seng Riewlum baroh lai tylli ba ki dei ban ia kynduh noh mar mar khlem da pynslem bad shim noh ia ka rai ban iatreilang shwa ka elekshon.
Kaba kongsan eh kum ha kane ka por ka dei ka jinglong la kloi jong ki Rangbah bad ki Longkmie lane ki Samla baroh kiba la pynkhreh ban ialeh ia ka elekshon na kine ki lai tylli ki Seng Riewlum ba kin hap ban ailad ia kane ka jingiatrei-lang ka bym bit duh jong kine ki Seng Riewlum naka bynta ka daw bah daw san jong ka Ri bad ka Jaidbynriew namar mynta ka dei ka lad kaba khadduh ia ki Seng Riewlum ban ioh ka lad ban ai ia ka jingshakri kaba kum ka jaidbynriew ka donkam kyrkieh, pynkut ka kyrwoh.
Jowai, 21 Jymmang:U Bishop ka Jowai Diocese, u Rev.Fr.Victor Lyngdoh u la kyntu ia ki paid khristan ba kin duwai ha U Blei ba ngin long ki atiar jong ka jingsuk.
Haba kren ha ka mass ba kyrpang mynta ka sngi ha Syiem Jingsuk Parish, Amlarem na ka bynta ban pynkyntang ia u Dikon Marcellinus Riawed War kum u Lyngdoh ba thymmai ka Balang Catholic, u la ong ba ka lyngkor jong u Lyngdoh ka dei ka lyngkor u Nongaplangbrot uba bha (U Jisu) ban pynim ym ia lade, hynrei ia ki briew.
“U Lyngdoh u ban shim ia ka bynta jong u Khrist u hap ban buh ia la ka jinglong jingim ha u Jisu", la ong u Bishop Victor Lyngdoh.
Ia u Dikon Marcellinus Riawed War la pynkyntang Lyngdoh hapdeng ka jingsakhi ki phew hajar ki paid riewngeit ka Balang Catholic na ki parish bapher bapher jong ka Jowai Diocese bad ki lyngdoh bapher kiba trei hapoh ka Jowai Diocese bad na kiwei kiwei ki Diocese jong ka jylla bad nabar ka jylla.
U Phadar Marcellinus Riawed War u dei na ka Shnong Nongtalang bad u dei u khunswet napdeng ki saw ngut shi para.
La kha ia u ha ka shnong Kharkhna West Jaintia Hills ha ka iing Khristan Presbyterian hynrei ki la pyniasoh noh sha ka Balang Catholic ha u snem ba la kha ia u.
Udei u khun ba lai jong I kong Unifirlda War (bam Kwai ha iing u Blei) bad I bah Riang Pohlong.
Ha u snem 1990, ki kmie ki kpa jong u ki la kynriah noh sha ka Shnong Nongtalang bad u Phadar Marcellinus u wan na ka iing kaba duk bad kaba riewblei.
U Phadar Marcellinus Riawed War u dei u Phadar Khasi-Pnar uba hynniew ban shah pynkyntang Lyngdoh hapoh ka kynhun MSFS ka Balang Catholic.
U la smai ban long brother ha u snem 2009 bad la pynkyntang Dikon ia u ha ka 6tarik Jylliew 2016.
U la pyndep ia ka BA bad Philosophy na Suvidya College Bangalore bad ia ka Theology na Oriens Theological College, Shillong.
Nongpoh, 21 Jymmang:Shi bynta ban pynsaphriang paidbah halor ka jingdonkam ban pynneh pynsah bad ban sumar ia ki dawai kynbat, hynnin ka sngi ka Sumarlang Ai Dawai Khasi Society (SADKS), ka la pynlong da ka jingialang bad paidbah bad sam symbai dawai kynbat sha kito ki briew kiba don ia ka jingthmu ban pynneh pynsah ia ki dawai kynbat khlaw ha shnong Umtrew Ri Bhoi District.
Ha katei ka sngi ba la pynlong ia katei ka jingsam symbai dawai, la don ryngkat da u Dr.Philling Rynjah, u President ka SADKS bad uba dei ruh uwei na ki Nongsumar Khasi ba la paw bha, u Bah S.A Kurbah Adviser ka SADKS, u Bah J.K Basawiamoit, u Bah J.Mawlong, Rangbah shnnong ka Umtrew lem bad kiwei kiwei.
Haba kren ha katei ka sngi, U Dr.Philling Rynjah, u la ong ba ka daw kaba la pynlong ia u ban sam ia ki symbai dawai sha kito kiba kwah ban thung, ka dei ruh hadien ba kum u Doktor uba la ju sumar ia kiba bun ngut ki briew lyngba ki dawai kynbat, kumta ban pynneh ia kine ki dawai kynbat, la pynlong ia kane ka jingsam ia kitei ki symbai dawai.
Ha katei ka sngi, na ka liang ka Sumarlang Ai Dawai Khasi Society, ka la lah ruh ban sam symbai dawai sha kiba bun ngut ki briew, kaba long ruh kum shibynta ban pynshlur ia ki paidbah ba kin thung bad sumar bha ia kitei ki symbai dawai, khnag ba yn lah ban pyndonkam ha kaba shna dawai bad ban sumar ia ki briew kiba iakynduh ia shibun ki jingpang ba harukom.
Shillong, 21 Jymmang:Ha ka sngi saitjaiñ jong ka taiew ka Seng Khasi Raid Nongkrem ka la plie ia ka Kpep Thang Briew ha ka shnong Kharbuli kaba hap ha ka shnong Nongkrem, la plie ia ka da u myntri sorkar u bah Prestone Tynsong ha ryngkat ka jingiadon lang u bah Ardent Miller Basaiawmoit, MLA ka Nongkrem Constituency, ki heh ophisar ka tnad khlaw ba kynthup ia u Bah S Nongsiej, ki nongkitkam ka Seng Khasi Raid Nongkrem kynthup ia u Bah M Syiem u ba dei u President , u Bah C Kharbudon u ba dei u General Secretary, u Syiem ka Hima Khyrim u Paiem Balajied Sing Syiem, ki dkhot ka Sein Raij Jowai ba kynthup ia u Ma OR Challam u ba dei u President , u Chairman ka Raid Nongkrem u Bah B Lyngdoh, u Bah Lambor Nongrum, ki rangbah ki longkmie kumjuh ki samla ki khynnah ka Seng Khasi Raid Nongkrem lem bad kiwei kiwei.
Ia katei ka Kpep Thang Briew la ai nam ha u bah Kambel Shullai (bam kwai ha dwar u blei) u rangbah jong ka bri u Hynniewtrep u ba la pynwan dur ia kane ka Khnap Thang briew.
La tei ia ka ha ka jinglut kaba T.25 lak tyngka kaba la bei tyngka da ka tnad khlaw ka sorkar jylla na ka mang tyngka jong u snem 2014-2015.
La shna pynwandur ia ka ha ka rukom ban lait na ki jingpynjakhlia ia ka mariang bad ban lait ruh ka jingpom dieng haba thang briew.
U kongsan ha katei ka jingialang u bah Prestone u la ong ba u la pynpaw ka jingsngew burom ia u ma Kambel Shullai bad ka ing ka sem jong u baroh kawei namar ka jinglah jong u ban wanrah ia katei ka buit stad.
Ki nongkren ha katei ka sngi ki kynthup ia u bah Ardent bad kiwei pat ki nongkren, u Ma OR Challam, President ka Sein Raij Jowai uba la iathuh ba ki don haduh 48 tylli ki Khnap Thang Briew ha kylleng ka Ri Khasi Jaintia kiba la pyntrei kam na ki 53 tylli kiba la mang tyngka.
Shillong, 21 Jymmang:Ki pulit ki la lap ia ka metiap jong u Johnnyfirst Syiemiong (20 snem karta) uba na ka shnong Lumbiang , Umroi (RB) ,la lap ia katei ka metiap najan M/s Rymbai Petrol Pump, Mawlai, Shillong , la lap ba ki don ki dak mynsaw na ka khlieh, ia ka metiap la pynkit sha Civil Hospital Shillong ban leh ia ka post mortem.
Jowai, 21 Jymmang:U President barim ka BJP ha West Jaintia Hills, u ma JG Kyndiah uba dei ruh u nongiasaid ain, u la rai ban iehnoh ia ka seng katkum ka khubor kaba u la pyllait paidbah ha kane ka sngi Saitjain na ka daw ki kam shimet jong u.
U Ma JG Kyndiah u la bat kum u President ka BJP ha WJH naduh u snem 2013 haduh 2017 bad ha une hi u snem ka party ka la pynkhamti noh ia katei ka kam ha u MDC ka Jowai North, u ma Marki Mulieh kum u President ka Party.
“Kane kadei ka seng sain hima sima kaba nyngkong eh kaba nga la pyniasoh ialade bad nga la bat kum u President jong ka ha West Jaintia Hills naduh u snem 2013 haduh 2017 bad nga la trei borbah met bad mynsien na ka bynta ka party", u la ong ha ka kyrwoh khubor.
U la pynpaw ruh ba ka rukom treikam ka seng ha kine ki khyndiat por ka la long kaba eh ban pdiang bad kane ka la pynlong ia u ban don ka jingsngew ba kam dei shuh ka party kaba don ka juh ka nongrim kaba ka don ha ka por ba u la pyniasoh nyngkong bad ka party.
Shillong, 21 Jymmang:Ka Bharatiya Janata Party (BJP) Ri-Bhoi ka la pynkhreh ban pynieng kyrtong na Ri-Bhoi ha baroh san tylli ki constituency.
Kat kum ba la ioh lum ia ka jingtip, ka BJP kan pynieng baroh san ngut ki kyrtong na kitei ki constituency bad don kiba la iaid shakhmat ban lum ban lang ia ki paidbah na ka bynta katei ka ilekshon.
U President ka BJP Youth Wing na Ri-Bhoi district, u Bah C.G.R Syngkli u la iathuh ba kumba long mynta ka seng ka la iaid shakhmat ban thaw ia ki Polling Booth ha baroh san tylli ki constituency bad kiba bun ruh ki paidbah nongshong shnong ki la pyniasoh ialade lyngba ki polling booth namar ki sngewthuh ba ka Party BJP kaba don ia ka bor synshar ha ka ri hi baroh kawei hapoh ka jingialam u Narendra Modi kum u Prime Minister ka long ka Party ka ban kyntiew ia kiba bun ki kam pynroi khamtam eh ba ka district kaba long kawei na ki district ha ka jylla kaba sahdien, ki paidbah ruh ki angnud ban iohi ia ki jingkylla hadien u 2018.
U la ong ruh ba ka party ka angnud eh ba ki paidbah kin ai ia ka kti kamon kti kadiang jong ki ban jied ia ki kyrtong jong ka ha kane ka ilekshon, watla ka party kam pat dei ka por ban pyllait paidbah ia ki manifesto hynrei ka angnud ba haba ki paidbah ki jied ia ki kyrtong ba kan pynieng bad kin long ki nongthaw aiñ, dei ma ki ban long ki stieh jingiada ia ka jaidbynriew bad kaba ka la buh hakhmat eh ka long ban pynbeit ia u pud u sam ba baroh shi katta katei ka district ki paidbah kiba shong ha ki khappud ki mad jingeh, kaba kane ka dei kaba daw kaba hakhmat tam eh.
Nalor u pud u sam, ka party ka angnud ruh ba kan kyntiew ia ki kam pynroi naduh ki surok kali, ka umbam umdih, ka bording ilektrik, ki jaka pule naduh ki skul haduh ki kolej, ki jaka sumar nongpang kiba biang ne ki hospital, ki kam rep kam riang jong ki paidbah nongrep bad ka iohkam iohjam ki samla bad kiwei kiwei ki kam pynroi ha ka district.
Shillong, 21 Jymmang:U Mukul Sangma, ula kyntait ba ula phah birew ba kin iakren bad ki ki nongialam jong ka HNLC bad u kynnoh ba katei ka dei ka jingkren, kaba shu thaw bad ka bym don jingshisha eie ruh em.
Ha katei ka kyrwoh, U Mukul Sangma, u ong ba ka sorkar Jylla, ka ailad ia ki seng kaikhlaw, ba kin mih noh ialade na ka seng ba ki don bad ba kin pyndem wait bad shim bynta ha ka imlang sahlang bad kane ka ailad ia ki dkhot jong kino kino ki seng kaikhlaw ba kynthup ruh ia ka HNLC.La ong shuh shuh ba u myntri rangbah, u shim khia bha halor katei ka jingpynmih khubor bad ula bthah ba dei ban tih bniah halor katei ka jingjia, katba kum ki kyndon ain bad ula ong ruh ba lada uno uno u dkhot jong ka seng sain pyrthei, lada dei ka Congress lane kano kano ka seng sain pyrthei, ki pyrshang ban ia treilang bad ka HNLC, GNLA lane kano kano ka seng beain, kumta ki leh ia kata, da ka mon jongki hi.
Ki lad khubor ki la iathuh ruh ba u Dr.Mukul u don mynta ha Belgium.
Shillong, 21 Jymmang:Ki shipai BSF ki la ioh kem haduh 113 tylli ki masi kiba la thmu ban khaii tuh lyngba ki khappud bad ka Bangladesh.
Ki BSF kiba don ha Lyngkhat Out Post ki la ki la ioh kem 18 tylli ki masi, kiba don ha Nayabazar, Umsyiem bad Tuka, East Khasi Hills, Muktapur, West Jaintia Hills bad Rajai, Gumaghat, South West Khasi Hills bad Dumdama, South Garo Hills ki la ioh kem 95 tylli.
Ki BSF ki la iathuh ba watla ki la pyrkhing ha kiba bun ki jaka kiba la ioh jingtip ba ki dei ki kad khaii masi pynban ki nongkhaii tuh ki ju thaw lynti thymmai.
Nongpoh, 21 Jymmang:“U Dr.C.Lyngdoh MLA ka Umsning Constituency, u long kum u Paia ka Ri Bhoi bad ha kajuh ruh ka por u dei u Tie Beam ka sorkar jylla" ong u Bah Prestone Tynsong, ha ka jingialang plie surok kaba la long hynnin ka sngi Saitjain ha ha Madan shnong Umsaitsning, Ri Bhoi District.
Ha katei ka jingialang, u Bah Prestone u la kren ruh shaphang ka jinglong jong ki nongmikhmat paidbah, ha kaba u la ong ba ka jinglong, jong ki nongmihkhmat ha kine ki sngi ka la hiar bha bad halor kane la iohi ruh ba ka jingiatai ha iing dorbar, ka la duna bha katba nangmih ki sngi.
“Nga sheptieng ioh ba ka Politics kan kylla Bussiness bad ha kata ka por wat ka Assembly ruh kan kylla Business, namar ha kine ki sngi bun na ki briew ki kwah ban long nongmihkhmat ym na ka bynta ka jingmyntoi ki paidbah, hynrei tang na ka bynta ka jingmyntoi ialade shimet bad ban kiew ka kam Bussiness jongki" kren diaw u Bah Prestone Tynsong.
Kumta haba iadei bad kane, u Bah Prestone u la kyntu ym tang ia ki paidbah, hynrei ia ki jait niam bapher bapher, ba kin da pynlong shwa ia ki jingduwai phirat hashwa ba kin jied ia u nongmihkhmat, khnang ba kin ioh ia uta u nongmihkhmat uba don shisha ia kata ka mynsiem ban trei na ka bynta ka roi ka par bad ka ioh ka kot ym tang ha ka Distrik, hynrei ha ka jylla hi baroh kawei, u la bynrap.
Plie U Bah Prestone ia ka surok rong ba 2 KM ha UmsaitsningHynnin ka sngi Saitjain u Bah Prestone Tynsong, Myntri ka tnat PHE, u la wan ban plie paidbah ia ka surok kaba 2KM, ia kaba la tei lyngba ka General Scheme ha ka jinglut kaba la kot sha ka T.90.
Lak.
Ha kaba plie paidbah ia katei ka surok, la sakhi ruh da ka jingdon ryngkat u Dr.C.Lyngdoh, MLA ka Umsning Constituency, kynthup ia u Bah R.N Wahlang, SE PWD lem bad kiwei de ki ophisar na kiwei pat ki tnat sorkar.
Ki riew rangbah kiba la donlang ha katei ka sngi, ki kynthup ia u Bah G.G Marwein, General Secretary ka UBCC, u Bah R.Kharkrang, Chairman ka Umsaitsning Town Durbar (UTD), ka Kong S.M Lyngdoh, President ka Seng Kynthei Umsaitsning Pyllun, ki rangbah shnong jong ki saw tylli ki shnong kiba don hapoh ka UTD, ha ryngkat ka jingwan ban iashimbynta da ki paidbah nongshong shnong ba kynthup naduh samla bad khynnah rit jong kitei ki saw tylli ki shnong ha ka thain Umsaitsning.
Haba kren ha katei ka sngi, ki riew rangbah ka tnain Umsaitsning, ki la pynpaw ia ka jingkmen kaba khraw hadien ba ki la ioh surok rong, kaba la wanrah shisha ia ka jingmyntoi jong ki paidbah, kumba baroh ki tip ba ka shnong Umsaitsnning kadei kawei na ki shnong ba la heh bad rim bha, hynrei kane ka dang dei ka sien nyngkong ba thain Umsaitsning kaba kynthup ia ki saw tylli ki shnong kan ioh ia ka surok rong.
Ong u nongialam barim ka ANVCShillong, 21 Jymmang:Ka Achik National Volunter Council (ANVC), ka pyntip sha U Rupang, ba kato ka map, kaba la pynmih ha kane ka kotkhubor, ha ki khyndiat sngi ba ladep, kam dei shuh ka map, kaba dang larkam.
U Aris Sangma uba dei U Publicity Secretery barim jong ka ANVC, haba jubab lyngba ka whatsapp sha U Rupang, ula ong “Ka dei ka map kaba rim bad kane ka jingdawa kam trei kam shuh mynta, namar ba ia ka ANVC ruh pynduh pyndam.
Ka lah ban dei, kaba la pyndonkam da kito ki briew, kiba kwah shim kabu politiks".
Ka jubab jong U Aris, ka dei halor ka jingkylli jong U Rupang, la katei ka map, ka dei kaba la phah ne em, da ka ANVC sha ka sorkar India, namar ba ka la dawa ruh ban pynkiew ia ki MDC Constituency sha ka 40ngut, na kaba long mynta 29ngut kiba la jied na ki 24tylli ki MDC Constituency bad sa uwei uba shu jied da U Lat ka Jylla.
Ka map jong ka ANVC, kaba la pynmih ha U Rupang, ha ki khyndiat sngi, ka pyni ba ka Umiam, ka Riangdo, Shahlang, Nongjri, Nonghyllam, Borsora bad kiwei pat ki shnong ki paw kyrteng ha ka map ba la tyrwa ban thaw ia ka Garo Land lane ka Proposed Garo Land Map.
Kiba bun na ki jaka kiba la pynngat hapoh ka Garo Land katkum ka map tyrwa ki dei ha South West Khasi Hills bad West Khasi Hills bad tang shi lynnong la pyni dak iong ia ki jaka kiba don ha syndah ka Shillong bad katei ka dei ka Umiam bad ki thaiñ jong ka Mawiong baroh kawei.
Katto katne tylli ki shnong kiba ha SWKH bad WKH kiba la pynngat hapoh ka Garo Land nalor kitei ki shnong ba la kdew haneng ki kynthup ia ka Dangar, ka Umlyngkut, ka Riangmaw, ka Nongbrot, ka Nongmaweit, ka Nongkhnum , ka Aradonga, ka Byrnihat bad kiwei pat ki shnong kiba ym shym la ithuh bha ha ka Map namarba la pruid da ki dak iong.
“Soi kular u Mukul bad ki lehnoh, ban klun ia ki jaka jong ngi"Hadien ka jingsaphriang ka Map kaba pyni ia ka jingtyrwa ia ka Garo Land kaba bun ki jaka kiba hap ha ri Khasi -Jaintia la pynngat hapoh u pud u sam ka Garo kaba poi wat shaduh Umiam , sha Mawiong bad bun ki jaka ha ki thaiñ West bad South West Khasi Hills kaba la saphriang ruh ka jingiakren ba katei ka dei ka Map ba la tyrwa da ka ANVC, u MDC ka Jaiaw u ba dei ruh u Working President ka KHNAM u bah Adelbert Nongrum u la ong ba dei hangne ba ki sa paw kiei kiei ba ki briew kiba shong ha ka shuki ne kita ki nongialam ki kylla long pynbam ki nonglilam ia ka ri bad ka jaitbynriew.
U bah Adelbert u la dumok ia u myntri rangbah ka jylla bad ka sorkar kaba u ialam, namar ka jingbym shimkhia ban pynbit pynbiang noh ia u pud u sam ha kaba u la ong ba kitei kim salia wat lada ka don ka jingwan tuid kyrthep ki mynder bad ki bar jylla sha kane ka jylla naba ka jingmut jong ki ka long beit thik tang ban ioh jingmyntoi ialade ha ka politik.
U la ong ba ka thong ba hakhmat eh jong ka KHNAM ka dei ban pynbeit noh ia u pud u sam kiba ka jylla ka ia kynduh jingeh.
Utei u CEM barim ka KHADC u la kynthoh ruh halor ka jingiakren ia suk ka sorkar bad ki seng lehnoh na ri Lum Garo da kaba ong “Ka soskular ia suk dei tang ka buit jong u Dr.Mukul Sangma ban klun ia ka jaka jong ngi, nga khot ia ki sengbhalang, ki seng sainpyrthei bapher bapher ba ngin ia treilang bad ngin tylli kawei ba da lei lei ruh ngin ym aili ba shi inshi ka jaka jong ngi kan leit sha kiwei" ong u bah Adelbert Nongrum haba ia kren bad u nongthohkhubor.
Shuh shuh u bah Adelbert uba donlang hapoh ka kynhun jong ka PDF kaba synshar ia ka KHADC u la kynthoh ia u Chief Eecutive Member ka KHADC u bah Pynshngaiñ N Syiem ha kaba u la ong ba u nangmut ba ka la wan ka pisa kaba heh kaba haduh T.133 klur u nangkhmih lynti ba ka District Council kan leh eiei ha khappud ban pyni ia ki jinglong trai ia ki jaka hynrei kam poi pynban shano shano ruh, “Nga la khmih lynti ba kat katei ka pisa kaba heh, ka District Council kan theh ia ki kam pynroi ha khappud ka Meghalaya bad Assam ban pyni lyngba ki kam pynroi ba ngi long trai ia ki jaka, ngi dang khmih lynti ba kan don ka jingkylla hynrei baroh tang ki jingiasylla pynban (ym don shuh ka Policy tang ka Conspiracy) , nga dang khmih lynti ba kum ha Langpih ka District Council kan leh eiei hynrei kam long kumta" ong u bah Adelbert.
Nongstoiñ, 21 Jymmang:Ka Hills State People’s Democratic Party (HSPDP) Rambrai Area Unit, ha ka jingialang jong ka Executive Committee, kaba la ia kynduh ha ki khyndiat sngi ba ladep, da kawei ka sur ki la shim ia ka rai ban jied bad phah biang ia ka kyrteng jong u bah KP Pangniang, MLA kum u kyrtong jong ka party u ban iakhun ia ka election MLA 2018 na ka Rambrai Jyrngam Konstitwensi.
Ia katei ka EC jong ka seng la wan ban mih khmat da baroh ki President, Secretary, jong ki Unit bapher bapher, na ka bynta ban pyndep ia ka jingbthah jong ka Central Body ha kaba iadei bad ka jingjied ia u kyrtong u ban iakhun ia ka election MLA na katei ka Konstitwensi.
Shuh shuh ha katei ka jingialang khlem kano kano ka jingwit jingwoh ki nongkitkam jong ka party HSPDP, Rambrai Area Unit da ka jingiamon lang baroh ki la tyrwa biang ia u MLA, U bah KP Pangniang ba un long kum u kyrtong jong ka seng na ka bynta katei ka election.
Ban thied 2 ki khun sniang, 2 khun blang bad 50 tylli ki khun syiarShillong,21 Jymmang:Ka sorkar Meghalaya ka la buh thong ba kan theh tyngka sha ki paidbah da kaba ai ia ki skhim ri jingri kaba haduh T.1088.9 klur tyngka ha ka san snem, kata naduh mynta u snem haduh u 2022 bad na ka bynta une u snem ka sorkar ka la pynbna ba kan pynlut T.127 klur tyngka bad ka la buh thong ruh ba kumba 50 hajar tylli ki longing kin ioh jingmyntoi na katei ka skhim kaba la tip kum ka Livestock Mission bad la ong ba ia katei ka skhim yn pyniaid da ka Meghalaya Piggery and Livestock Development Society.
Katei ka khubor ba bha ka la pynkmen shikatdei eh ia ki paidbah kiba im ha ka rep ka riang bad ha ka ri jingri.
Ban tip kumno u paidbah u ioh jingmyntoi na katei ka skhim u Rupang u la ioh ban ia kren bad u Director jong ka Veterinary and Animal Husbandry u Dr.B.Rijal.
Kaba phylla kaba la pynkyndit ruh ia u nongthohkhubor haba ia kren bad u Director katei ka tnad ri jingri ka long ba kat na katei ka spah bad ka hajar klur tyngka kaba ka sorkar ka la buh ban sam sha u paidbah, ka pisa ban poi sha u nongri jingri ka long tang T.4000 bad katei ka T.4000 ka dei na ka bynta ban thied 2 tylli ki khun sniang.
Na bynta kiba kwah ri blang yn ai symbai ar tylli ki blang khun bad kiba ri syiar yn ai 50 tylli ki syiar khun.
U Dr.Rijal u la iathuh ba haduh mynta ka sorkar ka dang mang pisa dang T.25 klur tyngka ban pyniaid ia katei ka kam bad ia katei ka pisa yn pyniaid lyngba ki Society kum ka Meghalaya Piggery and Livestock Development Society ( MPLDS), ka Meghalaya Dairy Development Authority ( MDDA) nangta ka rukom ai jinghikai na ka MeghaLAMP.U la ong ba ka sorkar kan buh ruh ia ki jaka ot doh kiba rit ha ki nongkyndong, la mang ban pynlut ia ki kali ban leit ai jingsumar ia ki jingri jong ki paidbah ( Mobile Dispensaries), la mang ruh ban pyntip paidbah ia katei ka skhim lyngba ki kotkhubor.
Hadien ba kitei ki Society ki la leh ia kaba donkam u la ong ba ka pisa kan poi sa ha ki District bad na ki district yn pynpoi sha ki C&RD Block bad na Block pat yn pynpoi ia ka pisa sha u paidbah.
U Dr.Rijal u la ong ruh ba ka sorkar kan ym pynbunkam satia ban sam ia ki paidbah da ki symbai hynrei kan shu pynpoi beit da ka pisa sha ki bad ki hap ban thied hi ia ki symbai jingri jong ki.
Haba kylli kumno ka sorkar kan jied ia ki paidbah nongioh jingmyntoi-u la ong ba ka shong ha ka jingjied ka Village Employment Council ( VEC) kaba hap ban jied ia kito kiba la biang ka sem ri jingri kaba la pynshna lyngba ka skhim MNREGA.Kawei ka VEC kan hap jied kumba 40 ngut ki nongioh jingmyntoi kiba duk tam hynrei na katei ka 40 ngut kin don tang kumba 10 ngut ki ban ioh ia ka skhim ri jingri bad kiwei pat ki 30 ngut ki lah ban phai noh sha ka kam rep kaba don jingioh na katei hi ka skhim.
U la iathuh ba na ka skhim 100 sngi ne ka MNREGA yn pynshna sem sniang ia ki paidbah ha ka jinglut kaba T.44,000 tyngka eiei bad ka sem blang ha ka jinglut kaba T.39,000 tyngka eiei.
Ia kitei ki sem sniang sem blang ya pynshna lyngba ka skhim 100 sngi.
Haba la kylli na u Director hato ia katei ka pisa ka Livestock Mission ne ka Mishon ri jingri kaba da ki hajar klur tyngka ka sorkar ka hap ne-em ban pynphai ia katei ka jinglut sha ka 100 sngi, u Dr.Rijal u la ong ba kam don eiei kum kata.
NGA kwah Khun syiar symbai naei ba ban thiedNga kwah Khun SyiarNgi lah ne em ban ioh ia ka ne ka skhimDa kumno pat ngin ioh ia kita.
Nongpoh, 22 Jymmang:Shi bynta ban iasnohkti ha ka ban rakhe ia ka International Day For Biological Diversity, 2017, mynta ka sngi ka ophis jong u Divisional Forest officer Forestry Division, Ri Bhoi District, ka la rakhe ia kane ka sngi ba kyrpang jong baroh ki kynja ba im ha ka Mei Mariang ha Iing Durbar Nongthymmai, Umsning.
Ha kaba rakhe ia kane ka sngi ba kyrpang ha shityllup ka pyrthei, la don ryngkat da ki ophisar na ka tnat khlaw ba kynthup ia u Bah P.Doonai Range Forest Officer, Wildlife Range, u Bah J.W Dkhar, Divisional Officer, Social Forestry, u Bah G.G Marwein, u Bah H.Jana, rangbah shnong Nongthymmai, u Bah S.Mawlong, ki briew na ki BMC, ki nonghikai bad khynnah skul na ki 8 tylli ki skul ka thain Umsning.
U Bah P.Doonai, haba batai shaphang ka jingmut jong kane ka sngi kaba kyrpang, kum u ophisar ba dei peit ia ki kynja ba im ha ki khlaw ki btap, u la pynpaw ia ka jingsngew kaba jur ban iohi ba ki kynja ba im ha khlaw, ki la sdang ban duhjait katba nangmih ki sngi, namar kane ka jia ruh tang namar ka jingbym sngewthuh ki briew ban ban pynneh pynsah ia ki kynja jingthaw kiba im ha ki khlaw ki btap.
U la iathuh ruh shaphang ka jingdon jong ki mrad bad ki kynja jingthung bapher bapher ha Nongkhyllem Wildlife Sanctuary, ha kaba ia kitei ki mrad bad jingthung ym lap shuh hangno hangno ruh lait tang na katei ka khlaw kaba la sumar kyrpang da ka sorkar.
Namarkata, u la kyntu ia ki khynnah kiba la wan iashimbynta ha kane ka sngi,, ba kim dei ban pyniap bein ia ki kynja jingthaw ba im bad lada ki lap ba don mano mano kiba leh kumta, ki dei ban pyntip beit sha ki briew ka tnat khlaw, khang ba kin ioh ban leh ia kaba donkam, u la bynrap.
Ha kane ka sngi ka la don ruh ka Quiz Competition, ia kaba la iashimbynta da baroh ki khynnah skul na ka thain Umsning bad la sam ruh ia ki khusnam sha kito ki nongjop.
Nongstoiñ, 22 Jymmang:Ka seng Hynniew-trep Youth’s Council Mawshynrut Circle, ha kine ki khyndiat sngi ba la lah ka la ioh ban bat haduh saw ngut ki bar Jylla kiba la wan ban trei bylla ha ka thain Riangdo mynta la kumba 2 snem ei ei khlem kino kino ki kot ki sla kiba biang.
Katkum ka kyrwoh khubor lyngba u samla Sranly Rongrin President HYC, Mawshynrut Circle u la ong ba kaba pynkyndit ia ka seng ka long ba kitei ki saw ngut ki bar Jylla kidei kiba la wan ban trei bylla ha ka iing sah jong u MDC ka thain u Bah Morning Mawsor, kaba don ha Pormawthew Riangdo West Khasi Hills District.
Ha ka jingtohkit jong ka seng ia kitei ki bar Jylla la lap ruh ba nalor kitei ki saw ngut dang don shuh shuh sa kiwei pat ki bar Jylla kiba trei ha katei ka iing jong u MDC, ki bym don ha katei ka sngi namar ba ki dang leit phai sha la shnong, bad haba phah pyni ia ki kot ki sla kitei ki bar Jylla kim shymla lah satia ban pyni bad ki la ai daw ruh ia ki dkhot jong ka seng da kumne kumtai.
Kumta ha kaba iadei bad katei ka bynta na ka liang jong ka seng ka pynrem jur ia ka tei ka jingleh jong u tei u MDC ka thain kaba la pynkyndit ia ki nongialam ka seng namar ha ka jingshisha kum u nongmih khmat ka thain u la dei ban kem bad pynshitom ia kitei ki bar Jylla khlem kot khlem sla pynban u tei u MDC u la ai lad kylla ia kitei ki bar Jylla ban wan bylla sahuh ha katei ka thain.
Shuh shuh na ka liang jong ka seng ka ai por ruh tang ar sngi ia kitei ki bar Jylla ba kin pynbiang ia ki kot ki sla bad ha kajuh kapor ka seng ka kyntu ruh ia u tei u MDC ba u dei ban sngewthuh noh nangne shakhmat ban ai nuksa babha ia kiwei bad ia ka thain, khamtam ban nym ailad ia ki bar Jylla ba kin wan trei hapoh ka thain khlem ki kot ki sla kiba biang bad ruh ban ailad lem na ka bynta ki paradoh para snam kiba lah ban trei khnanh ba kin ioh lem ia ka bylla ka sngi.
Na ka liang jong ka seng kala maham jur ia kiwei kiwei ba kim dei ban ialam ia ki bar jylla ba kin trei hapoh ka thain namar ki paradoh parasnam ki la don shibun balah ban trei ne bylla, bad ka seng ruh kan iai bud dien ba nangne shakhmat kum kitei ki jingjia kin nym jia shuh hapoh ka Dong bad ka thain pynkut ka kyrwoh na u samla Sranly Rongrin.
Shillong, 22 Jymmang:Ki shipai BSF kiba don ha Pyrdiwah ki la kthong ia 2 ngut ki briew kiba ki suba nongkhaïi tuh kiba la ioh rung hapoh u pud u sam ka India hynrei kitei ki 2 ngut ki la phaidien noh bad phetkrad sha ki phang ka Bangladesh, kitei 2 ngut ki la lait phet na ki shipai ha ki khlaw ba rben.
Na katei ka jaka ki BSF ki la lap ia kawei ka pla kaba don 1,44,000 tyngka ka pisa Bangladesh ( Taka), T.32,000 tyngka ka pisa India bad kawei ka mobile phone kaba don 2 tylli ki Simcard Bangladesh.
Ki la suba ba katei ka pisa ka lah ban dei ka tyngka ia khaïi masi.
Shillong, 22 Jymmang:Ka hehduh ki longkmie ka seng BJP ne ka President jong ka BJP Mahila Morcha ha ka ri India baroh kawei ka Vijaya Rahatkar ka kmen palat ba ka poi ha Shillong bad kam pat sngew dap satia ba ka la wan pynlut por tang shisngi bad ka kwah ba kan wan biang ha nongbah Shillong ban sah miet kumba 2 ne 3 miet, iathuh ka President Mahila ka BJP ha Meghalaya ka kong Pelcy Snaitang.
Ka kong Pelcy ka la ong ba katei ka hehduh ki longkmie BJP kam poi pyrkhat ba kin don bun ki longkmie kiba la ieit BJP mynta ha Meghalaya, “Ka la ong ba ka nang mutdur ba kin don tang 50 ne 60 ngut, hynrei ka la kyndit ba ki la poi haduh 600 ngut tam" ong ka kong Pelcy.
Ka kong Pelcy ka la iathuh ba ka Vijaya ka kwah ban leit rung sha ing ki briew kiba duk hynrei namarba ka por kam shah satia ka la ioh ban rung tang ha kawei ka ing jong ka longkmie kaba duk ha ka shnong Pynthorbah bad ka jingiakynduh bad ki paidbah ka la kutnoh tang ha katei ka ing namarba bun ki la wan hi ha katei ka jaka ban ia kynduh ia ka.
Ka la iathuh ba la ai sngew bha ia ka kong Manosha Lyngdoh da ki tiar ing bad kawei ka blanket rem dor.
La kylli balei ba la jied ia ka Pynthorbah kum ka jaka leit jngoh ka heh BJP, ka kong Pelcy ka la ong ba la jied ia katei ka jaka da ka ( Pelcy) ba la don kiba ithuh ithaw bad ka suk ka iaid ka ieng namarba ka por ka khyndiat palat, “Ka Madam kan sa wan biang ngin ia leit sha bun ki jaka" ka la ong.
Ha katei ka jingleit jngoh ha Pynthor ka kong Pelcy ka la iathuh ba ka Vijaya ka lap ba ki don 2 ngut ki khynnah ba duk ki bym leit skul shuh tang na ka daw ba u kpa jong ki u don hapdeng ka jingmynsaw , “Ka la phah wad skul noh ia ki bad ka jinglut kan tip hi ka sorkar BJP ym ka sorkar jylla" ong biang ka kong Pelcy kaba la iathuh ba ka Vijaya ka kwah eh ban pynlut por ha Meghalaya ka jylla kaba khein kor ia ki kynthei ba kan ioh ai jingtip ia kiba bun ki skhim ba kumno kiba duk kin ieng ha la ki kjat.
Haba kylli pat katno ngut ka BJP kan pynieng kyrtong kynthei ha ka elekshon 2018 ka kong Pelcy ka la ong “Ngim pat nang ong katno ngut haduh mynta te hynrei ki bun ki kyrtong kynthei".
Jowai, 22 Jymmang:Ka jingiaknieh sboh Shyieng na ka bynta ban rep kba ka long kaba jur bha ha Khliehriat mynta ka sngi ha kaba da ki spah ngut ki paid nongrep ki la wan sha Ophis ka District Agriculture ban ioh sbohKane ka jingiaknieh sboh ka la wanrah ruh ia ka jingmynsaw ki katto katne khamtam kawei ka longkmie kaba ym shym la ioh kyrteng ha kaba ka la mynsaw bad kyllon iapler ha kane ka jingiaknieh sboh bad la hap ban kit ia ka sha jaka ai jingsumar.
Ka Office ka DAO ha Khliehriat ka la sdang ban sam sboh mynta ka sngi ha kaba la bthah ruh ia baroh ki nongrep ban wanrah ia ka Epic bad ruh ia ka Shithi na u Rangbah shnong ban pynshisha ia ka jinglong nongrep jong ki.
Ki 100 ngut ki nongrep ki la wan mynta ka sngi sha katei ka ophis bad ki la hap ban ieng lain ban ioh slip.
Hynrei mar syndang ka jingsam ia ki slip, ki paidbah ki la tur puk ban iaknieh bad ha kane ka jingiatur ruma ban iaknieh slip kawei ka longkmie ka la kyllon bad shah iuh ha ki para ba ia ap slip haduh ba kan da iapler.
Ki paid nongrep kiba don ha katei ka ophis ki la ong ba kadei ka jingbym biang ka rukom pyniaid ki nongtrei jong katei ka ophis ban sam tang na shi jaka katba ki nongrep pat da ki spah ngut.
“Ha kipor mynshwa, ia kum kane ka sboh la wan kit da ki rangbah shnong bad u rangbah shnong u sam pat sha ki nongrep, hynrei ha kine ki ar snem mynta, kane ka rukom sam sboh ka la kylla bad ka la pynlong ia ki paidbah ban khih khohreh ban iaknieh sboh da kaba ieng lain baroh shisngi", la ong uwei u rangbah na Mukhaialong.
La iathuh shuh shuh ba na ka liang katei ka ophis ka la sangeh noh ban sam sboh wat hadien ba la pynbeit ia u lain da ka jingiarap jong ki pulit.
Kane ka jingleh katei ka ophis ka la ktah shi katdei eh ia ka bor ka sor bad ia ka por ba kordor jong ki nongrep.
Nongpoh, 22 Jymmang:Da kaba shimkhia halor ka jingujor na ki paidbah nongshong shnong ka thain Umroi halor ka jingpyntiud jakhlia da ki katto katne ki Dhaba bad Restaurant sha ki wah kiba don ha ka thain Umroi, hynnin ka sngi ki nongialam ka FKJGP, Umroi Circle, ia kaba la ialam da u President u Bah E.W Warjri lem bad ki dkhot ka seng, ki la leit ban jurip ia ki Dhaba bad Restaurant kiba don ha katei ka thain.
Ha katei ka jingjurip, ki nongialam ka FKJGP ki lap ba don ki Dhaba bad Restaurant ba kynthup ia ka Blue Spring, Ri Ka Nan, Cabana, Bet Meki bad ha kajuh ruh ka por ka FKJGP ka la lap ruh ba Rani Motor Showroom cum Servicing bad ka Marbaniang Servicing, ki la pyntuid ia ki jakhlia jakhlait sha ki wah kiba don ha katei ka thain.
Ki Wah kiba la shah ktah na ki jakhlia kiba la mih da kitei kiba la kdew haneng, ki kynthup ia ka Wah Umiam, Wah Umroi bad kiwei de ki Wah rit kiba don ha katei ka thain Umroi, ha kaba kane jingpyntuid jakhlia sha ki Wah ha katei ka thain, ka la ktah ym tang ia ki paidbah kiba pyndonkam ia kitei ki Wah, hynrei kan wanrah jingma ruh ia ki dohkha dohpnat bad kiwei de ki kynja ba im ha kitei ki Wah.
Kumta haba iadei bad katei ka jingleh khlem akor da kaba pyntuid ia ki jakhlia sha ki Wah, ka FKJGP ka pynrem jur bad ha kajuh ka por ka seng ka shi Bnai ia baroh kiba pyntuid jakhlia sha ki Wah.
Ka seng ka kyntu ruh ia kito kiba pyntuid jakhlia shha ki Wah ba ki dei ban pyndonkam noh da ki kynja Filter bad kim dei shuh ban pyntuid sha ki Wah kumba ki la ju leh barabor.
Ha katei ka juh hi ka sngi, ka FKJGP ka la lah ban pyniar ia ka tnat treikam ha ka thain Bhoirymbong, ki lah ban jied ia ki nongkitkam ba thymmai ka Bhoirymbong Circle.
Shillong, 22 Jymmang:Ka ïing Kashari High Court mynta ka sngi ka la pan lut ia ka kaiphod jong ka Central Beaureu of Investigation (CBI) halor ka jyrsieh thungkam nonghikai LP skul ha ka jylla, ka kaiphod jong ka High Level Scrutiny Committee (HLSC) ba thung ka sorkar, bad ruh ia ki mark ba ioh ki kandidet ba ialeh ia Ka eksam thungkam Nonghikai.
Kine mynta kin don ha kti ka High Court hadien ba kam shym la hun ia ka rukom bishar bniah ba la leh da ka High Level Scrutiny Committee ba la khlieh da u Commissioner ka tnad kam pohiing u Bah EP KharbhihKa jingbishar halor kane ka kam kan bteng lashai Ka sngi Ka 23 tarik Jymmang, la ong u nongiasaid ain jong ki Nonghikai ba shah pyndam sialieh u MF Qureshi haba kren mynta Ka sngi.
Ka jingbishar hynne ka sngi ka la long ar sien ha ka por mynstep bad la bteng biang ha ka por 2 baje halor kane Ka kam.
Ka High Court Ka la takrain ia ka High Level Scrutiny Committee kaba khlem leh thikna ia ka rukom bishar bniah ia ki kandidet ba la ialeh ia ka eksam kam nonghikai namar ba ka shu bishar tang ia ki kandidet kiba la shah jied katba kam shym la shim ne bishar ia ki kandidiet kiba khlem shah jied.
“Ngam lah ban kren eiei ia mynta namar ba ka jingbishar kan bteng lashai ka sngi", la ong u Qureshi.
U la ong ba ka Kashari High Court ka la takrain ba ka jingleh kane ka High Level Committee ka long ka bym bit satia namar ba kam don ki stad ki riewshemphang kiba khot nabar ka sorkar hynrei la don tang ki briew sorkar suda.
Ha ka kaiphod tohkit ka CBI, na ki 350 ngut ki kyrtong ba iakhun ia ka kam nonghikai LP skul kum ki Assistant teacher, 255 ngut la ai jingthoh da ki MLA ban thungkam ia ki.
Jowai, 22 Jymmang:U Chief Executive Member ka Khasi Hills Autonomous District Council ha ryngkat u EM in-charge ka Elaka, u bah Latiplang Kharkongor ki la hiar mynta ka sngi sha Khliehriat ban ia shim bynta ha ka Campaign for Change lane ka jingialap ban rah ia ki jingkylla hapoh ka jingialam khmat ki samla kiba pule ha skul bah NEHU kynthup ia u Chairman ka CFC, u bah M.Warjri bad kiwei kiwei.
Haba kren ha ka jingialang, u bah PN Syiem, CEM ka KHADC u la ong “"Ngi ki Nongmihkhmat ngi la phiel ha baroh ki liang.
Ngi la pheil ban iada ia ka hok longtrai namar ngin don ki ain kiba shai, ngi la pheil ban iada ia ka khyndew ka shyiap, ia ka ri bad ka jaitbynriew.
Hynrei ngi dang don ka jingkyrmen namar ba ngi don ka Sixth Scheduled bad ngin iai dawa ban pynkhlain ia ka Sixth Scheduled".
“Na ka daw ba ngi kwah bor bad ngi buaid spah, ngim don ia ki Nongmihkhmat ki ban thaw-ain (Law-Makers and Policies Makers)", la ong u bah Syiem.
Ka jingshah khangtih dewiong ka la jia tang ha Meghalaya ha kaba ka la ktah shi katdei eh ia ka ioh ka kot jong ki paidbah ka East Jaintia.
“Ha Meghalaya la khang katba ka Assam ka ioh ban tih dei namar ngi don ka Mining Regulation bad ka Mining Policy ka bym shai", u la bynrap.
Utei u Nongialam ka KHADC, u la ong “Dei namar ba ngi la kmen palat ban ioh ia ka jylla, la klet pat ban thaw ia ka ain ka ban iada ia ka ri bad ka jaitbynriew rit paid jong ka jylla".
U la ong ba ha ka jylla Nagaland, lada ki ain ka sorkar kmie kim iahap ba ka jylla Nagaland, tang ka bor jong u Governor la biang ban pynsangeh ia ka jingtreikam ki ain ka sorkar kmie, katba ha Meghalaya ka jylla kaba hap hapoh ka Sixth Scheduled ki ain jong ka sorkar India ki lah ban treikam wat lada kim iahap satia bad ki paidbah ka jylla bad ban pynkylla ia kane hap ban leit rah shaduh u President ka ri India kumba la jia ia ka VAB jong ka KHADC.“Kane ka jia namar ba ngin don ia ki ain kiba shai.
Ngam tip kan jia aiu lada ki Nongmihkhmat jong ngi kin nang ban thaw-ain.
Ngi donkam ban jied ia ki Nongmihkhmat kiba pule kot bad kiba sngewthuh ia ka ain", la ong u bah Syiem.
Ha kane ka jingialang la iohruh ka jingkren na u MDC ka Nongthymmai, u bah Latiplang Kharkongor, u CEM barim ka JHADC, u ma Obil Kyndait bad u ma Heraldson Dkhar nalor kiwei pat.
Nongstoiñ, 22 Jymmang:Watla ki shipai BSF kim shymla ioh lad satia ban thmu wan buh ia ka ktem ka jong ki hapoh u pud u Sam jong ka thain Nongstoiñ West Khasi Hills District, hynrei ka jingpyrshang jong kitei ki BSF ban wad ktem ha ka thain kam pat kut satia haduh mynta mynne.
Katkum ka tyllong khubor bala ioh lum mynta ka sngi la ong ba ki shipai BSF ki la pyrshang ban rung sa sha ki bynta jong ka shnong Sohparu ka shnong kaba don ha ka lynti ban leit sha Nongkhnum bad kaba jngai ruh tang kumba 5 KM na sor Nongstoiñ ban leit wad jaka buh ktem.
Ka seng Khasi Student Union WKHD Unit, hapoh ka jingialam jong u samla John Fisher Nongsiang President bad Rishot Skhembor Kharbani General Secretary, mar ia ioh jingtip halor katei ka jingwan jurip jong ki shipai BSF ia katei ka jaka, na ka liang jong ka seng kala hiar sha katei ka jaka ban iakynduh ia ki sordar shnong bad ia ki trai jaka kiba la pynshisha ba ka don ka jingthmu kaba kum katei na ka liang ki shipai BSF.U samla Rishot Kharbani, general Secretary ka KSU WKH haba iakren bad u nongthoh khubor u la ong ba ka KSU kan ym ailad dalei lei ruh ban wan buh ia katei ka ktem BSF ha katei ka thain, bad u la ong ruh ba kumba ka seng kala dep ban ia kynduh bad u DC ka WKH ban pyrshah ia ka jingthmu ban buh ia katei ka ktem ha Umjaram Pyndengrei ka seng kan iai pyrshah beit la ka long ha kano kano ka jaka ka bym dei ka jaka khappud.
“Ngin ym ailad ba katei ka jingthmu jong ki shipai BSF kan wan urlong hapoh u pud u sam jong ka Nongstoin ne ha ka District baroh kawei laitnoh lada lada ki leit ban buh ia ka ktem ha ki bynta khappud ngin jin da la ai ka jingkyrshan ba pura" ong kitei ki nongialam ka KSU.Shillong, 22 Jymmang:Ka hehduh ki longkmie ka BJP ha ka ri India baroh kawei ka Vijaya Rihatkar ka la leit ban rung ha kawei ka ing jong ka longkmie kaba duk kaba sah ha Pynthorbah bad ka la noh ia ki song jingiarap sha katei ka longkmie kaba dei tang ka nongsar surok ha katei ka shnong.
U General Secretary ka Pynthor bah u bah Freddy Rumnong u la iathuh ba katei ka longkmie ka dei kaba la tip kyrteng kum ka kong Manosha Lyngdoh bad ka dei kaba duk bha ha katei ka shnong bad ka im ja na kaba sar surok.
U la iathuh ba ka dei ka longkmie kaba la iap lok bad ka don 5 ngut ki khun bad ka don ruh ia u khun u bym nangkren bad u bym iohsngew.
Katei ka longkmie ka dei na katei hi ka shnong bad ka shonging wai.
U bah Rumnong u la iathuh ba um tip ki ai aiu kitei ki longkmie BJP ki ai, ia katei ka longkmie; hynrei u shu ia donlang na ka bor shnong ha ka jingwan rung jong ki hapoh shnong.
U la iathuh ba katei ka heh BJP ka la rung beit tang shi-ïng kata tang ha ka ing jong katei ka longkmie bad haba ka iohi ba ki khun jong ka kim leit skul ka la kylli balei kim leit skul, u la ong ba ka la jubab ba kam kot bor ban phah skul namarba ka duk palat.
U la ong ruh ba katei ka jingwan ki longkmie BJP ha Pynthor ka dei kaba kyrkieh bha bad kim don por ban rung lut sha manla ki thliew ing hynrei u la ong ba ka don ka jingshim kyrteng ia ki longkmie hangtei.
Ka Vijaya President jong ka BJP Mahila Morcha ka la ong ia katei ka longkmie ba kan sa phah biang ka jingiarap ia ka, na ka ophis jong u myntri rangbah duh ka ri U Narendra Modi.
Yn rung ïing ki longkmie BJP ban pynshai skhim ka sorkar u ModiBan pynshai bad ban pynsngewthuh paidbah ia ki skhim ka sorkar NDA ba ialam da u Myntri Rangbahduh Ka ri u Narendra Modi, ki longkmie Ka BJP Meghalaya kin leit rung noh ha man ki thliew ki shnong ki thaw ha Kane Ka jylla.
Ia kane la ong da ka president ka BJP Mahila Morcha, Ka Vijaya Rahatkar haba kren bad ki nongthoh khubor ha ka jingwan jngoh jongka kaba shi sngi ha ka nongbah.
“Ka jingialap paidbah ka la del sdang ha kiwei ki jaka bad hangne yn sdang noh mynta shaid shaid", la ong ka Vijaya.
Hynrei kane ka president rangbah ki longkmie kam nangbha ban kren phareng bad ka kren da ka Hindi.
Ym tang ka jingleit rung thliew ïing hynrei kin pynlong ruh ia ka jingpynshai paidbah ha man ki shnong ki thaw ia ki kam babha jong ka sorkar u Modi shi bynta ban pynsngewthuh ia ki paidbah ba ki dei ban ioh ia ka jingmyntoi khamtam kiba duk ki nongrep kumba la angnud u Myntri rangbahduh ka ri.
Kane ka jingthmu jong Ki longkmie BJP ka long shi bynta ban pynkhreh ruh ia ka elekshon MLA kaba wan ha Kane ka jylla.
“Ka BJP kan pynkhreh ia ka elekshon ha kaba yn sei bun ki kyrtong kynthei ha kiba bun ki konstitwensi ha ka jylla", ka la ong ka Vijaya.
Halor ka jingkylli jingkhang doh masi, ka Vijaya ka la ong ba kane ka dei ka kam jong ka sorkar jylla bad ka shong ha ka sorkar jylla ban burom ia baroh ki jait nia khlem da niew ne leh shiliang.
Hangne ha jylla Meghalaya ka BJP longkmie ka don kumba 20 eiei ki dkhot watla kam pat lah ban thaw tnat ha baroh ki 60 tylli ki konstitwensi.
Ha kane ka sngi, ka Vijaya ka la iakynduh kyrpang ruh ia ki nongialam jong ka BJP longkmie bad ka la kren ruh ha ka jingialang paidbah ha Asom Kristi Hall, Dhankheti ba la don lang ka president BJP Manila Kong Pelcy Snaitang bad kiwei.
Shillong, 23 Jymmang:U MLA barim na Jirang u Bah Slomik Kalwing u la ther ia ki nongialam ka seng Congress kiba mynta ki bym don ka jinglong nongia-lam kaba shisha ban ianujor bad ki nongialam ha ka por mynshuwa.
U Bah Kalwing uba dei u nongialam ka Congress haba kren sha ki nongthoh khubor mynta ka sngi, u la ong, “Nga la don ha ka seng Congress naduh u snem 1976, ka rukom treikam ki nongialam ha katei ka por kynthup u Purno A Sangma, Capt WA Sangma kiba bam kwai ha duwar u Blei, ki long kiba biang bha hynrei mynta hapoh ka jingialam u Dr Mukul Sangma, ka la kylla sha bneng sha khyndew bak ly bak".
“Ngam ju treh ban ithuh ia u Dr Mukul kum u nongialam, ka longïing ka Congress mynta ka la dap sa tang ki kynrum kynram, ha man ki jingialang", u la ong.
U la kynthah ia u nongialam ka sorkar u Dr Mukul Sangma da kaba ong, “Ia kane ka sorkar la synshar da ki katto katne ngut ki briew, ym da ka sur jong ki paidbah".
Katkum ka jingong u Bah Kalwing, dei na kane ka daw kaba la pynlong ia u ban sngew khia jingmut ba u la shim ia ka rai ban iasoh noh bad ka NPP hapoh ka jingialam u Conrad K Sangma uba dei u khun jong u PA Sangma, da kaba kyrmen ba un bud ia ka dienjat jong u kpa jongu.
“Nga kyrmen ba u Conrad un trei kumba la leh u kpa jongu", la ong u Bah Kalwing.
Ki riew pawkhmat kiba la wan ban iasoh bad ka NPP ha kane ka sngi na Jirang, ki long u Bah Wesley Doloi, Bah Kiewshaphrang Thabah, Bah Jonestar Nonglait uba dei nonghikai ka UCC, Bah Fullmoon Nongsiej, u Robert Sangma, Bah Eling Nongrum, u Santheng Sangma, u Cheris Marak, Bah Solomon Wahlang, bah Sranly Wahlang, Bah Himot Thangkhiew, Bah Reading Shadap, Bah BS Kharlur, Bah Manoi Byrsat, Bah Wanlambok Dkhar, Bah Kardinal Sohshang, bah Boring Diengan, bad bah Kobading Nongsiang.
Kine ki dei ki nongialam ka Seng Congress bad kumjuh na ka HSPDP jong ka thaiñ Jirang kiba shah pdiang burom ha u president ka NPP u Conrad K Sangma.
Shillong, 23 Jymmang:U Convenor ka Maitshaphrang Movement u bah Michael Syiem u la ong ba ki Khasi kim dei ban sngewrem haba shah thoh ia ki jingthoh kiba khyllah khyllah shaphang ki longkmie ka jaitbynriew bad kim dei ruh ban shu kyntait lane ia khih halor kiba bun ki jingthoh pyrshah hynrei ki dei ban sngewthuh ba ka don ka jingbakla bad dei ban wad bniah naei ka bakla ban pynbeit ia kitei kiei kiei.
U la ong ba ka jaitbynriew Khasi ka shu rieh tngen ha ka kyntien kaba ong ba ka dei ka jaitbynriew tip briew tip blei bad ka jaitbynriew kaba bat riti dustur bad kim shim ba ka dei ka jingbakla kaba hap ban pynbeit kyrkieh.
Haba kren sha ki nongthohkhubor u bah Michael Syiem u la pynkynmaw ia ka jingmih ki jingthoh khyllah ha ka website Loopoocoo kaba la thoh shaphang ka jinglyngkar ki thei Khasi ha ka shongkha shongman kaba la mih ha ka 11 tarik u jymmang hynrei hadien ki jingpynrem la weng noh ia ka na website.
U la pynkynmaw ba ha u snem 1983-84 ka la mih ka jingthoh shaphang ka jingioh lok ka thei Khasi ia u rang Khasi uba shu bu-aid bad katei ka kynthei ka don jingiadei lok sop sop bad u briew uba na Delhi.
Sa kawei pat ka jingthoh u la ong ba ka la mih ha kawei ka kotkhubor Phareng kaba la pynkylla da ka Paramita Lahiri Muller -ka jingthoh kaba la thoh Novel ha ka ktien Bengali kaba kyrteng ka ‘Biloris’ kaba batai shaphang ki briew ka ri thor na Bengal bad Assam kiba la wan ryngkat bad ki phareng, kitei ki la don la ki khun ki tnga sha la shnong hynrei haba ki wan hangne ki shong ia ki thei Khasi kum ki lok shipor bad kitei ki thei Khasi ki shu ioh khun khlem tip kpa.
Shibun ki jingthoh kiba ktah ki la mih ha ki kot bapher bapher shaphang ka jinglong poh ki thei Khasi, ong u bah Michael.
Hynrei haba mih kum kitei ki jingthoh u la ong ba ki don ki jingsngew rem bad ki jingkyntait bad don ruh ki jingiakhih da kaba ong ba ka dei ka jingpynjah burom da kiwei pat ki briew ki bym tip ia ka jingshim jait ki Khasi na ka kmie.
U la ong ba ka dei ka por ban wad bniah noh hato dei ban pynrem ne ban thaw da ki lad ki lynti ban lait na kitei.
U la ong biang ha ha ki Khasi la ki dei ki Kristan ne ki bym dei Kristan ka jongiashongkha kham long kaba ki hap ban rejistar bad ka jingiaphet lok ka kynrei bha ban ia ka Triple Talaq, ka Triple Talaq lei u briew u dang lah ban phet lak tang lai sien, ong u bah Michael, hynrei hangne u shynrang u shu phet beit na ka lok khlem kren eiei bad khlem ai eiei.
Shuh shuh u bah Michael u ong ba ka Maitshphrang ka la khmih bniah bha ia kane bad dei na katei ka daw ka dawa ia ka Meghalaya Compulsory Registration of Marriage Act bad ka Equitable Distribution of Self Acquired and Ancestral Properly Act.
Halor kitei kiei kiei baroh u bah Michael u la ong ba lada u briew hi u kubur ba u la sniew palat bad u kwah ban long bha noh, u don ka jingkyrmen ba un sa kylla bha, hynrei lada u briew u dang len halade ba u dang biang namar u dang leit jingiaseng ne ing mane bad kumta ter ter kan long kaba eh ba un kylla bha, “Te kumjuh kum ka jaitbynriew ladangi dang len ba kine ki jingthoh kiba mih man ka por ki long kiba bakla bad ki bym shisha namarba ngi dei ka jaitbynriew tip briew tip blei kaba don riti don dustur , te ka long kaba eh ba ngin kham pynbha ia la ka jaitbynriew hynrei lada ngi kubur ba ka dustur jong ngi ka long ka daw ba mih kum kitei ki jingthoh kata kan ailad ia ngi ban wad ia kiei kita ki jingduna" ong u bah Syiem haba kren sha ki nongthohkhubor.
U ba hmichael u la khot bad kyrpad ia ki seng kynthei, ki seng niam, khamtam ki Pastor ba kin kyrshan bad ai jingpynshai paidbah shaphang ka jingdonkam jong ka Compulsory Registration bad ka jingdonkam ban sam katjuh ka bhah (Equitable Distribution) hynrei lada kim sngew iahap ia kitei ki ar tylli ki kyndon aiñ kin hap ban sei kyrkieh da kino pat kiba khambha ban wanrah ia ka jingbha.
Shillong, 23 Jymmang:Ka FKJGP Upper Shillong Circle hadien ka jing peitngor mynta la katto katne por naduh ba la sdang ban maramot, ia ka surok bah Upper Shillong naduh 7mer ter ter shaduh ki bynta ha shwa ban poi Lummawbah da ka Dhar Construction; hynrei kaba pynlong ngoh ia ka Seng ka long ba wat la ka jing maramot ia ka surok bah Upper Shillong, kam pat dap satia wat tang shibnai ruh, hynrei kiba bun ki bynta jong katei ka surok ki la khoh bad pei thliew lut kaba la nang pyn sniewdur shuh shuh bad ka la ktah ruh ia ka iaid ka ieng khamtam ha ki bynta naduh Laimer Shiteng haduh shwa ban poi ha Gorkha Secondary School, bad kaba la wanrah jingma ia ka jing ia tyngkhuh kali kaba khah khah khamtam eh ia ki Thuk2 lane ki kali Ar shaka.
Ha ka 23tarik Jymmang 2017 ki Nongialam jong ka Upper Shillong Circle hapoh ka jingialam jong u Samla Kitboklang Nongphlang, FKJGP President Upper Shillong Circle ha ryngkat ka jing ia donlang u Bah Y.Lyttan, SDO PWD Road, National High Way Division ki la pynlong ia ka jing leit jurip ia baroh ki bynta jong ka Surok bah Upper Shillong ba dang shu dep siang rong dang shen da ka Company Dhar Construction, ha kaba na ka liang jong ka Seng ka la dawa na ka Tnad PWD ba kadei ban hukum mardor ia ka Company Dhar Construction ba ka dei ban maramot biang ia ki bynta kiba la jot hynrei ka seng kala buh kyndon pat ba ka Tnad PWD kam dei ban shu pyn syrwa kai ia ka pisa jong ka Sorkar Jylla ban buria ia ki jinglut jing sep namar kine kiei kiei baroh ki wan jia namar ka jing thurmur jong ka Company.
Shillong, 23 Jymmang:Ka Nationalist People Party (NPP) ka la dawa ba ka la dei ia ka tnad tohkit ba laitluid ka sorkar pdeng kum ka National Intelligence Agency (NIA) ba kan tohkit bniah halor ka jingiai mih ki khubor ia ka jingshah kynnoh donkti jong u Myntri Rangbah u Dr Mukul Sangma bad ki seng lehnoh ha kane ka jylla.
“Kam dei shuh ka sien ba nyngkong ba kan paw pyrthei ka jingshah kynnoh jong u Myntri Rangbah u Dr Mukul Sangma bad ki seng lehnoh ha kane ka jylla", la ong u nongaiktien ka NPP u James K Sangma haba kren sha ki nongthoh khubor mynta ka sngi.
Ha kane ka taïew ba la dep, ka HNLC ka la kam ba ka la ioh khubor na u Myntri Rangbah ka jylla u Dr Mukul Sangma ba kan ai ia ka jingkyrshan ia u ha kane ka elekshon MLA ban wan khnang ba ka Congress kan wan biang ha ka bor synshar bad kan shim khia ia ka jingiakren iasuk bad ka seng kaba dang sahteng.
Hynrei, na ka liang ka HNLC ka la kam ba ka la kyntait ia kane ka jingthong jong u Myntri Rangbah ka jylla u Dr Mukul Sangma.
Na ka liang u Dr Mukul Sangma ruh u la pynshai da kaba kyntait mardor ia ka jingkam ka HNLC ba kam long kaba shisha hynrei ka dei kaba shu thaw ban pynjah burom ia u.
Ha ka jingpynlait khubor, u Dr Mukul u la ong ba ma u ne ka seng Congress kam ju don bynta bad kino kino ki kynhun beaiñ hynrei ka thong ka long ban wanrah ia ka suk ka saiñ bad ka roi ka par ia ki paidbah.
Na ka liang u James u la ong ba ha ki snem ba la dep ruh, u dkhot ka ANVC u la phla hi ba u Dr Mukul Sangma u la pyndonkam ia ki dkhot ka seng na ka bynta ban jop elekshon bad kane kam dei shuh ka jingkyndit ia ki paidbah namar ba ki la tip ia ka buit politik jong u Dr Mukul Sangma.
“U Dr Mukul u la pyndonkam ka buit politik, u lah ban len ia kane hynrei ka dei kaba sniew bha ha ka synshar paidbah", la ong u James.
U la ong ba ban iashai kdar, ka la dei ia ka tnad NIA ba kan pynlong ia ka jingtohkit halor kane ka kam, bad u Myntri Rangbah ruh u dei ban pdiang sngewbha ia ka jingtohkit ban tip lut ki paidbah ia ka jingshisha.
“Ka NPP ka pyndem jur ia kane ka jingleh u Myntri Rangbah, kaba la paw pyrthei bunsien, bad ka dei ia ka NIA ban pynlong ia ka jingtohkit", la bynrap u James.
U la ong ba ka jingtohkit ban leh da ka tnad ka sorkar jylla kan nym don ka jingsngew shaniah namar ba u Myntri Rangbah u dei uba halor jongki.
Shillong, 23 Jymmang:Ka FKJGP Upper Shillong Circle hadien ba la ioh ia ka jingujor na ka Seng Longkmie Mawkriah East halor ka jing trei thurmur jong ka BSC Company kaba pyntrei ia ka Surok ar kali, ha kaba ki phyllaw iing jong ki briew, ki la kylla jaka pynhap maw bad pynhap khyndew bad ia ka jing leh bym suid niew ia ka jingud jing nam jong ki Nong Shong Shnong ha kaba iadei bad ki jing ker ia ki kynroh kiba Shngain, ki nala um bad ki lynti iaidkjat (Foot Path) ba kan long ka jing shngain ia ka leit ka wan khamtam eh ia ki khynnah Skul kiba dei ban iaid lyngba jong katei ka surok bah man la ka sngi.
Ha ka 23tarik Jymmang 2017,ki Nongialam jong ka Upper Shillong Circle hapoh ka jingialam jong u Samla Donald Nongsteng, General Secretary FKJGP Upper Shillong Circle ha kaba la ia don ryngkat ruh ki nongialam jong ka Seng Longkmie Mawkriah East, Seng Samla bad ki Nongialam Shnong jong ka Mawkriah East kaba la lamkhmat hi da u Rangbah Shnong lem bad ki ophisar jong ka Tnad PWD Road, National High Way Division ki la pynlong da ka jing ialeit jurip lang ban lap ia ki jing shisha baroh.
Ha katei ka jing leit jurip la iohi ba ka don shisha ka jing leh thurmur na ka liang jong ka Company Shna Surok kaba la pynbitar ia ki Nongialam jong ka Seng, hynrei na ka liang jong ki briew jong ka Tnad PWD Road, National High Way Division kiba la ia don lang ha katei ka sngi ki la kular ban shim khia ban tuklar lang ia katei ka kam da kaba kin phah ia ka kaiphod sha ki bor kiba kham shalor wat ban phah ruh ia ka jing pyntip shaduh ka tnat shna surok jong ka sorkar India, na ka bynta ban shna kyrpang ia ki kynroh kiba shngain, ki Nala um bad ki Lynti iaidkjat,na ka bynta ka jingbit jing biang jong ki paidbah Nong Shong Shnong.
Na ka liang jong u Samla Donald Nongsteng, Genl.
Secy FKJGP Upper Shillong Circle, u la pynpaw ia ka jing sngew bynniaw bad ha kajuh ka por u la kren shai ba lada ki bor ba dei khmih kim shimkhia ia ki jingdawa jong ka Seng ban pynurlong kloi katba lah ia ki jing donkam jong ki paidbah Nong Shong Shnong na ka liang jong ka Seng kam banse ban shim da kiwei pat ki lad ki lynti wat ban da poi haduh u pud ban pynsangeh shwa ia katei ka jing shna surok kaba la iaid shaphrang.
Shillong, 23 Jymmang:Ka jingbishar ia ka mukotduma jyrsieh thungkam nonghikai LP Skul ne ka Sialieh kan iaid sha ka sngi balai lynter lashai ka sngi hadien ba ka ïing Kashari High Court ka la shim bishar ia kane ka kam naduh ka sngi Nyngkong.
Kane ka mukotduma ka long kham phylla namar ba ka High Court ka la pynlong ia ka jingbishar kaba la bteng mynta la lai sngi lynter.
Ka Iing Kashari High Court hynne ka sngi hadien ba la bishar ia kane ka kam baroh shi sngi, ka la buh por biang ban rah biang ia kane lashai ka sngi Balang bad ka lah ban ai ia ka hukum lashai ka sngi.
Hynnin ka sngi ka High Court ka la pan lut ia ka kaiphod jong ka Central Beaureu of Investigation(cbi) halor ka tohkit jyrsieh thungkam nonghikai lp skul ha ka jylla, ka kaiphod jong ka High Level Scrutiny Committee ba thung Ka sorkar, bad ruh ia ki mark ba ioh ki kandidet ba ialeh ia Ka eksam thungkam Nonghikai.
U nongiasaid ain jong ki Nonghikai ba shah pyndam sialieh u MF Qureshi haba kren mynta Ka sngi u la ong ba mynta ka sngi ka Kashari ka la bishar bin pa bin ia ki kot ki sla jong ka kaiphod ka High Level Scrutiny Committee, ia ka kaiphod ka CBI bad namar ba ki bun ki nonghikai kiba ujor halor kane, ka Kashari kam pat lah ban rai bad ka dang bishar ia ki.
Ka kynhun nongbishar kynthup ia u Justice Dinesh Maheshwari bad u Justice Ved Prakash Vaish ki la shim ia ka jingbishar ia kane ka mukotduma.
Ka High Court ka la takrain ia ka High Level Scrutiny Committee kaba khlem leh thikna ia ka rukom bishar bniah ia ki kandidet ba la ialeh ia ka eksam kam nonghikai namar ba ka shu bishar tang ia ki kandidet kiba la shah jied katba kam shym la shim ne bishar ia ki kandidiet kiba khlem shah jied.
“Ngam lah ban kren eiei ia mynta namar ba ka jingbishar kan bteng lashai ka sngi", la ong u Qureshi.
U la ong ba ka Kashari High Court ka la takrain ba ka jingleh kane ka High Level Committee ka long ka bym bit satia namar ba kam don ki stad ki riewshemphang kiba khot nabar ka sorkar hynrei la don tang ki briew sorkar suda.
Shillong, 23 Jymmang:Ka jinglait tuh ka result matrik ne Secondary School Leaving Certificate (SSLC) ka la pynkyndit ia ki bor pyniaid ka Meghalaya Board of School Education (MBOSE) haduh ba kin thung ia ka jingtohkit ban wad mano bad kumno ka lait tuh kane ka result.
Ia ka jingtohkit yn khlieh da u Bah Walter Roy Lyngdoh u Secretary ka tnad pule puthi ban pyndep ia ka jingtohkit hapoh shiphew sngi halor Kane ka jingjia.
Kane kam dei shuh ka jingjia ba phylla ha ka MBoSE namar ba ha ki snem ba la dep run, ka la don ka jinglait tuh ki jingkylli ha ki klas X, klas IX bad ka klas XI.U Executive chairman ka MBOSE u Pravin Bakshi haba kren sha ki nongthoh khubor mynta ka sngi ula ba ka jingjia ka la pundit bad sngewkhia jur kaba ktah mationg ia ka MBoSE.“Ngi la thung da ka jingtohkit ban leh da u secretary ka tnad pule puthi u bah Walter Roy Lyngdoh bad un pyndep ban tohkit hapoh shiphew sngi ha kana un pynngat ia kiba donkti, ban ai jingmut kumno ban pynbha ia ka jingtreikam", la ong u Bakshi.
U la iathuh ba ma u ruh u ioh jingtip ia kane ka jinglait tuh mynmiet kumba 10:30 eiei ha ki social media kata shi sngi shwa ba ka MBoSE kan pynlait kaba la buh mynta ka sngi.
U la iathuh ba ka jinglait tuh ka dei na ka website bym don jingiadei eiei bad ka MBoSE.Ki website ba la ithuh ne pyniasoh bad ka MBoSE ki don hynniew tylli kynthup ka www.
megresults.
nic.
in, www.
Internet.
in, www.
knowyourresult.
com, www.
India results.
com, www.
examresults.
net/meghalaya, www.
jagranjosh.
com, bad www.
results.
amarujala.
com.
Kane ka result lait tuh ka dei tang jong ka klas X bad kata ruh tang ki top 20 hynrei ia ka klas XII kam don kano kano ka jinglait tuh.
U Bakshi u la ong ba ka dei tang ka jinglait tuh hynrei kam don kano kano ka jingleh tuh ia ki mark jong ki kandidet.
Na ka liang u Bakshi u la kyntait ban kubur ba kan don kano kano ka jingdonkti ki briew na MBoSE hynrei u la ong ba ka jingtohkit kan leh ia kaba donkam.
Katkum ka jingiathuh u Bakshi ka MBoSE ka la dep ban pynbiang ia ka result naduh ka 18 tarik mynta u bnai bad ka ju pynlait ia ka result sha ki website 15 minit shwa ban pyllait paidbah.
Nongpoh, 23 Jymmang:Ki paidbah nong-shong shnong ka thain Umroi, Ri Bhoi District, mynta ka sngi markhmat bad u Banwarilal Purohit Lat ka jylla bad ha kane ka sngi ki la ioh ruh ban iamir jingmut halor shibun ki jingmyntoi ba ki paidbah ki la ioh jingmyntoi lyngba ka skhim MGNREGS ha ka jylla.
Ha kane ka jingia-lang kaba la long ha Madan ka Umroi Jaiaw Pdeng, ha kaba da ki hajar ngut ki paidbah na ka thain Umroi, ki la wan ban iashim bynta da ka jingkmen hadien ba ki la ioh ia ka lad ban iamir jingmut bad u Lat ka jylla, na ka bynta ban dang pyniaid shaphrang ha ka ban pyntrei ia ki skim kiba ai jingmyntoi sha ki paidbah, khamtam eh ka skim MGNREGS, kaba dei kawei na ki skim ym tang ba ka pynkylla dur ia ki shnong ki thaw, hynrei ka long kawei na ki skim kaba ai kam ai jam sha ki paidbah nongshong shnong.
Kiba la donlang ha kane ka sngi ki kynthup ia u MLA ka Umroi Constituency, u Ma Ngaitlang Dhar, u KN Kumar IAS, Principal Secretary u Lat ka jylla, ka I.R Sangma IAS, Secretary bad Director C&RD, u Ram Singh IAS, CEO, MSRLS bad Director Fisheries, u DC ka Ri Bhoi, u C.P Gotmare, u Bah George V.Lyngdoh, Joint Mission Director, SRES, ki ophisar na ki tnat sorkar bapher bapher, ki Syiem, ki Sirdar, ki rangbah shnong lem bad ki nongialam ka VECs, SHGs bad ki Job Card Holders.
Haba kren sha ki paidbah ha kane ka sngi, u Banwarila Purohit u la pynpaw ia ka jingkmen kaba khraw ban ioh ia kum kane ka lad ban iamir jingmut bad ki paidbah halor ka jingmyntoi kaba ki la ioh na ka skhim MGNREGS, ha kajuh ruh ka por u la pynpaw ruh ia ka jingkmen ban tip ba ka Ri Bhoi District kan jam sha u Mawmer ba 25 snem ia kaba yn sa rakhe shen ha Ri Bhoi.
U Lat ka jylla u la iathuh ruh ba la sdang ban pyntreikam ia ka skhim MGNREGS ha Meghalaya naduh u snem 2007, ha kaba la pyntreikam lyngba ka VEC namarba ka jylla Meghalaya kam don ia kata ka Panchayati Raj System, ha kawei pat ka liang u Lat ka jylla u la kyntu ruh ia ki paidbah ba kin iatreilang na ka bynta ban wanrah shuh ia ki kam pynroi ha ki shnong ki thaw.
Ha kane ka sngi la ioh ruh ka jingkren da u Bah George V.Lyngdoh, Joint Mission Director, SRES, u la kren halor ka jingiaid shaphrang ka skhim MGNREGS ha ka jylla ba la pyntreikam la shiphew snem mynta, u la pyntip ruh ba ki longing kiba la thep kyrteng ha kane ka skhim ki la poi sha ka 4.96 lakh, ki longïing bad ki VEC ki lapoi 6251 tylli bad ka mang tyngka ba la pyntreikam ka la pois ha ka Rs 3059.05 Crore bad ki kam kiba la lah ban pyndep ka la kot sha ka 65922 tylli ki projek.
Shillong, 23 Jymmang:Ka St.George Secondary School Nongmensong, Shillong bad ka Ramakrishna Mission HS School Cherrapunjee- Sohra ki la bat ia ka kyrdan ba nyngkong ha ka resol Matrik mynta u snem.
Ka Duyu Asung jong ka St.George bad u Lamphrang Lyngdoh ka Ramakrishna baroh 2 ngut ki la bat ia ka kyrdan ba nyngkong eh bad ki la ioh 568 mark na ka 600 mark.
Marsien ioh jingtip ba katei ka skul na Nongmensong ka wan ha ka kyrdan ba nyngkong u MLA ka Pynthor u bah AL Hek u la leit mar mar sha katei ka skul bad u la ai T.5000 tyngka sha katei ka khynnah.
Ha kane ka sien mynta ka Synod Hihger Secondary School ruh ka la wan ha ka kyrdan kaba hakhmat ha kaba la don haduh 5 ngut ki khynnah na katei ka skul, kiba poi ha ka Top 20.
Ka Dafica Kynter ka la wan ha ka kyrdan ba lai, ka Phibandariti Mawkon ka la wan ha ka kyrdan ba hynriew, ka Phibalabet shwa Nongrum ha ka kyrdan ba 11, ka Dakermedo Nongpluh ha ka kyrdan ba 15 bad ka Parkles Theolinda Lyngkhei ha ka kyrdan ba 19.
Ka resol mynta u snem kam da ia pher na kaba mynshem snem ha kaba ka jingpass ki khynnah ka poi tang 54.04% katba ha u snem ba la dep pat 54.10%.
Ki la don haduh 50,974 ngut ki khynnah kiba la ia khun ia ka eksamin ha ki 134 tylli ki Centre bad na kitei kiba pass ki long tang 27,547 ngut bad kiba pheil pat ki don haduh 23,427 ngut.
Ka West Jaintia Hills ka dei kaba pass bun bha ki khynnah kaba kot haduh 78.70% bad ka South Garo Hills pat ka dei kaba tlot duh ka kot tang 21.45%.
Ki kynthei kiba pass ki kot 70.09% bad ki shynrang 71.51%.
Ha ka resol klas XII Arts pat ka Dimsonjem Vaiphei jong ka St.Anthony’s CHr Secondary School ka la ioh ia ka kyrdan ba nyngkong bud sa u Ricarldy Dkhar ka Synod College ha ka kyrdan kaba -ar bad u Calvin Ginminlein Zou ka St.Edmund’s ha ka kyrdan ba-lai.
Kiba pass baroh ka klas XII ki kot sha ka 75.38% bad ka la kiew na kaba mynshen snem da 1.34%.
Ki la don haduh 21,083 ngut ki khynnah kiba ia khun ia ka eksamin hynrei na kitei tang 15,609 ngut kiba pass.
Ka East Khasi Hills ka la leh bha bad ka jingpass ka kot 87.54% katba ka East Garo Hills ka dei kaba tlot tam bad ka jingdon kiba pass ka kot tang 48.24%.
Ki kynthei kiba pass ki kot 78.86% bad ki shynrang tang 59.95%.
Shillong, 23 Jymmang:U President rangbah ka Nationalist People Party (NPP) u Conrad K Sangma u la kubur ba ki don ki MLA na kiwei ki seng, kum na ka Congress kiba la pynpaw ba ki kwah ban iasoh bad ka NPP, tangba ka jingiakren ka dang iaid shaid shaid mynta bad kam pat poi sha ka rai ban pynbna paidbah.
U Conrad u la kren sha ki nongthoh khubor mynta ka sngi, hadien ba la pdiang ia ar ngut ki MLA barim na Jirang kynthup u Bah Slomik Kalwing bad u Pastor G Lyngdoh nalor 18 ngut ki riew pawkhmat na ki seng bapher bapher kynthup na ka Congress bad na HSPDP.Halor ka jingkylli ba ka jingwan iasoh ki MLA Congress kiba la jop teng kan long tang kum ka jingbuli ia ka kyiad rim ha u bilor thymmai bad kam long kumba kwah ki paidbah ban wanrah ia ka jingkylli, u Conrad u la ong ba, “Kam dei ba bujli ia ka kyiad rim ha bilor thymmai hynrei ka daw ka dei namar ba kine ki MLA kim ioh lad ban mad ia ka kyiad haba ki don ha kane ka sorkar kaba synshar donbor da u Myntri Rangbah u Dr Mukul Sangma".
U la kynthah ba kane ka sorkar MUA-II kaba khlieh da u Dr Mukul Sangma ka dei kaba synshar tang uwei u briew ka bym don jingïapher na ka synshar donbor.
“Wat ki myntri sorkar ruh kim ju ioh lad ban iakynduh ia u Myntri Rangbah", la ong u Conrad bad u la bynrap, ba u Dr Mukul Sangma u dei ban shim ia ka jingkitkhlieh baroh halor kane.
Katkum ka jingong u Conrad namar ka jinglong amrang marwei u Dr Mukul kiba bun ki MLA ka Congress ki la iakynduh jingeh ban iatreilang bad u.
“Ngi la iohi ha ki kot khubor ia ka jingkwah jong ki MLA khamtam na ka Congress ban wan iasoh bad ka NPP hynrei kam pat long kaba kut namar ba ka jingiakren ka dang iaid", la ong u Conrad.
Ha kajuh ka por, u la khot ruh ia ka jingiatreilang jong baroh ki seng saiñ pyrthei bym dei Congress khnang ban wanrah ia ka sorkar ba khlem ka Congress ha kane ka jylla lashem snem.
“Ngi pdiang ban don ka jingiatreilang bad kiwei ki seng saiñ pyrthei kiba don kajuh ka thong hynrei ngim pat don ka jingiakren ia mynta halor kane, namar ba ki don shibun ki jingeh bad ka jingkyllain ka kam", la ong u Conrad.
Katkum ka jingong u Conrad, kawei ka jingeh ka dei ka jingjied ia ki kyrtong namar ba baroh ki party ki sngew khlaiñ ha kaba kim pyndem ban don ka jingiasngewthuh jingmut hynrei wat la katta, ka NPP ka pdiang ban don ka jingiatreilang.
Shillong,23 Jymmang:Ka 48 kynta kaba u MLA ka Nongstoiñ u bah Diostar Jyndiang u la ai por ia ki nongkren pyrshah ia u ba ki dei ban pan map ka la kut noh hynrei haba ia kren bad u Rupang u bah Jyndiang u la ong ba um pat kwah ban kren eiei sha ki kotkhubor, hynrei kiwei pat ki lad khubor, ki iathuh ba U MLA, u la pynkhreh ban iaid shakhmat ia katei ka kam.
Lah ban pynkynmaw ba u MLA u la dawa ba ki nongkren sha ki kotkhubor bad ki nongthoh ki dei ban pan map hapoh 48 kynta lym kumta un iaid da kaba un ai notis bad ban rah sha ka Privilege Committee ka Assembly halor ki jingkynthoh pyrshah ia u, kiba u la ong ba ka la ktah ia ka longrynieng shimet jong u.
Shillong, 24 Jymmang:Ka All Meghalaya Dancers Association ha ryngkat ka jingkyrshan jong ki riew Rangbah ka thain Mawngap Mawphlang, ka la pynlong ia ka jing ia iaid paidbah ha Mawngap, ha ka 22 tarik mynta u bnai, ha ka jing don ryngkat jong ki Rangbah jong ka thain Mawngap Mawphlang ki nong shad ba pawnam ha ki bad kumjuh ruh ki nongrwai ba pawkhmat ka thain Mawngap Mawphlang, kum U Bah pynshai Lyngdoh Mawphlang, uba rwai ia ki jingrwai pyn biria ka ba kham pynkyndeh mynsiem ia ki paidbah ka long da kaba iohsngew ia ka sur rwai ba thiang jong ka Bateithymmai Nongrum kum ki sur Asha Uthup bad Lata Mangesgar.
Ha kane ka sngi ki paidbah ryngkat ki mobile ha la ki kti ban vote ia ka Bateithymmai.
La ioh ruh ia ka jingpynshai na u President ka All Meghalaya Dancers Association kumno ban vote ia ka Bateithymmai Nongrum lyngba ka face book Account bad la pynshai ruh ba kat haduh mynta dang lah ban vote ia ka Bateithymmai khlem don kyndon eiei, haduh ba ka seng kan sa pynshai ynda la ioh ia ka khubor na ka Yes I Am ban khang noh ia ka vote.
La pynsngew ruh halor ka jing kuman jong u myntri rangbah, ha kaba ia dei bad ka jingkwah ia kynduh jong ka seng, kaba ki la pan ha duh lai sien kynthih ban ia kren na ka bynta kum kine ki samla don sap ban nang lam lynti shuh shuh hynrei ka seng kam shym la ioh jubab ban ia kynduh bad u, hynrei la phah pynban ban ia kynduh bad kiwei pat kiba ka seng ka ju ia kynduh na ka por sha ka por.
La ong shuh shuh ba na ka liang ka seng kan sa shim ia ka rai ha kano kano ka por ban pyni sha ka sorkar bad ba u myntri rangbah, un hap ban shim ka jing bah khlieh halor ka mat ba ka seng kan sa iaid sha khmat, namar ka seng ka dang pynkhreh shaid shaid ha ka ban phah ia ki khynnah sha ki jingiakob bapher, wat la ka sorkar kam patiaw, ong ka kyrwoh khubor na u General secretary Bah Darwin L.Mawphlang.
Jowai, 24 Jymmang:Ka Elekshon, kaba la pyniaid da u Dolloi ka Elaka Jowai ha ryngkat ki sahep na District Council na ka bynta ban jied ia u Rangbah Shnong ba thymmai ha ka shnong Pamrakmai ka la long kaba shongshit bha mynta ka sngi.
Ha katei ka Election ki la don haduh 3 ngut ki kyrtong na ka bynta ki palat 700 ngut ki nongthep vote.
Ha ka jingiathep vote kaba la pynlong da ka secret ballot, u ma Lucas M Shylla u rangbah Shnong, u la jop biang da kaba tam tang da 53 vote ia u ma Liyo Dkhar uba la ioh 249 votes.
U ma Archie Siangshai, uba dei ruh u rangbah shnong ba mynshwa, u la ioh tang da 72 votes.
Ka Election ka la long kaba iaid beit iaid ryntih bad u Dolloi u la pynbna ia u ma Lucas M Shylla kum u nongjop bad u Rangbah Shnong katei ka shnong.
Na ka liang u Waheh Shnong (Rangbah Shnong), u ma Lucas kyrkieh u la lum ia ka dorbar ban jied pat ia ka kynhun trei kam shnong jong u ha kaba la jied ia u Thiej Dkhar kum u Deputy Waheh Shnong bad ia u Kworly RYmbai kum u Lamphang lane shongknor (Chairman) bad ia u Iaikiewbha Rymbai kum u General Secretary ha ryngkat u Almeki Shylla kum u Asst.General Secretary.
La jied ruh ia u ma Shaintre Siangshai kum u nongbat ia ka pisa tyngka jong ka shnong ha ryngkat 11 ngut ki Executive Member.
Shillong, 17 Jylliew:Ka sorkar jylla ka la pdiang ia 13 tylli ki kompeni na ki 15 tylli ban seng ha kane ka jylla bad bun na kine, kin dei ha Byrnihat ka Ri-Bhoi district.
Haba kren hadien ba la wai ka jingialang ka Single Window Agency (SWA) kaba long mynta ka sngi, u Myntri Rangbah ka jylla u Mukul Sangma ba peit ia ki kam kar khana, u la ong ba ka jingialang hadien ba la bishar bniah, ka la pdiang bad mynjur ia ki 13 tylli ki briew kiba la pan jingbit na ka sorkar jylla ban seng karkhana.
Kine ki karkhana ki don ba dei trai ki bar jylla hynrei kiba buh da ki karkhana ruh bad don ki karkhana kiba dei trai beit da ki trai jylla.
U la ong ba la pdiang ia kine ki karkhana katkum ka Industries and Invesment Promotion Policy, ha kaba ka sorkar kan don ki jingai jingiarap ia ki.
U Myntri Rangbah  u la iathuh ba ki don ar tylli ki karkhana ki bym pat pdiang namar ba ki don ki daw ha kaba ka sorkar ka sngew ba lada ailad, kin pynduh lad ia ki trai jylla.
Kane ka karkhana ka dei ka jingbuh ia ka jaka pynkha syiar bad pynmih pylleng bad kawei pat ka dei ka jingpan jingbit ban buh ia ka Amusement Park bad baroh kine ki bym shym la pdiang ka sorkar ki pan jaka ha Byrnihat.
Ha kajuh ka por, u la ong ba ka sorkar ka la bynshet ha ka Meghalaya Industries Development Corporation (MIDC) ba kan pynkhreh ban ia ki dur ki dar bad ki jingdonkam ha kaba ka sorkar kan pynshlur ia ki trai jaka ban seng ia ki karkhana ha ka rukom kaba kham pynsuk.
Na kine 15 tylli kiba pan jingbit, phra tylli ha Ri Bhoi district, lai tylli ha East Khasi Hills, ar tylli ha East Jaintia Hills bad kawei ha  West Garo Hills bad ha West Jaintia Hills.
Kiba kompeni ba la pan jingbit ki long ka  M/S Sriram Fasteners,  ban shna jingpyntah jingpyndait, shna waiar ker kper, ka M/S Meghalaya Polymersban shna platsik, bad ka  M/S Megha Cashew Pvt.
Ltd.
Shillong, 19 Jylliew:Lai ngut briew ki ba kynthup ia u Shiva Gayatri na Bongaigoan, u Ajay Choudary na Happy valley bad u Bari Dkhar na ka shnong Moolamanoh ki la shah kem ha ki pulit ka Jowai na Ladrymbai.
Kitei ki lai ngut ki dei ki dkhot jong kawei ka kynhun runar kab ju don kti ban lute ha ka surok NH44 , ki la shah kem ha ka jingkhynra ki pulit ryngkat ka jingiatrei lang bad ka dorbar shnong bad VDP Ladrymbai.
U Shiva Gayatri ua dei u bar jylla u ba don ia ka rynieng kaba jrong u dei u ba la don kti ruh ha ka kam pyniap briew ha Ladrymbai hynrei um pat shah kem na katei ka kam pyniap briew.
Shibun tylli ki SIM Card la ioh kurup na ka met jong kitei ki lain gut kynthup ki mobile phone.
Shillong, 19 Jylliew:U bah H.Shang pliang, Director ka DIPR u la ong ba ka shnong Mawsynram ka dei ka shnong kaba paw nam bha naduh ka por jong ka East Pakistan kaba la dei mynta ka Bangladesh.
U la ong ruh ka Mawsynram ka dei ka shnong kaba pawnam ha ka jingjur slap.
U bah Shangpliang u la ong ruh ba ka Mawsynram ka dei ka shnong kaba la noh synñiang bha ia ka jaitbynriew ha kaba ha ka kad khaii ba heh duh ha ka jylla kata ka Police Bazar, dei tang ki nong Mawsynram napdeng baroh ki Khasi kiba ioh thied jaka bad kiba long trai ia ki jaka hangtei.
U la ai jingmut ba ka long kaba donkam ia ki nong Mawsynram kiba sah ha sor Shillong bad kiba sah ha shnong ba kin don ka jingiakynduh kaba na ka por sha ka por ban wanrah ia ka jingithuh ithaw para shnong bad ban kyntiew ia ka roi ka par ka bha ka miat hapoh ka thaiñ.
Ia kitei u bah Shangpliang u la kren ha ka jingiakynduh lang ki nong Mawsynram kaba la long mynhynin ka sngi ba la khot da ka All Mawsynram Socio-Cultural Association, Shillong Unit tang ki nongshong shnong ka shnong Mawsynram kiba sah ha Shillong kaba la long ha Land mark Hotel, Nongrim Hills, Laitumkhrah.
Ha kane ka sngi katei ka seng ka la pynkup burom ia ki nong Mawsynram kiba la sah sha Shillong kiba kynthup ia ki doktor, ki engineer, ki ophisar bad ki nongtrei ha ka imlang ka sahlang kiba la kyntiew ia ka jylla baroh kawei.
Ha kane ka sngi u Bah HM Shangpliang, u la long kum u Kongsan ban sam ia ki khusnam.
Ka jingialang ka long kaba iphuh iphieng ka dei namar ki nongmawsynram ki la poi palat spah ngut kynthup naduh ki longkmie ki longkpa, ki samla bad ki hep kiba rit kiba kynthup naduh kiba wan pule, kiba wan bylla, kiba treikam sorkar, treikam lajong bad kiwei de.
Shillong, 17 Jylliew:Ka sorkar ka la pynbna ba katkum ka Meghalaya Compulsory Registration of Marriage Act, baroh kiba la don lok ki hap ban rejistar ia ka kyrteng jong ki khnang ba ka aiñ kan ithuh ia ka jingiadei shi tnga jong ki.
Hadien ba la mih kitei ki jingpynbna ka la mih ka jingiakren aiu kan jia ia kiba dei na ka niam Muslim ne Islam kaba ki shynrang jong katei ka niam ki lah ban ri ar-lai bad haduh saw ngut ki tnga, hato ki shynrang Muslim ki lah ne-em ban rejistar lut sha ka sorkar baroh lai-ngut ne saw ngut ki tnga jong ki- ki ban ithuh da ka aiñ bad hato ka aiñ ka pdiang ne-em ban rejistar palat kawei ka tnga?Mynta ka sngi u Rupang u la ioh ban ia kren bad ki nongialam na ka niam Muslim ban wad jingtip na ki hato ki sngew kumno halor katei ka jingpynbna ka sorkar ba baroh ki shitnga ki hap ban rejistar kyrteng.
U bah Akhtar Shabong, Vice President jong ka Seng bhalang Islam,Shillong u la ong ba kam don jingeh eiei ia ki niam Islam ban leh kumta, u la ong ba katkum ka aiñ shongkha shongman ki Islam uwei u shynrang u lah ban rejistar haduh saw ngut ki lok kaba mut ba uwei u briew u lah ban bat saw tylli ki sertiphiket.
U bah Shabong u la ong ba ia ka jinglah ki shynrang Islam ban ioh haduh saw ngut ki tnga la thoh ruh ha ka kot niam bakhuid jong ki Islam ka ‘Quran’.
“Ha ka Quran la thoh shai kumne, ‘Ko ki para ba ngeit phi lah ban shong iwei,ar,lai haduh saw ngut ki tnga lada phi lah ban bishar hok ia ki hynrei lada phim lah tang kawei" ong u bah Shabong da kaba ong biang “Kano kano ka kot niam kam thoh ba u shynrang u dei ban ioh lok tang kawei hynrei ha ka Quran la thoh shai bha, hynrei kam dei pat ba ka ong phi dei ban shong lok haduh saw ngut, ki pyndonkam da ka kyntien ‘phi lah’ kaba mut ha ka mon jong u briew" ong u bah Shabong.
U bah Akhtar Shabong uba la ia donlang bad u President jong ka Sengbhalang Islam, Shillong u bah Mobarak Lyngdoh ha ka por ba ia kren bad u Rupang u la ong ba haba ka Quran ka batai ba lada kiri haduh saw ngut tnga ki dei ban bishar hok ka mut ba ki dei ban ai kajuh ka jingieid sha baroh saw ngut lane lai ne ar ngut ,ka juh ka burom bad ka juh ka bhah,ym ban leh shilliang iano iano bad lada kim sngewlah ban leh kumta kim dei ban ioh tnga palat ia kawei.
“Lada phi thied kali ia ka lok nyngkong,phi dei ruh ban thied ia kiba ar ne balai ne ba-saw, lada phi thied dhara ia kaba nyngkong kumjuh phi hap ban leh ia kiwei,lada phi thied ksiar kumta lang phi hap ban leh ia kiwei ruh" ong u Shabong.
Halor katei ka jinglah ki shynrang Muslim kiba ioh lok palat iwei ban rejistar sha ka aiñ, u bah Shabong u la ong ba ka dei ka dak kaba pyni sha ka pyrthei sha ka imlang sahlang ba u burom bad kheiñ kor ia baroh ki lok ba u shong, “Balei ngin ym nud ban pyni sha ka imlang sahlang ba kitei ki dei ki lok jong nga- haba ki la dei shisha" ong biang u bah Shabong uba pyni nuksa ba lada ka kynthei ka shonglok ia u shynrang ba la don lok bad lada uta u shynrang um ai ka burom ia ka kumba leh ia ka lo nyngkong jong u,kumno ki bahaing hasem jong kata ka lok kliar jong u kin sngew.
U Rupang u la kylli hato ha Shillong ki la don ne-em ki shynrang Muslim kiba ioh lok palat iwei hynrei kiba la dep ban rejistar pat ha ka aiñ,u bah Shabong u la ong ba ha Shillong ki don katto katne ngut tangba kiba ioh tang ar ngut ki lok bad kitei ki la dep ban rejistar hynrei shabar ka jylla ki don bunbah kiba ioh haduh saw ngut lok bad kitei baroh ki rejistar.
Ha kaba ia dei bad ka Meghalaya Registration of Marriage Act u la ong ba hangne ruh kim lah ban khang ia u shynrang Muslim ba un rejistar haduh 4 ngut lok ruh naba ka dei ka aiñ jong ka niam Muslim.
Halor ki jingkren ki paidbah ba u shynrang Muslim u dei uba don bun lok,u bah Shabong u la ong ba ha ri India ki la leh ia ka sorbe ban lap ki shynrang na kano ka jaitniam kiba bun lok,hynrei ka ripod ba la mih nangtei ka long ba ym dei ki niam Muslim hynrei dei da kiwei pat ki niam ki Muslim ki duna bha, u la ong.
Ha kawei pat ka phang u bah Shabong u la ong ba ha kylleng ki ri ka pyrthei haba peit ia ka jingbun briew ki bun ki kynthei ia ki shynrang, “Kam dei ba kren tohmet ne da kawei pat ka jingmut hynrei ngi kren beit da kaba shai ba lada ha kylleng ki ri, ki tam ki kynthei ia ki shynrang bad lada uwei u shynrang un ioh lok tang kawei ka kynthei aiu kan jia ia kito ki kynthei kiba tam, kin shong noh khlem lok,kaba tieng pynban ioh ki shu kylla mar paidbah" u la pynkut.
Shillong, 17 Jylliew:U Myntri Rang bah ka jylla u Mukul Sangma u la ong ba ka sorkar jylla ka la pyntip sha ka sorkar pdeng halor ka jingshah byrngem beh shnong ki jaitbynriew Khasi ba sah ha Bangladesh ha ka bor sorkar katei ka ri.
Haba iakren bad ki nongthoh khubor mynta ka sngi, u Mukul Sangma u la ong ba u la dep bthah ia u Chief Secretary ka jylla ba un pyntip sha ka sorkar pdeng halor kane ka jingjia.
“Nga la bthah ia u Chief Secretary ba un pyntip sha ka sorkar pdeng hadien ba nga la ioh jingtip ia kane ka jingjia", la ong u Myntri Rangbah ka jylla.
Hynrei na ka liang u Myntri Rangbah u la ong ba kane ka jingjia kam dei ka jingjia iapher jaitbynriew namar ba ka dei hapdeng ki paidbah bad ka bor sorkar.
U la ong ba ka long kaba donkam ia ka sorkar jong kine ki ar tylli ki ri ban iakren sngewthuh jingmut halor kane ka bynta khnang ban tem noh ia ka.
Hadien ba la ioh jingtip ba ki Khasi kiba sah ha ka shnong Nahar Punjee, Bangladesh ki don hapdeng katei ka jingeh ki seng trei mon sngewbha bapher bapher ba kynthup ia ka Seng riewlum na Bangladesh ka Bangladesh Adibasi Chattra Songram Porishad (BACSP), nangta ka nonghikai na University of Dhaka ka Mahamida Sultana, u Kollol Mustafa, u Muwdud Rahman bad u mizanur Rahman ki la wan ban ai mynsiem bad ban pynshlur ba ki don ryngkat bad ki paidbah katei ka shnong ban ia khun ban pyllait na katei ka jingeh jong ki.
Shillong, 19 Jylliew:Ka BJP Megha laya ka la ong ba ka jingwan rung beain jong ki briew na ri Bangladesh  kan wanrah jingma ia ka ri bad ka jylla Meghalaya.
Ka jingialang jong ka BJP kaba long ha kane ka sngi Saitjain ha Shillong, ka laong ba naduh ba thaw ia ka Meghalaya,  ka BJP ka dawa ban wad, ban weng bad ban pynphai noh ia baroh kiba wan rung beain sha kane ka ri.
Hynrei haduh mynta,ka sorkar ba la ialam da ka Congress kam shym la leh eiei ban thaw ia ki kyndon ban weng ia kane ka jingeh.
Ka la ong ba ki nongshong shnong kane ka jylla ki la don hapdeng ka jingtieng ba ki briew ba nabar kin sa buhai shnong bad taplup ia ka jingdon jongki.
Bad ha kajuh ka por, ki bar jylla kiba la sah ha kane ka jylla 50-100 snem mynshwa, ki la iakynduh jingeh bad la shah khein riew poh.
Kane baroh ka dei namar ba ka sorkar kam shym la lah eiei, la ong u Basu Chakraborty u nongaiktien ka BJP Meghalaya.
Ka BJP ka la pynpaw ia ka jingsngew lyngngoh ia ka rukom pyrkhat ka sorkar jylla ha kaba iadei bad ka jing iakajia pud bad ka Assam kaba shu sah ponding haduh kine ki sngi watla, kajuh ka sorkar la synshar baroh shi katta ha Megha laya bad ha Assam da ka Congress.
Ka BJP ka rai ba lada kan shah jied ban don ha ka bor ha kane ka jylla, kan sa pynbeit noh ia kane ka mat bad ka Assam.
U Basu u la ther ruh ia ka sorkar Congress ha kane ka jylla ka bym lah ban iada ia ki paidbah na ki kam lehnoh ha Garo Hills.
Ki kam runar ruser kila nang bun hynrei ka sorkar pat ka sngap mynthi.
Ki kam runar jong ki GNLA ka la nang jur ha kaba ka jinglong ka suk ka sain ha Garo Hills ka la sniew bha.
Ka burom jong ki pulit ka la hiar namar ba ka sorkar kam don policy kaba khlain ban iakhun ia ki kam lehnoh, la ong ka BJP.Ka jingpynmih hukum ka bor synshar ka Dhaka ka Bangladesh ban beh shnong ia ki 700 tylli ki longiing Khasi na shnong Nahar Punji ha Srimangal Upazila ha Moulavi Bazar ka dei kaei kaei ka jingjia kaba sngew sih.
“Ka bor synshar district ka la bthah ia ki ban mih noh shwa ka 12 tarik u Jylliew da ka jingbyrngem ban leh da ka bor.
Ia kane la thmu ban beh shnong ym tang ia ki Khasi hynrei ia ki Hindus, Buddhists bad Khristan.
Ka seng “Hindu – Buddhists – Christian United Forum ka la pyntip ia kane sha u Myntri Rangbahduh ka ri u Narendra Modi, la ong ka BJP.“Ka BJP Meghalaya ka pynrem jur ia kane bad kan pynsngew sha ka tnad kam pohiing ka ri halor kane ka jingjia", la ong ka rai jong ka BJP ba la don lang u Ajay Jamwal u Secretary ba peit ia ka North East.
Ha kajuh ka por, ka BJP Meghalaya ka la ther ia kane ka sorkar ba ialam da u Mukul Sangma kaba lapmiet tang ban pynsngew ia ki heh ka AICC ha New Delhi ban pynneh shuki ha jaka ban trei ia ka bha ka miat bad ka roi ka par jong ki paidbah.
Ka la ong ba u Myntri Rangbah u la iada dohiap ia ki myntri bamsap kum ka bamsap sia lieh bad kiwei de bad lada ka BJP kan wan ha ka bor kan sa leh ia kaba dpnkam.
Ka la ong ba ka seng kan sa pan ia ka White Paper na ka sorkar halor ka jingpynbha ia ka surok NH-44  kaba ju jia khah khah ka jingaksiden kumba dang jia dang shen ha kaba 29 ngut ki briew ki la iap.
Ka la ong ba ka jingjia ka dei namar ba ka sorkar kam shym la leh eiei ban pynbha ia kane ka surok naduh Khliehriat-Sonapur kane ka surok bah NH-44.
Ka la ther ruh ia ka sorkar jylla ka bym lah ban pyntreikam ia ki skhim ka sorkar pdeng ban kyntiew ia ka rep ka riang ha kane ka jylla.
Ka jylla Meghalaya  ka dang iai sah dien ha ka ioh ka kot namar ba ka sorkar kam shym la leh eiei wat haba ka sorkar pdeng ba ialam da u Myntri Rangbahduh ka ri u Modi ka la mang pisa bun bha ban kyntiew iaka rep ka riang bad ia ka ioh ka kot jong ki paidbah.
Ki skhim ia ki nongrep kum ka Kishan Credit Card, Soil Health Card, bad ka Crop Insurance Scheme  bad kiwei kim shym la treikam ha kane ka jylla namar ba ka sorkar jylla kam shym la leh eiei,  la ong ka BJP.Kiwei pat ki jingeh ba ka BJP ka la iakren ka long ka bym lah ka sorkar ban siew tulop thikna ia ki nonghikai skul ha kane ka jylla.
Ka jingkhang dewiong ka NGT ka dei kawei ka mat kaba iakren ha kane ka jingialang jong ka seng.
Shillong, 19 Jylliew:Ka jingkynthup ia ka mat ia kren kaba dei halor ka jingdawa ban ioh ia la ka jong ka jylla  ha ka bri Hynniew-Trep (Khasi Jaintia State) bad ka jingtyrwa ban treikam noh ka ‘Inner Line Permit’ (ILP) ki dei ki ar na ki 15 tylli ki mat kiba la tyrwa da ka Hynniewtrep Youth Council (HYC), kiba ka Seng ka sngew ki dei ki ar tylli ki ba donkam tam ban iada ia ki hok longtrai bad hok laitluid jong ki khun ka Bri U Hynniew Trep.
Ki mat ia kren kiba la tyrwa da ka Seng la thoh ha ki kot ia kiba la pyllait paidbah da ki nongialam bad ki nong kitkam katei ka Seng ha ka jingialang jong ka General Executive Council (GEC) ia ka ba la pynlong ha Shillong Polytechnic, Mawlai myn ha ka sngi Saitjain.
Katkum kitei ki nongialam, ia kitei ki kot yn sa sam paidbah sha ki paidbah, kynthup ki ophis sorkar, ki jaka pule bad ki skul bah sha ki 6 tylli ki District kiba don ha Ri Lum Khasi Jaintia, na ka bynta ban ailad iano ban peit bniah ia ki jngtyrwa ka Seng bad ban ioh jingai jingmut na ki paidbah ne na kino kino ki kiba lah ban ai jingmut hapoh ka lai bnai.
“Ka jingthmu ka long ban ioh ia ki jingai jingmut na kiba bun ha shwa ban shim ia ka rai ban dawa na ka sorkar jylla bad sorkar pdeng bad kumjuh na ki Autonomous District Council ban pyntreikam ia ki mat ia kren kiba ngi la buh kiba kongsan eh na ka bynta Jaidbynriew Hynnniewtrep," la ong u  U Genral Secretary ka HYC u  Robertjune Kharjahrin ha ki lad pathai khubor ka nongbah hadien ka jingialang.
Ha kaba pynshai shuh shuh halor ki tei ki mat ba la tyrwa , u Samla Robertjune Kharjahrin u la pynpaw ba ka Council ka la buh ia ka jingtyrwa ban dawa ia ka jylla lajong kaba la tip kum ka Khasi-Jaintia lane ia kaba yn khot  ia ka ‘Hynniewtrep Land’.
Da kaba shim ia ki jingkren na ki riewsain pyrthei kiba pawkhmat ka jylla kum Bah BB Lyngdoh  bad  Purno A Sangma (Bam kwai ha dwar u Blei), u samla Robertjune Kharjahrin u la ong, "Kaei kaei kaba rit ka dei kaba itynnat.
".
U la pynpaw ruh ba katei ka mat dawa kan long halor ka jingpyn-iasoh ia ka jylla lyngba ka Instrument of Accession (IOA) and Annexed Accession (AA) bad ka bym trei kam satia haduh mynta ym da kiwei pat ki lynti ha kaba ki nongialeh ban ioh jylla la ka jong kham ha shwa ki dawa ym ban ia khleh lang bad ki Achik hynrei la ka jong bad ba ka Hynniewtrep State kan dei ha ka Article ban ia syriem bad ka Article 370 katkum ka pdeng bah jong katei ka Agreement bad kan dei hok paka jong u hun Hynniewtrep ha Ri India, ia kaba dang sah neh khlem pat pyntreikam da kasorkar pdeng.
Kawei pat ka dawbah kaba u la kren ka long ka jingbym ia sngewthuh jingmut hapdeng ki paid Khasi-Jaintia bad ki paid Garo.
Ka HYC ka la buh ia ka jingtyrwa ban dawa ban pyntreikam ia ka  Inner Liner Permit (ILP) katkum ka Eastern Bengal Frontier Regulation Act, 1973 ban khang lynti ia ki jingwan rung kyrthep ki bar jylla sha ka bri u Hynniew Trep.
Hynrei ka HYC ka kdew shai ruh ba tang ka ILP kan ym lah ban khang lad ia katei ka jingwanrung kyrthep ki bar jylla bad ka don ka jingthmu ruh ban tyrwa ban ioh jingmynjur na ka Interstate Migrant Workmen Act, ka Trading & Business Permit na ka bynta ki bym dei na ka bri Hynniew-trep, ki Residential Permit na ka bynta ki bar jylla, ka jingpyntreikam bha ia ka Meghalaya Prohibiton of Benami Transaction Act lem bad kiwei kiwei.
Ha kaba ia dei bd ka khaii bad pateng, u tei u nongialam ka HYC u la ong ba ki District Council yn sa pan na ki ban pynbiang na ka bynta kiwei pat ki jaitbynriew riewlum kum ki Mizo bad Naga ban pan ia ka Trading License.
Ha kaba ia dei pat bad ka Trading License, u la ong ba ka la dei ka por ba ki District council ki dei ban buh jingthoh bha halor ki kam khaii kiba la leh da ki trai jylla bad pynthikna ba ym dei ban ai License khaii ia kiwei pat ki bym dei riewlum.
“Ngi buh jingtyrwa ruh ba ki ADC ki dei ban ai ka rai halor ki Iew kia bun kynthup ia ka Iewsuh kum ki jaka kyrpang jong ka ioh ka kot ki ba dei ban long beit tang na ka bynta ki trai muluk"  u la ong shuh.
Ka Council ka la tyrwa ruh ia u snem 1971 kum u snem ot kyrteng.
Hynrei na ka jingai jingmut ha ka jingialang , la rai ba u snem ot kyrteng un dei naduh u snem 1951 bad kata ruh kan wan hadien ka jingai jingmut na ki paidbah.
“Ngin dang peitbniah bad shim ia ka rai na ki paidbah ki ban ia ai jingmut hynrei kino kiba la don ha ka jylla hashwa  u  snem 1971 lane 1951 kin hap ban da ialeh ia ka Inner Line Permit," la ong u Bah Kharjahrin.
U la ong ruh ba na ka liang ka Council ka la tyrwa ruh ban dawa na ka sorkar jylla bad sorkar pdeng ruh kumjuh ban wanrah ka jingsynshar ka ba ai ia ka hok thep vote kaba thikna bad kum ka jingiada ia ki paidbah jong ka bri U Hynniew Trep.
“Ngi kwah ia ka ka hok thep vote ban ai tang ia ki trai jaka kiba paka bad kiba don ia ka hok longtrai kaba na ka jylla" u la ong shuh shuh.
Nalor katei ka mat, da kaba shna ia riti kyrpang na ka bynta ka jait bynriew, ka jingpyndam noh iaka Para 12 (A) na ka Sixth Schedule jong ka  Constitution, ka jingiaka jia khappud, ka jingkynthup ia ka ktien Khasi ha Eight Schedule ki dei kiwei pat ki mat tyrwa kiba ka HYC ka la pynpaw ha kitei ki kot.
Shillong, 19 Jylliew:Ka CSWO ka la byrthen ba kan ujor da ka PIL pyrshah ia ki enjiniar, ki kontraktor bad ka tnad PWD ka jylla lada kim kyndit bynriew noh ban pynthikna ba ka jingshna surok kan long kaba biang.
Ha ka jingpynlait khubor mynta ka sngi, ka president ka CSWO ka Kong Agnes Kharshiing ka la ong ba ka la dep thoh shithi kham mynshwa sha u  Chief Engineer PWD Roads ba un pynmih ia ka jingbthah kaba tyngeh sha baroh ki Engineers, Sub Divisional Engineers (PWD Roads)  ban peit ia ki surok ba sniew bad ban ai dak iong noh ia ki kontraktor ba leh torti hynrei kane kam shym la urlong eiei bad la shu bret sha kyndong ia ka jingthoh.
“U  Chief Engineer (PWD) ka Meghalaya u dei ban pyni ia ka bor ban pynshitom ia ki ophisar ba leh bakla bad ban ai mynsiem ia ki enjiniar ba trei hok hynrei lada um leh, ka CSWO kan ujor noh da ka PIL ha ka High Court namar ka jingbym kitkhia ia ki kam ka sorkar, da kaba thok bad bamsap", la ong ka kong Agnes.
Ka la ong ba ka seng ka la iohi ba ka tnad PWD kam ju patiaw eiei ia ka jingsniew jong ki surok ha kane ka jylla kaba la pynbitar ia ki paidbah, bad pynthut ia ka leit ka wan bad ka buh jingma ruh ia ki.
“Ka jingsniew ka surok ka la pynlong ban niah suki, ban buh ruh ka jingma ia ki kali bad ki nongleit nongwan", la ong ka CSWO.Kane ka dei ka kam thok jong ka tnad PWD, kaba ialam sha ka bamsap bampong jong ki enjinar bad ka jingiasuh buit bad kontraktor ia ka pisa jong u paidbah.
Ka jingbym ai dak iong ka tnad PWD ia kiba bun ki kontraktor ki bym shym la shna bha ia ka surok, ka pyni ba ka la don eiei ha lyndet hapdeng ki enjinar bad ki kontraktor, la ong ka CSWO.“Ka tnad PWD bad ki enjiniar ki shu ai matlah beit ia ka Completion Certificate sha u kontraktor tang ban ioh sei pisa watla ka jingshna ia ka surok ka long kaba thurmur bad ka bym biang", la ong ka CSWO bad bynrap, “Lada ka tnad PWD kam sngap, kam banse ban ujor noh da ka PIL".
Shillong, 19 Jylliew:Ha ka sngi thoh dieng jong ka taiew ba la dep une u nongthohkhubor u la ioh ban ia kren bad ki nongialam jong ka Seng bhalang Islam, Shillong halor ka mat kaba ia dei bad ka aiñ shongkha shongman.
Hadien ba la pyndep ia ki jingiakren kiba donkam, u bah Akhtar Shabong u Vice President katei ka seng uba dei ruh u trai jong ka ing ba ngi ia kren kam u wanrah shi pela ka sha bad ki jingbam.
U nongthohkhubor u la kylli kumno u wanrah tang shi pela haba ha kata ka ing ngi ia don lai-ngut, u bah Shabong u la ong ba ka dang dei ka sngi shah jingit kam pat long ba kin bam eiei.
Hangtei une u nongthoh u la kylli bniah shaphang ka jingshah jingit jong ki Muslim ha kaba u bah Shabong u la jubab ba katei ka sngi shah jingit jong ki la tip kum ka Ramdan bad kan neh baroh shibnai kaba ki kheiñ bnai Lunar ym Solar.
U la ong ba hapoh katei ka shibnai katei ka jingshah jingit jong ki ka sdang naduh ka por 3 baje mynstep bad kan kut haduh da sep ka sngi kata 6:15 janmiet, hapoh katei ka por u la ong ba kim bam kim dih.
U bah Akhtar Shabong u la ong ba tang ka um ruh ym long ban dih bad wat ia ka umbiah ruh kim nguid ,ki kbum ha ktien ki sa biah pat shabar haba ka la dap ka shyntur.
Katkum katei ka jingiakren kaba la donlang ruh sa uwei pat u heh Muslim u bah Mobarak Lyngdoh, President ka Sengbhalang Islam, Shillong ki la ong ba katei ka jingshah jingit kam ktah eiei ia ka koit ka khiah jong ki naba ka dei ka jingngeit jong ki.
Katei ka jingshah jingit jong ki kan kut haduh ka 6 tarik u bnai ban wan.
Nongpoh, 19 Jylliew:Da kaba sngew khia halor ka jingdon kiba lehkhlieh bad leh buittuh haba iadei bad ki jing thung kam thungjam la ka long ha kino kino ki tnat ophis sorkar ha ka jylla, mynta ka sngi ka Ri Bhoi People Movement (RBPM), kum kawei na ki sengbhalang ha ka Distrik, ka la dawa ia ka sorkar ba kan pynlong da ka jingthungkam kaba khuid bad suba khamtam ha kane ka jingpynbna da ka tnat pulit ia ki khubor laitkam.
Kum ban shu pynkynmaw hangne ba ka tnat Pulit ha ka jylla dang shen ka la pynbna ia ki khubor laitkam ba kynthup naduh ki Sub Inspector, Constable, Mechanic, bad ka Armourer.
Haba iadei bad kane na ka liang u General Secretary ka RBPM, u Bah John Mawphniang u la ong, ba ka seng ka dap shisha da ka jingkmen kaba khraw ban iohi ba bun tylli ki khubor laitkam la pynmih da ka tnad pulit, kaba long ruh kum ka kabu naka bynta jong kito ki khun samla ha jylla hi baroh kawei, khamtam ia kito kiba la pyndep ia ki jingpule bapher bapher.
“Lada ka tnat Pulit bad ka sorkar jylla ka kwah shisha ia ka jingtreikam kaba bha bad kaban ai ia ka jingshakri kaba paka ia ki paidbah ha jylla, ka dei ban jied ia kito ki samla kiba don ia kata ka jingstad bad ka jingshemphang ha kaba thoh ha ki Exam ne Interview" ong u Bah John Mawphniang.
Shuh shuh, ka seng ka dawa ruh ia ka sorkar ba kam dei ban ailad ia kino kino ki nongmihkhmat ne ki ophisar ban leh khlieh ha kaba iadei bad ka thungkam thungjam, hynrei ka jingthungkam thungjam ka dei hi ban long kaba khiud ba suba bad katkum ka jinglah jong ki samla, kiba dei hok ban ioh ia ka kam.
Kumta, ka seng kan sa leit ruh ban ia kynduh ia ka Myntri ka tnad pohing ka jylla ban iakren halor jong kane ka phang, namar kum ka seng kam kwah ban don kano kano ka jingleh khlieh ha kaba thungkam thungjam, namar ka jinglehkhlieh ne leh buittuh ym tang ba ka long ka jingiuhroit ia ka hok jong ki khun samla, hynrei kan pyntlot ruh ia ka rukom treikam ka tnat Pulit ha ka jylla, hynrei ban thungkam hi ban long kakum ka jinglah jong ki samla, pynkut u Bah John Mawphniang.
Nongpoh, 19 Jylliew: Namar ka jinglait luid jong ki bar jylla katba nangmih ki sngi ha ka thain, ki nongialam ba ha khmat ka KSU Western Border Area ka la buh syndon ka jingmaham naduh ki Kontraktor bad kumjuh ruh ki riew shimet, kiba khot nongtrei da ki bar jylla khlem da lah ban pynbiang ia ki kot ki sla ne khlem ka jingithuh ba kyrpang da ki bor shnong.
Katkum ka kyrwoh ba la phah da u President ka KSU Western Border Area, u Samla Receive Pator bad u General secretary, u Bah Lumjingshai Sangkli, la ong ba ka nongrim ba ki la pynmoh ia kane ka jingmaham ka long hadien ba ki nongialam ki la iohi ia ka jingtuid laitlan jong ki bar jylla, kiba wan ban bsuh khlieh lyngba kum ki nongtrei bylla hynrei don ruh kiba wan ban khaii pateng kum ki dukan bad kiwei kiwei ki jaitkam.
Kitei ki nongialam ka KSU, ki la pynpaw ruh ia ka jingsngewkhia halorka jingbun jong ki Kontraktor, ki riew shimet, kiba wanrah ia ki bar jylla ban pyntrei ha kijingtrei bapher bapher, ha ka jingshisha ki la dei ban khot trei da ki para doh para snam, namar ki bun byllai ki samla khasi ha katei ka thain kiba shu shong khlem kam.
Ki la ong ruh ba ka seng ka dawa ruh ïa ki ba ki dei ban pynbiang naduh ki Trading License bad ki labour license bad lada ka seng ka lap ba ki bar jylla kim don ia ki kot ki sla kiba biang, nange shakhmat ka seng kan beh beit bad kan nym map ïa kino kino ki Kontraktor ne ki riew shimet.
Namarkata, nangne shakhmat ka seng kan sa pynlong ia ka jingpeitngor bad lada ka lap ba dang don ki bym suidniew ia ki jingmaham jong ka seng, ka seng kam banse ban shim da kiwei kiwei ki lad ki lynti kiba kham tyngeh, la bynrap kitei ki nongialam.
Shillong, 19 Jylliew:Kat haduh mynta ka sngi, ka Seng Khasi Hima Mawsynram, kam pat ioh pdiang satia ia ka shithi na ka ophis jong u myntri rangbahduh, kaba dei halor ka jingthmu jongki, ban iakren iasuk hapdeng ka seng kaikhlaw HNLC bad ka sorkar India.
“Ka jingthoh, ka leit sha u myntri rangbahduh" ong U bah Tyllilang Myrthong President ka Seng Khasi Hima Mawsynram, haba iakren bad U Rupang.
“Lada ki pdiang, hap wad ksiang da uwei" ong shuh shuh U Bah Myrthong, wat la u mynjur, ba ka HNLC, ruh ka mynjur ia ka kyrteng jong U bah Disparsing Rani, uba dei u nongai jingmut jong ka Seng, ba un long u ksiang, ha ka jingiakren iasuk bad ka sorkar India.
U Bah Dispar, ula kyntait ban iakren iasuk bad ka HNLC, halor ka nongrim, ba u ong ba ki don ia ka jingleh politiks, khamtam, haba ki byrngem ban pynbthei bom ia ka ophis jong ka seng Congress, kaba don ha Khyndailad.
U bah Myrthong, u kren pynkut “Lada long ban iakren bad ki lehnoh Garo, balei, ym long iakren ia ki lehnoh jongngi".
Shillong, 19 Jylliew:Ka seng Bharatiya Janata Party (BJP), ka la thung ia ki nongkitkam jong katei ka seng, ha West Jaintia Hills, ha ka 13tarik mynta u bnai.
Ha ka jingialang, ba la wan pyrman, da u nongialam jong katei ka seng, U Basu Chakra vorty, la jied ia U Ma JG Kyndiah, kum U President jong katei ka seng, nalor kiwei pat ki nongkitkam.
Ha kane ka sngi la ioh ruh ki jingkren na U District Incharge ha kaba u kyntu bad kyrpad ia ki para dkhot ba kin dei ki briew kiba tip briew tip blei, kiba don akor don burom bad ba sngewrit bad ki dei ruh ban long ki nongiarap ba hakhmat eh jong u paidbah ha kino kino ki jingeh kiba ia kynduh haka jingim ka jong ki khlem da niew shiliangkhmat.
U la kyntu ruh ia ki, ba ki dei ban trei shitrhem bad ba kim dei ban trei na ka bynta ka myntoi shimet khnang ba ka jingiarap iaki paidbah ka long kaba khuid khlem da don ka jingbamsap bad ban iarap iaki paidbah ha ryngkat ka jingieid, ula kitbok kitrwiang iaka seng bad ki nongbud jong ka ba kin long kiba trei minot na ka bynta ka bha ka miat jong ki nongshong shnong.
Ha kawei pat ka khubor, la iathuh ba ha ka 15 tarik mynta u bnai, la pynkup bor ia ki Mandal President bad kumjuh ruh jong ka Youth wing ha kaba la sakhi ha ka jingpyndon burom ia ka jingdap ar snem jong ka synshar ka sorkar NDA hapoh ka jingialam khmat jong U Myntri Rangbahduh jong ka Ri jong ngi U Narendra Modi kaba long ha Dorbar Shnong Dulong,Jowai.
Ki dkhot ba la pynkupbor jong ka district ki long U Ma Reynold Passah ha Jowai Constituency, U Ma Nebarwell Kharbihthai ha Nartiang Constituency, U Ma Chanbor Sungoh ha Raliang Constituency bad U Ma Shaphrang Lyngdoh ha Mowkaiaw Constituency, katba ia U Ma Jersom Shylla, la jied kum U President ka BJYM (Youth Wing).
Haba iakren bad U Ma Kyndiah, u iathuh ba ka kam jong kitei ki nongialam, ka long ban thaw ia ki Mandal bapher, ha kaba ula pynsngew ruh, ba katei kan shim por, kumba shiphew sngi eiei, ba kin jied ia ki nongialam bapher ha ki Constituency, kiba hap ha West Jaintia Hills District.
U Ma Kyndiah, u iathuh shuh shuh, ba ka District hi ia mynta, kam pat iakren eiei ruh em, ha kaba iadei bad ki kandidet MLA 2018, wat la ki la don katto katne, kiba ki la i shankhmat, ba kin long kum ki kandidet MLA.Ha kajuh ka por, U Ma Kyndiah, u kyntait, ba ki don ki MLA Congress, kiba tyrwa ialade, ba kin ialeh na ka tiket BJP, ha ka elekshon 2018, hynrei, u ong ba katei ka kam, kan dei kaba yn jied hi da ki Mandal, kiba hap ha katei ka District.
Shillong, 19 Jylliew:“Ka Sohra kaba dei ka shnong kaba bna nam tam ym tang na u slap hynrei ha ka jingitynnat ka mariang kaba khring ia shibun ngut ki nongwan jngoh kai pyrthei hynrei ka long ka jingleh rain ia ka thain baroh kawei na ka jingsniew palat ka surok kaba la wanrah ia ka jingkynshi kyneh da kiba bun ki nongwan jngohkai ia ka sohra", la ong u President ka Seng HYC-Sohra, u Bah S Nongrum.
U la iathuh ruh ba ka seng ka la leit ban ia kynduh ia u EE ka tnad PWD ban pynsngew halor ka jingujor jong ki paidbah ïa ka jingsniew palat ka surok naduh Lum Thanad, Sohra kaba la shlei da ki thliew ki syar bad buh jingma ïa ki nongleit nongwan.
Ka Seng ka la dawa ruh ba dei ban maramot noh mardor khnang na ka bynta ka jingmyntoi jong ki paidbah khamtam naba katei ka thaiñ kadei ka jaka ba ki nongjngoh kai pyrthei ki tuid man ka sngi.
Ka seng ka kyntu ruh ïa ki nongmihkhmat ba kin kren ne leh ei ei noh mardor khnang ba kan wanrah ka suk ka saiñ ïa ki paidbah bad kumjuh ruh ïa ki nongwan jngohkai kiba wankai sha Sohra.
Nongstoin, 19 Jylliew:Ha ka sngi saitjain ba la dep, ki paidbah ka dong Mawpun Tiehjyr sieh, ki la ia mih ban pynkhuid ia ka jaka theh niut kaba don ha rud ka surok bah jong katei ka dong namar katei ka jaka theh niut ka la shlei lut bad pyni jakhlia ruh ia ki nongshong shnong katei ka dong kaba long ruh ka jingma ia ka koit ka khiah ki paidbah jong katei ka dong.
Na ka liang u Rangbah dong u la iathuh ba ka Dorbar kila shim ruh ia ka rai ban khang noh shwa shipor ia katei ka jaka theh niut bad yn nym shah shuh ban dang leit bret ia ki niut ki nier ha katei ka jaka, kat haduh ba na ka liang jong ka shnong kan ioh ban pynkhuid bad weng shwa ia kitei ki jaboh kiba la dap bad don lypa ha katei ka jaka theh niut.
“Ynda la dep ban weng lut ia u niut na katei ka jaka yn nym shah shuh ia kiwei kiwei ki briew ba kin wan ban bret niut ha katei ka jaka theh niut, bad yn shah tang ia ki nongshong shnong jong katei ka dong kata ruh kidei ban bret tang ia ki niut kiba mih na ki iing ki sem, ym ki niut kiba mih na ki surok bad ki lynti ki syngkien", la ong u Rangbah ka dong Mawpun Tiehjyrsieh.
Shillong,20 Jylliew:Ka MDC ka HSPDP na Mylliem Kon stitwensi ka kong Teilinia Thangkhiew ka la wanrah ia ka jingkylli ha ing dorbar ka KHADC ha ka kynta kylli jingkylli ha ka sngi sdang jong ka dorbar lyiur kaba la sdang mynta ka sngi.
Ka kong Thang khiew ka la kylli ia ki jaka ba don ki iew ka District Council ha kaba u bah Hadrian Lyngdoh, EM ba peit ia ka iew u la jubab ba ki don ar tylli kawei ha Laitlyngkot bad kawei pat ha Byrnihat.
Ka kong Thangkhiew ka la kylli biang hato ia kitei ki iew la ai wai ne-em bad ka jubab ba la ioh na u EM ka long Ho, oid.
Ka la pan ia ka kyr teng ki nongshim wai bad ka dor ba la wai, u EM u la jubab ba ia ka iew ha Laitlyngkot la ai wai sha u bah Ailad Swell Rynjah ha ka dor T.2,35,000 tyngka (Ar-lak lai phew san hajar tyngka) ha ka shisnem katba ia ka iew ha Byrnihat pat la ai wai sha u bah Shanbor Pyngrope ha ka dor T.2,81,000 tyngka (Ar-Lak phra phew wei hajar tyngka) ha ka shisnem.
Ka MDC na Mylliem konstitwensi ka kong Teilina Thangkhiew ka la buh jingkylli ruh halor ki Advisory Committee ne ki komiti ai buit ba ka Executive Committee ka KHADC ki la thaw.
Ka kong Teilinia ka la kylli katno tylli ki Advisory Committee ki don u CEM ka KHADC u la jubab ba ki don haduh 7 tylli bad jan baroh na kitei ki komiti ki dei kiba la thaw ha u snem 2015 na ka bynta ba kin ai jingmut bad kin ai buit ia ka rukom treikam ka KHADC.Ka kong Teilinia ka la kylli biang hato ka KHADC ka la ioh buit ne –em na kitei ki 7 tylli ki komiti ha ka jingtreikam jong ka-u CEM u bah Pynshngaiñ N Syiem u la ong ba ka KHADC kam pat ioh kawei ka buit ruh lane ka jingai jingmut na kitei ki komiti.
Shillong, 19 Jylliew:Ka seng bhalang Islam lane ka seng jong ki kynhun niam Muslim, ka kren shai, ba ki don ka ain, ba ki shynrang Muslim, kin lah ban ioh tnga haduh 4ngut ki kynthei; hynrei ka wan sa kawei pat ka phang hangne bad kata ka long ia ki shynrang, kiba dang don ha ka niam tynrai, la ki pdiang ne em, ban rejister tang ia kawei ka tnga ha khmat jong ka ain, namar ba ka don ka jingngeit ba u shynrang Khasi, un lah ban ioh bun ngut ki tnga, lane kaba long ba un ioh ia kawei ka tnga bad sa bun ngut ki lok, kaba ju long ka rukom, kaba la ju leh baroh naduh hyndai hynthai.
Uwei na ki rangbah Seng Khasi, haba iakren bad U Rupang mynta ka miet, u ong ka rukom shongkha jong u shynrang Khasi, kaba naduh hyndai hynthai, ka long ba u don ia kawei ka tnga, hynrei, u lah pat ban don sa bun ngut ki lok, ha kaba u iathuh ruh, ba ha ki por hyndai, haba dang duna bha ki shynrang, la ju phah ia ki shynrang (wat kiba la don tnga), ba kin leit ai symbai lem, ia ki kynthei, kiba la don ha ki rta 45 shaneng, namar ioh ki kylla duh jait.
Wat la utei u rangbah, um iahap satia, ia ka jingong “u rang khadar lama" lane u shynrang, ba un don khad ar ngut ki lok bad u ong shuh shuh, ba u shynrang Khasi, un lah ban rejister ha khmat ka sorkar, tang ia ka tnga trai bad um lah pat ban rejister ia ki lok kliar jongu.
U Bah Tyllilang Myrthong, President jong ka Seng Khasi Hima Mawsynram, u don la ka jong ka jingsngew jongu, ha kaba u mynjur ia katei ka ain rejister ia ki shi tnga,wat la ialade ruh u mynjur ba um pat rejister satia, ha ka jing ia shongkha bad ka kurim jongu.
U Bah Myrthong, um iahap jingmut, ba u shynrang Khasi, un dei u khadar lama, hynrei, u kwah ba un don beit tang kawei ka lok bad u ong shuh shuh “Ban nym ia phet lok, ban kham don ka jingkitkhlieh".
Shillong, 19 Jylliew:Ka krem Mawjym buin, ka la dei mynta ka hok nongkynti jong ka Seng Khasi Hima Maw synram, namar ba ia katei ka jaka, la dep rejister, ha ka sorkar Jylla, ong U Bah Tyllilang Myrthong, President jong katei ka Seng, ha ka jingiakren bad U Rupang.
U bah Myrthong, u iathuh ba ka Seng, ka la shimti ia ka jingkitkhlieh ban peit ban sumar ia katei ka krem, hadien ba ki dkhar, ki la byrngem, ban leit ujor sha Kashari, na ka daw, ba ki ju pynwit eh ki Sengbhalang, ha ki jinglehniam jongki, ba ki ju pynlong man la u snem.
La iathuh da U bah Myrthong, ba ha ka jingshisha, ia katei ka jaka, la ai jingmynjur ban pynlong ia ka jinglehniam, da u Syiem barim jong ka Hima Mawsynram, U Bah Glorence Malngiang, ha kaba ka Shnong Maw synram ruh, ka mynjur lem ia katei ka jingai jingbit jong U Syiem ka Hima.
“Nangne sha khmat, lada ki mut ban lehniam, ki hap ban pan jingbit na ka Seng Khasi Hima Mawsynram" ong U Bah Myrthong, ha kaba ula iathuh ruh, ba ki la dep ban rejister ia katei ka seng, ha ka 14tarik Jymmang 2015.
Ha kajuh ka por, u iathuh ruh, ba ia ka krem Mawjymbuin, yn ithuh noh nangne shakhmat, kum ka jaka sahnam bad katei ka dei, hadien ka jingbthah jong ka sorkar India, lyngba ka ophis jong u myntri rangbahduh, kaba ula phah sha ka sorkar Jylla, ha ka 13tarik Jylliew 2016.
Kham mynshwa ka tnat kam poh iing ruh, ka la bthah ia ka sorkar Jylla, lyngba U Chief Secretery, ba ki dei ban ithuh noh ia ka Krem Mawjymbuin, kum ka jaka sahnam, hynrei ka sorkar Jylla, kam shym la leh eiei satia, ong shuh U bah Myrthong.
Shillong, 19 Jylliew: Dang shen ka Centre for Science and Environment,New Delhi (CSE) ka la lap ba la pyn donkam da u Potassium Bromate bad u iodate ban kham pynjem ia u atta ne u moida ha ka por ba shet ia u ruti.
Katei ka tnad ka la lap ruh ba ki don ia ka 2B Carcinogen kaba lah ban pynkylla sha ka jingpang Cancer lane ka jingpang Thyroid.
Tang mar ia mih katei ka khubor ha Delhi, ka la pynpar ñiang khriat ia ki paidbah kiba don ha kane ka jylla ioh ba u ruti ba ki ju bam hangne ruh u lah pynban ban long kumba long ha Delhi.
Katei ka khubor ka la rung ruh hapoh ki tyndong shkor ka sorkar jylla ha kaba la ioh jingtip ba ka sorkar ka don jingthmu ban phah Test noh ia ki ruti ha kane ka jylla.
Halor katei ka bynta u Rupang u la ioh ban ia kren bad ka Assistant Commissioner of Food Safety ka kong DBS Mukhim.
Ka kong Mukhim ka la iathuh ba na ka por sha ka por katei ka tnad ka ju leh ia ki Test hynrei ka jingjia kaba la jia ha Delhi ka la pynlong ia katei ka tnad ba kan pynleit jingmut kyrpang (Special Drive) na ka bynta u ruti da kaba leit ban shim nuksa (sample) ia ki ruti kiba die paidbah ha kane ka jylla.
Ka kong Mukhim ka la ong ba ia baroh kitei ki symboh ruti kiba la ioh lum, katei ka tnad ka la phah Test sha ka State Public Health Laboratory ha nongbah Guwahati.
“Haduh mynta ngi dang ap ia ka ripod ngim pat lah ban ong eiei kat bym pat ioh ia ka ripod, ngi don shibun ki kyndon ban leh lada ngi la ioh ia ka ripod" ka la ong.
Ka la ong ruh ba u Ruti u dei u ‘jait jingbam’ bad u hap ruh hapoh ka jingpeit katei ka tnad , “Mynta ngi shu ap beit ia ka ripod,hadien ba la ioh ia ka ripod kaba dei ban leh ngin leh beit" ong ka kong DBS Mukhim Assistant Commissioner jong ka tnad Food Safety ka tnad kaba peit ia ka jingbit jingbiang ka bam ha kane ka jylla.
Shillong, 20 Jylliew:U Executive Member uba peit ia ka tnad Fisheries ka KHADC u bah Albinus Lyngdoh um shym la ioh bha ban shim ia ka bynta jong u kum u EM Incharge ha ing dorbar ka KHADC.Ia kane la iohi ha ka sngi sdang jong ka dorbar lyiur ka KHADC kaba la sdang mynta ka sngi.
Ka kong Teilinia Thangkhiew MDC ka Mylliem ka la wanrah ia ka jingkylli hato ka la don jingtyrwa ne-em ban pyn kylla ia ka Jingkieng Kalong kum ka jaka jngohkai pyrthei ryngkat bad kiwei pat ki jingkylli kiba ka la ban hynrei la iohi ba u bah Albinus u la ioh ban jubab tang shi kyntien ar kyntien hynrei ia ka bynta kaba dang jrong ban jubab la ieng hi noh da u Chief Executive Member ka KHADC u bah Pynshngaiñ N Syiem ban jubab ia ki jingkylli ka MDC ka Mylliem.
Shuh shuh la iohi ba ha ka por ba la wanrah ha ing dorbar ia ka United Khasi-Jaintia Hills District Fishery (Second Amendment) Bill, 2016, u EM ka Fishery um shym la iohlad ban wanrah ia katei ka Bill da lade hi kumba long kiwei pat ki EM hynrei la wanrah ia katei ka Bill da u CEM.Shillong, 20 Jylliew:“Ka jingieh noh jong nga ia ka kam kum u Vice Chairman ka State Level Public Grievances Committee, Government Of Meghalaya ka dei halor ka nongrim ba ka sorkar MUA II ba mynta ha ka jingialam u Dr Mukula Sangma ka dei ka sorkar kaba leh shiliang khmat khlem don kano ka no ka jingthmu ban peit ia ka bha ka miat jong ki riewlum ha ka jylla", la ong u Bah CB Syiem, Ex-MDC na Nongpoh Constituency bad ha kajuh ka por u ba bat ia ka kam kum u Secretary jong ka Ri Bhoi District Congress Committee (RBDCC) u ba dei ruh u dkhot ha ka Meghalaya Pradesh Congress Committee (MPCC), ban pyntip paidbah halor ka jingiehnoh jong u ia katei ka kam bad dawa ruh ki lai ngut ki MLA ka Congress na Ri Bhoi District kata u Dr DD Lapang, Dr Celestine Lyngdoh bad u Bah Ngaitlang Dhar ki dei ban mih noh na kane ka sorkar jong u Dr Mukul Sangma.
Haba pyntip sha ki paidbah lyngba ka jingkren ha ki lad pathai khubor mynta ka sngi ha Shillong Press Club, u Bah Syiem u la ong pynpaw ba kum u dkhot ha ka Party Congress u la ju iai pyrshang kyntu ia ka sorkar ban peit ia ka bit ka biang u paidbah hynrei ka sorkar ha ka jingialam u Dr Mukul kam shym la pynsngap satia.
Kumta um banse ban shim shwa ia ka rai ban iehnoh ia katei ka kam bad lada kiei kiei kim seisoh um banse ban iehnoh ia ka Party congress bad pyniasoh ialade bad kiwei ki party kumba la don ki MLA congress kiba la pynpaw ba kin hap ban pan tiket noh na kiwei pat ki Party lada kane ka sorkar hapoh ka jingialam u Dr Mukul kan dang neh bad u dawa ba ki nongmihkhmat na kiwei ki constituency khamtam na Ri Bhoi ban jied noh da u wei u nongialam.
U Bah Syiem u la kynnoh ba ka sorkar hapoh u Dr Mukul ka shu long tang kum ka hima ha kaba u la synshar donbor mar wei ha kaba um shym la sngap iano iano ruh bad kane ka dei na ka jinglap ka jong u ha kaba ki ai ia ka kaiphot na ka liang jong ka SLPGC ha kaba ia dei bad ka jingsniew jong ki surok ha kane ka jylla haba ki ai ia ki kaiphot na ka liang jong ka sorkar kam shym leh ei ei ban pynbha ia ki.
U la ong ba ia ka skhim sericulture kaba dei ban don ha Ri Bhoi la rah noh sha Ampati, u la kynnoh ba kane ka sorkar jong u Dr Mukul kam shym la leh ei ei na ka bynta ka jylla hynrei baroh ki skhim kiba la thmu ban trei ha Nongpoh Constituency ruh ku ka Water Resources kaba la kot sha ka 20 klur tyngka la rah noh sha Ampati.
U Bah CB Syiem, u la iathuh ba na ka por sha ka por ka Ri Bhoi District Congress Committee (RBDCC) ka la ju kyrpad sha ki nongialam ka Party na ka bynta ki paidbah khamtam sha ka MPCC hynrei la i kumba ki kham ieid ia u Dr Mukul ban ia ka Jaitbynriew hi.
Na ka liang jong u, u la iathuh ba um pat don ka jingthmu ban phet noh ka Party ia mynta hynrei u dang ap ia ka por kaba biang.
“Ngam shym iaid lait ia ki lynti treikam da kaba kdew kti bad kynthoh ia ka sorkar kaba lam khmat da ka seng Congress hynrei ngan hap ban kren na ka bynta ka iap ka im jong ki paidbah", la pynkut U Bah CB Syiem.
Shillong, 21 Jylliew:“Ki san ngut ki nongshong shnong na Nartiang, West Jaintia Hills District ki la wan ban thom bor ia ka jaka jong nga ha Wah Mulong, Nartiang ha kaba ki la beh ia ki misteri kiba dang pyntrei ha katei ka jaka ban sdang shna ing", la ong ka Kong Libon Law ha ka ba iathuh ha ba iakren bad ki nongthoh khubor hynne ka janmiet.
“ Kitei ki san ngut ki kynthup ia u Bin Raliang, u Jo Khar, u Head Myria , u Sati Myrna bad u Bait Phalyngki ki la wan ban leh ia katei ka kam thombor ban knieh ia ka jaka myn ha ka 18 tarik u bnai Iaiong mynta u snem", la ong shuh shuh katei ka longkmie.
Na ka liang kane ka longkmie ka la iatuh ba ka la dep ujor ejahar sha u Superintendent ki pulit ka West Jaintia Hills hynrei na ka liang ki bor pulit ki la phah ban iakren ia katei ka kam ha ka Dorbar Shnong.
“Hynrei ha ka 09 tarik u Jymmang pat u tei u Bin Raliang (uba bat ia kam Rangbah Shnong ha katei ka por) u la wan ryngkat bad ki paralok jong u ban thombor biang ia katei ka jaka da kaba pom lut ia ki dieng ki siej.
Nga la pyrshang ban ia kren bad pyni ha u ia ki kot ki sla ki pata ban pynshisha ba ka dei ka jaka jong nga kaba nga la ioh pateng na i Mei jong nga hynrei na ka liang ka jong u um shym la treh satia wat tang ban peit ia kitei ki kot", la ong shuh katei ka longmie.
Kane ka longkmie kaba la wan shakhmat ban kren ha ki lad pathai khubor ha ryngkat ki dkhot ka CSWO(I) na Jaintia Hills ka kong Wansyrpai Shadap lem ki dkhot ka Jaintia Student Movement bad ka Riwar Jaintia Youth Federation.
“Hajan katei ka jaka jong nga ka don ka jaka shnong kaba ki khot ka Mynkoi SehKhlieh Blang , kaba dei ka jaka lehnam ki Hindu bad katei ka jingwan leh thombor ka long ban knieh ia ka jaka jong nga ruh kaba don mar syndah bad katei ka jaka.
Ia kane ka jaka jong nga ruh nga la ioh ha ryngkat ka jingithuh na ki bor pyniaid ka District Council naduh u snem 1988", la ong shuh shuh katei ka longkmie.
“Nga la pan ka jingiarap na ka CSWO ban iarap lem ia nga ka riewkynthei kaba don hynriew ngut ki khun ha kaba ar na ki ki dei ki kynthei bad nga dang mut ban shna ing-shong ia kawei na kine ki khun kynthei bad nga la phah jingthoh ruh sha ki bor ba dei peit ia ka tnad pynnneh ia ki khlaw ki btap jong ka West Jaintia Hills District bad phah copy ruh sha u Deputy Commisioner ka District halor katei ka jingleh donbor ban pom lut ia ki dieng ki siej kiba don ha katei ka jaka jong nga", la iathuh shuh katei ka longkmie.
Na ka liang ka Kong Wansyrpai Shadap ka la iathuh ruh ba u tei u Bin Raliang u long kum u Rangbah Shnong jong katei ka thain ha katei ka por hynrei mynta u la duh noh ia katei ka kam hadien ka jingrem election jied rangbah shnong ha u Chembiang Myria.
“ Ki bor pyniaid shnong katei ka jaka ki la phah wan panmab ia nga hynrei balei ngan leit panmab katkum ki khubor ba la mih ha ka 18 tarik.
Katei ka dei tang ka buit ban pynthame hynrei hadien ka jingpeit bniah ia ki kot ki sla ka jingshisha ka don ba katei ka jaka ka dei jong ka Libon Law “, la ong shuh ka kong W Shadap.
“Ngi kyrpad ia ka bor sorkar kumjuh na ka liang ka JHADC ban iarap lem ia ka kong Libon Law bad shim ka jingbishar kaba bniah.
Namar naduh ka por mynshwa balei ym ujor halor katei ka jaka bad wan ujor khyllah haduh kane ka por , da kaba burom ia ki Doloi ki Waheh Schnong ha kito ki por kiba ia don ban sakhi ia ka jingthied jaka jong ka kmie ka kong Kong Libon Law, kaba khlem ktah ia ka jaka jong ka Raid Nartiang", la ban shuh ka Kong Wansyrpai.
Shillong, 21 Jylliew:Ka jingrakhe 175 snem jong ki Balang Presbyterian, kan sdang naduh la shai ka sngi, ha kylleng ka Ri Khasi Jaintia.
Ki lad khubor, ki iathuh ba ka KJP Assembly, kan rakhe lashai ka sngi, ha ka por 11baje myn step, lyngba ka jingialang kaba kyrpang, halor katei ka phang bad ha kajuh ka por, ka Balang Nongsaw lia ruh, kan rakhe kyrpang, ia katei ka jingdap 175snem jong ka Balang.
Ka Balang Nongsawlia, kan dei ruh, ka nongpdiang sngewbha, ia katei ka jingrakhe 175 snem, ka ban long mynta u snem ha U Naiwieng 2016.
Ym tang katta, la iathuh ruh ba kawei pa kawei ka Presbytery, kan pynlong ia ka jingrakhe la ka jong ka jong, ha kaba iadei bad katei ka jingdap 175snem jong ka Balang Presbyterian ha Ri Khasi Jaintia.
Nongpoh, 21 Jylliew:Ka ophis jong ka Deputy Commissioner, Ri Bhoi District, mynta ka sngi ka la pynkup burom ia Lai ngut ki riew kynthei kiba la wanrah nam ym tang ia ka Distrik, hynrei ia ka jylla hi baroh kawei, ba kynthup ia ka samla Dolyne Kharbhih, ka Kong Plenty Makri bad ia ka Heprit Angelica Tynsong, ha District Library Auditorium Hall, Nongpoh.
Kum ban shu pyn kynmaw hangne, ka samla Dolyne Kharbhih na ka shnong Nongsder, kadei ka kynthei kaba ar na ka jylla Meghalaya, kata hadien ka Kong Wansuk Myrthong kaba la lah ban kiew ia u Lum Everest,Katba ka Heprit Angelica Tynsong na ka shnong Pahamrioh, ka la ioh ban pdiang ia ka khusnam ‘National Bravery Award’ na kti u Narendra Modi, Myntri Rangbahduh ka Ri, lyngba ki kam shlur ba ka la leh kata ban pyllait im ia la u para ba dang 7 bnai, hadien ba ka iing kaba ki shong ka la shah bam duh ha ka ding bad ka Kong Plenty Makri na ka shnong Thadnongiaw, ka la ioh pdiang ia ka khusnam ‘National Award’ na kti u Pranab Mukherjee, President ka ri India.
Ha kane ka sngi ba la pynkup burom ia kitei ki riewshlur ka Ri Bhoi, u Bah H.Marwein, uba dei u Additional Chief Secretary ka sorkar jylla, u la long kum u kongsan bad u Bah H.M.Shangpliang, Director ka Social Welfare kum u symbud kongsan, ha ryngkat ka jingdonlang bad ka Dr.Pooja Pandey, Deputy Commissioner ka Ri Bhoi District.
La sakhi lang ruh ha kane ka sngi da ka jingdonlang jong ka Kong Ivereen Warjri, kaba dei ka Mission Director ka BBBP ha ka jylla, ryngkat ki ophisar sorkar ba kynthup ia u Bah D.Hynniewta, ADC, ka Kong Doreen Phawa ADC, ki EAC, ki ophisar na ki tnat sorkar bapher bapher, ki nonghikai bad ki khynnah skul na ki skul ha ki thain Nongpoh.
Haba kren kum u kongsan ha kane ka sngi, u Bah H.Marwein, ha kaba nyngkong eh u la pynpaw ia ka jingkmen ban iohi ia kine ki riewshlur na Ri Bhoi, kiba la ioh ia ki Award lyngba ki kam bashlur ki jong ki bad ha kajuh ka por u la ong, ba ka jingioh jong kine ia kitei ki Award ka wanrah ruh ia ka burom ym tang ia ka iing ka sem, hynrei ia ka Distrik bad ka jylla hi baroh kawei.
“Nga ai ruh ia ka jingiaroh kaba khraw iaphi kum ki riewshlur, namar ia kaei kaba phi la pyni sha ka pyrthei lyngba ki kam bashlur ki jongphi, phim khein shuh ialade ba phi dei ki kynthei, namar phi la leh ia kaei kaei kaba wat ki shynrang ruh kim lah ban leh, kumta nga kyntu iaphi kum ki riewshlur ba phin nangbteng ia ki kam bashlur jong ki ha ka jingim ba man ka sngi ka jong phi" ong u Bah H.Marwein.
U la pynpaw ruh ia ka jingiaroh halor ka jingshimkhia jong ka ophis ka Deputy Commissioner ka Ri Bhoi District, kaba la pynhap ia kitei ki Lai ngut hapoh ka ‘Beti Bachao Beti Padhao’ skim, namar kane ka skim kadei kawei na ki skim kaba peit kyrpang ia ka hok jong ki khynnah kynthei.
Ha kane kajuh ka sngi, na ka liang ki nongtrei ka SBI Nongpoh Branch, ha ka jingialam jong u P.K Pathak kum u Branch Maneger, ki la pynlong ia ka jingpynkup burom ia ka Angelica Tynsong bad ia ka Dolyne Kharbhih.
Shillong, 21 Jylliew:Ka Meghalaya High Court ka la hukum ia u Superintendent of Police ka East Khasi Hills ban aiti noh ia ka kaiphod ka jyrsieh sia lieh ka kam thung kam nonghikai ha hapoh ar taiew.
Ha ka jingshong bishar mynta ka sngi ka Kashari High Court ka la pynmih ia kane ka hukum ba ki pulit ki dei ban ai ia ia kaiphod ia ka jingiaid shaphrang ka jingtohkit halor FIR ba la ujor ia ka kam bamsap thungkam nonghikai LP skul kaba la paw pyrthei ha u snem 2009 haba bun ki myntri sorkar, ki MLA khamtam ka myntri ka pule puthi ha katei ka snem ka Kong Ampareen Lyngdoh ka la paw kyrteng ha ka kaiphod ka CBI.Kane ka hukum jong ka Kashari hadien ba u SP ka East Khasi hills district u Bah Mariahom Kharkrang uba la leit mihkhmat hakhmat ka Kashari hynne ka sngi, u la ai jubab ba u Investigation Officer (IO) uba shim jingtohkit ia kane ka kam, um pat dep ban aiti ia ka kaiphod namar ba khlad kyndit noh u kthaw jongu.
Ka kashari ha ka hukum jongka, ha ka 3 tarik Jylliew mynta u snem ka la btha ia u SP bad u IO ban wan mih dalade hakhmat ka iing Kashari ban aiti artad ia ka kaiphod jong ka jingtohkit jong kane ka kam.
U nongbishar u Justice SR Sen ha kane ka sngi Hatmajai, u la ong “Ia kane ka kam dei ban bishar biang hapoh ar taiew kumba la kyrpad da u Superintendent of Police, East Khasi Hills District, Shillong".
Shillong, 21 Jylliew:U Myntri Rang bah ka jylla u la kyntait ba ka sorkar ka la don ka jingthmu ban aiti ia ka Mawmluh Cherra Cement Limited (MCCL) Sohra sha ki riew shimet.
Haba iathuh ia kane, u MLA ka Sohra u Bah TW Chyne uba iakynduh ia u Dr Mukul Sangma mynta ka sngi halor kane ka kam, u la ong,“Katkum ka jingong jong u Myntri Rangbah, u la ong ba kam don kano kano ka jingthmu ka sorkar ban aiti sha ki riew shimet ia ka MCCL", la ong u Bah TW Chyne haba pyntip halor kane.
U MLA ka Sohra u la ong ba u la leit iakynduh ia u Myntri Rangbah ka dei halor ka nongrim ba la mih ka jingthoh ha ki lad pathai khubor ha kine sngi, haduh ba la pynkulmar ia ki nongtrei ka MCCL.“Nga la ioh ia ka jingpynshai na u Myntri Rangbah ba ka sorkar kam don ka jingthmu hynrei ka don bun ki lad ban pynkiew ia kane ka karkhana jong ka sorkar", la bynrap u Bah Chyne.
Lah ban kdew ba ha ka jingialang ka Single Window Agency (SWA) dang shen, u Myntri Rangbah u la ong ba ka sorkar ka don ka jingthmu ban kyntiew ia kane ka karkhana MCCL.U la ong shi bynta ban pynbha ia kane ka karkhana, ka sorkar ka la pdiang ban ia khublei kti noh bad ki 143 ngut ki nongtrei da ka Voluntary Retirement Scheme (VRS) na ki 455 ngut.
Ka sorkar jylla ka la mang pisa T.22.3 klur  na ka bynta kane ka kam.
U la ong ba ka jingpyntreikam ia ka VRS ia ki nongtrei ka MCCL ka long shi bynta ban pynthymmai bad ban pynkhlain ia ka karkhana kaba la iakynduh shibun ki jingeh na ka jingkyrduh pisa namar ka jingbym lah ban pynmih pisa na ka jingtymmen jongka.
"Ngi kwah ban pynkhlain bad ban kyrshan ia ka MCCL, bad napdeng ki 455 ngut ki nongtrei, 145 ngut ki la pdiang ia ka VRS, ha kaba ka sorkar ka la pdiang", la ong u Mukul Sangma.
Shillong, 21 Jylliew:Hadien ba ka la siew T.54,47,515 lak tyngka kum ka bai tym men sha ki MDC barim jong ka mynta ka KHADC ka la sangeh noh shuwa ban siew bai bam tymmen sha ki MDC barim.
Ia kane la jubab u bah Pynshngaiñ N Syiem ia ka jingkylli ba la wanrah da ka kong Rona Khymdeit, MDC ka UDP na Nongpoh kaba la buh jingkylli ha ka dorbar kaba la long mynta ka sngi.
Ka kong Rona ka la kylli haduh mynta katno ka KHADC ka la pynlut pisa ban siew bai bam tymmen (Pension) sha ki MDC barim ka jubab ka long T.54,47,515 lak tyngka.
Ka la kylli biang hato ia katei ka pension la siew sha baroh ki MDC ba la shongthait u CEM u la jubab ‘ho,oid’ katkum ka section KHAD (Members Pension) Act, 2002.
U CEM u la ong ba katei ka aiñ ia ka bai bam tymmen ki MDC barim ka don ka jingiatyngkhuh ha kaba ka section 1B ka ong ba yn siew bai bamtymmen tang sha kito ki MDC kiba shah jied naduh ka 15 tarik u lber, 1999 katba ka section 3 pat ka ong hap ban siew T.5000 tyngka shibnai sha baroh ki MDC barim.
Ka kong Rona ka la kylli biang hato haduh mynta ka KHADC ka dang bteng ia ka jingsiew tulop, u CEM u la jubab ba la pynsangeh noh shuwa naba ka KHADC ka dang bishar bniah ia katei ka kam kaba bym pat lah ban pyndep haduh mynta ruh.
Katba u MDC ka UDP na Shella Konstitwensi u bah Teiñwell Dkhar u la ong ba ka KHADC ka dei ban shimkhia bad ban thawlad ban pynioh bai bam tymmen biang ia ki MDC barim naba kiba bun ki MDC barim ki ju pynsngew sha u ruh ba un iarap lem ban pynkren ha ing dorbar ia katei ka kam.
U bah Teiñ u la ong ruh ba ym tang kitei ki MDC kiba rim kiba shem jingeh hynrei wat ki MDC ba mynta ruh shisien ka sngi kin kylla MDC barim naba kim lah ban tip haduh katno kin shongsah ha ka jaka ba ki shong mynta.
Jowai, 21 Jylliew:Ki Khynnah pule jong ka Kiang Nangbah Govt College Jowai kin pynlong da ka jingiaid paidbah lashai ka sngi ka 22 tarik ha ka por 10 baje mynstep naduh Compound College shaduh sha DC Office na ka bynta ban ban dawa ia ki mat jing dawa kiba dang sahteng mynta la bun bun snem bad kumjuh ruh ba kin dawa na ka sorkar ba kan thaw ia ki lad na ka bynta kito kiba duh class ia kiba la kot sha 1000 ngut tam.
Kane ka jingiaid paidbah na ka liang jong ki khynnah pule ki la kyrpad ia ki paidbah naduh ki long kmie long kpa, samla bad khynnah ba kin iasnoh kti lang khnang ba kane ka jingdawa jong ki kan long kaba jop na ka bynta jong jingmyntoi ia baroh.
Nongpoh, 22 Jylliew:Ka Ri-Bhoi Youth Welfare Organization (RBYWO), kum kawei na ki sengbhalang ha ka Distrik, kam lah khlem da pynpaw ia ka jing sngewkhia kaba khraw halor ka jinglong thurmur bad ka jingbym iaid beit iaid ryntih ha ka rukom pyntreikam ia ki skul SSA ha Ri-Bhoi District.
Katkum ka kyrwoh ba la phah da u Bah Amber light Masharing, President ka RBYWO, la ong ba ha ka jingshisha ka sorkar pdeng lyngba jong ka skhim SSA, ka don ia ka jingthmu ban wanrah ia ka pule ka puthi khamtam ha ki kyndong ki kynshrot jong ki jylla ha ka ri India hi baroh kawei.
Hynrei katkum ka jinglap jong ka seng la shem ba ka rukom pyntrei kam ia kane ka skhim SSA ha Ri-Bhoi District kam long satia kaba iaid beit iaid ryntih kumba la thmu da ka sorkar bad ki kyndon jong katei ka skhim bad kane ka jing bym lah ban pyntreikam ha ka rukom kaba dei ia katei ka skhim, kan wanrah ia ka jinghiar ha ka pule puthi khamtam ha ki shnong nongkyndong jong ka Distrik.
Lada ka long ha kane ka rukom, ka thong ba la buh da ka sorkar ba ha u snem 2020 baroh ki nongshong shong ha ka Ri ki dei ban nanglut ha kaba thoh ne puleKumta na ka liang ka RBYWO, kum ka jingpynsngewthuh ia ki paid nongshong shong shnong ha Ri-Bhoi, halor ki jingmyntoi kaba ki dei ban ioh na ka skim SSA, ka seng ka la shim ruh ia rai ban wad jingtip noh lyngba ka RTI halor ka rukom pyntreikam ia kane ka skhim hapoh ka Distrik.
ka seng ka la dep ruh ban ujor da ka RTI na u State Project Director ka SSA bad lyngba kane ka RTI ka seng kan sa leit pynshai sha ki paidbah halor ki jingmyntoi kaba ki dei ban ioh, kumba la thmu bad mang da ka sorkar kmie, pynkut ka kyrwoh.
Shillong, 21 Jylliew:Ki Pastor jong ka Balang Presbyterian, ki don ka jing artatien kaba jur, la kin dang lah ne em, ban pyniathoh shong kurim, nangne shakhmat.
Ka daw, ka long namar ba ka sorkar Jylla, ha ka ain jongka, ka la bthah ia kito kiba ia poi kha, ba kin leit sha ki Marriage Registrar, ba kin pyndep ia ka jing ia thoh shongkurim bad kitei kin dei ki Magistrate lane ki briew, kiba la thung da ka Sorkar Jylla.
Hangne, ka wan ka jingkylli, la ka sorkar Jylla, kam ithuh shuh ia ka ain ia poi kha poi man, kaba la aiti ha ki nongialam jong ki Balang Khristan, lane kaba la tip ka Indian Christian Marriage Act, kaba la thaw da ka sorkar phareng, naduh shwa ka jinglaitluid bad kaba la mynjur da ka Parliament jong ka Ri India ha u snem 1954.
La iathuh da uwei na ki Pastor Rangbah jong ka Balang Presbyterian, ba ka KJP Assembly, ka la thung ia ka komiti jongka, halor kane ka phang, ba kan iakren bad ka sorkar Jylla bad ba kan pan jingshai, la ki Pastor, ki dang lah ne em ban bteng ia ka kam pyniathoh jongki, ia ki shijur, kiba don ha ki Balang jongki.
“Hynrei, lada jia ba kim ai bor shuh, hangta ka kdew, ba ka Indian Chritian Marriage Act kan iap noh?" kylli utei U Pastor Rangbah.
Shillong, 21 Jylliew:Ka jingialang ban pynsngew paidbah na ka bynta ban thaw ktem shipai ha ka shnong Umchong ka la pulom noh namar ka jingpyrshah kaba jur na ki nongshong shnong katei ka shnong ryngkat ki khynnah skul.
Katei ka jingialang ka dei kaba la khot da u Deputy Commissioner ka East Jaintia Hills na ka bynta ban pynsngew paidbah ban thaw ia ka ktem shipai ha katei ka shnong.
Ka la don ka jingkynnoh ba ka ophis u DC ka la kular ban ai jaka ia kishipai BSF haduh 75 akar ba kin ioh thaw ktem ha ka jaka kaba don ha Umkyrdeiñ Wah Sarang jong ka shnong Umchong bad ia katei ka kam la kynnoh ba ka la don ka jingiasngewthuh jingmut hapdeng ki shipai , ka ophis u DC ryngkat ki 8 ngut ki Rangbah shnong katei ka thaiñ ba kynthup ia ka shnong Suchen rim, Suchen Mulieh,Suchen Dhana, Suchen Lumiaraiñ, Iap mala,Wah Sarang, Deiñslalu bad Lumshken.
Ki nong shong shnong jong ka Umshong kim pdiang ia kane namar ba ki ong ba ki ne ki nong ialam shnong jong ki 8 shnong ki leh ia kane khlem da ioh ka jingmynjur na ki paid nongshong.
Ki paidbah ki la pynpaw ia ka jingpyrshah jong ki da kaba rah lama iong bad pyrta ba ki pyrshah ia ki BSF bad ki larah ia ki jingthoh pla kad kiba thoh pyrshah ia ki 8 ngut ki Rangbah shnong kiba ai lad ia ka sorkar ban ai jaka sha ki shipai.
Katei ka jingialang ka la pulom noh namar ka jingpynthud ki paidbah ,ka daw ba kila pynsngew halor ka jingpyrshah jong ki ka long ba ka jingwan ki shipai BSf kan ktah ia ka repka riang jong ki bad kan long ruh ka jingtieng jingsmiej khamtam ia ki kynthei khynnah ha katei ka thaiñ.
Shillong,21 Jylliew:U MDC ka Soh ryngkham konstitwensi u bah Pyniaid Sing Syiem u la wanrah ia ka Resolution hapoh Ing Dorbar mynta ka sngi ban dawa ba ka KHADC ka dei ban weng noh ia ka khyrdop shipai kaba don ha ka shnong Mawshbuit kaba dei ruh ka khyrdop jong ki shipai 58 GTC.Haba kren hapoh Ing dorbar u bah Pyniaid u la ong ba ka jingdon jong katei ka khyrdop ka pynjynjar bad ka pynsohsat ia kipaidbah nongshong shnong jong katei ka shnong naba kim don lynti shuh ban iaid nawei lait noh sa tang na katei ka khyrdop shipai.
Ia kane u la ong ba la sakhi ha ka jingjia kaba la jia ha ka 16 tarik u Lber, 2016 ha kaba ka la don ka jingpyndik ki shipai ia ki paidbah katei ka shnong bad ka la pynlong ia ki ban khih bitar.
U la ong ruh ba ha ka 19 tarik u lber, 2016 ki nongialam na katei ka shnong ki la lumda ka dorbar ban pyrkhat halor katei ka jingshah pyndik ha u shipai bad ha katei ka dorbar kaba don kumba 700 haduh 1000 ngut kipaidbah kaba ma u ruh u la donlang la shim ia ka rai ba dei ban weng noh shisyndon ia katei ka khyrdop shipai bad utei u MDC u la dawa na ka EC jong ka district Council bad na ka sorkar jylla na ka dei ban weng noh shisyndon.
U bah Pyniaid u la ong ruh ba la kha shuwa ia ka shnong Mawshbuit bad ki shipai ki wan hadien bad ka jingioh jong ki ban shna ia katei ka khyrdop ruh lehse ka dei lyngba ka jinglong shi sur ki nongialam shnong ha ki por ba la leit noh bad u la ong ba ka jingioh lad ki shipai ban shna khyrdop ruh ka dei ka bym don sakhi satar lane kaba khlem kot khlem sla.
Haba jubab ia katei ka rai ba la wanrah da u MDC ka Sohryngkham u EM ka KHADC u bah Hadrian Lyngdoh u la ong ba ka dei ka jingshisha ba ki paidbah katei ka shnong ki shah pyndik khah khah ha ki shipai bad u la ong ba ka shnong Mawshbuit ka long kum ka phatok naba don sa tang kawei ka lynti ban rung ban mih hapoh katei ka shnong naba la ker pyllun da ki shipai, “Ka shnong Mawshbuit ka long kum ka phatok,ka don tang kawei ka lynti rung lynti mih" ong u bah Hadrian uba la kular ha ka ing dorbar ba ka KHADC kan sa ia kren bad u SP, DC ka myntri kam pohing bad wat shaduh sha ka Home Ministry ka sorkar pdeng khnang ban lah ban weng noh ia ka jingeh ki paidbah katei ka shnong.
Shillong, 21 Jylliew:U MDC ka seng HSPDP na Sohryngkham Konstitwensi u bah Pyniaid Sing Syiem u la dawa ha ing dorbar ba ka KHADC lyngba ka Resolution kaba u la wanrah ba ka KHADC ka dei ban pyn sangeh noh ia ka jingtei jong ka Gurudwara kaba ieng ha Them Motor.
U bah Pyniaid u la wanrah ia ka mat ia kren hapoh ing dorbar ka KHADC kaba la long mynta ka sngi ban iatai ha kano ka rukom la ai bor ban tei ia katei ka jaka mane blei kaba dang tei mynta ha Them motor.
U la ong ba katkum ka jubab ba u ioh na KHADC u la ong ba kam dei ka KHADC kaba ai jingbit ban tei ia katei ka jingtei, halor katei ka nongrim u la dawa ba ka KHADC ka dei ban tih bniah mano ba la ai bor ban tei ia katei ka jingtei ha Them Motor bad u la dawa ruh ba ka District Council ka dei ban phah sangeh noh mardor khlem da pynslem ioh kloi ba la dep tei pynban ia ka tei ka jaka mane.
Shuh shuh u bah Pyniaid u la ong ba ki don ruh ki khyllah jait kiba ioh pata khyndew ha them Motor ka jaka sah ki khar motor kiba la shna ing shna sem, halor katei ka bynta ruh u la dawa ba ka KHADC ka dei ban tih bniah mano ba ai pata khyndew ia ki.
Ia katei ka mat ba la wanrah da u bah Pyniaid la kyrshan ruh da u bah Adelbert Nongrum MDC ka KHNAM na Jaiaw ha kaba u la ong ruh ba ha ka por ka jinglong CEM jong u u la pyrshang jar jar ban pynkhuid ia ka them motor.
Ka kong Teilinia thangkhiew MDC na Mylliem konstitwensi haba kyrshan ia ka jingdawa u bah Pyniaid ka la ong ba ka dei ban don ka jingjurip lang (Joint Inspection) hapdeng ka Hima Mylliem, KHADC bad ki bor pyniaid District bad ban peit bniah ia ki kot ki sla ba ki briew kiba tei ia katei ka tei ka jaka mane blei ki la ioh jingbit bad ia kane ruh ka kong Teilinia ka la ong ba dei ban leh noh namarba ka por kam ap shuh.
Haba ieng ban jubab ia katei ka mat u CEM ka KHADC u bah Pynshngaiñ N Syiem u la ong ba ka District Council kan khot ia u Syiem ka hima Mylliem bad un pan jingshai halor katei ka kam,u la ong ba lada jia ba kita ki briew ki don ia ki kot ki sla ruh yn dang hap ban ia peit haduh katno kita ki pata ne ki dulir ki khlaiñ ne ki tlot bad yn leh ia kaba donkam ban leh bad ia kane u la ong ba ka District Council kan leh kloi katba lah.
Jowai, 22 Jylliew:U wei u pulit, u ba trei ha Dawki police station u ba la tip kyrteng kum u Harish Kumar Mahanta u ba dang 45 snem ka rta u la sdien phasi ia lade ha jaka sah jong u ha ka miet 21 taik mynta u bnai.
U heh pulit jong ka West Jaintia Hills District haba kren bad ki lad ai khubor u la ong ba haduh mynta kim shym ioh kano kano ka jingthoh ha kaba ia dei bad kane ka jing sdien phasi une u pulit.
Na ka liang jong ki pulit mynta ki dang tohkit ban lap ia ka daw balei u shimnoh ia ka jingim la jong.
La iathuh ba une u pulit u dei na ka jylla Assam bad mynta ki dang pyndep ia ki kam ba dei ban leh bad ynda la dep kin sa aiti sha kiba ha iing ha sem ban rah ia ka met jong u sha shong jong u sha Assam.
Shillong, 22 Jylliew:Kum ka dak kyn maw burom ia “U Kpa ki dak thoh Khasi", ka Synod College lyngba ka Khasi Department ka la pynlong ia ka prokram kyrpang halor u Thomas Jones I mynta ka sngi halor ka phang pdeng “U Synniang bad ka Jingshah shitom u Thomas Jones I".
Ia kane ka phang la kren da u Rev.(Dr) E.S.Langstieh uba long ruh u kongsan ha kane ka sngi.
Ha shuwa katei ka phang kren ka la don ka jingpynher ia ka Lama U Thomas Jones, kum ka dak ka jingkynmaw burom ia ka jingdap ba 175 snem ia ka jingwan iuh kjat une u Mishoneri.
La ioh ban pynher ia ka lama da u Kongsan Rev.(Dr) E.S.Langstieh la ioh ruh ban buh ia u Syntiew halor u mot jong u Thomas Jones hi uba don ha phyllaw jong kane ka College.
Haba kren halor u Synniang bad ki kam u Thomas Jones I, u pastor Langstieh u la ong ba u Blei u ba la phah ia u Thomas Jones, u shakri uba biang ia ka jingdonkam kyrkieh jong ka jaitbyn riew.
U Thomas Jones u la sei ia ka jaitbynriew khasi na krem bad na khlaw, u la rah sha lynti bah ba ka jaitbynriew ka la man khraw.
U Thomas Jones u la noh synniang ruh sha ka jaitbynriew da kaba u hikai ban nang kham pynbha shuh shuh ha ka kam thangshun, ka rukom rep phan, ka kam misteri, kam stah maw saiñ nar bad hikai dih dawai ia kito kiba pang.
Nalor kum ‘U Kpa ki dak thoh khasi’, U Thomas Jones u dei ban ioh hok ia ka nam ka burom kum u nongseng skul bad nongsaiñ dur ia ka jaitbynriew ha ka por ba donkam eh.
“U Thomas Jones u la dei ban shah ia ki jingpait dohnud bad lwet ka mynsiem na ka jingkhlad noh ki khun bad ka kurim jong u ka Ann Jones, hynrei u la shakri ia ki Khasi bad ki shakri Sorkar kum u Hary Inglis pat ki ba bishni ia u, naba u hikai khaïi ia ki khasi.
Dei na kane ka daw ba pynlong ia u Hary Inglis ban wan kput ia ka jingim jong u na ka daw ka myntoi shimet", la ong u Pastor Langstieh.
“ Hynrei u Thomas Jones u ieng triang khlem ran dien bad ynda ki nongshun jong u ki la beh thong ia u, u la hap ban phet rieh sha Kolkata bad iap hangto.
Wat la u la iap ha ka snem 1849 ka nam jong u pat ka dang iwbih suhsieng ha kine ki lum Khasi haduh mynta", la ong shuh shuh u Pastor Langstieh.
Ia kane ka jingialang la pyniaid da I Vice Principal Prof.C.Pariat, ha ka jingia donlang I Prof.B.Raplang.
La pynshngaiñ ia kane ka jingialang da ka jingdonlang jong ki nonghikai bad ki khynnah pule jong kane ka Kolej kiba la ia ruh ki jingrwai bad ki jingpule poitri.
Shillong, 22 Jylliew:U Parliamentary Secretary Information & Public Relation u Rophul S.Marak ha ka jingpynlait khubor ka jong u mynta ka sngi u la kyrpad ia ki lehnoh kiba la rah bor ia u kpa jong u phadar Francis N Marak ban pyllait noh ia u khlem da pynmynsaw ei ei.
U Idinon R.Marak, u dei u kpa jong u phadar Francis N.Marak, ba shong ba sah ha ka shnong Imbloka jong ka South Garo Hills District u la shah rah bor ha ki riew sniew naduh ka 16 tarik mynta u bnai na Gulpani, katba u dang mut ban leit sha Rongara.
Shillong, 22 Jylliew:U Bah Jemino Mawthoh, MLA ka Nongthymmai Constituency bad u bat ruh ha kajuh ka por ia ka kam kum u Secretary ka party UDP ha ka jylla, kum u Kongsan u la plie ia ka ing buh sah jing-kynmaw na ka bynta u (L) Prof.George Gilbert Swell Rajee-ia ka la tei da ki khun ki ksiew u tei u riewrangbah bad u MP barim- mynta ka sngi ha ka shnong kaba la kha ia u ha Laitkynsew, Nong khlaw Syiemship kaba don 20 kilometre eiei na Sohra.
Ha ka prokram shwa ban plie ia katei ka Museum, la wan ban ia don lang da ka kong Roshan Warjri, ka Myntri ba dei peit ia ki kam pohing ka sorkar jylla lem u Bah Titos W Chyne, MLA na Sohra Constituency, u Sirdar ka shnong Laitkynsew u Bah Modi Basaiawmoit, ki riewrangbah, ki ophisar sorkar, ki khun ki ksiew u (L) Prof.GG Swell, i Kong Lakyntiew Lyngdoh iba dei i khun jong u tei u rangbah , i kong Wanpli Rajee i ba dei i para ba khatduh jong u Bah Swell lem bad kiwei kiwei.
Ha kane ka sngi la pynlong ia katei ka jingialang hapoh khrum jong katei ka Museum kaba dei ruh ka nongrim ing kaba la kha ia u tei u rangbah u ba la bat ruh ruh ar sien ia ka kam kum u Deputy Speaker ha Lok Sabha.
La pyniaid ia ka jingialng da u Bah Kit Khongwir, u ba la pdiang sngewbha ia baroh na ka bynta ka jingialang ban sah kynmaw.
Hadien kane la ioh ia ka jingkren na i para khatduh u Bah Swell i kong W.Rajee, i ba la iathuh ia ka por jinglong khynnah u Bah Swell bad ka jingpule jong u ha katei ka shnong bad ha Rama Krishna Mission ha Sohra.
Hadien jong katei ka jingkren la ioh sngew ia ka jingkren na u Sirdar ka Latkynsew u Bah Modi u ba la iathuh bun kiei kiei ki khana shaphang ka jingim u Bah Swell.
Kiba la ai jingkren ha kane ka sngi ki kynthup ia u Bah Titos Chyne, u ba la iathuh ba u la ju long u nongsam pamphlet ha ka por bad u Bah Swell.
“Ka jaitbynriew jong ngi ka long kaba kloi ban klet ia kino kino ki riewrangbah kiba la shakri ia ka jaidbynriew.
Hynrei da ka jingplie mynta ka sngi ia kane ka Musuem na ka bynta u ne u MP uba la bat ia ka kam MP naduh u snem 1962 ter ter.
Ka Laitkynsew ka dei ka jaka kaba ki nongialap niam ki la wan ban iuh kjat naduh ka por mynshwa bad don ia ka skul pule bad nga kyrmen ba kane ka shnong kan pynmih ruh shibun ki khraw pyrkhat ban noh synniang sha ka imlang sahlang kum u Bah swell uba la nud ban iakhun wat ia ka shuki President ka Ri India ", la ong u Bah Titos u ba la kular ban iarap shuh shuh da kino kino ki lad ban pynheh ia katei ka Museum.
Na ka liang jong ka Kong Roshan Warjri ka la pynpaw ia ka por ha ka jingialeh ban iakhih ban ioh ia ka jylla lajong ha ka jingialam jong u Bah BB Lyngdoh, U Bah GG Swell, Bah Hoping Stoen Lyngdoh bad kiwei kiwei.
“Nga ju kynmaw ia u kum u briew u ba don ia ka jinglong biang por bad nga kum ka Volunteer ha kito ki por nga sngewkmen ban pynpaw halor ka jingioh jong nga ban peit bad iohi ia ka rukom treikam jong u kum u ta u nongialeh ban ioh ia ka jylla ha ryngkat kiwei ki riewrangbah kiba da ka burom ka akor khlem don kano kano ka jingjaw snma wat shi symboh ki la ioh ia ka jingangnud jong ki", la ong katei ka Myntri Sorkar ha ka jylla.
Na ka liang u Kongsan u la pynpaw ba jingplie ia kane ka Museum kan long ka kum ka jingpyni ia ki longdien ban tip sha phang ki kam ba khraw u tei u rangbah.
“Ki khynnah bad samla kim dei ban klet ia u Bah Swell bad da ka jingdon kane ka Museum kan wanrah ia ka khana pateng la pateng ia ki kam ba khraw kiba u Bah Swell u la noh synniang da ka jingtrei met bad mynsiem na ka bynta ka ri bad jaitbynriew.
Ka Laitkynsew ka don shibun ki khraw pyrkhat kiba la noh synniang sha ka imang sahlang kynthup ia Sib Sharan Roy, JE Tariang, DD Pugh bad kiwei kiwei.
U Bah swell u la long u nongkitktien ka sorkar India sha kiwei pat ki ri ka pyrthei kum ka Sweden, Norway , Myanmar bad kiwei pat" la ong u Bah Jemino.
La pynkut, ha shwa ban plie ia ka Museum ia katei ka jingialang da ki ktien ai khublei na ka khun u Bah Swell i kong Lakyntiew Lyngdoh i ba la iathuh ba ka jingkwah ka ing ka sem jong i ban buh ia kane ka Museum ka long ka jingkynmaw ieid ia u kpa.
“Ngi ia trei lang baroh shi ing ban pyndep ia kane ka Museum bad tang hynniew bnai naduh ba la sdang naduh u bnai Nohprah jong u snem ba la dep.
Ka jinglut ka la kot sha ka 40 lak tam “, la ong i Kong Lakyntiew Lyngdoh i ba la pynpaw ruh ka jingsngew nguh ia ki bahaing ha sem ki khun ki kti kiba la iarap ban pynurlong ia katei ka jingkwah ban buh jingsah kynmaw ia u Bah Swell.
Shillong, 22 Jylliew:Ka MDC na Mylliem Konstitwensi ka kong Teilinia Thangkhiew ka la wanrah ia ka jing kylli ha ka ing dorbar ka KHADC kaba la long mynta ka sngi ban kylli katno tyli ki karkhana kiba don hapoh ki jaka ba hap ha ka jingpeit ka District Council , u EM ba peit ia ka RBF/Tax u bah Hadrian Lyngdoh u la iathuh ba ki don haduh 119 tylli kata 15 tylli ha East Khasi Hills, 2 tylli ha West Khasi Hills , 102 tylli ha Ri-Bhoi District katba ym don karkhana pat ha South West Khasi Hills.
Ka kong Teilinia ka la kylli biang katno ka pisa ba ka KHADc ka ioh lum Professional Tax na kitei ki karkhana bad ka jubab u EM ka long ba na East Khasi Hills ka KHADC ka ioh lum T.6,28,907 tyngka, na West Khasi Hills ka ioh lum T.82,765 tyngka bad na Ri-Bhoi district ka ioh lum T.14,25,130 tyngka.
Haba peit ia katei ka jingkheiñ ba la ai u EM la iohi ba ka East Khasi Hills kaba don tang 15 tylli ki karkhana ka pynmih pisa haduh T 6,28,907 tyngka katba ka Ri-Bhoi pat kaba don haduh 102 tylli ki karkhana ka pynmihpisa tang T.14,25,130 tyngka.
Haba kheiñ ia ka jingiapher hapdeng ka ri-Bhoi bad ka East Khasi halor ka jingpynmih pisa ka long T.7,92,223 tyngka katba ka jingiapher ha ka jingdon ki karkhana pat ka tam ka Ri-Bhoi haduh 87 tylli ki karkhana kaba pyni ba ka KHADc ka ioh lum pisa khyndiat palat na Ri-Bhoi kaba don haduh 102 tylli ki karkhana.
Kham hadien ka la mih ka jingiakren ha ing dorbar kaba la pynsngew da u MDC ka Mawkhar-Pynthor u bah James Ban Basaiawmoit ha kaba u la pynpaw ba katkum katei ka jingkheiñ ka pyni ba ki karkhana ha Ri-Bhoi kim don nongtrei satia haba ia nujor bad ka jingpynmih pisa ki karkhana ka East Khasi Hills.
Shillong, 22 Jylliew:  Hadien ba la mih ka jing ia kawang nia hapdeng u CEM ka KHADC uba ther ia ka jingpynslem ka sorkar ba pynslem ban ai ka pisa ba T.267.4 klur kynthup T.133 klur ia ka KHADC, T.100.71 klur ia ka GHADC bad T.33.57 klur ia ka JHADC mynta ka sngi u Myntri Rangbah ka jylla u Dr Mukul Sangma u la sei syndon da ka kyndon ba la phah da ka NITI Aayog halor ka rukom pyndonkam ia kane ka pisa.
Katkum kane ka kyndon ba la phah da ka NITI Aayog ha ka 10 tarik Jylliew, u Dr Mukul u la sei ba katkum ka kyndon ba la pruid dak, ka sorkar ka dei ban thung ia ka State Level Committee (SLC) ban khlieh da u Chief Secretary bad ka District Level Committee (DLC) ban khlieh da u CEM jong ki District Council ban pynkhreh ia ki skhim katkum ka pisa ba la ai da ka sorkar pdeng.
Ki kyndon ba la pruid dak daka NITI Aayog ka pyni ba ka sorkar jylla ka kham long halor ia ki ADC ha ka jingpyniaid ia kane ka pisa namar ba baroh ki kam ban leh da ki ADC dei ban phah  shwa sha ka sorkar jylla kaban phah pat sha ka sorkar pdeng.
Ka sorkar pdeng ka la dep phah ia ka pisa sha baroh ki sorkar jylla ban pynlait pat sha ki ADC katkum ka jingkhein ba la bhah da ma ka.
“Ki Autonomous District Council (ADC) kin hap thaw ia ka DLC ban phah ia ki projek sha ka SLC bad ia kine dei ban phah sha ka sorkar pdeng", la ong u Myntri Rangbah bad u la bynrap ba ki ADC kim lah ban iaid lait na ki MLA jong ka konstititwensi bad u MP hynrei ki dei ban iasyllok lang bad ki haba ki pynkhreh ia ka projek.
“Kane ka kyndon ba la phah da ka NITI Aayog ka la pynshai kdar ia ka jingkulmar jingmut jong ki paidbah halor ka jingmih ha ki lad pathai khubor ba ka sorkar jylla ka pynslem ban pynlait ia ka pisa", la ong shuh u Myntri Rangbah.
Ki kam ba lah ban pyntreikam ia kane ka pisa ki long kiban myntoi ia ki paidbah salonsar kum ka jingsam um, shna painkhana, nala, bret jaboh, shna iing dorbar shnong, pynbha surok, shna lynti iaid kjat, buh jingpynshai ha lynti iaid, jaka thang ne tep, bad kiwei ki kam ba myntoi ia ki paidbah,ym ia ki riew shimet.
Ki kam ki dei ban long kiba lah ban pyndep katkum ka pisa ba la ai da ka sorkar pdeng kaba ai tang shisien kum ka jingiarap kyrpang ne Special Assistance Scheme.
Ka DLC ka dei ban peitngor ia ki kam ba pyntreikam bad dei ban phah kaiphod man ka por sha ka SLC.Ka NITI Aayog ka la bthah ruh ba dei ban don ka account kyrpang ia kane ka pisa da baroh ki ADC ban iaid katkum ki kyndon pyniaid pisa ka sorkar jylla ne ka Financial Rules.
Ia ki kam ba la pyntreikam dei ban phah ia ka Utilization Certificate (UC) da ki ADC sha ka sorkar jylla kaban phah pat sha ka NITI Aayog ban bishar ia ki kam.
Lah ban kdew ba ka sorkar pdeng ka la ai pisa T.1000 klur ia 15 tylli ki ADC kiba don ha kane ka thain Mihngi  ka India kynthup ha Assam, Meghalaya, Mizoram bad ka Tripura.
Shillong, 22 Jylliew:U bah AL Hek u ba dei u Myntri ba dei peit ia ka tnad Information & Public Relations (IPR) jong ka sorkar jylla u la buh ia u maw nongrim mynta ka sngi ban shna ia ka ophis treikam jong ka Directorate of Information & Public Relations (DIPR) ha Lower Lachaumiere, Shillong ha ka jingia don lang jong u Chairman ka Meghalaya Government Construction Corporation Ltd (MGCC) u Bah Ronie V Lyngdoh- MLA, ka Commissioner & Secretary ka IPR ka M H K Marak, u Director jong ka IPR u Bah H M Shangpliang, U Deputy Regional Passport Officer & Passport Seva Kendra, u M S Sangma, u Managing Director ka MGCC u Bah S Nongkynrih, ki ophisar sorkar , ki nongtrei ka IPR bad ki nongthoh khubor.
Ka jinglut na ka bynta ban shna ia kane ka ophis kan long T.9.41, 78,000 klur tyngka ha kaba la aiti sha ka MGCC ia kaba la mang ban pyndep ha u snem 2018.
Nalor ka jingthmu ban tei ia ka ophis DIPR, katei ka building kan kynthup ruh ia ka ophis jong ka Meghalaya Integrated Information System (MiiS), ka ophis jong u Commandant Civil Task Forc & Passport Seva Kendra, ka Shillong Press Club bad kumjuh ka ophis jong ka Meghalaya Editors and Publishers Association (MEPA).
U Kongsan u la ong ba kane ka ophis trei kam la mang haduh khyndai klur tam ka daw ka long ba kane ka ophis ka long kawei na ki ophis kiba don kam tam ha ka sorkar namar ha ka kin don bun ki jingdon kam kiba ia dei bad ki kam sorkar kiba man ka sngi.
U Bah Hek u la kyntu ia u kontrator ban pyndep ia ka jingtrei haka por ba la buh bad dei ban ai khusnam bad lada ym lah ban pyndep ha ka por kaba la ia kut dei ban dain kuna, ka dei ban don ka jingiamyntoi lang na baroh ar liang ym shiliang shiliang.
U Chairman jong ka Meghalaya Government Construction Corporation (MGCC) u bah RV Lyngdoh u la ong ba kane ka ophis treikam kan dep ha ka por kaba la ia kut kata ha u bah Lber 2018 bad u la ong ba bun ki ophis sorkar ki la sah teng khlem dep da ki bun bun snem bad kane ka la wanrah ia ka jingduh nong ia ka sorkar.
U la kdew ba kane ka ophis kaba buh maw nongrim mynta ka sngi ka long ka ophis kaba don kam ha kaba lyngba kane ka ophis ia ki skhim jong ka sorkar baroh la pyntip sha ki paidbah khamtam sha ki nongkyndong ia kane ka tnad sorkar la dei ban niew kum ka tnad kaba kongsan tam.
Kiwei kiba la ai jingkren ki kynthup ia ka Commissioner Secretary IPR ka MHK Marak, u Director Bah HM Shangpliang u la ba la kdew ba bun ki director kiba la leit noh ki kwah ban sdang noh ban tei ia kane ka ophis.
Shillong, 22 Jylliew:U Myntri Rang bah ka jylla u Mukul Sangma u la ong ba u Lat ka jylla un sa mynjur beit ia ka Ordinance ba la pas da ka sorkar ia ki Parliamentary Secretaries.
Ha ka jingiakren bad ki nongthoh khubor mynta ka sngi, u Mukul Sangma u la ong ba ka ain mait kyrteng kam nym ktah ei ei ia ki Parliamentary Secretaries namar ha kane ka jylla, kane ka ain ka la don lypa ym ha New Delhi.
“U Lat un sa mynjur beit ia ka Ordinance", la ong u Dr Mukul haba kylli ba u Lat u la pynslem ban mynjur ia kane ka ain, wat la ka la iaid bun bnai naduh ba ka iing dorbar thawain ka la pdiang ia kane ka Ordinance ha une u snem.
Hynrei ha kawei ka khubor la iathuh ba u Lat ka jylla u lah ban nym pdiang ia ka Ordinance hadien ba u President ka ri u la kyntait ban soi ia ka Bill ban ailad ia ki parliamentary secretaries ka sorkar AAP ha Delhi.
Dang shen, u Parliamentary secretary ba peit ia ka Tourism u Bah Kennedy C Khyriem u la ong ba ka ain Delhi ka iapher bad ka jylla Meghalaya namar ba ka Delhi kam dei ka jylla ka dei tang ka Union Territory katba ka Meghalaya ka dei ka jylla ba pura.
“Ka Delhi kam dei ka jylla ba pura, ym kiwei ki jylla.
Ki parliamentary secretary ki don ha man ki jylla kum ha Assam bad ha kiwei ki jylla", la ong u MLA ka Mawphlang haba iakren bad u Nongthoh khubor.
Shillong, 23 Jylliew:Ka Sonia Gandhi President jong ka All India Congress Committee (AICC) ka la thaw ar tylli ki komiti na ka bynta ka jingpynkhreh ban rakhe ia ka lyngkhuh sngi kha kaba 100 snem jong ka indira Gandhi myntri rangbah duh barim ka ri.
