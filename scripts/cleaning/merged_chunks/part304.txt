Mukhim BDO Bhoirymbong C&RD Block, L Dhar E.E PHE Umsning, ST Rympei rangbah shnong Lumdaitkhla Bhoirymbong ha ryngkat ka jingïadonlang ruh u Bah Bobby Nongbet District Sports Officer, Ri Bhoi District ki nonghikai na ki skul bapher bapher bad kiwei kiwei.
Ha kane ka Inter Schook, ka Ridahun Taro na ka skul St.John Secondary school Jyntru ka la khur ïa ka nam best athlete ha ka kyrdan U14 Girls, u Obadaiah Law na ka skul Mount Olive Secondary school Kyrdemkulai u la khur ïa ka nam best athlete ha ka kyrdan U14 Boys, ka Sibilda Maring na ka skul St.Paul higher secondary school nongpoh ka la khur ïa ka nam best athlete ha ka kyrdan U16 Girls, u Dangniaid Lynti Tmung na ka skul R B P Higher Secondary school nongpoh u la khur ïa ka nam best athlete ha ka kyrdan U16 Boys, ka Anushka Mahjong na ka skul Auxilium Umpohliew jingstad secondary school Mawtnum ka la khur ïa ka nam best athlete ha ka kyrdan U18 Girls bad u Friendly Klein na ka skul St.Joseph Secondary school Umden u la khur ïa ka nam best athlete ha ka kyrdan U18 Boys.
Haba phai pat sha ka jingjop na ka liang jong ki skul, ka  St.John secondary school Jyntru ka la khur ïa ka nam best team ha ka kyrdan U14 Girls hadien ba ka la khur artylli ki takma ksiar, ka St.Alfred secondary school Marngar ka la khur ïa ka nam best team ha ka kyrdan U14 Boys hadien ba ka la khur artylli ki takma ksiar, ka Raid Nongbri Presbyterian secondary school Umsaw Nongbri ka la khur ïa ka nam best team ha ka kyrdan U16 Girls hadien ba ka la khur lai tylli ki takma ksiar, ka St.Paul higher secondary school Nongpoh ka la khur ïa ka nam best team ha ka kyrdan U16 Boys hadien ba ka la khur lai tylli ki takma ksiar, ka St.Alfred secondary school Marngar ka la khur ïa ka nam best team ha ka kyrdan U18 Girls hadien ba ka la khur lai tylli ki takma ksiar, ka St.Joseph secondary school Umden ka la khur ïa ka nam best team ha ka kyrdan U18 Boys hadien ba ka la khur khyndai tylli ki takma ksiar bad ka St.Joseph Secondary School Umden ka la khur ïa ka nam overall champion hadien ba ka la ïalehkai bha bad khur haduh khatlai tylli ki takma ksiar.
Ka jingïalehkai kaba lai jong ka Eastern West Khasi Hills District Fan Club Football Tournament kaba la pynïad da ka Eastern West Fan Forum ka la long hapdeng ka Mairang United pyrshah ïa ka Mairang Cules, ïa kane ka jingïakhun la pynlong hapoh madan Dom Mawlum Pyndengumiong Mairang jong ka Eastern West khasi Hills District.
Kum ban shu pynpaw ba ka kynhun jong ka  Mairang United kadei ka Fan club kaba pawnam jong ka Ri England bad kata ka dei ka Manchester United, ka Mairang Cules pat kadei ka Fan  Club kaba pawnam jong ka Ri Spain Ka Barcelona FC.Ha kane ka sngi ka jingïakhun hapdeng kine ki ar tylli ki kynhun ka long shisha kaba itynnad bad kaba ïa biang bor hynrei ha ka rukom lehkai pat ka kynhun Mairang United ka la lehkai kham bha shuh shuh ban ïa ka Mairang Cules ha kaba kane ka kynhun ka la pynliem noh ïa ka Mairang Cules da 3 Kol la 1 kol.
Ha kane ka jingïakhun u samla Samuel L Kynshi uba dei u ranglehkai na ka kynhun Mairang United ula paw bha ha kaba ula lehkai kham bha shuh shuh  ban ïa kiwei bad ba ula ïoh ruh ban pynjop ïa ka kynhun jong u ha kaba ula ïoh ban thep baroh lai tylli ki kol ha kane ka jingïalehkai , une u samla u la ïoh ban pynkhih jar nyngkong ha ka minit kaba 37 lyngba ka penalty bad kaba bud ha ka 53 bad 76 minit, haduh ban da kut ka jingïalehkai ka Mairang Cules ka khlem lah shuh ban pynphai ïa kitei ki kol ba la Mairang United ka la buh.
Kum shibynta ban pynpalei ïa ka jingmut jingpyrkhat ki khynnah skul bad ruh ban wanrah ïa ka jingieit ïa ki kam kilanmet hapdeng ki khynnah skul, ka shatri ki nonghikai na ki laitylli ki skul ka shnong Wahkaji,South West Khasi Hills District ba kynthup ïa ka Wahkaji Govt LP School, Langrin Govt UP School, Wahkaji bad Wahkaji Secondary School ki la pynlong ïa ka Annual Sport Meet Wahkaji School 2023 ha ki arsngi da kaba pynkut ha ka 20 tarik u Ïaiong,23.
Ha ka sngi kut la wan ban pynhap pyrda da u Bah Staising Kharbteng Sub Inspector of Schools kum u Kongsan ha ka jingdon ryngkat ki nonghikai, ki khynnah skul bad ki kmie ki kpa.
Ha ka jingkren u Bah Staising Kharbteng kum u Kongsan u la pynkynmaw ïa ki khynnah skul ba ki kam ïalehkai ki long u maw nongrim ban don ka mynsiem ïatreilang kawei kum ka kynhun bad kane kan ïarap ban saiñdur ïa ka mynsiem ïatreilang ha ka imlang sahlang ruh kumjuh, ka ïarap ïa ki khynnah skul ban pynpaw pyrthei ïa ka sap nongïalam ba ki don, ka jinglong ryntih ne discipline ha ki liang bapher bapher.
U kyntu kynpham ia ki khynnah skul ban ñiewkor ia ka por da kaba bate ban pyndep ia ki kam bapher bapher ha ki jingpule, ki kam ialehkai,ban iarap ia ki kam ha ïing ha sem bad kiwei kiwei ki bynta.
U la ai jingmut ia ki khynnah skul ba ki dei ban don ka thong ha ka jingim jong ki khnang ba kin nang ban pynkhreh kumno ban poi sha ka jingjop ha ka jingim jong ki bad ruh ban kiar na ki jingduna kiba lah ban ktah ïa ka jingpule jong ki.
Kumjuh ruh u ong ba ki khynnah skul kum ki nongpule ki don ha ka lyngkha ban lur ïa ka lawei ba phyrnai jong ki bad kumta ki donkam ban minot ha ki jingpule.
La pynïaid ïa ka jingïalang da i Kong Joplincy Lyngdoh iba long i incharge Headmistress ka Langrin Govt.
UP School,Wahkaji bad ka jingkren ai khublei da i Babu Wandajop Khalyngdoh.
Ïa ka nam Senior Boy Best Athlete la ïoh da u Walkingstar Marthong, Senior Girl Best Athlete la ïoh da i Mira Lyngkhoi, Junior Boy Best Athlete la ïoh da u Pynshaibor Lyngkhoi , ïa ka Junior Girl best Athlete la ïoh da i Teilarympei Langrin.
Ïa ka March Pass la jop da ka Yellow House bad ka Blue House ka la ïoh ïa ka nam kum ka lahduh ha kane ka lympung ïalehkai.
La sam ïa ki khusnam sha ki nongjop bapher bapher da u Kongsan ha ryngkat ki Nonghikai.
U President ka United Democratic Party (UDP) East Khasi Hills u Bah Titosstarwell Chyne, u ba dei ruh u MDC ka Sohra bad Chief Executive Member ka Khasi Hills Autonomous District Council (KHADC) u la ong ba um poi pyrkhat bad ym lah ban mutdur ba u kyrtong ka NPP na Sohïong Konstitwensi, u Bah Samlin Malngiang ba un dang don ka jingpyrkhat khynnah ha ka kam saiñ-hima saiñ-sima.
Kane ka jingkynthoh u Bah Titos ka long halor ka jingkynnoh u Bah Samlin uba la buh jingkylli ba ka UDP ka don katno ngut ki MLA ba kan lah ban pynkylla ïa ka Sorkar lada jop u kyrtong ka UDP na Sohïong, u Bah Synshar Lyngdoh un jop na Sohïong.
U Bah Titos u la ong ba lada ka UDP ka jop na Sohïong ha ka elekshon kan don ka jingkylla namar ka Party kan nang khlaiñ ym ba u ong ban pynkylla ïa ka Sorkar namar ma u hi um dei u MLA.Da kaba ong ba kane ka jingkynnoh u Bah Samlin ka pyni ba um pat long rangbah ha ka saiñ-hima, u Bah Titos u la ong ba ha ka jingkren jong u ha Sohïong hi kam don kata ban ong ban pynkylla ïa ka Sorkar lada jop u kyrtong ka UDP.“Kaba nga kren ka long ba hadien ka elekshon kin don shibun ki jingkylla bad ka ïapher.
Lada nga ong ban pynkylla Sorkar kata ka mut ngan hap don ka nongrim, ki daw kiba ban pynshisha ïa kata", u la ong.
“Nga la ong ba lada jop u Bah Synshar kin don shibun ki jingkylla kum ha ka Party, ka jingkhlaiñ ha ka Party bad ban ai mynsiem shuh ïa ki 11 ngut ki MLA ka UDP bad ki don shibun ki jingmut bad u Bah Samlin um dei ban sngewthuh bakla ïa ka jingkren jong nga", u la ong.
Halor ka jingong u Bah Samlin ba lah ban don ba shah bret mano mano hadien ka elekshon MLA na Sohïong,  u Bah Titos u la ong ba ka shong ha u Bah Samlin ïano un bret bad ka shong ha ki MLA ban pynkylla ïa ka Sorkar.
Ka lympung 28th Chief Minister District Level Inter School Athletic Meet, WKHD kaba la neh lai sngi lynter ka la poi noh sha kaba kut mynta ka sngi ha kaba la wan ban pynhap pyrda noh ïa kane ka lympung da ka ka Kong B.Blah ADC West Khasi Hills kum ka kongsan.
Ha kane ka lympung mynta u snem ka skul St.Peter’s Higher Secondary School, Pyndengrei kala ïoh ban khur ruh ïa ka best team ha baroh ar bynta kata kynthei bad shynrang katba ïa ka nam best March past la ïoh ban khur bad ka skul JNV Nongstoiñ.
Ïa ka nam best Athletes ha ki under 14 shynrang la ïoh ban khur da u Bobinchal Wanniang na ka St.Peters Higher Secondary School, under 14 kynthei la ïoh da ka Phibapynsuk K Jana na ka Anderson Higher Secondary School katba ha ki under 16 shynrang la ïoh ban khur da u Nicky Mawsor na ka Anderson Higher Secondary School, ha ki under 16 kynthei la ïoh ban khur da ka Tresha Nongbri na ka Sib Singh Memorial Govt Higher Secondary School, katba ha ki under 18 ki shynrang la ïoh ban khur da u Shaipharlin Nongsiej na ka St.Peters Higher Secondary School, bad ha ki under 18 ki kynthei la ïoh ban khur da ka Albamary Sohshang na ka St.Peters Higher Secondary School.
Ha kane ka lympung mynta u snem ki don haduh 1002 ngut ki nongiashim bynta ba kynthup ki kynthei bad shynrang ha ki lai tylli ki kyrdan ha ka under 14, 16 bad 17 na ki 26 tylli ki skul ka WKHD.Ha katei ka sngi la iadon lang ruh ka Kong L.Syiem, District School Education West Khasi Hills Nongstoiñ, u Bah P.B.War Nongbri Asst.Director of Sports and Youth Affair Meghalaya, ka Kong Balarina Syiem District Sports Officer West Khasi Hills, Nongstoiñ bad ki wei ki wei kiba la sam ruh ia ki khusnam.
U Chief Executive Member (CEM) jong  ka Khasi Hills Autonomous District Council (KHADC), u Bah Titosstarwell Chyne, ha ka 21 tarik Ïaïong u la ther tyngeh ïa ki briew kiba la sngew pyrshah halor ka jingkhynra trading laisen ka District Council, da kaba buh jingkylli ba ki kwah ban ïada ïano?Lah ban kdew hangne ba u CEM ka KHADC, ha ryngkat ki nongtrei jong ka, hynnin ka sngi ka 20 tarik u Ïaïong, ki la hiar sha ki bynta ka Ïewduh ban khynra ïa ka trading laisen na ki barjylla ki ba leh ïa ka kam khaïi ha ka jaka ba hap hapoh ka District Council.
Hynrei hapdeng kane ka jingkhynra la don u trai ka Kimlee Building, u Paul Leong bad kumjuh ka Meghalaya Greater Shillong Progressive Hawker and Street Vendors  Association kiba la pynpaw ïa ka jingpyrshah.
Haba ïadei bad ka jingpyrshah u Paul Leong , u Bah Titos u la ïathuh ba haba ki la rung hapoh ka Kimlee Building ki la lap ba don ki dukam ki ba dang thymmai bad lap ruh ba ki ba shong ha kane ka building kim don ïa ka trading laisen, “Kumta  ngi la phah khang ïa ki bad mih noh na kane ka jaka  hynrei hadien katto katne por, la wan ïathuh ïa nga ba u trai kato ka building u la kynhiet ïa ki nongtrei ka Council, byrngem byrsit bad kam ba u don ïa ka court order, ka ba ngam tip ka ba kumno kata ka order, kumta nga la  ong ban wan ïa kynduh mynta ka sngi 1 baje hynrei u khlem wan bad  phah da uwei u briew, bad ong ba u la donkam kyrkieh sha Guwahati".
“Halor ka ne ka Court Order ba la kam da u Paul Leong, nga kwah ban pynshai ba ka dei ka court order kaba naduh u snem 2014, ha ka ba ïadei bad ki nongshong dukan ha kane  ka building kane ka Court Order ka kren shai ba kane ka building ka hap hapoh ka jaka jong ka KHADC", u la ong.
“Katkum kane ka Court Order, ka kdew ruh ba u donhok ban ai wai ïa uno uno u briew ruh kynthup ïa u bar jylla, hynrei ki dei pat ban pyndep ïa ka kyndon jong ka Khasi Hills Trading by Non- Tribal Regulation Act 1954, bad lada ki ba shongwai ki la dep ban apply ïa ka trading laisen, ngi dei ban pyndep sha ki hapoh shibnai, kata ka dei naduh u 2014", u la bynrap.
U la ong shuh shuh “Naduh u snem 2014, lada ki apply ki la dei ban ïoh naduh uto u snem lehse ki ba la ïoh ruh kim shong dukan shuh,  ïoh la  wan shong dukan da kiwei.
Katkum kane ka Court Order  ka la pynshai ba uno uno u ba leh ïa ka kam  khaïi hapoh u pud u sam ka District Council  u dei ban ïoh ïa ka laisen, tang kane nga kwah ban pynshai sha u".
U Bah Titosstarwell Chyne u la kdew ruh ba ka  jinghiar jong ki ban khynra laisen ha ka sngi Palei ha ki bynta ka Ïewduh ka long  ïa ki bar jylla ki bym don ïa ka trading laisen.
“Hynrei ka ba  lyngngoh ka long ka jingïoh ïa ka shithi na Meghalaya Greater Shillong Progressive Hawker and Street Vendors Association, ka ba la pynpaw ïa ka jingpyrshah bad ïa kane ka shithi la soi da ka Kong Shani Thabah bad ka Kong Biolin Pyrtuh, ki ba la kam ba ka District Council ka la pynkheiñ ïa ka Court Order".
“Nga kwah ban pynshai hangne  ba ngi khlem leit ban kyndang ïa ki ba shong madan hynrei ngi leit khynra laisen ïa baroh ki barjylla ki bym don laisen la ki shong madan ne shong ha dukan.
Kane ka seng ka kwah ban ïada ïa ki briew lajong ne ïa ki bar jylla? Balei ka ktah ïa ki?" u la buh jingkylli.
U la ong, “Ka KHADC ka pyntrei kam ïa ka aiñ ka  don, ba ki bar jylla ki ba shong madan ne ha dukan kim lah ban khaïi lada kim don ïa ka trading laisen, kata nga kren shai bad ki dei ban sngewthuh.
Ngi khlem kyndang ïa ki para doh parasnam ki ba shong dukan hynrei tang ïa ki barjylla ki bym don laisen kim lah ban khaïi hangne".
U la bynrap ba “Nga sngew ba kane ka jingthoh jong ki, ka dei ka bymdon nongrim, bad ka bymdon jingïadei bad ka Court Order ka ba ki ïoh, ka khlem ong ba ki lah ban shong dukan katba mon kin leh ki kam khaïi katba mon".
Ha kine ki khyndiat sngi ka Khasi Hills Autonomous District Council (KHADC) kala pynmih ïa ka hukum ba ki nongïalam shnong kim dei ban ïadon bynta ha ki kam saiñ pyrthei.
Ha kaba ka la mih ka jingpyrshah na ka synjuk ki nongsynshar shnong na Ri Bhoi haba ïadei bad kane.
Na ka liang u Chief Executive Member ka KHADC u Bah Titosstarwell Chyne haba kren bad ki nongthoh khubor halor kane ka mat u la ong ba kan bha eh ba ki rangbah shnong na Ri bhoi kin wan ban ïa kynduh bad ïasyllok.
“Ha ka jingsngew ka jong ngi, ka long ba lada ki khlieh nongsynshar ki ïa don bynta lang ha ka politic bad ki don liang noh, ngi tieng ïoh ka mih ka jingleh shiliang, ym dei ba leh shiliang u rangbah shnong ïa ki paidbah hynrei ïoh ka mih ka jingshah leh shiliang jong u ha ki nongmihkhmat," u la ong.
U la bynrap ruh da kaba ong ba kato ka shnong kan duh nong tang na ka daw ba u rangbah shnong u dei u briew jong ka wei ka party.
“Ngin ïasyllok, ka jingkhang  kam pat khnang ban don kano kano ka jingïatai  ne ka jingïasylok  ha kane ka bynta, nga kwah ba kin wan ban ïakynduh ban ïa phylliew jingmut," u la ong.
U la bynrap ruh da kaba ong ba kane ka  dei ka shibynta ba ka council the lakam ban lait na kino kino ki jingïapaid ïapra hapoh shnong poh thaw bad ki thrang ba ka shnong kan don hapdeng ka jingïatylli.
Ha kine ki sngi kiba mynta, baroh baroh ngi ïa kren shaphang ka jingkylla syndep jong ka mariang.
Ngi sngewthuh ïa ka jingkylla syndep jong ka mariang na ka daw jong ka jingshit kyrang jong ka sngi, ka jingshlei um bad ka jinpynjulor jong ka ‘eriong erngit ïa ki ïing ki sem.
Ka jingkylla syndet jong ka mariang ka ktah ruh ïa ka rep ka riang, ym tang ha kane ka jylla, hynrei ha pyrthei hi baroh kawei.
Kawei kaba buh jingeh shuh shuh ïa u khunbynriew, ka dei ka jingbun briew.
Ka khyndew ka neh kumjuh.
U briew u nang bun ha pyrthei.
Ki nongrep ki nang duna nambar ba baroh baroh ki la ïa beh sa tang ki kam bat khulom.
Kan poi ka por ba u khun bynriew un bun palat, katba ka jingpynmih ïa ka bam pat ka long kaba duna ban ïa kaba donkam.
Kan poi ka por ba u khun bynriew un hap ban mad ïa ka jingduna bam bad ka jingïap thngan.
Kaei ka ban mih na kata ka long ka jingkhie jong ka thma ha ki ri jong ka pyrthei ban ïaknieh bam.
Ka khie ka thma pyrthei namarba ba hap ban ïaknieh ïa ka um ban im.
Kine ki dei ki jingeh kiba ap lypa ïa u khun bynriew.
Shen ka pyrthei kan kot sha ka phra bad shiphew billion ka jingbun briew ha pyrthei.
Kane ka jingkiew jong ka jingbun briew kan pynlong ruh ïa ka jingdon kham bun ka jingbam.
Kine kine ki ri kiba bun briew kin ym lah ban shu ap bam bad ban shu thied na kiwei pat ki ri jong ka pyrthei.
Maki ruh ki hap ban pynmih ïa la ka jong ka bam.
Hynrei, kane ruh kam poi shano shano namarba kam long kaba suk ban rep bad ka kham suk da ka shuthied ïa ka bam.
Ka jingim jong ki briew ki ba ha dewbah Europe ka ba kham bit kham biang, ki kham im suk im saiñ.
Kane ka long namar ka jingbun briew ha kaba kum katei ka dewbah ka long kaba duna.
Ka jingbun briew ka duna bad ka bam ka pahuh bad ki briew ki im suk im saiñ.
Ka jingkylla syndet jong ka mariang ha ka dur jong ka jingshit kyrang jong ka sngi, ka pynum lut ïa kit hah jong ka pyrthei.
Ka duriaw ka la nang kiew, ki jaka bad ki shong ki la nang shah tap ha ka um duriaw.
Ki briew ki hap ban phet shnong tang na kane ka daw.
Ki jaka rep ki la sdang duh suki suki na ka daw ong ka jingtap jong ka um duriaw.
Ki ‘riewstad ki ïathuh ïa ngi ba lah ban pynbiang ïa kata da kaba pyndon kam ïa ki rep ki kor riang jong ka juk kaba mynta.
Ki stad ka rep ka riang ki ong ba lah ban weng ïa kane ka jingeh eh kyrduh bam da kaba thung ïa ki jingthung kiba lah ban shan ïa ki bor mariang.
Lano mo kita ki poi kita ki symbai kiba lah ban ïaleh pyrshah ïa ka jingbam khiah jong kiwei pat ki bor jong ka mariang, kum ka jingduna um bad ka jingtyrkhong jong ka khyndew ka shyiap.
Ka jingpynroi ïa kiba kum kita ki jait symbai haduh ban da lah ban pynbiang lut ïa ki nongrep jong ka pyrthei, ki nongrep jong ka India bad ïa ki nongrep jong ka Meghalaya kiba don da ki billion ngut ha kane ka pyrthei, kan shim por da ki bun bah ki snem.
Lehse kiba lah ban ïoh nyngkong ïa kiba kum kita ki jait symbai, kin long nyngkong kito ki nongrep kiba la ïaid shaphrang.
Hato kan jia aiu pat ïa ki nongrep kiba ym biang ka thoh ka pule.
Kaei kaba ban ktah kaba kut ka dei ka jingwanrah ïa ka jingduna bam ha pyrthei.
Don kiba ong ba u khun bynriew u lah ban pynbiang bam ïalada da ka doh mrad.
Hynei, haduh katno kane ka lah ban long.
Sngew dei ban ong ba dei ban pynduna ïa ka jingbun briew ha pyrthei, khnang ba kane kan ym buh jingeh ha ka liang ban pynbiang bam ïa u khun bynriew.
Hynrei, kane ruh kam long kaba suk.
Lehse ha ki ri ba shynshar ki shipai lahduh kane ka lah ban long.
Shisien ong uba donbor, baroh ki nongshong shong ki hap ban kohnguh.
Hynrei ha ki ri synshar paidbah kane ka long kaba eh.
Kane ka shong ha ka jingsngethuh ka jong ki.
Ki niam kim kwah ban duna ka jingbun briew jong ki.
Ki jaitbynriew bapher bapher kim kwah ban duna ka jigbun briew jong ki.
Kaei kaba lah ban leh ka long sa tang ban pynshai bad ban pynsngewthuh.
Ha Ri Bhoi jong ngi, shisien ka la don ka jingkyrduh bam.
Kaei kaba la pyllait ïa ki nongshong shnong jong ka Ri Bhoi na ka jingïap thngan ha kata ka por, ka dei na ka daw ba ka la don ka jingrep ïa u phandieng, uba ki lah ban buh bad ban bam ha kano kano ka por.
Ki nongrep jong ngi ki la ha ban phai khmat sha kaba kum kata ka jingrep kiba ki briew ka pyrthei kim ju poi pyrkhat.
Nalor ka rep kba, ki don da kiwei ki jingrep, kum ka rep shriew, ka rep riewhade bad ka rep krai.
Ka jingrep ia ki ruh kam long kaba shitom.
Hynrei kaba wanrah pat ïa ka jingmyntoi kaba khraw lada jia ba wan ka ‘nemsniew.
Ka seng Federation of Khasi Jaiñtia and Garo People (FKJGP), ha ka 22 tarik Ïaïong ka la ïoh ban pynskhem ïa ki nongkit kam na ka bynta ka shnat treikam jong ka seng FKJGP Mawkyrwat Unit, South West Khasi Hills District.
La pyntian smai ïa ki dkhot jong ka FKJGP Mawkyrwat Unit da u Senior Vice President ka FKJGP seng kmie Shillong u Bah Elton C.Warjri, ha ka jingïadon lang ruh u President ka FKJGP South West Khasi Hills District u Bah Keness Nonglait, u Bah Belsi Kharbani General Secretary, ryngkat ruh ki riew rangbah jong ka shnong Mawkyrwat bad kiwei de ki dkhot jong ka Distrik bad kumjuh ruh na ka FKJGP seng kmie Shillong.
Ki nongkit kam bathymmai ka seng FKJGP Mawkyrwat Unit ki long u Bah Shanborlang Nongsiej kum u President, u Bah Sunshine Shangdiar kum u General Secretary, bad kiwei kiwei.
La pynlong ïa kane ka jingïalang ha C.O.G Upper Primary School Mawkyrwat, ha kaba u Bah T.L.Nonglait u la long kum u shongknor ban pynïaid ïa kane ka jingïalang ha ryngkat ka jingïadon lang ruh ki riew rangbah jong ka shnong Mawkyrwat.
Bun bah ki nongshongshnong jong ka Ri Khasi-Jaiñtia kim pat tip bad kim pat poi ruh ha ka shnong Diengsyiang.
Ka long ka shnong kaba khuid bad ba itynnat haduh katta katta naduh hapoh shnong, haduh ka mei mariang bad ki sawdong sawkun jong ka.
Kham ñiar ban ioh kum kane ha Meghalaya.
Ki nongshongshnong ruh ki long kiba pariah parai, kiba don akor briew wat la ki long kiba duk.
Ki long kiba kloi ban ïarap lem ïa ki nongwei ne ki sohshnong ha ki por ba donkam.
Kane ka shnong ka don kumba 15 kilometer shathie na Nongstoin bad ka hap hapoh ka Nongstoin Syiemship, West Khasi Hills District.
Ka shnong ka don tang 38 tylli ki tnum ïing bad ki khlieh briew ki don 216 ngut.
La seng ïa kane ka shnong ha ka snem 1965 da u Iomon Lyngdoh Iawlar bad ka Martina Kharbani.
Ha ka snem 1973 la poi shongshnong sa u Martin Nongsiej bad ka Albina Kharbani bad u Krowel Thongni bad ka Edwina Sohphoh.
Ki shnong kiba marjan bad kiba ker sawdong ïa kane ka shnong ki dei- na shatei ka shnong Sohparu bad ka Lawse.
Na Mihngi la ker da ka Wah kaba heh duh ha Ri Khasi-Jaiñtia, ka Wah Kynshi bad ka shnong Thynrang Khmahjah.
Na shathie la ker da ka Wah Kynshi, ka shnong Dilingiem, ka Nongkhnum bad ka shnong Byrki.
Na Sepngi la ker da ka shnong Mawthar, Mawduh bad Ka shnong ba la rim tam ha kane ka thain, ka Sangriang.
Ha ka jingïakren bad une u Nongthoh khubor, u Sordar shnong, u bah Donbokstar Myrthong bad u secretary shnong, u bah Phuljen Lyngdoh Iawlar, ki la ïathuh ba ha kane ka shnong don tang kawei ka kynhun balang, ka Balang Katholik bad baroh ki tnum ïing ki hap ha ka kyrdan BPL(baduk bha).
Ka shnong ka don tang kawei ka L.P skul, kumba 50 ngut ki khynnah skul, 7 ngut ki samla kiba la pyndep ïa ka Matrik bad tang uwei u ba la pass B.A.Lada rung hapoh ki ïing ki sem la sngewthuh shisyndon ba ki briew hangne ki dei shisha kiba dang tlot palat ha ka ioh ka kot (baduk).99 na ka 100 ki dei ki nongbylla bad kim don khyndew lajong, hynrei ki shu shong bad rep kper madei mata ha ka khyndew kur jong ki kur Iawlar bad kur Iawren.
Tang khyndiat eh ki tnum ïing jong kane ka shnong ki ba don pynthor lajong ban rep kba.
Ha kper ruh  ki shu rep malu mala ïa u Phankaro, Riewhadem, u Wang bad u Tyrso, kata ruh kim da long bha.
Ym don wat tang uwei ruh u ba treikam sorkar.
Ka shnong Diengsyiang kam pat ju ioh ïa ki skhim MDC, MLA ne MP.Na ka C&RD Block Nongstoin ka la ioh shisien ïa ka skhim 100 sngi bad ïa ka PMAY na ka bynta 11 tnum ïing.
Ka la ioh ïa skhim Swaach Bharat  na ka Block ban shna Paikhana hajan ka jingkieng nar ba rung sha ka dewlynnong kaba itynnat tam ha Meghalaya, ka Nongkhnum.
Ka la ioh ruh ïa ka skhim ban shna ïa ki Thliew sboh rep (Compost pits) bad ki thliew paiñkhana (soak pits).
Ka la ioh ruh ïa ka Community Hall na ka ophis Forest, na ka Ophis Agriculture ka la ioh ïa ka PM Kissan, na ka ophis Fishery 4 ngut ki la ioh skhim ban shna pungdohkha, na ka Water Resources ka la ioh jingïarap shna nala pyntuid um sha ki pynthor kba jong katto katne ngut, na ka PWD ka la ïarap ban pynpoi kawei ka surok PMGSY, ka Civil Supply & Consumer Affairs ka la ai rashon ïa 17 tylli ki tnum ïing, ka Social Welfare ka la ai jingïarap sha ki 4 ngut kiba don jingduna ha ka met, na ka PHE tang 2 tylli ki shyngiar STC, na ka Agriculture ka la ai shisien tang khyndiat eh ka jingïarap ba pynjot ka mariang, na ka Tourism kam pat leh ei ei hapoh ka shnong wat la ka dei ka shnong kaba itynnat tam ha kane ka thaiñ bad kaba long ka khyrdop ban rung sha Nongkhnum, sha ki Kshaid ka Nongkhnum, sha Wah Kynshi bad sha ki Beach jong ka.
Kiwei kiwei ki ophis sorkar kiba don ha Nongstoin kum ka Horticulture, AH&Veterinary, Education, Soil Conservation, Sericulture bad kiwei kiwei kim pat phai khmat ei ei sha kane ka shnong baduk kaba dang donkam eh ban kner ki kti jong ka jingïarap lem.
Kaba ka shnong ka dang donkam kyrkieh eh ban ïarap lem da ki tnat bapher jong ka sorkar ka dei ka bam na ka ophis Supply Nongstoin ban ai rashon ïa baroh 38 tylli ki tnum ïing; ka umkor na ka ophis PHE, Nongstoin; ka jingïarap ïa ka skul na ka ophis DI of Schools, Nongstoin; ka ding ilektrik ïa baroh ki tnum ïing na ka ophis EE, MeECL Distribution, Nongstoin; Footpath ha shnong na ka ophis C&RD Nongstoin; ban ioh ki buit thymmai ban roi ka rep ka riang na ophis Agriculture bad Horticulture Nongstoin; ki lad jong ka jingkhiah krat na ka ophis u DM&HO Nongstoin bad na ka ophis jong ka Social Welfare bad CDPO, Nongstoin kin kner lem ki jingïarap sha kane ka shnong ban ioh lem ki jingbam khyllung bad khynnah rit.
Ha kane ka shnong Diengsyiang ki don 6 ngut ki khunshnong kiba tbit ban thaiñ khoh, kriah, ruh, prah, pdung, shang, knub, star bad kiwei kiwei.
Ki don ruh 4 ngut kiba nang bha ban ai dawai kynbat lada puh bseiñ, dait ksew, khein kjat, pdung ding, ñiangiong masi ne kiwei ki jingpang jong ki jingri.
Kaba pynsngew shongdor ka long ba kane ka shnong ka don kawei ka Lawkyntang-Lawlyngdoh kaba rben itynnat bha ha syndah jong ka shnong, kaba heh tang kumba 3 akar ei ei harud ka wah Kynshi.
Ka bor synshar shnong bad ka kur Iawlar kim shah ïano ïano ruh ban pom dieng lane ban Stah dieng ha kane ka khlaw.
Kane ka shnong, wat la ka don Jan syndah bad ka dewlynnong Nongkhnum, hynrei kam ioh jingmyntoi ei ei na ka jingwan poi jong ki nongwan jngohkai (tourists) sha kane ka dewlynnong ba paw nam tam ha Meghalaya.
La jar katta ruh, lada pynlong ïa ki Tamasa (Festivals) ha Nongkhnum, ki khun shnong jong ka Disyiang ruh ki ioh jingmyntoi khyndiat khynsoit da kaba ioh bylla na kito kiba pyniaid ïa ka Festival bad da kaba buh ïa ki dukan sha dukan ja bad dukan tiar bam bad umsoh.
Ha ka jingshisha, ka shnong Diengsyiang, ka dei ban ioh ïa ka bai parking Kali namar ka jaka parking ka hap hapoh u pud u sam jong kane ka  shnong bad ïa ka bairung ruh sha kane ka Dewlynnong, ym tang ha ka por ba pynlong ïa ki Festival hynrei ha ki por baroh, dei ban lum da ka Diengsyiang ka ba long ka khyrdop sha kane ka Dewlynnong.
Ka Khana parom ka ïathuh ba uwei u kni jong ki shipara, ka Iawren bad ka Iawlar, u ba kyrteng u Reitlang, u la siat ïa u khnam na kawei ka jaka kaba kyrteng ka Pohlong kaba don ha Sepngi jong kane shnong bad u khnam u la her jngai bha bad u la hap tnen ha  Pyndenwahkha kaba don ha Mihngi bad ïa kane ka khyndew kaba don hapdeng ka Pohlong bad ka Pyndenwahkha u la kam noh ha lade.
Une u la ai pateng noh ïa kane ka jaka ha ki pyrsa kynthei jong u, ka Iawren bad ka Iawlar.
Haduh mynta ïa kane ka jaka kaba iar, kaba kynthup ïa  ka Diengsyiang bad kiwei ki jaka, la  longtrai da ka kur Iawren bad Iawlar kiba mih pateng na kitei shipara.
Ka kyrteng Diengsyiang pat ka mih na u diengduh jong u Reitlang.
Une u Longshuwa u la long ruh u nongbeh mrad.
Ha kawei ka sngi u la ioh siat ïa u Niangkhlaw u ba heh.
U la kit ïa une u mrad marwei bad u la shan lynti lynti da u diengduh ba la pom na u Dieng Shyieng.
Ban sah kynmaw ïa u Reitlang kum u nongbeh mrad ba shan diengduh da u Dieng Shyieng ki longdien ki la khot kyrteng ïa kane ka shnong Dieng Shyieng.
Ynda la ïaid ka por ki bor pyniaid shnong, haba ai kyrteng ia ka shnong ha ki bor sorkar, ki la ai bakla noh da ka kyrteng Diengsyiang.
Naduh kane ka por la pynbakla noh ïa ka kyrteng tynrai, Dieng Shyieng sha ka Diengsyiang.
Mynta, ki paidbah jong kane ka thain ki khot ïa kane ka shnong, ka Disyiang.
U Symbud Myntri Rangbah ka jylla, u Bah Prestone Tynsong u la pynpaw ka jingbym sngew ïahap halor ka shithi ba la phah da ka Harijan Panchayat Committee (HPC) ban kam ba ka jingtyrwa jong ka sorkar halor ka jingpynkynriah ïa ka jaka shong jong ki ka long ka bym biang, bym ïahap, bym pat pynkhreh, bym shong hok bad ka bym ïadei dur bad ka synshar paidbah.
“Hato phai sha ka jingpynshongnia, ki ong ba ki la don hangne mynta la 160 snem.
Hato kata ka long kaba dei? Hato kata ka long kaba shisha? Ngam kwah ban kren palat ïa kata.
Lada ki kwah ban pyni bor, ai kin pyni bor," la ong u Bah Prestone Tynsong ha ka 21 tarik Ïaiong 2023.
U Bah Prestone Tynsong u ba la sngew dom u la ong shuh shuh ba haba ki la ïoh ïa ka shithi na ka HPC, u la ong ba na ka liang jong ki um shym la don ei ei shuh ban ong namar ba ka jaka ba la jied ban pynkynriah ïa ki ka long kaba itynnad, kaba hap hapoh ka European Ward.
“Ka jingdawa jong ki ka long ban ïoh ïa ka jaka ba 200 sq.
mitar bad T20 lak ha man ki unit.
Kumno ngin pdiang ïa kata? Naduh ka sngi kaba nyngkong, nga la ïathuh ïa ki ba ngin sa don ïa ka blueprint kaba lah ban pdiang na baroh arliang mamla- namar ha kane ka juk mynta ka long kaba eh ban ïoh ïa ka jaka," la ong u Bah Prestone u ba dei ruh u chairman jong ka High Level Committee (HLC).
Shuh shuh, u la ïathuh ba kin sa khot biang ïa ka jingïalang ban ïaken halor ka jingthmu jong ki watla u la pynpaw da kaba ong, “katkum ka shithi, i kumba kim kwah hi ruh tang ban ïa shong ha ka miej ban ïa syllok halor ki jingmyntoi bad ki jingeh.
Mynta kane ka wan na ka High Court ba ngi donkam ban pynbeit noh.
Ngin sa lah ban ong tang ynda ngi la phah ïa ka affidavit sha ka High Court.
"La pynlong ïa ka jingïalang ha ka 21 tarik Ïaïong da u Myntri ka tnad kam poh ïing ka jylla, u Bah Prestone (Police) u Bah Prestone Tynsong ha ryngkat ka jingïadon lang u Myntri ka tnad Urban Affairs, u Bah Sniawbhalang Dhar ryngkat kiwei pat ki nongtrei kam jong ka sorkar ban ïa syllok halor kane ka mat.
Ha ka jingkren ba la ai ha ka 20 tarik Ïaïong, na ka liang u secretary ka HPC, u Gurjit Singh u la pynpaw da kaba ong “ki jingdawa jong ngi ba la pyni ha ka mat jong ka “Eight-point resolution" ka ïeng skhem bad ngin ym rung hapoh ka jingpynbor jong ki seng saiñ pyrthei namar ka dei ka jingsngew jong ka sorkar ban leh kumta bad ruh na ka jingtyllun jong ka por, kane ka jaka ka la long ka ktem ki kam khaïi pateng.
"Ha ka 29 tarik Nailur 2022, ka sorkar jylla ka la ai ïa ka blueprint sha ka HPC ha ka por ba long jingïalang, kaba la pyni ïa ka rai ban tei ïa ka building bun mala ha ka jaka ba dei ki quarter jong ka Shillong Municipal Board (SMB) na bynta ban kynriah ïa ki 342 tylli ki longïing.
Ka sorkar jylla da kaba kylluid ka la kyntait ïa ka jingtyrwa ba la ai da ka HPC ha ka 25 tarik Ïaïong 2022 ba ki dawa ban ai mar 200 sq.
mitar ka jaka sha man ki 342 tylli ki longïing hapoh ka European Ward laitnoh ka bailut baisep na bynta ki jingtei ïa ki ïing jong ki.
Ka All India Public Sector Sports Control Board ha ryngkat ka jingïatreilang lang bad ka Meghalaya Chess Association ka la plie pyrda ïa ka lympung ïalehkai chess ba la tip kum ka All India Public Sector Chess Tournament 2023 myn ha ka ka 22 tarik Ïaiong hangne hapoh nongbah Shillong bad yn sa pynkut pat ha ka 24 tarik Ïaiong 2023.
Ha kane ka sngi la wan ban pynshngaiñ ha kane ka sngi plie pyrda da u Bah Ethelbert Kharmalk, IAS Secretary Transport Department kum u kongsan, Gian Batra, General Secretary All India Public Sector Sports Control Board, Rahi Kant Bangwa APD Shillong, Rishi Kant Bangwal Airport Director Shillong, Ramesh Sachdeva, Consultant All India Public Sector Sports Control Board, Bah K.M, Warji, President Chess Association of India bad President Meghalaya Chess Association, Bah K.Pajat General Secretary MCA, Rijied Katrai Organising Secretary, Th.
B.Singh Chief Arbiter.
La pynlong ïa kane ka lympung ïalehkai chess jong ka All India Public Sector Chess Tournament 2023 hapoh State Convention Centre, Bishop Cotton Road Shillong.
Ka All India Public Sector Sports Control Board ka la pynlong ïa kane ka lympung ïalehkai chess ha kaba 12 tylli ki kynhun ïalehkai chess na ki tnat treikam bapher bapher jong ka sorkar ki la wan ban ïashim bynta ha kane ka tournament ïalehkai chess.
U Justice ba la shongthait, u B.P Katakey, ha ka 21 tarik Ïaïong u la ong ba ka ïingbishar ka don ka jingshaniah bad ka jingkyrmen ka ba khraw ba lada ka Sorkar India ka phah da ki pulit na shabar ka jylla, kin lah ban tehlakam ïa ka jingkhaïi beaiñ ïa u dewïong ha ka jylla Meghalaya.
Ha ba kren bad kilad pathai khubor u Katakey u la ong kumba ka ïingbishar High Court,  ka la pynmih ïa ka hukum ban phah ïa ki pulit na shabar ka jylla, ha shwa ka 27 tarik eiei, kumta ka kamram jong nga ka long ban wad ïa ki jaka ki ba biang ban pahara lada ka sorkar India ka phah ïa ki 10 pyrton ki pulit ka Central Armed Police Force (CAPF).
“Kumba ka ïingbishar High Court ka la hukum, ba donkam ruh ïa uwei u pulit na ka jylla Meghalaya, u ban  jied da ka High Court ban ïatreilang , hynrei ka kamram jong nga ka long ban wad ïa ki jaka ki ba donkam ban buh pahara ïa kine, bad ka jingthmu hi ka long ban tehlakam ïa ka jingkhaïi dewïong-beaiñ ha ka jylla", u la ong.
Halor ka jingkhaïi beaiñ ïa u dewïong ha ka jylla u Katakey, u la ong, “Nga da la ki jong ki khmat nga la ïohi ïa ki trok kit dewïong ha Umiam (Barapani), ha ka por ba nga wan sha Shillong ha ka 4 tarik Ïaïong, nga la hiar bad shondur bad phah sha ka sorkar, kaei kane? Halor kane  nga la pyntip sha ka sorkar bad kumjuh sha ka ïingbishar, bad nga shem ba ki dei ki ba  kit palat pud ïa u dewïong bad kine ki dei ki kam beaiñ", u la bynrap.
“Halor kane ka  sorkar ka la thung ïa uwei u heh pulit ban tohkit halor kane bad ka kaiphot ba tohkit sdang la dep ban aiti bad shen ka kaiphot ka ba pura yn sa ïoh  bad nga la dep ban pyntip ïa kane sha ka ïingbishar bad ngi dang ap ïa ka kaiphod", la ïathuh u Katakey.
Ha ba kylli u la ong, “Ngi don ka jingkyrmen kaba khraw ba da ka jingwan ki pulit nabar  ka jylla, nga tharai kin lah ban khang ïa ka kam khaïi dewïong beaiñ ha ka jylla Meghalaya".
U Katakey u dei u khlieh duh jong ka  committee, ba la bthah da ka Supreme Court bad ka  National Green Tribunal (NGT) halor ka mat dewïong ha ka jylla, haba ïathuh halor ka jinglilam ïa u dewïong ha ka jylla u la ong “Ka jylla ka khmih lynti ban don ka jing lilam ïa u 12 lakh mertic tonnes u dewïong ha shwa ban kut u Jymmang".
“Ka jingïatreilang hapdeng ka sorkar jylla lyngba ka Coal India Limited, ka dei ka ba  seisoh ha kaba kan lah ban lilam ïa u 6 lakh metric tonnes u dewïong, na u 12 lakh metric tonnes, u ba dei ban lilam, katkum ka hukum ka Supreme Court’ u la ong.
“Nga dang pyrshang ban pynurlong kloi ïa ka ne ka  process, khnang ba shwa ban kut u bnai Kymmang, u 12-lakh metric ton u dewïong yn lah noh ban lilam", u la bynrap.
“U no uno u dewïong u ba don palat 14 lane 15 lakh metric ton, u dei u dewïong beaiñ, lada  lah ban die ïa une  kan leit sha ka pla tyngka  ka sorkar, bad kan ym don kano kano ka jingsiew sha u trai, hynrei lada u dewïong u kynthup tang 14 lakh MT, u trai ruh un ïoh," la ong u Katakey.
“Ha ka jingshem, jong nga , na u 32 lak MT u dewïong 14 lak MT u duna, ngam lah ban leh eiei halor kane namar ngam donbor hynrei nga la dep ban pyntip sha ka ïingbishar, kaei ka ba ki dei ban leh kan sa shim rai", u la ïathuh.
U MLA ka Nongpoh konstitwensi, u Bah Mayralborn Syiem, ha ka 21 tarik Ïaïong, u la ong ba ki jaka pule doktor (medical colleges) ki dei ban wanrah noh ha ka jylla Meghalaya, khamtam ha Ri Bhoi distrik bad ki briew ki dei ban jied ïa ki laiñ pyntbit ha ka liang ka koit ka khiah khnang ba ka jylla kan don la ki jong ki briew ki ban peit bad pynïaid ynda la wanrah ïa ka skul pule doktor (medical college).
U Bah Mayralborn Syiem u la kam ba naduh u snem 2012–2013, ka la don ka jingpyrshang ban wanrah ïa ki jaka pule doktor hapoh ka jylla.
Katba ka Tura Medical College ka la sdang ban wandur, ka Shillong Medical College kam pat shym la ïohi ksai ei ei.
Watla katta, ka don ka jingkyrmen ba ka ki skul pule jong ka sorkar pdeng lane sorkar jylla kan sa don noh shen.
Shuh shuh, u Bah Syiem u la pynshlur ïa ki khynnah pule bad kiba la pyntbit ban bteng ïa ki jingpule ha tnad ka koit ka khiah, bad u la bynrap ba, “Hadien ba la sdang ïa ka jaka pule doktor (medical college), la ka long ha Shillong ne ha Tura, nga sngew ba ngi dei ban don briew kiba shemphang na ka jylla, ki lecturer, ki nonghikai, kumta ki briew na ka jylla ki la dei ban sdang wad bniah lane ban bteng biang ïa ka jingpule, khnang ba ynda ngi la ïoh ïa ka skul pule doktor, ngin don ki briew lajong kiban trei ha ka.
"Haba kdew ïa ka nuksa jong ka AIIM kaba dang shu plies hen ha Guwahati, u Bah Syiem u la ong ba bun kiba la pyntbit ha ka liang ka koit ka khiah, ki nonghikai na kiwei ki bynta jong ka thaiñ shatei lam mihngi ki la shah khot ha ka sorkar jong ka jylla Assam ban shakri ïa ka jylla.
U Bah Syiem u pynpaw ka jingkyrmen ba ka sorkar MDA 2.0 kan trei ban pynthikna ba yn shna ïa ka skul pule doktor ha Ri Bhoi, kaba la ithuh kum ka “Aspirational District" da ka NITI Aayog.
U Secretary ka Harijan Panchayat Committee (HPC), u Gurjit Singh, ha ka 21 tarik Ïaïong u la ong ba ka Sorkar Meghalaya Democratic Alliance (MDA 2.0), ka la shu pynbiej ïa ki nongshong shnong ha ka jylla, ha ka ba ïadei bad ka jingpynkynriah ïa ki jaitbynriew Harijan na Them Ïew Mawlong, da kaba kdew ba ki shu ai kyrwoh ban pynkynriah mynta u bnai Jymmang, hynrei shaei kin pynkynriah, hato ka don ka jaka?Haba kren bad ki ladpathai khubor, u Gurjit Singh u la ong, “Ka blueprint ka ba ka sorkar ka la tyrwa ïa ngi la kdew ba kin pynshna da ka building ka ba 7 mala hynrei ha kane ka jingtyrwa don bun ki jingduna, wat ka jaka ruh kim shai, namar ha ka blueprint ki kdew ba kin ai ha Bishop Cotton Road ha ka jaka ba don ka ophis Municipal, hynrei hangto ka don ka quarter, kaba ki nongtrei na ki tnad bapher bapher ki dang sah".
U la bynrap shuh shuh da kaba ong,“kumno ka sorkar kan leh ïa kane ka jaka ka ba dang dap da ki nongtrei sorkar, shwa ba kin pynkynriah ïa ngi, kin hap ban pynkynriah shwa ïa ki bad kin sa pynpra ïa kine ki jaka sah bad kin sa sdang ban shna hynrei kin ong mynta u bnai  Jymmang kin pynkynriah noh haei kin pynkynriah? Ïa ki paidbah ki la shu pynbiej, bad naduh ba la thaw biang ïa ka sorkar thymmai ki la shu ai  kyrwoh tang ban pynbiej ïa u paidbah".
U Singh u la ong shuh shuh, “Kane ka mat ka dei ka ba dang don hapoh ka ïingbishar  ka don ha Supreme Court, bad ha High Court ar tylli ki mokutduma ki don  lada ka sorkar kam lah ban leh eiei halor kane ka bynta, ruh kane ka mokutduma  ka dang don ha ïingbishar hi".
“Katkum ka jingong ka sorkar ba kan pynkynriah ïa baroh 342 longïing ki ba sah ha Them Ïew Mawlong, wat la  ki don na ki katto katne ki kynhun ki ba ju kynthoh ha rukom hynrei kine kim shongkhia  eiei namar ka ba donkam ka long ban don ka jingïakren na ka liang ka ain, na ka liang ki  briew sorkar bad ban shim rai maki kan long hynrei te ym dei ban sngap ïa ki nongkynthoh", u la bynrap.
“Halor ka Blueprint ngi la dep bishar, bad pynsngew ruh sha ki nongshong shnong ha kane ka jaka bad shim rai ba ngim pdiang, kumta ngi la dep ban pynsngew ïa kane bad kan shong ha ka sorkar ba kan leh kumno? La kin khot ne kin ym khot ban ïakren halor kane.
Hynrei ngi long ki ba kloi ban ïakren namar kano kano ka jingeh, tang lyngba ka jingïakren hi ka ba lah ban weng", la ong u nongïalam ka Harijan.
U Singh u la ong ruh, “Ka HPC ka la buh hakhmat ka Sorkar ïa ki 8 tylli ki jingdawa hynrei ka wei ruh na ki jingdawa ka sorkar ka khlem pdiang, kumta ngin ym lah ban pdiang ïa ka blueprint bad ki 8 tylli ki mat jingdawa haduh mynta hi ngi dang ïeng ha ka juh ka nongrim, bad kaei ka ba ngi la dawa ngi skhem ha kata".
“Kane ka jingeh ka dei ka ba la rim bha, la  dei ban pynbeit noh hynrei ban shu pynduh ïa ka kamai ka jih ban shu kyrngah ban ym ai NOC na ka bynta ka ring bording electric, ban ym ai um bam um dih te ka long ka ba bakla, ki dei ban pynbeit da ka rukom ka ba dei, ym ban shu ñion beiñ ïa ngi", u la bynrap.
U Gurjit Singh u la ong ba  ka dei ban don ka jingïakren ka ba beit ban ïoh ïa ka rai ka ba ïa biang lang bad kumba ka long mynta ki la shu ïakren tang ha ki lad pathai khubor bad phah ïa ka  blueprint, wat ka ïingbishar ruh ka la btah ba dei ban don ka jingïakren  hynrei haba ka HPC ka la ïakren, kawei ruh ka mat jingdawa ki khlem treh ban pdiang, te kan myntoi aiu ban ïakren?Halor ka jingkhang ïa ka surok, u Singh u la ong “Naduh ba ki la khang ïa kane ka jaka ngi la ai jingmut ba ki dei ban plie noh, namar ki paidbah ki shem jingeh na ka jingdheng kali, hynrei kim sngap".
U myntri ka tnad ba dei peit ïa ka umbam umdih u Marcuise N.Marak, ha ka 21 tarik Ïaïong u la ong ba ka sorkar jylla kan pyrshang katba lah ban pyndep ïa ka Phase-III jong ka Greater Shillong Water Supply Scheme (GSWSS) hapoh une u snem.
Lah ban pynkynmaw ba na ka liang u myntri rangbah ka jylla u Conrad K.Sangma u la ong ban pyndep ïa kane ka skhim umbam Phase-III hapoh u bnai Nohprah, 2022, hynrei na ki daw bym lah kiar ym lah shuh ban pyndep ïa kane ka projek skhim umbam umdih hapoh ka por ba ki la buh.
Haba kren sha ki lad pathai khubor u Marak u la ong ba dei tang na kadaw ka jingeh ha kaba ïadei bad ki jaka bad ki nongshong shnong, kumta kane ka kam ka sahteng bad lada ymdon kane ka jingeh la lah ban pyndep ha ka por kaba biang.
“Tang namar ka don ka jingeh ha ka liang ka jaka bad ki nongshong shnong, ka slem noh kane ka projek ban treikam.
Ngi la pyrshang katba lah ban ïakren bad ki nongshong shnong kumjuh ki kynhun bapher bapher khnang ban ïoh ban weng ïa kane ka jingeh kham kloi, khnang ba ka sorkar kan ïoh ban pyntreikam noh shen ïa kane ka Phase-III.Haba kylli na kaei kadaw ka jingïakajia halor ka jaka, u Marak u la ong ba kadaw ka jingïakajia jaka ka long namar kim shah ban thep ïa ki pipe um.
U la bynrap ba ki don ki jingeh kum ka jingdawa ban thung kam bad haba ka sorkar ka la pynthikna bad shim ka lad ban ai kam, kumta ban weng ïa kane ka jingeh na ka liang ka sorkar ka donkam katto katne por namar ka jingdawa ka jur.
“Ka sorkar ka la don ka jingthmu ban pyntreikam noh kloi ïa kane ka shkim um jong ka Phase-III hynrei namar ki jingeh ki mih man ka sngi, la sahteng noh ki kam ki jam", la ong u MarakU la ong ruh ba kawei pat ka jingslem ka Skhim um ha nongbah Shillong ka dei namar ka jingeh ha kaba ïadei bad ka jingthep pipe hajan ki surok ha kaba kim lah ban pyndep namar ba ka don ka jingpynheh ïa ki surok Highway.
Ha kawei pat ka liang, haba kylli ka don ka jingeh hapdeng ka tnad PHE bad ka PWD, ha kaba ka PWD kam shah ban thep pipe, u Marak u la ong ba ïa ki jingeh hapdeng ki tnad sorkar kum ka PHE bad PWD la dep weng ïa ki jingeh.
Hynrei ka jingeh mynta ka long ha kaba ïadei bad ki nongshong shnong, kumjuh ki kynhun ki bym kwah ban ïatreilang halor kane ka projek.
Ha kawei pat ka liang, ha kaba ïadei bad ka jingmad ki paidbah ïa ka jingkyrduh um ha baroh kawei ka jylla, u la ong ba na ka liang ka sorkar ka la wad ki lad ki lynti ban ïakren kumno ban kynshew ïa ka umbam umdih.
U Marak u la ong ba na ka liang ka tnad ka la pyrshang bun ki lad ki lynti ban weng ïa ki jingeh ha kaba ïadei bad ka jingsam ïa ka umbam umdih sha ki paidbah jong ka jylla.
U la ong ba ka jingpynlip ïa ka bording kadei kawei ka jingeh ban ïoh sam umbam umdih sha ki paidbah.
U Marak u la ong ba ka jingkyrduh um mynta ha baroh kawei ka jylla ka la nangjur hynrei na ka liang ka sorkar ka la pyrshang da kawei ka lad ka lynti ban weng ïa kane ka jingeh.
U la kyntu ruh ïa ki paidbah ba donkam ban pynlang bha ïa ka um slap, lada ka long ha kano kano ka dur namar kane kan long ka jingmyntoi ïa baroh.
“Na ka liang ka tnad ka la pyrshang ki lad ki lynti ban weng ïa ki jingeh ha kaba ïadei bad ka jingsam ïa ka umbam umdih sha ki paidbah jong ka jylla.
Ka jingpynlip ïa ka bording kadei kawei ka jingeh ban ïoh sam umbam umdih sha ki paidbah".
“Ka sorkar lyngba ka jingbei tyngka ka ADB kan pynneh ïa ki um hapoh khyndew bad ïa kane ngi la shim ki lad ki lynti ban pynneh ïa ka umbam umdih", la ong u Marak.
Na ka liang une u myntri ka tnad umbam umdih u la kyntu ïa ki paidbah ba kin shah shitom bad ka sorkar haduh ban hap ka aïom slap bad kumjuh ki jaka pynsah um kin dap biang.
Ka West Khasi Hills District Cricket Association ka la pynliem noh ïa ka  Shillong Cricket Association-A da 39 ron bad rah ïa ka nam lahduh jong ka lympung ïalehkai kriket Womens Cricket League 2022-23 champions kaba la long ha madan Polo.
Ïa kane ka lympung ïalehkai ka pynlong da ka Shillong Cricket Association bad la pynïalehkai ïa ki jingïakhun ha ka rukom jong ka 20 over shi liang.
Ka kynhun ïalehkai jong ka West Khasi Hills District Cricket Association ka la kam ban tied nyngkong ha kaba ka la lah ban kamai 102 ron bad khyllem noh 8 wiket na ki 20 ober.
Ka Abiezer K Syiem ka la long ka nongtied ba kamai bun ron da 18 ron bad ka Monycable Marbaniang ka la ïoh 14 ron, katba ka Pinky Chanda ka la ïoh 3/25 bad ka Neelam Roy 2/19.
Hadien ba la dei sa ka pali ban tied sa ka Shillong Cricket Association-A, kane ka kynhun ka la lah ban kamai 63 ron na ki 15.2 over bad ka Mansi Anand ka la lah ban kamai 25 ron.
Ka Deiphibapynshngain L Mawnai ka la ïoh 2/6 bad ka Emisakani Warjri 2/8.
Ka Deiphibapynshngain L Mawnai kaba la lah ban kamai 12 ron bad ïoh 2 wiket na bynta ka West Khasi Hills District Cricket Association ka la khur ïa ka nam Player of the Match.
Ka Laskein Cultural and Sports Club ka la pynliem noh ïa ka St.Dominic Higher Secondary School da 3 la 0 ha ka jingïakhun phainal jong ka lympung Chief Minister Under 12 Open Football Tournament  Laskein Block, na bynta ki khynnah shynrang  mynta ka sngi ka 5 tarik Ïaiong 2023.
Haba phai pat sha ka jingïalehkai phainal ha ka liang jong ki kynthei, ka St.Dominic Higher Secondary School Mawkyndeng ka la pynliem noh ïa ka Winter Adventist Secondary School Mowkaiaw da 4 la 0.
U Bah Bisonroy Iano President Laskein Block area sports association u la long kum u kongsan ha kane ka sngi, ryngkat u Bah K.Passah DSO, Rangbah Suchiang head master Laskein Government LP school, Khianmon Lamare teacher incharge winter Adventist secondary school Mowkaiaw, bad u Bah Phriwel Lyngdoh teacher incharge St.Dominic higher secondary school Mawkyndeng.
Ka jingïalehkai phutbol jong ka lympung Chief Minister Under 12 Open Football Tournament na bynta ki khynnah shynrang bad kynthei jong ka Amlarem Block ka la poi noh sha kaba kut mynta ka sngi ka 5 tarik Ïaiong 2023.
Ha kane ka jingïakhun phainal, ka Padu United FC ‘A’ ka la pynliem noh ïa ka Padu United FC ‘B’ da 1 la 0.
Haba phai pat sha ka jingïalehkai phainal ha ka liang jong ki kynthei ka Amlarem Government LP School ka la pynliem noh ïa ka Padu United FC da 3 la 0 lyngba ka tie breaker.
Ha kane ka sngi ba pynkut ïa kane ka lympung, la wan ban ïadon ryngkat da ka kong Wansuk Lamin Advisor Amlarem Sub Divisional Sports Association kum ka kongsan, u Bah Syngkrem General Secretary Amlarem Sub Divisional Sports association kum ka Symbud kongsan, bad u Bah K.Passah DSO West Jaintia hills district.
Lada ngi peit mynta ïa ka jingïalehkai sports hapoh ka jylla, ngim lah ban len ba kam dei shuh tang ka jingïalehkai sngewbha ne sngewtynnad hynrei mynta ka kynti ka jingïalehkai sports bapher bapher ka la dei ruh ka lad ai kam ai jam ïa ki khynnah samla jong ka jylla ha kaba kat nang mih ki sngi ki por kiba bun ki khynnah samla jong ngi ki la nang ïai mih pyrthei bad ban ïai paw bad kane ruh ka la lah ban ïarap ban kyntiew ïa ki sap khamtam ban myntoi ha ka lawei jong ki kum ka lad ïohkam ïoh jam.
U Bah Samborlang Diengdoh haba u la batai halor ka kam ïalehkai hapoh jong ka jylla, u la ïathuh ba ka kam ïalehkai ha ka jylla ka la nang ïai kiew arted katba nang mih ki sngi bad haba ïanujor bad ki snem kiba lah leit, ki samla mynta ki la nang ïai pynlut ïa ka por jong ki ha ki kam ïalehkai ki bapher bapher.
U la ïathuh ruh ba ka jingmih ban ïakhun jong ka Shillong Lajong ha ka second Division jong ka I-league kan dang khring shuh shuh ïa ki rang donsap na ka jylla.
U la bynrap ruh da kaba ong ba na ka liang ka jong u, ruh hala ka jong ka bor u la ju ïai pyrshang katba lah ban kyntiew ïa ka kam ïalehkai, ha kaba u ju pynlong ruh ïa ki lympung ïalehkai ki bapher bapher kum ka republic Cup, ka independence cup ha une ki snem ba lah dep bad mynta u snem u la ïathuh ba un sa pynlong ruh sa ïa ka summer cup ha kaba ki rang ïalehkai na ka jylla kin lah ban ïashim bynta lang ha kane ka lympung ïalehkai phutbol kaba yn sa pynlong.
U la ong ruh ba ha u snem 2020 kawei na ki Klob kaba nangne napoh ka jylla ka jong ngi, ka Ryntih Sports Club ka la ïa shim bynta ha ka ban ïaknieh ban ïohrung sha ka lympung I-League, kumta bad ma u ruh u la long uwei na kiba la noh synnïang lem ha kato ka por.
Bad da ka jingïashim bynta lang ka Shillong Lajong ha ka 2nd Division I-League ne ka jingïakhun na ka bynta ka I-League sa shisien pat ba ki Klob napoh ka jylla ka jong ngi kin lah ban ïashim bynta biang hapoh ka I-League.
U don ka jingngeit kaba skhem ba lyngba ka jinglah jong ka Shillong Lajong ban rung biang sha ka I-League kan ktik biang sa shisien wat ïa ka Klob Rangdajied United FC kaba don bha ïa ka bor bad ka jinglah ban rung sha ki league ïalehkai baheh jong ka ri India.
Lada kine ki artylli ki klob ka Lajong bad ka Rangdajied ki ïoh ban rung biang sha ka I-League,  ka jingkyrmen ka lawei jong ki khynnah samla jong ngi kan im biang hangne hapoh ka jylla bad u don ka jingkyrmen ba ka Lajong bad ka Ryntih kan lah ban ïoh rung biang shapoh jong ka I-League.
U la ïathuh ruh ba ma u na ka liang jong ka Samkhamti ki long kiba kloi ban kyntiew ïa ki jingïalehkai sports kum ka Phutbol bad ka kriket bad u la pynkynmaw ba ha u snem 2020 ma u bad ha ryngkat 11 ngut kiwei pat ki la ïa kyrshan ïa ka Ryntih Sports Club ha ka jingleit ïalehkai jong ki sha Bengaluru na bynta ka jingïakhun ban ïoh rung sha ka I-League.
U la ïathuh ruh ba naduh u bnai Jymmang un sa pyntyllun biang ïa ki kam jong u ha ka ban pynïalehkai ïa ki lympung ïalehkai ki bapher bapher kum ka Samkhamti Republic Cup kaba la hap ban pynsangeh shuwa shipor ïa ka semi phainal bad ka phainal, bad hadien kane yn sa pynlong ruh sa ïa ka Samkhamti Summer Cup na bynta ka jylla hi baroh kawei, bad ïa ka Samkhamti Independence cup na bynta ki skul kiba hap hapoh jong ka Pynthor-Mawkhar Constituency.
U la ïathuh ruh ba na ka liang ka Samkhamti kan sa pynleit jingmut bha na bynta ki khynnah ïalehkai kiba hapoh 15, 18 bad 21 ban kyntiew ïa ka jingïalehkai phutbol hapoh ka jylla.
Ka Voice Of People Party (VPP) kan ïaid shakhmat ban shim ïa ka jingkyrshan jong ki paidbah ban dawa lang na ka sorkar, kumjuh na u Lamphang ka Ïingdorbar thawaiñ ban pynlong ïa ka dorbar kyrpang na ka bynta ban ïatai halor ka Reservation Policy,   ïa kane la ïathuh da u nongïalam ka VPP u bah  Ardent Miller Basaiawmoit.
Ha ba kren bad u bah Ardent Miller Basaiawmoit, u la ong “Halor ka jingdawa ban pynlong ïa ka dorbar kyrpang, ka VPP kan dang pynbor ïa ka Sorkar bad ka VPP kan ïaid shakhmat ban pynsngewthuh paidbah halor ka Reservation Policy bad ka jingshah ktah na ka jingpyntreikam shadien ïa ka Roster System khnang ba kan ïoh ïa ka jingkyrshan ba pura na ki paidbah bad kin lah ban pynbor ïa ka sorkar na ka bynta ban pynlong ïa ka dorbar kyrpang".
“Ka jingbthah jong ka Ïingkashari ïa ka sorkar ba kan bishar halor u snem ban pyntreikam ïa ka roster system ka dei ka jing pynksan jong ka halor ka mat ba ka VPP ka la rah hapoh ka Ïingdorbar ban dawa ban pynsangeh ïa ka jingpyntreikam ïa ka Roster system katba ym pat pynbeit ïa ka Reservation Policy"u la ong.
U la bynrap shuh shuh ba “Kane ka  rai jong ka Ïingkashari, ka pawshai ba ka VPP ka ïeng ha ka nongrim ka ba biang,bad ka paw ruh ba ka don ka jingpyrshang ban ïalam bakla na ka liang ka Sorkar, namar  kat kum ka jingong u Myntri rangbah u Conrad K Sangma , ba ki la pyntreikam kat kum ka jingbthah ka High  Court".
U Bah Ardent Miller Basawiamoit u la ong ruh ba ka jingrah jong ka VPP ïa ka Reservation Policy kam dei ka jingkwah ban wanrah ïa ka jingïapher jaitbynriew hynrei ka dei tang ka jingïeng pyrshah jong ki jingpyntreikam bakla jong ka sorkar.
Ka synjuk jong ka Meghalaya Power Lifting & Fitness Association mynhynnin ka sngi ka 4 tarik Ïaiong 2023 ka la pynkup burom ïa ki 12 ngut ki nong-ïalehkai hapoh Lamavila dorbar hall, Shillong.
Kane ka jingpynkup burom ka long na ka bynta ki nongïalehkai kiba la ïashim bynta ha ka National Bench Press Competition kaba lah long hapoh jylla Maharashtra ha u bnai Kyllalyngkot mynta u snem  kaba la sdang naduh ka 15 Tarik haduh 20 tarik Kyllalyngkot 2023 bad ha kane ka jingïakop rah nar ka Jylla Meghalaya ka la ïoh ban khur artylli ki takma rupa bad rnong.
Kiwei kiwei ruh ki nongïalehkai ki la lah ban lehkai bha ha kaba kiba bun ki la hap ha ka top ten list jong ka national rating.
Ka Synjuk jong ka Power Lighting Association ka dei kaba la ithuh da ka sorkar India bad ka don ruh ïa ka bhah kam bhah jam ïa ki nongïalehkai sports quota ha ki ophis bapher bapher jong ka sorkar pdeng.
U Bah Frankie Nongrum general secretary jong ka synjuk ha ka jingaikren u la pynpaw ba mynshua bun na ki rang bad ki thei ïalehkai ki la ïoh kam na ka sport quota hynrei mynta bun bun snem ym shym la kham ïohsngew shuh ban pyntrei kam ïa kane ka bhah kam ha ka Jylla Meghalaya, ha kaba bun ki jylla ki dang pyntrei kam haduh mynta 5% ïa ki rang bad ïa ko thei lehkai, kumta ka synjuk ka kyntu ïa ka sorkar ba kan khmih ïa kane ka hok jong ki nongïalehkai ban pyntrei kam kumba ka dei ban long.
Ha kane ka jingïalang la wan ban ïa don ryngkat u president Rangbah jong ka synjuk, u Bah Riki Diengdoh, Bah Robin Kharnari Treasurer, Bah Dip Phukan Vice President, Kong Papuri Phukan (dkhot) ha ryngkat lang bad kiba haiing ha sem jong ki nongïalehkai.
U MP jong ka Shillong Parliamentary Seat, u Bah Vincent H Pala, uba dei ruh u Secretary General jong ka North East MP’s Forum, u la thoh da ka shithi sha u G.Kishan Reddy, uba dei u myntri jong ka DONER, Tourism and Culture, ba un ïarap lem ha kaba ïadei bad ka jingeh ba ka thaiñ shatei lammihngi ka la mad, kata ha kaba pynmih ïa ki samla kiba pyndep ïa ka IAS/IPS bad kiwei pat.
Ha kaba ïadei bad kane, na ka liang kane ka seng ki MP lyngba ka kyrwoh na u Secretary General  jong ki, ki la pynpaw ïa ka mynsiem kaba sngewkhia halor ka jingduna palat ki samla kiba pass ha kane ka kyrdan IAS/IPS bad kiwei ki civil service jong ka sorkar pdeng, lait noh tang katto katne na Manipur bad Assam.
Kane ka seng ka la pynpaw ka jingsngewkhia ruh halor ka jingnang duna ki samla katba nangmih ki snem, da kaba  pynpaw  ba watla u snem 2017 u dei uba bun tam kiba pass na kane ka thaiñ shatei lammihngi kata da ka jingdon ki 24 ngut kiba pass, hynrei ka la ong ba kane ka dang dei hi kaba duna.
Bad watla ki khmih lynti ba kan nangkiew hynrei ka la nanghiar pynban, ha kaba ki don tang 13 ngut kiba pass ha u snem 2018, 11 ngut ha u snem 2019 bad 9 ngut ha u snem 2020 kiba pass na kane  ka thaiñ.
“Ki don shibun ki khynnah kiba stad na kane ka thaiñ shatei lammihngi, hynrei kim lah ban long kiba seisoh namar ka jingduna ki lad jingai jinghikai".
Kane ka seng ka la pynpaw ba kane ka long kaba donkam kyrkieh ba ka DONER kan ïohi ïa ka jingdeihok bad jingdonkam jong ki samla kiba thrang ban leit shah hikai ha Delhi lane ha ki nongbah jong ki jylla.
“Lyngba kane nga kyrpad ïaphi ban wanrah noh da ka scholarship ba shongdor T.10 klur ha ka shisnem.
Ïa kane lah ban ïasam  hapdeng ki 8 tylli ki jylla ha ka thaiñ shatei lammihngi", la thoh u Bah Vincent ha ka shithi ba la ai sha u myntri ka DoNER bad ong ruh ba ha kane ka skhim donkam ban don noh da ka jingithuh ïa ka jaka ai jinghikai kaba ïaryngkat kyrdan ha ka ri bad kaba lah ban pynmih bun ki samla kiba pass na ka thaiñ shatei lammihngi bad kaba don ha kane hi ka thaiñ.
U MDC ka Mawkynrew Konstitwensi, u bah Martle Mukhim u la ong hadien ba u la shah rem ha ka Election ka ba dang shudep shen , ki nongkyrshan jong u ki la wan ban kyntu ïa u ban ïa khun ïa ka election MDC hynrei na ka liang jong u yn dang hap ban bishar ïa kane.
“Ka dang kloi palat ban ïa  kren halor ka MDC election namar ka por ka dang bun hynrei ha ka jingïalang ba la pynlong ha ka 11 tarik u Lber, ki nongkyrshan ki la ïakren ruh na ka bynta ban pynkhreh halor ka election 2024 kata ka MDC election ha ka ba ngan dang bishar ïa kane", u la ong.
U la bynrap Ha ka ba ïa dei bad ka election 2024, ngin dang shong pyrkhat bad ka dang dei ka por ban gin kylli pyrthew lang namar nga la mad ïa ka jingjop la bun sien bad ïa ka jingrem la bun sien ki ba la thait ruh ki don ki ba dom ruh ki don bad kan shong ha ka rai jong ki ba bun balang namar nga ju sngap ïa ki.
U Bah Martle u la ong ba ka jingshah rem jong u ha ka election ba dang shu dep ka dei ka daw jongno jong no ruh hynrei ka dei namar ba  bun na ki kyrtong ki la pyndonkam da ka bor jong ka pisa.
“Ka jingtheh pisa jong kine ki kyrtong ka la wan kum ka erïong erngit ka ba la tap ïa ka jingmut jingpyrkhat jong ki ba bun bad pynlong ba ngan shah rem noh"u la bynrap.
Halor ka party HSPDP u la ong ba “Ka HSPDP la kan dang hiar ne kan kiew kan shong ha ka rukom trei ka party ka ba kan trei man ka sngi , hynrei ha ka election ba la dep ngi told palat namar ba ngim don pisa".
Dei ban ai khublei ïa  i Bah Ardent ba lyngba ka bor jingshemphang ïa ka aiñ, i la pynpaw penryngkew ïa ka jinglong kynrum ka roster system.
I la sah beit iu prek na Shata dar (Shata kat kum u myllung Soso Tham mut khlieh prek).
Ngi donbok te ban ïoh ki nongthaw Aiñ kum Bah Ardent.
Peit nuksa na Lower House of parliament Delhi , ngi ïohi kumno ka Supreme Court Badonburom ka sngap ïa ka opposition bad ka ruling kam lah ban long JCB.Ngi la shoh tyndep phi kumno yn buh ïa kali kulai haphrang u Kulai.
Last reservation policy ba la bakla ki nongïalam ym pat pynbeit, attack pynban ïa roster system.
Ha phareng “Wrong Trouble Shooting And Wrong Diagnosis and two wrongs don’t make it right “.
Bad la thad ha madan Iu Chief Minister Conrad Sangma haba kat kum ka High Court order kam shym la hukum ban leh lymda pynbeit shwa.
Ka HYC por kren bad Law Minister ka la pynpaw pen ryngkew ba ki kot ki sla baïadei bad roster naduh 1972 bun la jah ki records.
Bad Kane kala pynlong ïanga ban hap thoh khyndiat ba ka High Court kan sngewbha pynrit ka lawyer fee na bynta PIL.Kane kan pynlah ïa kito ba shim khia ïa ka ïap ka im ha lynti syngkien ban pyrta sha Kashari khlem lut pisa na pla.
Ka parom baïadei bad kane.
Ka jingshah ïaid ïa ki JCB ha surok paidbah :-Kumba 14 snem mynshwa ha Khliehriat, kawei ka JCB ba la pynher stet ka la niom iei Maruti bad baroh kiba la don ha ka kali ki la ïap hashen bad kynthup ruh iei meirad jongki.
Ym don judicial enquiry bad ym phylla ïa kane.
Ym don Accident Tribunal.
Ka 1988 Motor vehicles act nalor bun ki aiñ ka don ruh ka compensation bad insurance.
Por Assam ha jingjia ha jingkieng Umsning pyrshah Veterinary ophis, ki briew ba la khlad ki la ïoh compensation wat la ka jip ba ki shong ka la kum bakla haba sangah ïa ka state bus.
Kine ki aiñ ki trei Arliang Syrti.
Ka fine Iu draibar ne trai(bym salia Roadworthiness ne Passenger worthiness, tyre buh tyre Pyut).
Katie fine da ki lak kan ïarap ïa ki iing ba la duh noh ki bahaiing khamtam lada dei nongbsa (bread earners).
Ka jabieng ka dap da jingkhluit tangba I dohnud hap ïamir lang bad ki bor ka Transport dept lyngngai ym don jingpyrwa ei ei.
Hu aïom synrai 2019, la donkam ha cyber cafe ha lad Nongkrem.
Ka Laitlum Jaka jngoh Kai la hap pynbha maramot da JCB.Por leit phai ban pyni ïa malik, ki la mareh lang bad ki kali plastic ha surok Shillong Jowai.
Ha rumble strip ba heh ki shaka 5 phut diameter, ki la shim pass.
Hap thoh noh sha u Sniawbhalang.
Dhar u minister transport bad shu DTO East Khasi Hills District Shillong.
Ka shithi jongnga ka tarik 26 9 2019 ka la ïoh jubab Lyngba ka shithi no.
Cum /Trans /Estt /89/193Pt.111/330, dated Shillong the 5th November 2019.
La thoh da  u PM Sangma, Deputy  Commissioner of Transport GOM uba long ruh u secretary STA.Ka shithi la address sha Under Secretary GOM (transport) ba la copy sha nga.
Ka shithi , “Subject Unlawful plying of JCBs on public roads “Ha Khasi “Sir, katkum ka shithi ba la ïoh, nga da kyrpad ïa phi ban shah seh ban pynïaid JCB ha surok tang shwa mihsngi bad hadien ba la sep sngi ban lait na jingdheng kali bad jingshngaiñ mynsiem ki paidbah (Ito khadduh u mut ban shngaiñ paidbah, shait bakla teng teng mo phi).
La sign da PM Sangma.
Ka shithi ka jongnga bad i jubab te pher bak lybak.
Ki public road sah public road la mynsngi ne por shwa mihsngi ne hadien ba la sep sngi.
Te nga la shu jubab thamula noh.
Shwa mihsngi te ym long phi ba ïa hap por beh rel ne liengsuin ne ambulance.
Ynda miet te na Laitlum sha Smit te bun dukan sha ja bad iwei de te phi!Ka jingshisha ka long ba kiba don JCB ki dei ki minister ne ki riewpynjop elekshon shna surok ,ne madan phutball ne pynpuh foundation iing tang jop elekshon.
Nga la leit sha Kashari ba don paralok.
Shish phi ine la sneng ïanga ban nym PIL.U la  phone sa sha iing jongnga bad la  sneng ïanga phi ban shu hun bad sngap jar noh.
Don iwei I ba thmu ieng elekshon 2023.
I kular ban wad pleader.
Te la phah ki mat ba don ki aiñ :-1)To tip ba ïa ki JCB ka Ministry jong road bad transport (mynta hapoh N Gadkari kum Union Minister) kam shim khajna surok ïa JCB.Kam donkam pollution test.
Balei? Ïa ki JCB, la ba teh da tyre jri ne chain nar ,hap kit sha jaka trei  da ki trok ba don kyrpang ki loading bad  unloading platform.
Ha madan Smit iwei I trok 1210 I la pynhap iei I JCB ba teh tyre nar(Iei ne  ba khlong surok te mana ban ïaid ha surok, ka sorkar pat kam bna ba la tyre jri ruh ym shah ïaid).
La hap beh khynnah rit ba ïoh hap  ka  ball bad tur hajan.
I khmut trok la miet sha bneng por hiar.
Mar ïa poi JCB ha madan I khmut I la hap jraiñ khein spring sha khmat.
Lada ym beh ïa khynnah rit te lah ban mynsaw.2)U ei u bumper? Ha dikshonary u bumper u long ar tylli ki pynkiang hakhmat bad hadien ki nar ne dieng jem ban cushion por ïatyngkhuh ban pynduna ki jingmynsaw ne jingïap.
Ha u 2019, u Nitin Gadkari lyngba ka MV act ba thymmai  u la hukum ban weng ïa baroh ki extra reinforced bumper kum reng mynthna ne kino kino ki pipe ne angle.
La pynsangeh ïa ki samla ñiah kali kylleng ka sor.
La phah buh ha side bad phah weng.
Muja khar kieng bang thied tad wut sha Byrni saiñ nar rod.
Sngewsih phi ïa ki kali ki longheh ne ki khun longheh  haduh mynta ruh ym nud weng.
Bad sniew duh dei kine ki trok all India da shiton ki nar  ha khmat.
Lada ïa sangah bad ki kali rit ïap lut baroh.
Khamtam na Mawryngkneng sha Ratacherra ym don central divider.
Ki paidbah kylla langkñia phi bym don ki Aiñ ban teh lakam.
I mynsiem briew im don dor shuh.
Ha kiwei ki ri ym shah teh bumper extra.
Bad haba la bun palat ki shrieh Te ma bha te phi.
Lada phi peit bniah ha Shillong bun ki trok bad pick up ym don number plate phi nadien.
Kah da i nar ne  kyllan da grease ne ktieh in hit and run case.
Ym don te ki pulit ban pynshitom.
Ki pulit bapli kim tip ki khana hit and run.
Lada u traffic pulit ne nong Samaria babha shu buh ki  ïohi bad kin phone sha u ba don traffic duty, to tip ba lada u pule ïa ka number plate markhmat u don ha ka jingma.
Balei te ki Pulit kim tip ïa kine ki Highway Crime? Phai sha bumper ,katno te ka JCB lei lei  don tynrah lum 8 ton.
Sa tam shipruh sha surok.
Hadien pat 4 ton u nar da pynieng kum sim puhdieng.
Ine I dei i puh maw ban thep dynamite.
I kaweh sha ka mon  sha ka diang bad la bun kali rit ba shim pass la them mudguard.3)Ki light :-Ki light dei tang trei miet por khih jumai ne landslide ba trei korti nongtrei surok ne pynkhuid septic tank ynda la thiah lut paramarjan lait sma iewtung.
Ki light kali (automobiles acts) ki don a) Headlight ar high beam bad dipped,b)Dim red mut la sep sngi hap pynmeh.
Bright red ban dup tip ba bud nadien emergency ïoh cross mano mano ter ter.
c) Hazard light ïoh don aksiden ne kylliang tyre por dum ter ter, 2 liang flashing.
Tang wei pyni shano kato.
Hapdeng ka jingishongkun bad ka jingkmen la pynkut noh ïa ka Annual Inter School Sports Meet 2023 kaba ar sngi kaba la pynlong da ka Sacred Heart Boys Higher Secondary School ïa kaba la sdang mynhynnin ka sngi ka 4 tarik Ïaiong, ïa kane ka jingïalehkai la pynlong hapoh madan Fr.Vendrame Football ground, Law Roman, Mawlai.
Ha kane ka sngi la wan ban ïadon ryngkat ban pynshngaiñ ïa kane ka sngi pynhap pyrda da u Fr.Alistair Marweiñ Principal, Fr.Hampyrwa Tyngkan Vice Principal, Bah Khlain Pyrkhat Syiemlieh, Bah Moris Lyngdoh, Rangbah Shnong Mawlai Phudmuri, Rangbah Dong Mawlai Phudmuri, President Mawlai Sports Club, Secretary Mawlai Sports Club, Secretary Mawlai Sports Club, ha ryngkat lang ki principal jong ki skul bapher bapher kiba ïashim bynta ha kane ka annual sports meet.
Ha kane ka annual sports meet la wan ban ïa shim bynta da ki 14 tylli ki skul kiba don hapoh ka dong ka thaiñ jong ka shnong Mawlai kum ka skul May Queen School, Stephen Memorial Secondary school, Kiri Sing Syiem Memorial school, Phudmuri Presbyterian Higher secondary school, Don Bosco Secondary school, Sacred Heart girls higher secondary school, St.Francis D’ Assisi Higher secondary school, Sacred heart boys Higher secondary school, Christ Church Higher Secondary school, Savio Juniorate Higher Secondary school, Iewrynghep Presbyterian Higher secondary school, Shullai Progressive Secondary school bad ka Sacred heart boys LP School.
Ka Skul Sacred Heart Boys Higher Secondary School kaba dei ruh ka skul kaba la pdiang bad pynlong ïa kane ka jingïalehkai ka la lah ban khur ïa ka nam lahduh ha kane ka lympung Inter School Mawlai Sports meet 2023.
Katba ka Mawlai Christian Secondary School ka la ïoh ban khur ïa ka nam Best Discipline team.
U heprit Pynshngainlang Marngar na ka skul Sacred Heart Boys Higher Secondary School u la khur ïa ka nam Best Athlete, kata ha ka liang jong ki khynnah shynrang kiba hapoh 14 snem.
Ïa ka nam Best Athlete jong ki khynnah kynthei kiba hapoh 14 snem la ïoh ban khur da ka heprit Elinda Khar Wanniang na ka skul Don Bosco Secondary School Nongkohlew.
Ïa ka nam Best Athlete ha ka bynta jong ki shynrang kiba hapoh 16 snem la ïoh ban khur da u Lawanrikupar Kharmujai na ka skul Sacred Heart Boys Higher Secondary School.
Ka Ilapyntngen Thabah na ka skul Mawlai Presbyterian Higher Secondary School ka la khur ïa ka nam Best Athlete under-16 girls.
U Teiboklang Jyrwa na ka skul Don Bosco Secondary School Nongkohlew u la khur ïa ka nam Best Athlete under-18 boys bad ïa ka nam Best Athlete jong ki khynnah kynthei kiba hapoh 18 snem la khur da ka Wendy Sylliang na ka skul Sacred Heart Girls Higher Secondary School.
Hadien ba ka Madrasa Hemayatul Islam ka la pynliem noh ïa ka Gorkha Pathshala Higher Secondary School da 5 wiket, kane ka kynhun ka la ïoh ban rah syndon ïa ka nam lahduh jong  ka lympung Shillong Cricket Association U-15 Inter-School Tournament 2022-23 ha ka jingïalehkai kaba la long hapoh madan Polo.
Ka Madrasa Hemayatul Islam hadien ba ka la jop ïa ka jingkawang toss ka Gorkha Pathshala Higher Secondary School ka la  hap ban tied nyngkong ha kaba ka la lah ban kamai 101 ron bad hap tang 4 wiket na ki 15 over.
U Manish Kr Singh u la long u nongïalehkai uba la kamai bun ron, kata da 32 ron na ki 26 bol.
U Kushal Subba u la ïarap ïa ka kynhun ban kamai 24 ron katba u Md Wahid u la ïoh 2/11 bad u Aminuddin ïoh la ïoh 2 wiket.
U Wahid uba dei ru rangïalehkai ka Madrasa Hemayatul u la lah ban ïarap borbah ïa ka kynhun ha kaba u la lah ban kamai 42 ron na ki 23 bol bad lyngba katei ka jingsynïang jong u, ka skul jong u ka la lah ban ïoh ïa ka jingjop tang hapoh 10.5 ober bad khyllem tang 5 wiekt.
U Pratik Chettri na ka Gorkha Pathshala u la ïoh 3/11.
Ha ka jingïakhun jong kine ki 2 kynhun kiba dei ruh ki khynnah kiba hapoh 15, u Wahid u la khur ïa ka nam Player of the Match.
Ka synjuk jong ka Meghalaya Arm Wrestling Association ka la pynlong ka Annual State Level Arm Wrestling kaba 32 kaba la pynlong ha KJP Assembly Hall myn ha ka sngi saitjain, ka 22 tarik Ïaiong 2023.
Ka jingpynlong ïa kane ka jingïalehkai ïakhun kti (arm wrestling) ka long kum shi bynta ban ïoh ban jied ïa ki nongïakhun kti ki ban mihkhmat ïa ka jylla Meghalaya ha une u bnai ban wan sha ka lympung ïakhun kti ka ban sa long ha Jammu and Kashmir.
U Bah Junestar Kharbuli uba long u President jong ka Meghalaya Arm Wrestling Association (MAWA) u la ïathuh ba ki la don kumba 400 ngut ki rang bad ki thei ïalehkai kiba la wan poi na kylleng ki jaka jong ka jylla kiba kynthup ruh ïa kiba la wan na sha Garo Hills ban wan ban pyni ïa ka sap kaba ki don ha kane ka lympung ïalehkai ïakhun kti.
U Bah Junestar la ong ba watla ki samla kiba don ka sap ka phong ban wanrah ïa ka nam ka burom, mynshuwa kim ju ïoh ïa kano kano ka jingïarap, hynrei mynta ka kynti ha u snem ba lah dep, u myntri jong ka tnat sport barim jong ka Jylla, u Bah Banteidor Lyngdoh u la ai ka jingïarap da kaba noh synniang 25 lak tyngka sha ka Meghalaya Arm Wrestling Association (MAWA).
Kumta u don ka jingkyrmen ba mynta u snem ruh u myntri ba thymmai ba khmih ïa ka tnat Sports bad Youth Affairs ka sorkar jylla u Bah Shakliar Warjri, ba un phai khmat lem sha ka jingïalehkai Arm Wrestling khamtam eh na ka bynta ki nongïalehkai kiba don jingduna ha ki dkhot met, namar maki ruh ki dei kiwei na kiba ju wanrah ïa ka nam ka burom ïa ka jylla ka jong ngi, bad lyngba ka jingkyrshan na ka sorkar ki ruh kum ka synjuk kin ïoh ïa ki jingïarap ha ka jinglut jingsep haba ki leit ban mihkhmat ïa ka jylla sha ki rynsan ïalehkai kiba heh hapoh jong ka ri bad shabar ruh kumjuh.
La pynhap pyrda noh ïa ka lympung ïalehkai carrom board jong ka lympung 1st Meghalaya Open Carrom Championship 2023 kaba la sdang myn ha ka 18 tarik bad kaba la poi shaba kut noh ha ka sngi saitjain ka 22 tarik Ïaiong 2023.
Ha kane ka sngi pynhap pyrda la wan ban ïa don ryngkat da u Bah Augustar Jyrwa kum u kongsan, Bah Bunlang War Advisor Meghalaya Carrom Association kum u Symbud kongsan, Bah S.Syiem President Meghalaya Carrom Association, Bah Ferdinand Nongkynrih President jong ka Jaiaw Laitdom Dorbar Carrom Board Club uba long ruh hajuh ka por kum u Secretary jong ka Meghalaya Carrom Association, Bah Banrap Wahlang Secretary Jaiaw Laitdom Dorbar Carrom Board Club, Bah Wallam Kharkongor Assistant Secretary Meghalaya Carrom Association.
Kane ka lympung ïalehkai carrom board jong ka lympung 1st Meghalaya Open Carrom Championship 2023 la pynïaid da ka Jaiaw Laitdom Dorbar Carrom Club bad kaba la long hapoh ka ïng shnong jong ka Jaiaw Laitdom Dorbar hall, Lumbatemon.
Ki kynhun ïalehkai kiba la wan ban ïashim bynta ha ka thup  ‘Team Event’  ki don phra tylli bad kine ki long ka Jaiaw-A, Jaiaw-B, Synroplang, Ryntihlang, Nongthymmai, Madanryting, Nice bad ka Nongpyngrope.
Katba kiba la wan ban ïakhun marwei marwei (individual participants) kiba la wan ïa shim bynta ha kane ka lympung ïalehkai carrom ki long 48 ngut, kynthup ha ki kyrdan bapher bapher kum ha ka Mens single, women single, team event, mens double, women’s doubles, mens veteran, women veteran, junior boys, bad junior girls.
Ki nongïalehkai kiba la jop ha ka junior girls single ki long ka Na Idakordor Marwein kaba la jop ha ka kyrdan ba nyngkong, Maphi Barikor kaba la jop ha ka kyrdan ba ar bad ka  Saphibarikor L Marshillong kaba la jop ha ka kyrdan ba lai.
Katba ha ka thup junior boys single ki long u Kitboklang Kharkongor uba la jop ha ka kyrdan ba nyngkong, Mebankitkupar Marwein uba la jop ha ka kyrdan ba ar bad u Zepheneo F.C Rani uba la jop ha ka kyrdan ba lai.
Ha ka thup womens single, ka Sukmon Mukhim kaba la jop ha ka kyrdan ba nyngkong, bad ka Sabrina Nongbet kaba la long ka runners up.
Ki nongïakhun bad ki nongjop ha ka thup mens single ki long u Mathious Pde uba la jop ha ka kyrdan ba nyngkong, bad u Vivek War uba la long u runners up.
Ha ka mens double ïa ka nam jop la khur da u Selestin Syiem bad u Deepak Sewa ha ka kyrdan kaba nyngkong bad u Shanbor Sawkmie bad u Justin Kharkongor kiba la long ki runners up.
Ki nongïalehkai kiba la jop ha ka team event ki long ka Nice Carrom Club kaba la jop ha ka kyrdan kaba nyngkong bad ka Ryntihlang Carrom Club kaba la long ka runners up.
Ki nongjop ha ka veteran mens single ki long u Arbines Lyngdoh uba la jop ha ka kyrdan kaba nyngkong bad u Pulos Kharbuli uba la long u runners up.
Bad ki nongïalehkai kiba la jop ha ka veteran womens single ki long ka Martha Mukhim kaba la jop ha ka kyrdan kaba nyngkong bad ka June Kharkongor kaba la long u runners up.
Ka synjuk jong ka Meghalaya State Government Employees Federation Jaintia Hills District Unit kan sa pynlong ïa ka lympung ïalehkai 10th U Kiang Nangbah Inter Office Badminton Tournament 2023 mynta u bnai bad ka khot ka wer sngewbha ruh ïa ki nongtrei sorkar ba kin wan ban ïashim bynta sha kane ka lympung.
Ïa kane ka lympung yn pynlong hapoh indoor hall jong ka ka Seiñraij Jowai.
Ka synjuk ka la khot la wer sngewbha ruh wat ïa ki nongtrei kiba trei ha ki Aspatal bad hapoh ki jaka kynshew pisa ki Bank kiba don ha Rilum Jaintia ruh ki lah ban wan ïashim bynta lang ha kane ka lympung ïalehkai ka ban sa sdang shen.
Kane ka lympung ïalehkai badminton kan long hapdeng ki para nongtrei ophis treikam sorkar kiba don hapoh jong ka Jaintia Hills District ha kaba kan sdang naduh ka 25 tarik bad yn pynkut pat ha ka 28 tarik Ïaiong 2023.
Na bynta Kino kino ki jingtip kiba kham bniah, lah ban phu  ha kine ki nombar phun 9378194223, 9366215391 (Teddy Laloo Secretary Sports MSGEF).
Ka Kong Rephica Becky pde sa shisien pat ka la wanrah nam bad burom ïa ka jylla ka jong ngi hadien ba kane ka longkmie ka la jop ha ka jingïamareh marathon kaba 65km kaba la long ha Pedong, West Bengal.
Ka Kong Rephica ka la leit ban ïashim bynta ha ka Kalimpong Ultra Marathon kaba la pynïaid da ka Run with Roshini foundation kadei ka NGO kaba la long myn ha ka sngi saitjain jong ka taiew, ka 22 tarik Ïaiong 2023 ha kaba ka la lah ban khur jingjop ban poi ha ka kyrdan kaba ar hadien ba ka la lah ban mareh hapoh ka 8:47:34 hadien ba ka la mareh na ka Pedong kaba don ha khappud ka jylla West Bengal bad ka jylla Sikkim sha ka shnong Lava bad wanphai biang pat sha Pedong.
Ha kane ka jingïakob mareh marathon la wan ban ïashim bynta da ki nongmareh kiba dei na kylleng sawdong jong ka ri India.
Haba phai halor ka jingkren jong u Symbud Myntri Rangbah ka Meghalaya u Bah Prestone Tynsong bad haba jubab ïa ka jingkylli jong ki bor ba dei peit halor ka jingthmu ban pynkynriah noh ïa ki Sikh na Punjabi Lane, Shillong, u Gurjit Singh, Secretary ka Harijan Panchayat Committee u la ong, “Ka dei kaba kham ñiar bad jubab kaba eh bad nga kyndit ba u Symbud Myntri Rangbah un sei ïa ki jingshisha ki bym dei".
“Ngi la ju long ba la khreh ban ïakren bad kumba la kdew ha ka jubab kaba mynshuwa bad ka dei ka nongrim kaba ngi la kdew la bunsien sha ka sorkar bad sha ka High Court ka Meghalaya.
Ngi la kdew ha kiba bun ki por ba ka rai halor kane ka long kaba lah ban wanrah jingeh bad lah ban pynbeit tang lyngba ka jingïakren bad ruh ban ithuh ïa ki hok jong iwei pa iwei bad ki nongshongshnong ka thaiñ, khlem da pynbor, khlem jingbyrngem bad khlem kano kano ka jingïalam bakla.
Halor ka jingong u Symbud Myntri Rangbah, “Ngin sa ai jingtip bniah sha ka High Court".
U Gurjit Singh u la ong, “Nga tharai ïa kine ki jingtip bniah la dei ban ai kham mynshuwa.
Ka jingkylli kaba ngi la buh ka long balei ïa ki jingtip ba bniah ym shym la ai kham mynshuwa".
Kam long kaba ïahap ïa u nongïalam ban sei ïa ki jingshisha kiba bakla lyngba ki tnad pathai khubor.
Ka jingpynbeit kaba bniah ba la phah sha ngi kam long kaba biang, kam shym don ka jingbuh por, ki don ki nongshongshnong ba la im hangne, ki ïing ba la tyrwa ki don ki thliew ki syar, ka jaka ban ai sha ki longïing kam long kaba biang, u la kdew.
“Kumno ngi lah ban lehkai ïa ka jingim jong ki spah ngut ki longïing shynrang, kynthei bad khyllung khynnah", la bynrap u Gurjit Singh.
U la ong ruh ka long kaba lyngngoh ba u Symbud Myntri Rangbah kham mynshuwa u la ong kiba sah ha kane ka jaka kim dei kiba shong beaiñ.
“Kumno ka lah ban long haba ki la sah la 160 snem? Ngi lah ban pynkynmaw ïa u Symbud Myntri Rangbah ba ngi la shong hangne naduh u snem 1863 bad ngi la don ki kot ki sla hapoh ka kyrteng bad ka muhor jong u Syiem ka Hima Mylliem.
Ha ka shithi ha u snem 2008, u Syiem ka Mylliem Dorbar u la ong, la mang ïa kane ka jaka na ka bynta jong ki la slem bah da kiwei ki syiem barim ka Hima Mylliem haduh kane ka sngi.
Ha kawei na ki dulir jong u snem 1954, la kdew ba kane ka jaka ka dei ka jong ka Harijan Colony", la kdew u Gurjit Singh.
Shuh shuh ki don bun kiwei pat ki jingkdew halor kumno ki kpa tymmen jongngi ki la ïalam ïa ngi hangne ha ka por ki shipai ryngkew ka Bilat ki la mih na Gurdaspur bad Amritsar district ka Punjab.
“Ha ka jingshisha ngi la don hangne la palat ar spah snem, kaba la pynlong ïa ngi ki nongshongshnong ban thoh ha ka khana sah jingkynmaw bad haba phai halor ka riti dustur, ngi ruh ngi dei ki paidbah trai muluk", ong u Gurjit Singh.
Ka Sein Raij Jowai lyngba ka Arts and Culture Committee ka la pynlong ïa kawei na ki tamasa ba shisien shisnem ba la tip kum ka “Chad Shukra" ha Mynkoi Pyrdi, Iongpiah jong ka nongbah Jowai ha ka 23 tarik Ïaiong.
Ka “Chad Sukra" kadei kawei na ki tamasa lehkmen kaba la ju pyllong shisien shisnem ha Jowai bad ha kiba bun ki shnong ba hap hapoh West Jaintia Hills District.
Lah ban kdew ba ka “Chad Sukra" kadei kawei na ki jingshad tamasa kaba ju leh da ki longshwa mynshwa, hashwa ban leit bet ïa u symbai u phniang sha ki hali ki pynthor jong ki bad ban pynkynmaw ïa baroh ban tyngkai bad pynneh pynsah ïa ka jingai ka mariang.
Ïa kane ka tamsa la ju pyllong haduh arsngi bad katba ym pat dep ïa kane ka “Chad Sukra"  la mana ïa baroh ban nym lur ha ki lyngkha rep ban bet symbai ban thung ban tep.
Ha kane ka tamasa la pyni ïa ka jingshad tynrai kum ka  “Ka Chad Rwa, Ka Chad Pynjaw, Ka Chad Kieh-ke".
Ka phangpdeng jong kane ka “Chad Sukra" mynta u snem ka long, “Chaniah tylli heimon U Blai, kamwa pynkhroo iei wada dep booh mi ha Pyrthai", kaba mut Shaniah tylli ha ka mon jong U Blei, kumba me la dep ban buh bad pynkhraw ha kane ka sla pyrtheiHa ka sngi ba-ar pat la ju lum paidbah ban pyllong ka jingïalang ha Myngkoi Pyrdi jong ka Loompyrdi Iongpiah, Jowai bad la pyni ïa ka jingshad tynrai  kynthup na ki nongshong shong ka Panaliar, Dulong, Loompyrdi Iongpiah, Tpep-pale, Loomiongkjam, Chilliangraij, Loomkyrwiang, Umchangiar lem bad kiwei.
Hadien kane ki pyllong ka jingïaid paidbah kaba la tip kum, “Ka Mih Iaw" shaduh Iawmusiang, ryngkat ka jingkynhoi risa, ka tem ka pud, ka shad ka kmen.
Shuh shuh ba ha kane ka sngi la sakhi ïa ka jingwan ïashim bynta naduh ki longkmie, ki khun samla shynrang kynthei ka long ban pyni ïa ki rukom shad bapher bapher.
U Kongsan ha kane ka sngi, u myntri ka tnad Civil Defence bad Home Guard u Ma Coming One Ymbon ha ka jingdon ryngkat u MLA ka Jowai konstitwensi u Ma Wailadmiki Shylla uba long kum u kongsan, u President ka Seiñ Raij Jowai u Wh.
O.R Shallam, ki Daloi bad kiwei kiwei.
Haba kren ha kane ka sngi u u Ma Coming One Ymbon u la pynpaw ka jingsngewkmen ban sakhi ïa kane ka sngi bad kadei ka sien ba nyngkong ba u la ïoh ban don bynta lang ha kane ka “Chad Sukra" kaba iphuh iphieng.
U Ma Coming one u la ong ba donkam ban burom ïa ka mei ramew kaba don sawdong sawkun jong ngi.
U la ong ba haba peit ïa ki lum ki wah, ki la syllen lut bad ki briew ki la pynjot pathar ïa ki dieng ki siej, ki lum ki wah khamtam ha ka por tlangU Ma Coming One u la buh ka jingkyrpad ban donkam ban buh da ki Volunteer ban pynneh pynsah ïa ki khlaw ki btap ban pynduh pyndam ïa ka rukom thang ia ki ‘lawbah ‘lawsan.
“Ha ka jingïohi jong nga ka jingthang ïa ki khlaw ki btap kadei kawei kaba ktah bha ïa ka mariang sawdong sawkun jong ngi.
Kumba phi ïohi ka jingkiew ka jingshit (Global Warming) ha baroh kane ka taiew ka jingshit kaba ym lah shuh ban mutdur.
Na ka jingkiew palat ka jingshit kaba nyngkong tam ngin shem jingeh kadei ka umbam umdih, kumta kam don da kawei ka lad ki lynti ban ïada bad tang kawei kaba lah ban ïada ïangi ka long tang lyngba ki dieng ki siej, kiba lah ban pynneh pynsah ïa ki um ki wah lane ki lum", u la bynrap.
“Lada ngi pynduna ïa ka thang ïa ki khlaw ki btap ha ka shisnem da ki phew lak tylli ki dieng kin im", la ong u Ma Coming OneHa shwa kane, u Ma Wailadmiki Shylla haba kren ha kane ka sngi, u la ai khublei kyrpang ïa ka Seiñ Raij Jowai kaba la pyllong ïa kane ka “Chad Sukra" bad kane ka pyni ïa ka jingïatreilang, ka jingïatylli hapdeng ki khun jong ka Seiñ Raij Jowai.
U Ma Wailad u la ong ba katba nang ïaid ki sngi ki por, ka niam ka rukom ka leit ryngkat ryngkat bad ka put ka tem.
“Hynrei mynta ka ju don ka por ba sngewdiaw ynda la leit sha kiwei ki jaka ba pyllong ki lehniam lane ki “Chad Sukra", bun ki nongtem ki la jah bad na ka liang jong nga, nga kyntu ïa ka Bei Seiñ Raij Jowai kaba long ka nongbtin lynti ka nongmuna ïa kiwei kiwei ki kam, ba kan sdang ban wanrah ban pynkhie im biang ïa ka put ka tem, ka rwai ka siaw, ha ki shnong ki thaw na ki Raij jong ngi".
U Ma Wailad u la pynkymaw ruh ba ki dang don ki shnong ki thaw kiba dang pyndonkam ïa ka put ka tem tynrai bad u la ong ba bunsien kane ka Chad Sukra ka don ia ka Chad Rwai, ka Chad Pliang, ka Chad Kyllaiñ Kti, ka Chad Nongrep bad ter ter.
“Nga I ha kine ki sngi, kham niar ban ïohi ïa kum kita ki jingshad khamtam ki jingput jingtem ba harukom bad ngi donkam ban wad ki lynti ban pynim biang sa shisien ïa kine ki put ki tem tynrai jong ngi".
U Ma Wailad u la ong ba don shibun ki bynta ban ïatreialang ha kaba ïadei bad ka mei ramew, namar katba nang mih ki sngi la ïohi ïa ki jingpynjulor lane ki jinglynshop da ki bor mariang, kaba bunsien la ju kynnoh ba kadei ka mariang, hynrei bunsien ngi klet ba baroh kine ki jingleh kadei ka jingleh jong ngi.
“Ladei ka por ban iatreilang ban thung ïa ki dieng ki siej bad nga kwah ban pynkynmaw ba ngi dei kiba nyngkong da ki hajar snem mynshwa, kiba ka sorkar bad kiwei ki Ri, ki sngewthuh ïa ka jingdonkam jong ka mariang.
Ym pat slem koit ba ki rakhe ïa ka sngi pynneh mariang hynrei ngi pat da ki hajar snem ngi la don ïa ki lawkyntang.
Ngi la ri la sumar ïa ki Lawkyntang ban pynneh pynsah ïa ki dieng ki siej lane ïa ka mei mariang jong ngi.
Kumta ngi donkam sa shisien ban pyni sha ka pyrthei ïa kane ka Riti ka Dustur jong ngi", la ong u Ma WailadU la iathuh ba na ka liang jong u, u la pan khnang na u Lamphang ka jylla jong ka Ïing Dorbar Thawaiñ ka jylla ban shimti kum u Chairman jong ka Environment Committee.
“Kaba nyngkong kaba nga kwah ban shimti ïa kane ka kam kum u Chiarman, ka long ba kadei ban peit ïa ka jingduh ïa ki dieng ki siej jong ka mei mariang.
Ka ba-ar pat ka long ban wad ki lad ki lynti ban pynbor ïa ka sorkar lane ïa ka tnad khlaw ban pynim biang ïa kato ka skhim kaba ai jingïarap ïa ki “Khnap Thang Bru.
U la ong ba lada leh katkum ki dustur barim kata ban pyndonkam da ki dieng ki siej, katno ka ktah ïa ka mei mariang".
Kumta u la kyntu ïa baroh naduh ki shnong ki thaw, ki seng bapher bapher, kumjuh ïa ki tnad sorkar bapher bapher ban ïatreilang ban wad ki lad ki lynti kumno ban pynneh pynsah ïa ka mei ramew.
Kawei na ki seng niam Hindu, ka Rashtriya Swayamsevak Sangh (RSS) ka la pynlong ïa ka jingïaid paidbah ha ka nongbah Shillong ha ka 23 tarik Ïaïong.
Kane ka jingïaid paidbah ka la long da kaba iaid beit iaid ryntih hapdeng ka shong-suk shongsaiñ.
Ki la don kumba 500 ngut ki dkhot ka RSS na East Khasi Hills bad Jaiñtia Hills ka Meghalaya kiba la ïashim bynta ha kane ka jingïaid paidbah ha ka nongbah Shillong.
Kane ka jingïaid paidbah ka la sdang na Hindi Balika School (pyrshah ka Goenka motors), da kaba ïaid lyngba ka Police Bazaar, GS Road, Boucher Road, Anjalee, Jhalupara, Mawprem bad pynkut ha madan Cantonment  haGarikhana.
Kane ka jingïaid paidbah ka long kum shi bynta jong ka RSS ban pynlong ïa ka jingrakhe ia ka jingdap shispah snem ka ban long ha u snem 2025.
Kane ka jingïaid paidbah ka RSS ka la sdang ha ka por 8.30 baje mynstep bad kut ha ka por 11.00 baje mynstep.
Ka Deputy Commissioner jong ka East Khasi Hills district ka la dep bthah lypa ïa ki nongpynïaid ban pynthikna ba kan ym don kano kano ka jingpyrta pyrshah ïa kano kano ka jaidbynriew da kino kino ki nongïashim bynta ha kane ka jingïaid paidbah.
Uwei na ki dkhot ka RSS u la ïathuh ba kane ka jingïaid paidbah ka dei kaba shisien shisnem da kaba pan jingbit na ka ophis ka Deputy Commissioner.
Kham hadien la pynlong ïa ka jingïakynduh lang ki Swayamsevak ha Gorkha Patshala Higher Secondary School, Garikhana, Shillong.
U Bah Pawnam Khongsngi, General Secretary jong ka RSS ka shnat East Khasi Hills District haba kren ha ki Swayamsevak u la pynshai ïa ki khubor kiba ïalam bakla kiba ong ba ka kwah ban pynkylla niam ïa ki briew ka jylla bad ïa ka thaiñ sha ka niam  Hindu bad ba ka dei ka seng lehnoh bad kaba ïeng pyrshah ïa kiwei ki niam.
U la ong ruh bym pat da bna than shaphang ka RSS ha ka Thaiñ Shatei Lam Mihngi ka ri India.
“Nga kwah ban pyntip shaphi ba ka RSS ka la wan sha ka Thaiñ Shatei Lam Mihngi ha u snem 1946 bad ngi dangdon hapoh ka Assam.
Ngim pat ïoh wat ia ka jinglaitluid na ka jingsynshar ka Bilat, ngi la dep shakri lypa ha ka thaiñ", ïathuh u Bah Khongsngi ha ki dkhot ka RSS.Une u General Secretary ka RSS jong ka East Khasi u la ong ruh ba ka seng ka la don ha Meghalaya naduh ba la ïoh ia ka jylla ba pura ha u snem 1972.
“Ka RSS ka la shakri ïa ka Thaiñ Shatei Lam Mihngi la palat ïa ka 70 snem bad ka la don 51 snem ha Meghalaya, hynrei ka jingkylli jong baroh ka long ba ngim pat ju ïohsngew shaphang ka RSS", u la ong.
Ka Khasi Students’ Union ka la khreh ban pynlong ïa ka General Election kaba XV ha ka 6 tarik u Jymmang.
Na ka bynta kane ka ilekshon, ka komiti ilekshon ka seng ka la khot ïa ki kyrtong na ka bynta ki kam bapher bapher na ka bynta ka samoi jong u snem 2023-2026.
Ïa kane ka ilekshon yn pynlong ha ka 6 tarik u Jymmang naduh ka por 8 baje mynstep haduh 3 baje janmiet ha Dinam Hall, Jaiaw, Shillong.
Ka Election Committee jong ka seng ka la dep ban bishar lut ia baroh ki kot ki sla jong ki kyrtong ha ka 22 tarik u Ïaïong.
Hadien ba la dep bishar lut ïa ki kot ki sla, la lap bym shym don nong-ïakhun pyrshah ïa u Pre-sident ka seng u Lambok StarwellMarngar, Vice President ka seng u Biangbor L Paliar bad u General Secretary ka seng u Donald V Thabah.
Kumta kine baroh laingut ki nongkitkam kin dangneh sa na ka bynta kawei pat ka samoi ban wan.
Kumta ha kane ka ilekshon ban wan, kin don satang 29 ngut ki kyrtong ki ban ïakhun na ka bynta ki kam bapher bapher, kynthup ïa 4 ngut na ka bynta ka kam Assistant General Secretary, 3 ngut na ka bynta ka kam Organising Secretary, 3 ngut na ka bynta ka kam Education Secretary, 5 ngut na ka bynta ka kam Information & Publicity Secretary, 3 ngut na ka bynta ka kam Office Secretary, 4 ngut na ka bynta ka kam Sports & Cultural Secretary bad haduh 8 ngut na ka bynta ka kam Environment Secretary.
Ki kyrtong ki ban ïakhun na ka bynta ka kam Assistant General Secretary ki kynthup ïa u samla James Hitler Mawphniang, Reuben A Najiar, Shelkitbok Kharbani  bad u Eddie Malngiang.
Ki ban ïakhun na ka bynta ka kam Organising Secretary ki long u Raymond Kharjana, Gary N Mawlieh bad u Samuel Shabong.
Na ka bynta ka kam Education Secretary ki kyrtong ki long u Nangrikupar Malngiang, Richestson Malngiang bad Pynkmenlang Samiet.
Ki 5 ngut ki kyrtong ban ïakhun ïa ka kam Information & Publicity Secretary ki long u Pynshai Kupar Dkhar, Pynshai Borlang Rani, Sainkupar Syngkli,  Melajied Khongbuh bad u Mekenson Marbaniang, na ka bynta ka kam Office Secretary ki long u Alerick Kharjana,  Samuel L Nonglait bad u Spaindarsing Lyngkhoi; na ka bynta ka kam Sports & Cultural Secretary ki kyrtong ki long u Badonbok Malngiang, Cleenstar Shabong, Eric A Nongkynrih,  Hopefulborn L Mawnai bad na ka bynta ka kam Environment Secretary ki kyrtong ki kynthup ïa u Apporlang Thabah, Badonkupar Kharmalki, Basuklang N Khongwar, Dusterwell Lyngdoh,  Franky K Pathaw,  Lester Nongbet , Mesadapbor Skhembill bad Shiningstar Kharbihkhiew, ïathuh ka kyrwoh ba la soi da u Bah Danny M Khyriem, Chairman Election Committee bad Bah Samuel B Jyrwa, Secretary Election Committee ka Khasi Students’ Union.
Ka Khasi Students’ Union Central Executive Council haka 22 tarik u Ïaïong 2023 ka lah ioh ban pynskhem Nongkitkam ba thymmai jong ki shnat trei ki jongka kata ka Bangaluru bad Mangalore Unit ki ba don hapoh ka Jylla Karnataka.
U Samla James Hitler Mawphñiang haba ai jingkren ha ba pynskhem ïa ki Nongkitkam ba thymmai jong kine ki shnat trei u la kren shaphang ka jingroi sted ka pyrthei jingtip lyngba ki kor technology, Artificial intelligence bad ba kumno kane ka jingroi sted ka wanrah ïa ka jinglip rong ia kimawbyrsiew jong ka jaidbynriew Khasi kita ki long ka jing tipkur-tipkha, tipbriew-tipblei bad ka jingkamai ïaka hok hapdeng ka pyrthei tynneng ïaka ka kolshor ki ri Sepngi (Westernization).
Hynrei wat hapdeng kane ka jingroi jong ka pyrthei jingtip ka tynrai jongkano kano ka jaidbynriew ka im bad ieng rasong lada ki dkhot jong ka ki kynmaw ïa la ki mawbyrsiew kiba long ki thiedsnam ka jaidbynriew.
Hakane ka sngi, ha ryngkhat, ka KSU Bengaluru Unit ka lah ïoh ban pynlong ïaka 3rd Meghalaya Cultural program ha kaba ka Seng ka lah ïoh ban pyntian smai syndon ïaki ki Nongkitkam ba thymmai ki jong kine ki artylli ki shnat treikam jongka hapoh ka jylla Karnataka ïa ki ba lah pynskhem da u Samla James Hitler Mawphñiang u ba long kum u Asst.General secretary ka KSU-CEC.Hakane ka program u Bah Iada Martin Marbaniang, IPS Officer u ba long ruh u Deputy Inspector General of Police, Bengaluru u lah long kum u Kongsan ha katei ka sngi, bad u Samla Raymond Kharjana, Education Secretary ka KSU-CEC kum u Symbud Kongsan ha ryngkat ka jingdonlang jong i Kong Ngaitlang Mary Tariang i ba long kum i Asst.Professor, jong ka Christ (Deemed) University, Bengaluru, Rev.A.Nongrum, Pastor ba dei peit ïaka Khasi Jaiñtia Christian Fellowship (KJCF) Bengaluru, Samla Pynshai Iawphñiaw u ba long u Nongaibuit (Adviser) iaka KSU Bengaluru Unit.
Haba ai jingkren hakatei ka sngi U Kongsan u lah kyntu kynpham ïaki Samla pule khasi ba haba ki don ha sorbah Bengaluru kim dei ban dei ban don ka jingsngew ïapher dong pher thaiñ para khasi khara bad ban long tylli mlon khnang ban kyntiew ïa la ka ktien, ka kolshor bad ka jaidbynriew sha kliar ki lum, bad kumjuh u la pynkynmaw ba kum ki samla ka jaidbynriew ki dei ban weng bad rad dyngkhong ïaka jingjaituh ka jingsngewmeng bad jingbym sngewïahap kyrdan ban trei ïaki kam ba rit ba ria namar kane ka dei ka wei ka lynti ba ngin ïoh ban synshar dalade ïalade ha baroh ki liang.
U Symbud Kongsan, u la bynrap ba kum ka jaidbynriew, ki Samla khasi watla ki lah jngai nala ïing bad ka jingdon ha ka jaka bym ïohi shuh ki khmat ki kur ki kha ne ki kmie ki kpa hynrei kim dei ban klet ïala ka tynrai bad ka dyngkhong kaba ki wan, ka jingithuh ïaka jaidbynriew ka dei lyngba ka ktien ba ki kren, kumta u kyntu ba ki samla pule watla ki don jngai na la ïing kim dei ban klet iaka ka tynrai bad ka rympei ba ki mih, namar ba ka jingklet noh ïa kine ki bynta ba kongsan ha ka jingim Khasi kan wanrah ïaka jingklumar jingmut bad jingsakma ha ka jingim ka jong ki khun samla ka jaidbynriew.
U Samla Rymphang Nongsiej, u President ba rim ka KSU Benglaru Unit u la pynpynkynmaw ïaka jingmutlop ïaka Sorkar jylla halor ka jingbym kren shai ka jongka, ba hato kan shna ne kam shna iaka Meghalaya House hapoh Sorbah Bengaluru, kaba ka Seng ka lah dawa naduh u snem 2018, hynrei haduh mynta kam don kano kano ka jingpyrshang jongka ban pynurlong ïa kane ka jingdawa na ka Seng, shuh shuh u la bynrap ba ka Jylla Karnataka ka dei ka jylla kaba bun tam ki Khasi ki ba trei bad kum juh ki ba pule haba ïa nujor bad kiwei ki pat jylla ka Ri India, hynrei na kadaw ka jingbym don ka Meghalaya House ka lah wanrah jingeh khamtam ïa ki Samla Pule kiba wan shakane ka Sorbah.
Hakane ka sngi lah ïoh iaka jingshim bynta na shi bun ki samla ki ba don ha sorbah Bangaluru ban pyni ïaki jingshad jingrwai tynrai jong ka jaidbynriew Khasi.
Ka ophis treikam jong u District Sports ophisar ka East Khasi Hills District kan pynlong ïa ka jingïalehkai Chief Minister East Khasi Hills District Level Inter School Athletic Meet, 2023 ka ban sdang naduh ka 26  haduh ka 29 tarik Ïaiong hapoh SAI, STC, Shillong, NEHU campus.
Ki skul baroh kiba ïashim bynta kin hap ban pynrung kyrteng ïalade lyngba ka online bad offline na bynta ban ïashim bynta ha kane ka jingïalehkai sports.
Na bynta ka jingpynrung kyrteng online ki lah ban peit sha kane ka link  bad na ka bynta ban ka jingpynrung kyrteng lyngba ka Offline ki dei ban phah ha ka prescribe form, dei ruh ban da kaba thoh shai.
Ïa ka phorm dei ban thoh da ki dak heh (capital letters) da kaba thoh shai ïa ka kyrteng kaba dei.
Ki jingïalehkai hapoh kane ka lympung ïalehkai 28th Chief Minister District Level Inter School Athletic Meet 2023 ki long ha ka thup Under – 18 Years Boys (12 events) 100M, 200M, 400M, 800M, 1500M, 3000M, Long Jump, High Jump, Shot Put(5.00Kg), Discus Throw (1.5Kg), Javelin Throw (700 gms), Medley RelayUnder – 18 Years Girls (12 events) 100M, 200M, 400M, 800M, 1500M, 3000M, Long Jump, High Jump, Shot Put(3.00Kg), Discus Throw (1Kg), Javelin Throw (500 gms), Medley RelayUnder – 16 Years Boys (11 events) 100M, 300M, 800M, 2000M, Long Jump, High Jump, Shot Put(4.00Kg), Discus Throw (1.25Kg), Javelin Throw (600 gms), Medley Relay, Hexathlon {Six Events: 100M, Long Jump, Shot Put (4.00Kg), High Jump, Javelin Throw (600gms), 1000M}For Hexathlon: Day 1- 100M, Long Jump, Shot Put & Day 2 – High Jump, Javelin Throw, 1000MUnder – 16 Years Girls (11 events) 100M, 300M, 800M, 2000M, Long Jump, High Jump, Shot Put(3.00Kg), Discus Throw (1.00Kg), Javelin Throw (500 gms), Medley Relay, Hexathlon {Six Events: 100M, Long Jump, Shot Put (3.00Kg), High Jump, Javelin Throw (500gms), 800M}For Hexathlon: Day 1- 100M, Long Jump, Shot Put & Day 2 – High Jump, Javelin Throw, 800M.Under – 14 Years Boys (6 events) 60 M, 600M, Long Jump, High Jump, Shot Put (3.00Kg), Kids Javelin Throw (300gms).
Under – 14 Years Girls (6 events) 60 M, 600M, Long Jump, High Jump, Shot Put (2.00Kg), Kids Javelin Throw (300gms)Ka tarik kaba khatduh na bynta kiba pynrung kyrteng lyngba ka offline kin hap ban phah (submit) hapoh ka ophis treikam jong u DSO ha lane shuwa ka 12 tarik Ïaiong 2023.
Yn nym pdiang shuh ïa kiba wan thep ïa ki phorm hadien jong kane ka tarik ba la buh.
Na ka bynta kane ka jingïalehkai kin don ruh ki kyndon ha ki snem bapher baphr, kata ïa kiba hapoh 14 snem Shynrang bad Kynthei (Under-14yrs) kin dei kiba la kha hapdeng ka 30-11-2009 bad 30-11-2011.
Ïa kiba hapoh 16 snem shapoh, kin dei kiba la kha hapdeng ka 30-11-2007 bad 30-11-200 bad ïa kiba hapoh 18 snem kin dei kiba la kha hapdeng ka 30-11-2005 bad 30-11-2007.
Na ka bynta ki jingtip ba kham bniah, lah ban phun ha u nombar jong u Bah K.Marbaniang, PTI – 8575262689, bad lah ban phun ha ki por ba long trei.
Kut noh ka lympung ïalehkai chess kaba la tip kum ka “1st Meghalaya Invitation Fide Rating Chess Tournament 2023" kaba la long hapoh Sri Aurobindo institute of Indian culture Bivar Road, Shillong bad kaba la sdang naduh myn ha ka 3 tarik bad la pynhap pyrda noh ha ka sngi ka 8 tarik Ïaiong 2023.
Kane ka lympung ïalehkai chess kaba la pynïaid da ka synjuk Meghalaya Chess Association hapoh ka jingkyrshan jong ka All India Chess Federation ka la pynlong ïa ka jingïalehkai chess hangne hapoh nongbah Shillong bad ka la long thik tang ïa ki nongïalehkai kiba na ka thaiñ Shatei Lam Mihngi.
Ki nongïalehkai kiba la jop ha ka thup jong ki khynnah kiba hapoh 9 snem ki long i Monodeep Dhar na jyllar Assam uba la wan ba nyngkong, u Abri Nayla Borah na jylla Assam u la wan ba ar bad i Advitiya A G na jylla Meghalaya uba la wan ba lai.
Ki nongïalehkai kiba la jop ha ka kyrdan Under-13 category ki long u Loshin Das na jylla Assam u la wan ba nyngkong, i Anish Goswami na jylla Assam u la wan ba ar bad u Debarati Dey na jylla Assam u la wan ba lai.
Ki nongïalehkai kiba la jop ha ka thup jong ki khynnah kiba hapoh 16 snem ki long u Ashrik Shivan na jylla Assam uba la wan ba nyngkong, u Anubhab Das na jylla Meghalaya u la wan ba ar, bad u Arghadeep Roy na jylla Assam u la wan ha ka kyrdan ba lai.
U Raktopal Kashyap u la khur ïa ka nam Best Unrated player katba u Gautam Chakravarty u la khur ïa ka nam Best Veteran (50+).
Ha ka liang jong ki khynnah kiba hapoh 13 snem, ka Amaziah, Gapesa Marak ka la khur ïa ka nam Best Female (U-13) bad u Ganesh Raiu la khur ïa ka nam Best Meghalaya (Male) bad ka Gargee Chakravarty ka la khur ïa ka nam Best Meghalaya (Female).
Ha kane ka sngi la wan ban pynshngain lem da u Bah Brightstarwell Marbaniang (MLA Mawlai Constituency) kum u kongsan, u Swapnil Thembe kum u Symbud kongsan, Bah K.M.Warjri President MCA, Tengrak Sangma Jt.
Secretary MCA, Bah K.Pajat General Secretary MCA, bad u Bah Rijied Katrai Organising Secretary, Th.
B.Singh Chief Arbiter.
Ka jingïalehkai sports phainal jong ka skul Nora Evalyn Higher Secondary School, Qualapatty, kaba hynñiew sngi kaba la sdang myn ha ka 29 tarik u bnai Lber bad ka la poi noh sha kaba kut, kata ha ka 6 tarik Ïaiong 2023.
Ha kane ka sngi pynhap pyrda, la wan ban pynshngain lem da u Bah Titos Chyne (C.E.M.of the KHADC) kum u kongsan, Rev.K.Nongpluh (President of the M.C), Rev.A.C.Moore (Pastor incharge of the Local Church), Kong K.Diengdoh Principal, Kong B.Kharlor, bad Bah Micheal Ryntathiang.
Ha ka sngi 29 tarik ba la plie pyrda ïa kane ka sports jong kane ka skul ka don ki jingïalehkai kum ka mawpoin bad arm wrestling ha ka liang jong ki kynthei bad shynrang.
Ha ka sngi 30 tarik ka don ki jingïalehkai na bynta ki khynnah kiba rit.
Ha ka sngi 31 tarik lber la don ka jingïalehkai mawpoin phainal jong ki khynnah shynrang junior bad senior bad ha ka liang jong ki kynthei pat ha ka junior.
La don ruh ka jingïalehkai phutbol ha katei ka sngi.
Ha sngi 3 bad 4 tarik Ïaiong pat la don ki jingïalehkai basketball bad phutbol.
Ha ka sngi 5 tarik ka don ki jingïalehkai basketball phainal jong ki kynthei ka jingïalehkai phutbol phainal bad ka jingïalehkai arm wrestling jong ki khynnah kynthei.
Ha ka 6 tarik, la don ka jingïalehkai basketball phainal jong ki khynnah shynrang bad ka jingïalehkai mawpoin phainal jong ki khynnah kynthei.
Ha ka jingïalehkai Basketball senior jong ki kynthei, ka Green house ka la khur ïa ka takma ksiar bad ka red house ka la khur ïa ka takma rupa.
Bad haba la phai pat sha ka jingïalehlai Basketball jong ki senior jong ki shynrang, ka Blue house ka la khur ïa ka takma ksiar bad ka red house ka la khur ïa ka takma rupa.
Ki nongïalehkai ha ka liang ki kynthei kaba la khur ïa ka nam Top scorer senior girls ka la long ka Marbahun Kharsynteng ka dei dei na ka green house ka la ïoh ban thep 9 basket.
Katba ha ka liang jong ki shynrang u nongïalehkai uba la khur ïa ka nam Top scorer Senior boys u long u Daniel Syiemlieh na ka red house uba ka thep 29 basket.
U Ïaisan Bamedon u la khur ïa ka nam Most promising player ha ka liang jong ki junior boys, bad ka Deity baaihun kharsynteng ka la khur ïa ka nam most promising junior girls.
U Daniel Syiemlieh u la khur ïa ka nam most promising Senior boys bad ka Deigracia Syiemlieh ka la khur ïa ka nam most promising senior girls.
Ka Red House ka la khur ïa ka nam lahduh hadien ba ka la lah ban kamai 90 poiñ bud pat sa ka Green house ka la ïoh 75 poiñ, ka Yellow house ka la ïoh 56 poiñ bad ka Blue house kaba la kamai 36 poiñ.
Poi noh ka Annual Sports Meet 2023 jong ka Mairang Presbyterian Higher Secondary School, Mairang sha kaba kut hynne ka 6 tarik u ïaiong 2023 hapdeng ka jingshongkun ha kaba la sakhi ïa ka jingïashim bynta shitrhem jong ki khynnah pule haki jingïakob ki bapher bapher.
Ïa kane ka lympung la pynlong ha madan kynjatbol jong ka shnong Mairang Mission bad la wan ban pynhap pyrda noh da u Rev.S.L Nongrum, u President ka Managing committee jong ka Mairang Presbyterian Higher Secondary School uba la long kum u kongsan  haka jingïadonlang u Principal jong ka school u Bah Comfort War, lem bad  ki pulit naka Mairang police station kiba shim ruh ïa ka bynta ban judge ïa ka March Pass bad kiwei kiwei kiba la shah khot sngewbha.
Haka March Pass ïa ka kyrdan kaba nyngkong la ïoh rah daka yellow house katba ïa ka nam Best House 2023 la ïoh rah da ka Blue house bad la pynishongkun shuh shuh ïa kane ka sngi da ka Mass Dril, ka jingïakop ïa mareh hapdeng ki nonghikai, ki Pass Pupil bad la sam ruh ïa ki khusnam sha ki nongjop ha ki jingïakob bapher bapher.
Ha ka jingkren ka jong u Rev S.L Nongrum uba la long kum u kongsan ha kane ka sngi ula ong ba ka sports ka long kaba sngewtynnad bad kaba donkam ha ka jingim jong ki briew uwei pa uwei khamtam eh ïa ki khynnah skul katba ki dang leit skul ban pule ha kaba ka lah ban pynkhih ïa ka jingmut jingpyrkhat jong ki ym dei tang ban pule,hynrei ka donram ruh ïa ka excercise na ka bynta ka koit ka khiah bad ban long ruh kiba snat kiba sting ban pyndep hok ïa  la ki kamram.
U la ong ruh ba ha ka jingïalehkai sports ka don ka por ban rem bad ka don ka por ban jop kum ki khynnah skul kiba don ka thong ha ka lehkai sports kim dei shu keah tang ban ïoh ïa ka jingjop hynrei ban pynpaw ruh ïa ka mynsiem jong ka jingieid sports ha ka jingim ka jong ki, namar ba ha kine ki sngi ka donkam ïa ki khynnah ba kin long kiba tbit ka ban lah ban ïarap ïa ka lawei ka jong ki ynda ki la dep pule namar ka don ka scope ba ki lah ban  ïoh ïa ki kam Sorkar kiba ïadei bad ka tnad sports.
Shuh shuh ula kyntu ruh ïa ki ba kum ki khynnah skul ki dei ban pyndep hok ïa ki kam ki jam bad ba kin kohnguh ïa la ki kmie ki kpa bad ïa ki nongjikai ki jong ki ban pyndep hok ïa ka pule ba kin long kiba tipsngi kiba don ka akor naduh ïing haduh skul ha kaba ha kine ki por ka long ka por kaba  eh bha ïa ki nonghikai ban ïalam ïa ki khynnah skul namar ka jinghiar ka akor ha ki khynnah skul ba kim burom shuh ïa ki nonghiki ki kmie ki kpa bad ïa kiba heh la san ,namar kata ula kyntu ba kum ki khynnah pule kidei ban long kiba minot ym tang ban shu lap miet ha ka kam kai hynrei ban pyndep lut ïa baroh ki kam ram bad ban treishitom  khnang ba kin ïoh ïa u soh jong ka jingjop kum ki khynnah pule.
La pynhap pyrda noh ïa ka lympung ïalehkai kriket jong ka One Day Nongthymmai Open Tennis Ball Cricket Tournament 2023, kata ha ka 8 tarik Ïaiong 2023.
Ïa kane ka lympung ïalehkai kriket la pynïaid da ka Nongthymmai Cricket Sub-committee bad la pynlong ïa kane ka jingïalehkai kaba ar sngi hapoh madan Nongthymmai, Shillong.
Ha kane ka jingïalehkai ka Nongkyriem Cricket Team ka la lah ban pynliem noh ïa ka Matador na Umpling da 14 ron bad rah syndon ïa ka nam lahduh jong kane ka jingïalehkai kriket.
Kane ka jingïalehkai kriket jong ka lympung One Day Nongthymmai Open Tennis Ball Cricket Tournament 2023 ka la long thik tang ïa ki nongshong shnong jong ka thaiñ Nongthymmai Constituency bad la shah ban ïa shim bynta kyrpang tang ïa ki khynnah Khasi.
Haduh hynriew tylli ki kynhun ïalehkai ki la wan ban i shim bynta ha kane ka lympung kynthup ïa ka Rngi Rum of Lawjynriew, Kharmawphlang CT of Nongrim Hills, Lumkut of Lawjynriew, Lumiablot, Nongkhyriem, bad ka Matador of Umpling.
Ka Nongkyriem Cricket Team kaba long ka nam lahduh ka la rah ïa ka song khusnam kaba long 5,000 tyngka ha ryngkat bad ka trophi.
Ka Matador kaba long ka runners up ka la rah ïa ka song khusnam kaba long 3,000 tyngka ha ryngkat bad ka trophi.
Ha kane ka lympung, u Kidlee Nongkhlaw u la ïoh ban rah ïa ka nam Mann of the Match katba i Gilbert Kharmujai u la ïoh ban rah ïa ka nam man of the Series.
La pynhap pyrda noh ïa ka lympung ïalehkai jong ka Under-16 Football Tournament kaba la pynïaid da ka Mawpynthaw Sports Social and Cultural Organisation ha ka 8 tarik Ïaiong 2023.
Ha kane ka sngi pynhap pyrda la wan ban ïadon ryngkat da u Bah Ardent Miller Basaiawmoit MLA Nongkrem Constituency kum u kongsan, Bah I.Warbah Rangbah Shnong, Bah F.Kharsahnoh President Club, Bah B.Lyngdoh Chairman Nongkrem Dorbar Pyllun, Bah K Bishar R Warkhyllew Secretary Club bad Member Shillong Sports Association bad ki riew Rangbah jong ka dong ka thaiñ baroh kawei.
Kane ka lympung ïalehkai phutbol jong ka under-16 la pynlong hapoh madan Mawpynthaw Playground.
Ïa kane ka lympung ïalehkai la wan ban ïashim bynta da ki klob ïalehkai kiba don hapoh ka dong ka thaiñ ba marjan jong ka shnong NongkremHa kane ka sngi la don ka jingïalehkai phainal kaba la long hapdeng ka Iewpomtiah Sports Social and Cultural Club pyrshah ïa ka Mawpynthaw Sports Social and Cultural Organisation bad ha kane ka jingïakhun phainal kine ki ar kynhun ka Iewpomtiah ka la lah ban pynliem noh ïa ka Mawpynthaw da 3 la 0.
Ïa ka nam Best Goalkeeper la ïoh ban rah da u rangïalehkai jong ka Iewpomtiah u Iaiaidryngkat Mylliemngap katba ïa ka nam Best player la ïoh ban rah da u rangïalehkai jong ka Iewpomtiah u Baniaisahlang kharrngi bad ïa ka nam top scorer la ïoh ban rah da u rangïalehkai jong ka Mawpynthaw u Andrew Mawthoh uba la ïoh ban thep 9 kol.
Ka Iewpomtiah Sports Social & Cultural Club ka la khur ïa ka song khusnam kaba long ka 20 hajar tyngka ha ryngkat bad ka trophi.
Ka Mawpynthaw Sports Social & cultural club ka la rah ïa ka song khusnam kaba long 10 hajar tyngka.
Ki ‘riewstad ki ïathuh ïa ngi ba baroh ki kam kiba ngi leh, ki dei kiba kyrsoi na ki jingmut jingpyrkhat.
Ki kam kiba ngi leh, la ki long kiba bha ne ki ba sniew, baroh ki mih na ki jingmut jingpyrkhat bad na ka jingpun jong ka dohnud.
U nongleh bha, un ym leh ïa ki kam isynei lymda u la pynshong nongrim shuwa ha la ki jong  ki jingmut jingpyrkhat bad ri kyndong hapoh la ka jong ka dohnud.
U nongpynïap briew, un ym leh ïa kata ka kam kaba lymda ki jingmut basniew ki la don lypa ha ki jingmut jingpyrkhat jong u.
Hynrei, kane ka jingong ka lah ruh ban long kaba lait ha ki katto ki khep.
U briew uba khanap, u lah ban sbun kynsan kynsan lada kano kano ka jingjia ka ktah ïa ka jingsngew jong u ha kata ka por.
Kum ban shu ai nuksa, lada uta uba khapnap, u ïohi lehse ba baroh ki ïanoh pisa ïa u nongpang, ma u ruh u lah ban ïa noh pisa lang.
Kane ka long namarba kata ka jingjia ka ktah palat ïa ka jingsngew jong u.
Hynrei, kane kan ym long ha kiwei pat ki por.
U briew uba bha u lah ban kylla long u nongpynïap briew wat lada ym shym la don kum kata ka jingthmu.
U lah ban leh ïa kaba kum kata ka kam tang na ka daw jong ka jingbym lah ban tehlakam ïa ka jingdom.
U don uwei u briew uba la shah set phatok.
Haba la kylli ia u balei u leit poi sha katei ka jaka, u la jubab, “Ha kawei ka sngi, nga la wan na lyngkha.
Nga la thait, la jrem bad thngan haduh katta katta.
Ynda nga la rung ha ïing, ka lok jong nga ruh kam don ha ïing tip ka leit shang shaei.
Ynda ka la wan, nga la thap ïa ka ba ka khlem shet ja.
Hynrei, ka la shim pynban da ka lyngknot bad tied ïa nga.
Ha kata ka jingdom, nga la shim da ka dieng thlieh bad tied ïa ka naphang.
Ka lok jong nga ka la ïap bad nga shah set along hangne mynta.
" Hynrei, ha baroh ki khep jong ka jingim jong ngi, dei ki jingmut jingpyrkhat kiba khyrwait shabi ïa ki jingleh bad ki kam ki jong ngi.
Lada ki jingmut jingpyrkhat jong ngi ki long kiba bha, ki kam ki ban mih na kata ruh kin sa long kiba bha.
Lada ki jingmut jingpyrkhat jong ngi ki long kiba sniew, khlem artatien, ki kam ki ban mih ruh kin sa long kiba sniew.
Lada ki jingmut jingpyrkhat ki dei kiba pynïaid ïa ka jingim ka jong ngi, te balei keiñ ngim ïa saiñdur noh ïa ki jingmut jingpyrkhat jong ngi da kiei kiei kiba khraw kiba lah ban rah ïa ka jingim jong ngi bad ïa ka imlang sahlang ha ki kyrdan kiba kham kynjang.
Ki jingpyrkhat pihuiñ bad ki jingpyrkhat bishni ki dei ki diengpyngkiang ïa ka roi ka par ha ka imlang sahlang.
Dei ban beh ïa ki shaba sep ka sngi.
U Mukesh K.Ambani u long uwei uba la kylla long u khun ka lak ka putit Krorpati.
Ka Mary Kom ka la long ka khlur nongialehkai jingïakura ha ka lympung Olympic.
Kine ki briew ki la long shisien ki ‘riew paidbah kum ma nga ma phi.
Hynrei tang kawei kaba la pynlong ïa ka ban poi shaduh katei ka thong, kane ka long, ba ki don kata ka jingpyrkhat bakhraw ba ki dei ban pynurlong ïa la ka jong ka thong.
Ka jinglah jong kiwei, ka dei ban ai mynsien ïa ngi ba ngin kot sha kata ka thong.
Hato ngi don mo ïa ka pyrkhat pyrdain kiba kum u Myllung Soso Tham uba ong, “Ki jingmut bakhraw hapoh jong nga ki khih".
Ha kine ki sngi, ka jingïabeh ïa ka thoh ka pule, kaba ngi ong ka Education ka long kaba ishyrkhei haduh katta katta.
Kane ka long namarba ka la don ka jingsngewthuh ba khlem ma ka pleng, kata khlem ka thoh ka pule kaba biang, yn ym lah ban kiew shaphrang  ha kane ka juk kaba mynta.
Kane ka lah ban long ba imat ba baroh baroh ki la ïa sngewthuh, ba ka thoh ka pule ka dei u shabi jong ka lawei baphyrnai jong ka jingim jong ngi.
Dei kane ka jingsngewthuh kaba pynlong ïa ki khynnah skul, ki samla pule College bad University ban khreh kot dohïap ban pass bha ïa ki jingpule jong ki.
Ki samla pule kiba la sngewthuh ïa kane, ki la nang jam shaphrang.
Hynrei, aiu kein ngin leh na ka bynta kito ki samla pule kiba ym pat sngewthuh ïa kane? Kawei kaba ngi lah ban leh, ka long ban pynsngewthuh ïa ki bad ban pynshlur lem ruh ïa ki ba ka thoh ka pule, ka dei ka ïap bad ka im ka jong ki hi.
Dei ban mai ïa ki khun ba kim khreh kot ne ba ki leh sting ïa ki jingpule.
Hynrei, ym dei pat ban tim ïa ki da ki kyntien dumok, “Ki khun ksiew aïu kiba kum kine kiba jaituh khreh kot".
“Kum pha, kum me, ka bha ba pha ïa beij bad sah klass".
Kine ki kyntien pynduh mynsiem kim dei da lei lei ruh ban mih na ka shyntur ki kmie ki kpa jong ngi.
Lada ngi kren kum ïa kine ki jait kyntien, ngi pynngeit ïa ki khun jong ngi ba ki long ki khun kiba biej.
Kane ka pynlong ia ki ban ngeit ba ïa ki la kha ban long kiba jaituh.
Dei ban pynshlur ia ki ban smat ïa ki jingpule ba kin long heh long haiñ ha ka jingim ka jong ki.
Kine ki kyntien kin pynlong ïa kine ki khun jong ngi ban sngew ba ki dei shisha kita ki khun kiba stad bad kiba proh jabieng.
Kine ki kyntien kin ai mynsiem ïa ki ban khreh kot bun kynta ha ka shi sngi.
Dei ruh ban pynsngew ha ki, ba kim dei ban khreh da kaba pynbor hynrei da ka mon sngewbha ba ki sngewthuh ba ki  dei ban ïoh ïa ka jingjop.
Ka Tura District Cricket Association ka la rah ïa ka nam lahduh jong ka lympung ïalehkai kriket ba la pynïaid da ka Meghalaya Cricket Association ka U-15 Inter District Cricket Tournament 2023 hadien ba ka la pynliem noh ïa ka Shillong Cricket Association-A da saw wiket ha ka jingïalehkai phainal kaba lah long ha Umbuda, Ri-Bhoi.
Ka SCA-A ha ka sngi ïalehkai kaba nyngkong ka la kam ban tied nyngkong hadien ba ka la jop ïa ka jingkawang toss bad ka la ïoh 101 bad ka TDCA hadien ba dei ka pali jong ka, ka la ïoh 110/10.
Ha ustumps, ka SCA-A ka la ïoh 46/3 ha ka inning ïalehkai kaba ar.
Ha ka sngi ïalehkai kaba ar, ka Shillong ki la shah pynhap noh da 101 sa shisien, ha kaba ka la buh ïa ka Tura ban ïoh 93 na bynta ban jop, ha kaba ka la lah ban pyndep ïa kane khlem da shem jingeh bad ki la hap 6 wiket ha kane ka jingïakhun.
Hadien ba bteng 25 bad khlem pat shah pynkhyllem wiket, u Dipayan Nandi, u la ai jingkyrmen ja ka SCA-A tangba u la lah ban ïoh tang ar ron.
U Aashih K Lohar u la ïoh 18 tangba ka Shillong, da 78/9, ka la don ha tmier ban ïoh ar nombar ha shuwa ba u Rohit Sharma un kamai 21 ron na ki 12 bol kaba la ïarap ïa ka kynhun ban tam ïa ka 100 ron.
Tang lai ngut ki nongkawang bol la pyndonkam da ka ha kaba baroh ki la ïoh ban khur wiket, u Manthan Gupta u la ïoh 4/20, Silgrim B Marak 2/24 bad u Ben Haden N Marak 2/48.
Ka khlem long ka lynti kaba suk na bynta ka Tura ha kane ka jingïalehkai hadien ba ka la dei sa ka pali jong ki ban tied tangba u  Agatchu Chetai K Marak u la long u nongïalehkai ba kamai bun ron, kata da 28 ron, watla ka long kaba rit hynrei ka la ïarap ïa ka kynhun ban poi sha ka thong.
U Sharma u la ïoh 3/37.
Hadien ba la ïoh 6 wiket bad 41 ron, u Ben Haden u la khur ïa ka nam Player of the Match bad u Gupta uba la khur 33 wiket u la ïoh khur ïa ka nam Player of the Tournament.
Ha kane ka sngi la don ki nongkitkam ba la kham rangbah jong ka MCA bad la ïa don lang ruh kiba la mihkhmat ïa ki district associations.
Ka trophi jong ka nam lahduh la ai sha ka kynhun ïalehkai jong ka TDCA da u MCA Honorary President Naba Bhatt-acharjee.
Ka ophis jong ka State Tuberculosis lyngba ka ophis jong u District Tuberculosis Officer, West Khasi Hills District ka la rakhe ïa ka World Health Day ha ka 6 tarik Ïaïong ha kaba ki la pynlong ïa ka street play ha ïew Nongstoiñ kum ka jingai jinghikai ban pynshai sha ki paidbah nongshong shnong shaphang ka jingpang TB bad kumno ban tip lada ïoh ïa kane ka jingpang, kiei ki dak ki shin bad kumno ban ïada na kane ka jingpang.
Ha kane ka sngi la ïoh ka jingbatai lyngkot na ka Kong Tracy Kharkamni ba dei ka State Coordinator, State TB Office khnang ban pynsngewthuh sha ki paidbah halor kane ka jingpang.
Ha kane ka sngi, la ïa don lang u District Tuberculosis officer jong ka West Khasi Hill District, u Dr.R.Basaiawmoit ha kaba u la ai ka jingpynshai sha ki paidbah shaphang ka jingpang TB bad kumno ki dei bn leh ban ïada ïalade ban kiar lypa khnang ban nym kem ïa kane ka jingpang da kaba ki pyndonkam ban phong ïa ki mask, ban sumar khuid ïalade bad ka imlang sahlang bad ban ym ban biah pathar.
Shuh shuh u Dr.Basaiawmoit u la kyntu ïa ki paidbah ba kin nym dei ban isih ne ñiewbein ïa kiba pang TB hynrei dei ban kyrshan ïa ki ban lait na ki jingsngewsih bapher bapher namar dei na ka jingkyrshan jong ki para briew ba ki nongpang ki ïoh mynsiem ban ïaleh pyrshah ïa kane ka jingpang.
Nalor ki jingbatai jong u Dr.Basaiawmoit, la don ruh ka street play ha kaba la wan ban ïashim bynta da ki khynnah pule ka Social Work Department, Women’s College Shillong , ha kaba ki lah pyni ruh ïa ki drama bad ka jingshad ban hikai shaphang ka jingpang Tb.
La don ruh ka bynta ha kaba la ailad ïa ki paidbah ban buh jingkylli shaphang ka jingpang TB bad kumjuh la ai khusnam ruh sha ki paidbah kiba kloi ban ïashim bynta lang halor ki jingkylli bad ki jubab (quiz competition) ha kaba ïadei bad ka jingpang TB.Shuh shuh, shwa ban pynkut ïa kane ka prokram ha kane ka sngi na ka liang ka ophis jong u District Tuberculosis Officer ka West Khasi Hills district , ka la ïoh ban sam sha ki paidbah ïa i kot lyngkdop kaba dei halor ka phang “Ka TB ka pynïap namar ka jingkheiñ sting bad ka jingleh klet".
Ha ka jingïakynduh bad ki lad pathai khubor mynta ka sngi ka 10 tarik u Ïaïong, u Bah Seibor Sana uba long u Assistant Coach jong ka kynhun ïalehkai phutbol kaba paw bha na jylla bad na ka thaiñ shatei lam mihngi, kata ka Shillong Lajong Football Club, u la ïathuh ba ka kynhun ïalehkai ka jong u kan sa ïalehkai ïa ka jingïakhun kaba lai jong ka ha ka lympung kynjatbol Second Division I-League hangne ha la ïing ha kaba kan sa ïalehkai pyrshah ïa ka United Sports Club kaba na Kolkata ha ka 14 tarik Ïaïong 2023.
U Bah Seibor u la ïathuh shuh shuh ruh ba ïa ka jingïalehkai jong ka Lajong kaba ka buh ban pynlong hapoh madan 1st ground jong ka SSA la hap ban pynkynriah noh sha ka madan ïalehkai 3rd ground jong ka MFA, Turf namar ka jingmaramot ka dang ïaid ïa mynta hapoh ka madan 1st ground.
U lah ïathuh ruh ba u don ka jingkyrmen ba yn lah ban pyndep noh kham kloi ïa kane ka madan khnang ba ki jingïalehkai kiba sah jong ka Lajong ki ban long ha la ïing yn lah ban ïalehkai noh hapoh ka madan 1st ground namar ka biang ki jaka shong ba paka kiba don hapoh kane ka stadium na bynta ki paidbah nongwan peitkai.
U Bah Seibor Sana u la buh ka jingkyrpad ruh ïa ki riew ieid phutbol jong ka jylla ka jong ngi ba kin wan ban ïa mih paidbah ban wan ban ai ka jingkyrshan ïa ka kynhun ïalehkai jong ka jylla ka ban sa ïalehkai ban ïakhun na bynta ba kan lah ban jam sha ka kylla kaba bud jong kane ka lympung ban ïoh ban ru bi bïang sha ka I-League.
U la khot la wer ïa ki paidbah ban wan ban sakhi ïa kane ka jingïalehkai kaba itynnad bad na ka liang jong ka klob ruh ka la pynkhreh ban buh da ki jaka shong ba shipor na bynta ki paidbah kiba wan ban sakhi ïa kane ka jingïalehkai bad kan don ruh ka jingdie ïa ki ticket na bynta kiba wan ban peitkai ïa kane ka jingïalehkai ha kaba ka dor ka long T.80 bad T.100.
:Ka Krishangee Gauree na Dei ka nong India ba nyngkong ban ïohrah ïa ka nam jong ka “Miss Queen of the World" ha ka grand finale jong ka “Queen of the World" 2023 kaba la dep pynlong ha New Jersey ha United States of America ha ka 18 tarik Lber 2023.
Ka jingjop jong ka, ka la wanrah ïa ka jingsngew sarong ïa ka jylla Assam hi baroh kawei bad ka ri India bad kane kan sa pynai mynsiem ïa kiba bun na kylleng ka ri.
Ha katei ka jingïa kop pyni thei bhabriew, la don haduh 30 ngut ki nongïashim bynta na kylleng ka pyrthei bad na USA kiba la ïoh ban ïashim bynta ha kane ka rynsan ïakop thei bhabriew.
Kawei pa kawei ka jaitbynriew ka heh ka san katkum ka jinglong tynrai kaba u Nongbuh Nongthaw u la shap ai sap ai phong ha ka jingwan mih longbriew manbriew ha sla pyrthei.
Dei pat ka bor shemphang bad jingshem sngewthuh ka jong u briew, katkum ka bor jinglah jong u, ban shat pynpaw ïa kata, la ha kano kano ka dur ka dar ka riam ka rup kaba paw bad ba lah ban iohi ban peit bad bishar, ban thew diengkot ïa kata ka tynrai longbriew kum ka jaitbynriew khlem peit ñiewbeiñ ne ban da sieh rong da kumwei pat, tang kum ka sla sohsyrtet, ne ban da leh pynhiardor ïa ka mut ka thmu ka pyrkhat ka pynshong jong ki kpa tymmen kiba la pynkhamti naduh ka tyllong ka tyndai ka mynphrang kaba sdang jong ka hyndai hynthai u khasi ki khana niam kiba ki longshuwa manshuwa ki la kren la ïathuh ki don hi la ka bor bad ka dor ban ktah jingsngew bad pynkynduh mynsiem ha kata ka jinglong tynrai kum ka jaitbynriew kum ka longdoh longsnam jong ka.
Baroh ki bynta ba la kyrwoh ha kata ka hok tynrai nongkynti kiba ka jaitbynriew ka kup ka phong naduh ka myndang long jong ka ki long ki dak ki shin kiba paw la ha ka ktien ka thylliej ka kup ka phong ki jingdeng jingkieng ka rwai ka siaw ka put ka tem ka shad ka kmen bad ka niam ki rukom bad kumta ter ter.
Lah ban ong ba kum ka jaitbynriew khasi ba ïar ngi la ïa kynduh bad tyngkhuh bad kiwei pat ki bor ba pynkhynñiuh bad tynjuh ïa kita ki jinglong ba tynrai kiba ka dor bad ka bor shongsbai jong ki la khnap sbak ha u kyrwoh heh ba bat skhem jong ka Tipbriew ka tipblei bad ka kamai ïa ka hok.
Dei ruh ha kine ki nongrim bad tynrai jinglong ba skhem ba ki longshuwa manshuwa ki la saiñ ïa ka dustur bad seng ïa ka Riti synshar ba beit ba ryntih ba suk ba saiñ.
Wat ha ka shad ka kmen ka Rong ka Biria ruh, ka bor bad tynrai pyrkhat briew kumba la suit la shor kum ka kyrsan ka kyrpad pynneh pynsah kaba ki longshuwa.
Ki la shtah ha ryngkat ka kheiñ ka bishar ban lap ïa ka daw ba na ka longjot ka longrem ka shah iuhroit shah ibeiñ ki wan jei ki wan sar.
Ia kine baroh ki la pharshi ha ka khana thuh tang jong ka krem ‘lamet’ latang, kaba saiñdur ïa ka Niam tynrai u Khasi kaba hikai ïa u ban wad ïa u Blei naduh la ka Rympei bad ban syllok ruh bad u da ka long mynsiem bakhuid ha baroh kiei kiei jong ka longbriew bad jingim pyrthei kaba un im tang shisien haduh ban da dkut u ‘sai hukum jong ka long briew pyrthei kaba u hi shimet shi long rynieng u la ioh diangti haba la pynhiar hukum ïa ka jingwan longbriew ha la ka kur ka jait, ka longïing longsem ban da ieit ïa la ka long rynieng bad ban da nang hi ruh ban ïa bud kylliang ïa kiwei ban ym pynthut jingsngew da lei lei ba sang ha sot bad ‘Mai u Blei,’ kaba kum u khasi u teh pylla la ki jingleh jingkam ha ka jingïadei briew.
Kumta wat la u Khasi um don ka thoh ka purid hynrei ka bor sap tip shem sngewthuh ba la bsut u Blei Nongbuh Nongthaw ki plie lad plie lynti ïa u ban nisan kata ban sieh lama, ban ai rong ban ai rup ban pyneh pynbang bad pyn-pasiang bad pyntyrsiang da la ki khana, ki parom bad la ki pharshi, katkum ka sei rynieng longrynieng bad kiew rta jingïaid ki snem ki por jong ki longdien mandien ha ka pyrkhat khadi ba tynrai.
Sa kawei pat ka stad tip tynrai ki longshuwa ka long ka jingieit, jingïajan ba ka burom kylliang ïa ki jingbuh jingpynlong ka man ha la ka muluk ka jaka bad sawdong ka Ri u Hynñiewtrep ban kyntang kynrong ha ka jinglong mynsiem bad ka jingmaïan jong u Long Blei kaba ka pyrkhat khasi ki para kur para kha ba ki soh ha ka seng Niam na ka saiñ nia, ki longshuwa kim shim la klet, la sieh lama, ai rong ai rup ha ka shad ka kmen khasi jong ka por ba ki la long la don da ki kyntien lehniam pyndep rukom kaba ki pharshi na ka krem ‘ lamet latang ban seng la ka niam ba tang kawei bad la ki jingleh rukom, hadien ba la khad la mait ïa baroh ki lait ki bakla, ki leh tam leh duna na la ka longbriew leh jingbriew ban da kyrsan kyrbah pat ïa ka rngiew ka bishi bad hadien ba la mati ïa ka tyrut ka smer bad kiwei pat ki jingtlot longbriew kum u briew ki kyntien pynsngap pynsngew jong ka ksan rngiew, ka tap rngiew ka long ban pynsakhi ba nalor ka hok longbriew kaba u Blei Nongpynlong u la buh shimet shi long rynieng ki longshuwa ki la pharshi, ba ka niam hi ka long ka bor pyniaid jingim jong u briew ha man ki por, ha kano kano ka khep bad bynta jong ka longbriew.
Kumta, ka pharshi niam wat la ka ‘Shad Suk Mynsiem’ ruh ka long kaba la don lypa naduh kata ka khana jong ka krem ‘lamet latang, kaba ka pharshi jylliew jingmut bad jingkyntang jong ka kyrsan pynleit niam leh rukom:- Na u tdong jong u syiar, la kyrsan ïa u Thuia’ shad, na ki ar thapniang ka wait bad ka stieh bad ki sner kum ka khor ka khriam bad na u Khu u Khmi, kum ka ïa rong ka pla, kumta baroh kiei kiei ki pharshi ïa ka niam ba tynrai bad ki soh jong ka, ki paw pat ha baroh kiei kiei ki jingleh jingkam ban sakhi ruh kumba u Khasi u shad ha khmat la u nongthaw ha lympung jong ka duwan pyndep rukom ban bret ïa ka tlot jingleh briew u ainguh pat da ka shad ïa la u Nongthaw ban ïeng ka daw longbriew, bad ban da phai khmat pat u Blei ha la ka jingim pyrthei.
To ngin ïa burom bad pyntyrsiang pynpalei ha ka jingleh jingkam bad kane ka pyrkhat Blei jong u Khasi kaba la don naduh ka thymmei longbriew manbriew jong u la ha ka shad ka kmen bad kiwei, ban ïa sah synlar ha ‘Uta uwei Uba ki kyntien- ‘Shi hajar nguh’ ki long tang ïa ‘U’ hi ym ïa parabriew ne para bynriew ha kwiei pat ki kam ba ïa dei parabriew para bynriew.
Kumba ki symboh ktien bad kyntien ki buhrieh ïa ki jingmut bapher bapher kum ka ktien don hukum, don kular, ba shong hok ba shongsbai.
Kyrteng rngop ba la pynïadei pyniasoh ha ki long kyrteng shimet jong kine ki nongseng nongpyniaid ka pateng longbriew ba mynta pat ka shap sngew ïa kiwei pat ki jingsynrop ktien kiba ym lah pyrkhat kiba paw ha ka rong ka rup hynrei ki bym don ka jingmut.
Lada ngin bishar pynngam jingmut ïa kane, imat la don ka thut, ka kjut, ka ring ka pajut, na shabar.
Kum ki khasi ba tynrai aiu ngi don ban pynphai, hynrei ban lait ka thynrei sngewbriew ha pyrthei, ngin iam, ngin syntuid keiñ ha la u Longblei, ban ieng keiñ ka daw ksan ba hyndai- ba mynwei, ym ka bishar briew, hynrei ka Bishar Blei ka ban pynsuk pynpalei ban ym thut ym thynrei, ka long briew shi snieh pyrthei, ban da biang ha briew – ha Blei.
Kumba ka ‘Shad Suk Mynsiem’ ka long ka Shad Ainguh ai dem da kumta keiñ ngin shad nguh, ngin pyrnguh da ka jingmut bad jingsngew kiba khuid, kiba tlem naduh tyllong mynsiem ha la kut shadem.
Ka Synjuk jong ka Shooting Association of Meghalaya (SAM) ka la jied thymmai ïa ki nongkitkam na bynta ka samoi 2023-2027.
Ka synjuk myn ha ka 8 tarik Ïaïong 2023, ka la pynlong ïa ka election ban jied thymmai ïa ki nongkitkam jong ka synjuk ha kaba u Bhaba Kalita, ISSF Judge bad Returning officer ba la thung da ka National Rifle Association of India (NRAI) ki la pynïaid ïa ka jingjied thymmai ïa ki nongkitkam jong ka Shooting Association of Meghalaya.
Ha kane ka sngi la jied ïa u Bah John F Kharshiing, kum u President bad u Bah Neil Sootinck, kum u General Secretary, na bynta u snem 2023-2027 ha ryngkat kiwei ki  office bearers ha ka jingïadonlang u Bah Finely L Pariat kum u observer, General Secretary Meghalaya State Olympic Association (MSOA).
Ki nongkitkam ba thymmai Jong ka synjuk Shooting Association of Meghalaya ki long, President – John F.Kharshiing, Vice President – Bobby Wahlang & Davis N.R Marak, General Secretary – Neil Sootinck, Treasurer – Dominic Sutnga, Secretary – Jeffery W.Shooting, Organising Secretary – Dawooii Suiam, Publicity Secretary – Nickolas J.J Nongkhlaw, Asst.Treasurer – Ashok Singhania, Training Secretary – Kupar Blah.
Bad san ngut ki Executive Member, kata Ranjit Singh, Marbrishisha Mylliempdah,  Christina Kharbuli,  Anjali Singh bad Balarishisha Rani.
Ka Meghalaya Football Association (MFA) ka la pynkhreh mynta ka kynti ban sdang ïa ka bynta kaba lai jong ka lympung Meghalaya State League (MSL) ka ban sa sdang naduh ka 5 tarik Jymmang 2023.
Kane ka long hadien lai snem ba la ïoh ban pynlong biang ïa kane ka lympung ïalehkai, kata hadien ba la wan lyngshop ka khlam Covid-19.
Kane ka league ïalehkai kynjatbol ka long kaba la kynthup lang ïa baroh ki klob ïalehkai kiba la rah ïa ka nam lahduh ha kylleng ki league ïalehkai bapher bapher jong ki Association kiba don hapoh ka jylla baroh kawei bad mynta ka kynti kine ki lahduh kin sa ïakhun na bynta ban ïa knieh ban rah ïa ka nam lahduh jong kane ka lympung ïalehkai ka ban sa sdang shen.
Ka MSL ka dei ka league jong ki lahduh ka la ïoh ïa ka jingkyrshan na ka sorkar jylla naduh ba la sdang ïa ka bad ka kynthup ïa ki klob ïalehkai kiba long ki lahduh na ki league ïalehkai bapher bapher ba la pynïaid da ki associations bapher bapher bad mynta kine ki kynhun ba rah ïa ka nam lahduh kin sa ïakhun pyrshah para maki ha kane ka lympung ïalehkai kaba la sdang da ka MFA ha ka samoi jong u snem 2017-18.
Yn sa pynïalehkai ïa ki jingïakhun jong kane ka lympung ha ki saw tylli ki madan ïalehkai kiba don ha Shillong, Tura, Jowai bad hapoh Mawkyrwat.
Ka Meghalaya Football Association ka dap da ka jingkmen ha ryngkat lang bad ki paidbah nongkyrshan, ki klob bad ki khynnah ïalehkai na bynta ban ïoh ban ïa shim bynta ha kane ka lympung ïalehkai jong ka MSL kaba lai.
Ka kynhun ïalehkai kaba rah ïa ka nam lahduh ha kane ka lympung ïalehkai jong ka Meghalaya State League kin khur ïa ka song pisa kaba T.5 lak bad ka kynhun ïalehkai kaba wan ba ar kan rah ïa ka song pisa kaba long T.3 lak.
Ki kynhun ïalehkai ki ban ïashim bynta ha kane ka lympung ïalehkai jong ka MSL ki don 25 tylli baroh bad ki long kumne ka – Mawlai Sports Club (SSA), 7 Wasa United (WJDSA), Pyndengrei SCSC (NDSA), Chipakkore Football Club (DFAT), Jyntru (RBDSA), Rymbai Iawpynsing SC (EJHDFA), Mawten SC (MDSA), Warima Youth Club (WDSA), Seng Samla Laitryngew (SSA-Sohra), Mulait United FC (SASA), Riangdo Youth Sports & Cultural Association (MSA), Wasa FC (RSA), Umkseh SC (TASA), Sein Pynbhalang SC (LBSA), Seven United Sports Social & Cultural Club (PDSA), Atong Matrik FC (BDFA), Langsning SC (SSA), Rangdajied FC (SSA), Lumdiengngan SC (EBSA), Khliehmawlieh YC (NDSA via Playoff), Umrit SC (WRBSA), Ladthadlaboh SC (WJDSA via Playoff), Shillong Lajong FC (SSA via Playoff), Selsella Sports Association (DSAT via Playoff), Youth Club Pdengkarong (ASSA).
U Bah Wanshan Kharkrang Treasurer ka Meghalaya Football Association ha ka jingai jingkren u la ong ba ki klob ïalehkai kiba long ki lahduh na ki lympung jong ki association bapher bapher ki ïoh ïa ka jingkyrshan pisa kaba long T.1 lak bad lada kine ki kynhun ïalehkai ki lah ban rung shaduh ka semi final kin ïoh shuh sa T.1 lak kum ka jingïarap ïa ki klob ïalehkai kiba ïashim bynta ha kane ka lympung ïalehkai.
Khur jingjop biang ka Kynton-U-Mon da kaba pynliem noh ïa ka Summit Academy da 16 la 0 ha ka jingïakhun kaba la long ha ka sngi saitjain ka 22 Ïaiong ha ka lympung ïalehkai UNDER-10 (Boys) Football league 2023 ba la pynlong da ka Shillong Sports Association hapoh madan 2nd Ground polo.
Ki rangïalehkai ba tbit jong ka Kynton-U-Mon kiba la ïoh ban thep ïa ki 16 kol ki long u A.Nongspung uba la thep ïa ka kol ha ka minit kaba 1,3,23, bad 31, u N.Bareh uba ka thep ha ka minit kaba 5,14,16,20 bad 45, u N.Nongspung uba la thep ïa ka kol ha ka minit kaba 9, 22, 33, 38 bad 47, bad u Joes-Mar-Ar-Langki uba la thep ïa ka kol ha ka minit kaba 28 bad 42.
Ka kynhun Kynton-U-Mon kaba la ïalehkai bha ha kine ki jingïakhun ba shakhmat, mynta ka kynti ruh ka la lah ban ïaleh kham bha shuh shuh ha kaba ka la khanglad ïa ka Summit ban kin pynphai wat tang 1 kol ruh.
Ryngkat ka jingjop, ka Kynton-U-Mon ka la khur ïa ki lai poiñ bad khmih lynti ba kin lah ban ïai pynbha shuh shuh ïa ka rukom ïalehkai ha ka jingïakhun ban wan.
Halor ka jingjia ha Rngaiñ,  ka Federation of Khasi Jaiñtia and Garo People (FKJGP) Ri war Mihngi ka la maham ba ka lah ban don ka jingjia khyllem lum hynrei kam shym la don kano kano ka jingshim khia.
Na ka liang u secretary jong ka information unit, u Evanfield Khonglam, u la ïathuh ba la wanrah ïa kane ka mat ha ka ophis u Sub-Divisional Officer ka Pynursla, myn ha ka 6 tarik Ïaïong.
“Ngi la phah ïa ka shithi ryngkat ki dur jong kane ka jaka hynrei kam shym la don ka jingpynphai jubab na ka liang ka ophis.
Lada u SDO u ong ba kane ka shithi kam shym la poi sha u kamut ka don ka jingduna ha ka rukom trei jong katei ka ophis," haba kdew artad ba la pdiang ïa ka shithi da u dkhot ba trei ha katei ka ophis.
Haba ïadei bad kane, ka seng ka la wanrah ïa kane ka mat sha u district administration halor ka ARSS Infrastructure Projects Limited ban shimkhia halor ka jingma ba ap ha kane ka jaka hynrei kam don jingmyntoi ei ei.
“Kawei ka soskular kaba ngi la buh bad ka ARSS ka long ba dei ban don ka  kynhun Quick Response Team kaba lah ban ai jingïarap kyrkieh haba don kano kano ka jingjia mynsaw hynrei kata ka jingtyrwa ruh kam shym la urlong," u la ong.
Ka seng ka la dawa ba ka sorkar jylla ka dei ban pyn sangeh noh ïa kane ka kompeni ban bteng ïa ka jingpyntrei ha kane ka jaka.
Katkum ki nongshong shnong ha kane ka jaka ki la ong ba kaba sngew phylla ka long, ka jingjia twa u lum ha kane ka jaka ka long ka daw ba la pynpaw pyrthei ïa ka jingbym biang ka rukom pyntrei ha kane ka jaka.
Ka la don ka jingkynnoh na iwei i nongshong shnong ha kaba i la ong, “Ka don kumba 50 tylli ki trok ha ka shisngi kiba ju shalan maw sha Bangladesh.
Dei na kata ka daw ba ki kyrkieh ban pynpra ïa une u lum khlem da pyrkhat".
Watla da ki spah tylli ki trok ki ïaid lyngba ka surok bah, hynrei tang khyndiat kiba ïoh jingmyntoi na ki jaka tih maw, u la ïathuh.
Ki ba bun napdeng jong kine, ki im ja na ka kam bylla bad ka kam rep bad ki ba bun ki briew ba trei ha ki jaka tih maw ki dei na kiwei ki distrik jong ka jylla, la bynrap u nongshong shnong.
Ha kane ka khyllipmat, ki nongshong shong ki phai khmat sha ka surok ba kham heh bad ba kham ïar katba ki dang pyndonkam ïa kane ka surok da ka jingsyier mynsiem.
Hynrei ha kajuh ka por, ki don kiba artatien halor ka jingdonkam ïa ka surok ba kham heh ha kane ka kynti ba mynta namar ba ka kam ïadie ïathied ha kine ki thaiñ ki dang duna.
Ka jingwanrah ïa ki kam pynroi bad ki jingtei ka long ba ki khmih ba kan ai jingmyntoi ïa ki nongshong shnong, hynrei haba jia kum kane ka jingjia, ka mih ka dak jingkylli , hato sa katno ngut kin shim ïa ka jingim briew kat haduh da lah ban pyndep pura ïa kine ki jingtei?.
Ha ka jingïakynduh bad ki lad pathai khubor mynta ka sngi ka 24 tarik Ïaiong, ka Pay For Right Football Academy ka la pynbna ba kan sa plie ïa ka shlem ai jinghikai  ha ka jingïalehkai phutbol na bynta ki khynnah ki samla jong ka thaiñ Ri Bhoi District.
Ïa kane ka shlem ai jinghikai ïalehkai phutbol  yn sa plie hapoh shnong Sumer Umbang ha ka 13 tarik Jymmang, kumta ka PFR Football Academy ka khot ka wer sngewbha ïa ki khynnah ki samla jong ka thaiñ Ri Bhoi ban wan ïasoh sha kane ka shlem ai jinghikai.
Ka PFR ka la plie lad (admission) na bynta ki khynnah shynrang bad kynthei kiba don ha ka rta naduh 4 snem haduh 18 snem ka rta  kiba dei tang na ka thaiñ Ri Bhoi District.
Ka jingthmu jong kane ka Academy ban plie ïaka Centre ha Ri Bhoi ka long halor ka nongrim ban ai ka jinghikai (Trainning) ïaki khynnah katkum kane ka juk kaba mynta bad kumjuh ruh ban ai ïa ki ïa ka rynsan ïalehkai (Developmental league) kaba kynthup naduh ka Baby league, Youth league, Women’s league kumjuh ruh ki Tournament sha Bar jylla.
Ka kynhun ka la buh ruh ban pynlong ïa ka madan ïalehkai hapoh Sumer (Umbang) kum ka jaka praktis na bynta kane ka shlem ai jinghikai hapoh ka thaiñ Ri Bhoi bad yn khmih ïa ki da u Amit, kum u Coach ba hakhlieh duh, u Robin Nongrum bad u Raffel Rapsang Kum ki symbud Coach ki ban ïarap.
Ka PFR ka pynbna ruh ba ïa kino kino ki khynnah kiba kwah ban wan ïasoh bad kane ka shlem ai jinghikai ïalehkai phutbol ki lah ban ïoh ïa ki phorm na kine ki dukan ki kynthup ïa ka Majaw Store (Ban), Belcrest Complex, Nongpoh, ka Rjn Sports (Umsning), ka Rimi Studio (Sumer), ka Ochwa Fast Food (Sumer), ka Tyngshain Shop Bhoirymbong, bad na ka dukan Anju Veg Shop Lad Umsaw (NEPA).
Ka tarik kaba khatduh ban pynpoi ïa ki phorm kan long ha ka 6 tarik Jymmang bad ki khynnah baroh kiba lah dep ïoh ïa ka phorm ha ki bnai ba lah dep ki lah ban phah (submit) ha ki dukan ba la kdew haneng.
Na bynta kino kino ki jingtip ba kham bniah, lah ba phone ha kine ki nombar 8256983718, 9862215258.
Ka ophis treikam jong u District Sports Officer ka East Khasi Hills District ka la dep ban pynlong ïa ki jingïalehkai phutbol jong ka lympung Chief minister under-12 football tournament na bynta ki khynnah shynrang bad kynthei jong ki block bapher bapher kiba don hapoh jong ka distrk ka la poi noh sha kaba kut.
Ka jingïalehkai phutbol phainal ha ka liang ki shynrang jong ka Mawlai Block, ka Mawsiatkhnam SC ka la lah ban pynliem noh ïa ka seng samla Mawlai Phudmuri da 4 la 0.
Katba ka jingïakhun jong ka Shella Bholaganj Block (shynrang) ka Nongwar SC ka la lah ban pynliem noh ïa ka seng samla Mawkisyiem da 2 la 0.
Ha ka jingïalehkai jong ka Pynursla Block (shynrang) ka Umkrem Y.O ka la lah ban pynliem noh ïa ka Wahlyngkhet C.S.C da 5 la 0.
Bad haba phai pat ha ka liang jong ki kynthei ka Wahlyngkhet C.S.
