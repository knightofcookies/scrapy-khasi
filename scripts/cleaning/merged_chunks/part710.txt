Katba ha ka Group-A ki kynthup ïa ka Laitkor (kaba wan ba-ar ha u snem ba la dep), Umpling, PFR Football Academy, Mawkriah West, Kick Start Academy bad ka Lawei.
Ki ar tylli ki kynhun ki ban wan ha ki kyrdan ba hakhlieh jong kine ki group kin ïoh rung sha ka semi final ka ban long ha ka 14 tarik u Naitung.
Ka jingïakhun ha ka sngi Ba-ar kan long hapdeng ka Lumparing SC pyrshah ïa ka Kharang SC ha ka por 2:30 noh phai sngi, katba ka Mawlai SC ïa ka Ïasnohktilang FC ha ka por 4:15 janmiet.
Ka Dani Carvajal u la lah ban pynurlong ïa ka Spain ban khur ïa ka nam lahduh ha ka Nations League.
Kane ka wan urlong hadien ba pynliem noh ïa ka Croatia lyngba ka tie-breaker da 5-4 kol ha ka Lah Sngi U Blei ha De Kuip kaba ha Rotterdam, Netherlands.
Ha kane ka jingïakhun final baroh ar kynhun kim shym la lah ban thep haduh kaba kut ka jingïalehkai wat hadien ba ai por shaduh ka extra time.
Ha kane ka jingïalehkai u rangapkol ka Spain u Unai Simon u la lah ban khanglad ïa ki kol ba la shut da u Lovro Mayer bad u Bruno Petkovic ha ka tia-breaker, hashwa ba u Carvajal u lah ban pynurlong ïa ka Spain ban khur ïa ka nam lahduh ha ka sien kaba nyngkong naduh ka Euro 2012 bad ban pynkut syndon ïa ka Croatia.
Ka Croatia hapoh ka jingïalam u Zlatko Dalic kaba la wan ha ka kyrdan ba-ar ha ka World Cup 2018 bad ba lai ha u 2022, kam pat ju ïoh ban khur ïa ka trophy.
Kumta ka la khmih lynti ban pynurlong ha kane ka kynti ha ka Nations League bad ruh kan dei ka kabu ksiar na ka bynta u kapten u Luka Modric, uba la ïalehkai haduh 166 sien ha ki jingïalehkai shabar ri.
Da kane ka jingjop ka la nang ai mynsiem ïa utei u coach ba thymmai ka Spain u Luis de la Fuente hadien ba u la shah kynthoh ha u ’nai Lber hadien ka jingshah rem ha ka Scotland ha ka lympung ïaknieh rung jong ka Euro 2024 (qualifying).
Kane ka long ruh ka jingwanphai hadien ka jingshah rem ha ka France ha ka final jong u 2021.
“Na ka bynta jong ngi ka long kaba biang eh ngim shym la lah ban pynurlong ha ka World Cup kaba la long ha Qatar, hynrei mynta ka sngi ki la lah ban pynurlong," la pynpaw u rangïalehkai ‘dien ka Real Madrid u Carvajal.
“Ngi don ka jingkyrmen kaba skhem ha ka tie-breaker bad ngi la lah ban pynurlong.
Nga tip ba ngi hap ban shut ïa ka tie-breaker bad kane ka la urlong ha ka wat kaba hynriew," u la bynrap.
Kham hashwa na ka liang u Dalic u la pynpaw ba ki don haduh 25,000 ngut ki paidbah nongshong shnong na Croatia ki la khmih lynti ban leit sha Rotterdam na ka bynta ban pyndap ïa ka stadium hi baroh kawei, hynrei kane kam shym la urlong bad ka long ka jingkmen ïa ki nongkyrshan ka Spain.
Ka kynhun ïalehkai karate ka Jylla hapoh ka lama jong ka All Meghalaya Karate-Do Association (AMKA) ka la wan ka kyrdan balai ha ka India Open International Karate Championship 2023 kaba la kut ha ka sngi U Blei ha ka nongbah Delhi.
Kane ka lympung ïalehkai kaba ar sngi kynthih ïa kaba la sdang naduh ka sngi Saitjaiñ, ka Meghalaya ka la khur 17 tylli ki takma kiba kynthup ïa 5 tylli ki takma ksiar, 6 ki takma rupa bad 6 ki takma rnong.
Ïa kine ki takma ksiar la khur da ka Daphishisha Shadap (girl’s cadet kumite -53 Kg), Larisha Kurbah (girl’s junior kumite -59 Kg), Daphilahun Wahlang (girl’s cadet kumite +54 Kg), Damebanmerbha S.Blah (boys junior kumite – 50 Kg) bad ka Saralin Rynghang (women kumite – 50 Kg).
Ïa ki takma rupa la khur da ka Inlumlang Skhemiew (girl’s cadet kumite – 40 Kg), Rebeka Nongspung (women kumite – 45 Kg), Bhawanchwadame L.Mawphlang (boy’s junior kumite +76 Kg), u Davyson Kharkongor (men open kata), uba la khur ruh ia ka takma rnong ha ka kumite – 50 Kg, Kmenlang Shabong (boy’s junior kumite – 50 Kg) bad u Nangkitbok Phira (men kumite – 50Kg).
Ïa ki takma rnong la khur da ka Durka Padit (women kumite – 68 Kg), Carene Sohiong (women kumite – 50 Kg), Garry Daniel L.Mawlong (men kumite -67 Kg), Anysha Wahlang (girl’s cadet kumite -47 Kg) bad u Paul Danny Kharmudai (men kumite – 60 Kg).
Ïa kane ka kynhun la ïalam da u Bah Donboklang Lyngdoh, Arjun Sewa, Pynhunlang Kharbuli bad u Sunil Rathee kum ki coach bad manager.
Halor katei jinglah ban khur jop, na ka liang ka AMKA ka la ai khublei ïa kane ka kynhun kaba la lah ban ïalehkai bha na ka bynta ban pynurlong ha ka ban khur takma ha katei ka lympung bad ban wanphai ïing ryngkat ka jingjop.
Ka shlem treikam jong u District Sports Officer (DSO), West Jaiñtia Hills ka la rai ban pynsangeh ïa ki jingïakhun jong ka District Level Inter School Subroto Mukherjee Cup Football Tournament kiba la thmu ban pynlong ha Kiang Nangbah Govt.
College namar ka jingbym biang jong ka madan ïalehkai.
Nangta, u DSO u la pyntip ruh baroh ki jingïakhun jong ka Subroto Cup yn pynlong tang ha Kiang Nangbah Stadium ka ban sdang ha ka Sngi Ba-ar (20 tarik).
Katba ïa ki jingïakhun kiba la thmu ban pynlong ha kane ka sngi ha Kiang Nangbah Govt.
College yn pynlong noh ha ka 21 tarik ha Kiang Nangbah Stadium.
Ha kane ka lympung ïalehkai jong ki khynnah skul la wan shim bynta haduh 64 tylli ki skul kiba kynthup ïa ki shynrang bad kynthei.
Ha ka Under-17 Boys la don 28 tylli ki skul, ha ka Under-14 Boys ki don 26 tylli bad ha ka Under-17 Girls ki don 9 tylli ki skul.
Ka MIT University of Meghalaya ka la rakhe ïa ka taïew ki samla ba la tip kum ka “Jovan Sports Week" ha ka Lah Sngi U Blei ha Nongthymmai Indoor Sports Complex.
Ha kane ka sngi la ïadon lang u Pro-Vice Chancellor u Dr.Debmalaya Bhattacharya kum u kongsan bad u la ïasam ruh ïa ki kyntien na ka bynta kaJovan Sports Week.
U la ong ba ka ‘Jovan’ ka wan na ka kyntien samla kaba thew sha ki samla pule ka MIT University of Meghalaya.
U la ong ba kum ki samla pule ki dei ban ïadon bynta ha ka jingpule bad ruh ha ki kam ïalehkai shabar.
Ka Jovan Week ka long ka lad na ka bynta ki samla pule ba kin ïoh ban ïashim bynta ha ki jingïalehkai shabar khnang ba kin ïoh ïa ka met kaba koit ba khiah, ka bor pyrkhat pyrdaiñ bad ruh ha ka bor mynsiem.
Ïa ki jingïalehkai jong kane ka taïew la phiah ha la ki jong ki kynhun (A, B, C & D).
Ha ka Team C bad D ki kynthup ïa 30 ngut ki samla pule.
Katba ha ka Team A bad B ki kynthup ïa ki nongtrei jong kane ka jaka pule.
Ha kane ka sngi la sdang ïa ka jingïalehkai Badminton ha ka singles bad doubles na ka bynta ki samla pule hapdeng ka Team-C bad Team-D.Hadien kata la pynbud pat sa ki nongtrei kiba ïashim bynta ha ka singles bad doubles jong kajuh ka jingïalehkai hapdeng ka Team A bad Team B.Ka Nonglatem SC ka la pynjem khnap ïa ka Loompyrdi Ïongpiah haduh shiteng dorjon ha ka lympung ïalehkai Third Division Football Tournament na ka bynta ka 3rd Adelbert Memorial Trophy ha ka Lah Sngi U Blei.
Ïa kane ka lympung ïalehkai la pynïaid da ka West Jaiñtia District Sports Association ha Kiang Nangbah Stadium kaba ha Ladthadlaboh, Jowai.
Ha kane ka jingïakhun, u Living Suja u la ïoh ban khyrwit haduh 4 kol, katba u Tomi Lamare u la thep ha ka minit kaba 16 bad ïa kawei pat la ïarap pynthep da u rangïalehkai ka Loompyrdi Ïongpiah u Ïakhroo Laloo ha ka minit kaba 30.
Ha ka jingïakhun kaba ar, ka Umbhahdakha ka la pynliem noh ïa ka Pammanik da 2-0 kol.
Ïa kine ki kol la thep da u Sumarmiki Suting ha ka minit kaba 38 bad u Pynkhreh Talang ha ka minit kaba 66.
Haba phai sha ka jingïakhun kaba khatduh, ka Nangbah Mooknor ka la lah ban pynliem noh ïa ka Tpepale da 2-0.
Ïa kine la thep da u Poimidanial Thubru ha ka minit kaba 49 bad u Soki Lamare ha ka minit kaba 60.
Ka Ri Syon N.E.F.C ka la khura ka jingjop ha ka lympung ïalehkai Invitation Open To All Football Tournament 2023.
Kane ka wan urlong hadien ba ka lah ban pynliem noha ka Pahamrioh S.C da 3-1 kol.
Ha katei ka jingakhun kaba la long ha ka Sngi Saitjaiñ ha madan Kurkalang kaba ha Bhoirymbong, ka Ri Syon ka la ïoh ban pynkhih jar nyngkong eh lyngba u Mark Austin Wanswet ha ka minit kaba 30 na ka bynta tam shi kol haduh kaba kut jong ka kylla step.
Hadien katto katne por ba la btenga ka jingakhun jong ka kylla miet, ka Pahamrioh ka la lah ban pynphai kylla shi kol lyngba u Sparkle Khongshei ha ka minit kaba 64.
Hynrei hadien lai minit ka Ri Syon ka laoh ban thep bianga ka kol ba ar lyngba u Kevin Ranee bad ha shwa ban wai artad jong ka jingïalehkai ka la pynbud bianga ka kol ba lai lyngba u Orestar ha ka minit kaba 86 na ka bynta ban khur syndona ka jingjop.
Kane ka lympung kan bteng biang ha ka 23 tarik ha kaba ka Oste Phi Oiñ B F.C kanakhun pyrshaha ka Lajong F.C.Kyndit kynsan ha ka step jong ka 19 tarik Jylliew, 2023, ka Executive Committee (EC) ka Khasi Hills Autonomous District Council (KHADC) ba la ïalam da u Chief Executive Member (CEM), u Bah Titosstarwell Chyne, ka la shah pynkhyllem noh ha ki MDC ka NPP bad Congress wat la ki MDC ka NPP ki la ïatreilang bad kane ka EC mynta la lai snem tam.
Ha kine ki saw snem tam, ka KHADC ka la ïoh lai ngut ki CEM, u Bah Teiñwell Dkhar, MDC ka UDP na Shella, u Bah Latiplang Kharkongor, MDC na Nongthymmai bad u Bah Titos.
Ngim dei ban sngewphylla shuh ïa kiba kum kine ki jingpynkhyllem shuki ha ki District Council namar ki ju jia na ka por sha ka por.
Ki ju ong ba ha ka saiñpyrthei ym ju don nongshun ne paralok kiba ïaineh.
Mynno ngi ju poi pyrkhat ba ka Congress kan leit ïatreilang bad ka NPP khamtam ba mynta, ka Congress ka don ha ka Liang Pyrshah ha ka Ïingdorbar Thawaiñ ka jylla bad dang shen u MLA ka Mylliem konstitwensi uba dei ruh u MDC, u Bah Ronnie V Lyngdoh, u la shah thung ha u Lamphang ban long u Nongïalam ka Liang Pyrshah?Ka jingleit ïatreilang ka Congress bad ka NPP ka lah ban dei ka dak ka shin ba kan sa wan sa ka jingkylla ha ka Ïingdorbar Thawaiñ.
Lehse, ki san ngut ki MLA ka Congress ki lah ban leit pynïasoh pura noh sha ka NPP ha ki sngi ban wan.
Lada ka long kumta, ka jingdon ki MLA ka NPP kan kiew sha ka 33 ngut bad ka la plie lynti ïa kane ka seng ba kan synshar beit tang marwei khlem da donkam shuh ïa kiwei pat.
Hynrei lehse ka lah ruh ban ym long kumta.
Ngin hap ban ïa peit kaei ka ban jia nangne shakhmat ha kaba ïadei bad ka seng Congress kaba la hiar arsut naduh u snem 2021 hadien ba ki 12 ngut ki MLA ki la mih bad leit pynïasoh bad kiwei pat ki seng saiñpyrthei.
Ngi kynmaw ruh ba ha u snem 2022, ki san ngut ki MLA ka Congress ki la leit ai jingkyrshan ïa ka sorkar NPP ba don lang bad ka BJP.Wat la ki heh Congress na Delhi ki la pyrshah, hynrei ki MLA ki la sngap mynthi bad ki la shah sospon syndon na ka seng.
Lehse ha kane ka kynti kan kham pher.
Ka saiñpyrthei ka bym don nongshun bad paralok ba ïai neh.
Ki sah sa tang phra bnai eiei hashwa ba ki paidbah kin jied ïa ki MDC bathymmai sha ka KHADC.Ka EC ka ban wan hadien ka EC ba la ïalam da u Bah Titos kan ïoh por sa tang khyndiat bnai ban trei bad ban pyni kam sha ki paidbah.
Ngin sa nang ïa peit aïu u CEM bad ka EC bathymmai kin leh ha kine ki khyndiat bnai ban wan khamtam ba ka ilekshon ban jied ïa ki MDC kam slem shuh.
Hynrei kaei kaba la jia bad u Bah Titos ka lah ban ai mynsiem pynban ïa kiwei pat ki seng saiñpyrthei kiba pynkhreh ïa ka ilekshon MDC.Ngi sngewthuh naduh mynta ba ka ilekshon MDC ha u snem 2024 kan long kaba itynnad bha bad ka lah ruh ban ïalam sha ka jingïoh synshar tang da kawei ka seng ha KHADC.Ki paidbah ki dei ban kham long kiba stad ban ïa ki kyrtong ne ki seng saiñpyrthei ki ban ïakhun ïa ka ilekshon MDC khnang ban pynduna ïa kiba kum kitei ki kam pynhap shuki ki bym i don jingmut haei-haei ruh bad kiba wanrah jingmyntoi shimet bad ym ïa ki paidbah salonsar.
Na ka por sha ka por ngi la ïakren ïa ka jingdonkam ban pynthymmai ïa ki District Council.
Haduh mynta, ka Sorkar Pdeng kam pat lah ban wanrah ïa ka jingpynkylla ha ki kyndon jong ka Khyrnit Ba Hynriew lane ka Sixth Schedule jong ka Riti Synshar.
Ki jingïakren ki dang ïaid khamtam bad ki District Council, bad na ka liang ka KHADC, JHADC bad GHADC ki kwah ba ka Sorkar Pdeng kan wanrah da ka Constitution (125th Amendment) Bill, 2019, kaba la pynkylla mynta u snem hi.
Ngi kyrmen ba kane ka aiñ rew kan don ruh ïa ka kyndon ka ban teh lakam ïa ka jingkyntiap seng jong ki MDC namar kumba ka long mynta, kam don aiñ ha District Council ban khyrwit ïa kito kiba kyntiap seng.
Kane kan dei kawei na ki lynti ban khanglad ïa ka jingpynkhyllem ba khah-khah ïa ki CEM bad ki EC.Sngewtynnad ban tip ba ka A’chik Conscious Holistic Integrated Krima (ACHIK) ka la dawa ba kane ka Sorkar MDA 2.0 ka dei ban pynurlong noh mar-mar ia ka Tura kum kata ka ‘Winter Capital’ jong ka jylla Meghalya.
Sngewtynnad ruh ban tip ba ia kata ka jingshong dawa ne ka ‘sit-in demonstration’ ka jong ki la pynlong ha Dakopgre, Tura, kaba dei ka jaka ba la thmu ban pynurlong ia kata ka ‘Mini Secretariat’ ka jong katai ka thain Ri Lum Garo ka jong ki.
Sngewtynnad ruh ban tip ba ia kata ka jingdawa ka jong ki la kyrshan bad synranlang da ki NGO jong ka Ri Lum Garo, kata, da ka GSMC, ka GSU, ka FKJGP bad ka TGCSU.Kum ka jingpynkymaw ba ha shwa ia kane wat ka A’chik Holistic Awakening Movement (AHAM) hi ruh ka lah dep ban pynkynmaw ia u Conrad, uba dei u Myntri Rangbahduh jong ka Jylla, halor kane ka mat.
Nga ngeit ba ym tang ba ka Ri Lum Garo ka lah pynkhreh pynkhrum lypa ia la ka ‘Mini Secretariat’ hynrei ba ka la pynkhreh pynkhrum ruh de ia la ka jong ka ‘Raj Bhavan’ lane ka ïing kyrpang ban shong ban sa u Lat ka jylla.
Halor kitei ki nongrim ba lehse kam long kaba bakla ban ong ba ki paid A’chik ki don ia ka jingangnud ba kin don beit noh ne ba kin ioh beit noh ia la ka jong ka jylla kaba pura ka jong ki ne ka ‘Garoland’.
Te hato ngi U Hynniewtrep pat de ngi la pynkhreh ne em ba ngin ia khlad lok noh bad ki A’chik, kata, ban pynkhreh ban ia iaid beit noh la ka jong ka lynti?Te to ngin ia ieh noh shwa ia kane ka bynta da kaba ngin ia phai biang pat sa shisien sha ka jingdheng kali kaba hangne ha Sor Shillong.
Ngi la poi shisha ha u pud u sam uba wat ka East Khasi Hills District Administration ruh kam banse shuh ban pyntreikam beit noh ia ka kyndon ‘odd & even numbers’ ia baroh ki kali kamai ne ki ‘commercial vehicles’, kiba ju kamai kyrpang tad haduh ha Motphran, da kaba iaid lyngba ia Kachari Point bad ia ka Khyndai Lad bad ym tang ia kiba ju kamai kyrpang beit thik tang haduh ha Khyndai Lad.
Kane ka long kat kum ka hukum jong ka Meghalaya High Court, kata, ba ka Sorkar ka dei ban shim khia ha kaba wad ia ki lad ki lynti ki ban pynsuk bad pynkloi ia kane ka leit ka wan kaba hangne ha ka nongbah Shillong.
Ka jingdheng kali ka dei ka daw bah jong kane ka jingbymsuk bad kane ka jinglatpor than eh jong ka leit ka wan kaba hangne ha ka Nongbah Shillong.
Ngim dei ban sngewphylla ia kane ka hukum jong ka East Khasi Hills District Administration wei ba ka Meghalaya High Court ka da kren shai ne kdew shai ia ka jingdheng kali ha kite ki ar ki jaka, kata, ha ka thain Khyndai Lad bad ruh ha ka thain Motphran.
Lah ban ong ba kitei ki ar ki jaka ki dei ki ‘terminals’ ne ki jaka sdang bad ki jaka pynkut jong ki kali kamai, kata,naduh ki ‘Local Taxis’ tad haduh ki SPTS Maxi Cabs bad ruh ki SPTS busses.
Kumba nga ju ong ba ngim dei pat de ban sngewphylla ia ka jingjur jong ka jingdheng kali ha kitei ki jaka wei ba uba bun napdeng jong ngi um don palat na ka Khyndai Lad bad ka Iewduh ne ka Motphran.
Nga ngeit ba baroh ki ju sakhi kat ban ia kubur ba kitei ki kali kamai ki dei ka daw bah jong ka jingdheng kali ne ka jingslem than eh jong ka leit ka wan ha kitei ki ar ki jaka.
Ka jingleh ka jong ki kaba da pynthut pynwit bad pynlynga shisha ia kiwei pat ki kali kiba bud nadien jong ki.
Kaba katno tam ia ki kali jong ki riewshimet ne ki ‘Private Vehicles’ kiba hap ym tang ban iaid lyngba ia kitei ar tylli jaka hynrei kiba ia beh ruh ia ka por.
Ka dei ruh ka jingshisha ba ki kali ki riewshimet ne ki ‘private vehicles’ kim don daw bad kim don por hi ruh ban ia tawiar suki jai ia kitei ki ar ki jaka ba kumta kim da pynthut than eh ia la leit ka wan.
Kum ban shu ong noh ki lei te ki lyngnga ki pisa pynban da kumno ba kin laitnoh wutwut na kitei ki ar ki jaka.
Kiba dang don lad don lynti lei te ki da kyiar syndon rai maw rai dieng ia kitei ki ar ki jaka.
Kitei ki ar ki jaka ki dei kiba ki kali kamai ki ju sngewtynnad bha ban ia lngaid.
Ki lngaid kum ka kabu ba kin iohlad ban ap kyrpang iaki nongleit nongwan ne ki ‘passengers’.
Kito kiba sdang na Motphran lei te ki da iaid syndon suki jai kum ka ‘mattah’ tad haduh ha Khyndai Lad.
Nalor kata ki da ieng syndon hi ruh skhak kat ha kaba ki ioh lad ban iai kyntiew ‘passenger’.
Ka East Khasi Hills Local Taxi Welfare Association (EKHLTWA) lem bad ka Synjuk Ki Nongniah Taxi Sor bad Khapsor (SNTSK) kim dei ban ia sngewphylla ia katei ka rai jong ka East Khasi Hills District Administration hynrei ba kin ia kuburpynban ia la ki jong ki jingleh mon ki jong ki kum ki nongniah kali kamai, kata, ba ki dei ka daw bah jong ka jingdheng kali ha kitei ki ar ki jaka.
Ki nongniah ‘SPTS Maxi Cabs’ lem bad ki nongniah ‘SPTS busses’ ruh kin hap ban kubur ia la ki jong ki jingleh khlemakor ki jong ki kaba dei kawei na ki daw jong ka jingdheng kali ha kitei ki ar ki jaka.
Ynda haba poi ban ia kren ia kane ka bynta ba ym lah khlem da jer kyrpang ia ki ‘SPTS buses’ kiba iaid lyngba ia ka Mawlai Petrol Pump junction tad haduh ha Mawlai Mawdatbaki, Lad Umjan.
Kiba da iaid shisha suki jai kum ka ‘mattah’,kat haduh ba baroh ki kali kiba bud nadien jong ki ruh ki hap ban ia iaidlang suki jai kum ka ‘mattah’.
Hynrei ha kaba iadei bad ki kali kamai ba ngin hap ruh ban ia kynnoh kynthoh ia ki nongshong kali kamai kiba la shu than khlemakor shaba palat ia la ka suk, kata, kiba ju ap kiew kali kamai kyrpang na la khmat ing bad kiba ju kwah ban da hiar kyrpang ruh thik ha la khmat ing.
Ki nongshong kali kamai ki bym ju ap ban kiew bad ban hiar beit thik tang ha ki jaka kiba la mang kyrpang na ka bynta ban kiew bad ban hiar kali ne ki ‘Designated Embarkation & Dis-Embarkation Points’.
Hap ruh ban kdew kti ia kito kiba ju mlien ban pynieng khlemakor, ia la ki kali, ha ki jaka kiba khim bad kiba kam dei ia kiba kin pynieng ne ki ‘NoParking Zone’.
Kumta baroh kiba dei ka daw jong ka jingdkheng kali ki dei ban ia kubur ia la ki jong ki jingbakla.
Ka tnat European Mediterranean Seismological Centre (EMSC) ha ka Sngi U Blei ka la pyntip ba u jumai uba 6.4 magnitude ha ka thaiñ Gulf jong ka nongbah California.
Na ka liang jong ka tnat Civil Defence jong ka Mexico, ka la pyntikna ba ym shym don ki jing julor ne jing mynsaw na utei u jumai hynrei la bthah ia ki tnat ba dei khmih jong ki bynta rud duriaw naduh ki lieng bad ki thaiñ ba marjan ba kin phikir namar ki jingma kiba ap sawdong ia ki na ki bor ka mariang.
Utei u jumai u la pynkhñiuh ia katei ka thaiñ kumba 10 kilometre (6.21 miles).
Tang hadien khyndiat por jong ka jingwan utei u jumai, ka tnat Tsunami Warning System jong ka United States ka la pyntip ba kan ym don ka jingkhie ki jingat phyllung ne kino- kino ruh ki ‘erlangthari ha ki bynta rud duriaw jong ka thaiñ West ha US ha kane ka por.
Hynrei ha katei ka sngi la ong ba ki shu don katto katne ki jingat phyllung kiba rit bad ki bym don jingma ne ki ban ym don jingktah eiei ia ki bynta ruh duriaw jong katei ka thaiñ.
Katba na ka liang jong ka US Geological Survey (USGS) pat ka la ong ba utei u jumai u dei uba 6.3 magnitude, ha kaba ka European Mediterranean Seismological Centre (EMSC) pat ka la pyntip ba utei u jumai u la poi 6.4 magnitude.
Watla ka Lumdiengngan Sports Club ka la ïoh ban ïashim bynta ha ka Meghalaya State League (MSL), hynrei ïa kane ka kynhun ym don ba ithuh wat ki bor pynïaid ka Eastern Border Sports Association (EBSA).
Kat kum ka kyrwoh ba la pyllait khubor da u Bah S.N Syiemlieh, Acting Sirdar barim ka Dwara Nongtyrnem Sirdarship, la ong ba katei ka klob kaba la mihkhmat na ka EBSA, ka la ïakynduh kynduh jingeh haba ka leit ïashim bynta ha ka MSL mynta u snem.
Kane ka kynhun ka la shah pynngat ha ka Group-C (Mawkyrwat Zone) ha kaba ka la ïakhun pyrshah ïa ka lahduh jong ka MSL 2019 ka Shillong Lajong, kumjuh ia ka Pyndengrei SCSC, Mawten SC bad ka Riangdo YSCA.Te kumta katei ka kynhun ka la khur ia ka jop shisien, iakhaid shisien bad shah rem arsien na ka bynta ban wan ha ka kyrdan san napdeng ki hynriew tylli ki kynhun ha kane ka group.
“Ha ka jingshisha la kumno kumno, ïa ka kynhun kaba la ïoh rung sha ka Meghalaya State League (MSL), ka la dei ban ïoh eiei ki lad jingïarap (honorarium).
Hynrei kumba ka long ha kine ki snem kiba la dep, ka EBSA kam shym la leh eiei ruh em wat khyndiat ruh watla ka Lumdiengngan ka la ïoh rung ha ka MSL 2023," la pynpaw ka kyrwoh.
“Ka Eastern Border Sports Association kam shym la leh eiei ruh em bad kane ka pyni ba kam don ka mon ban pynshlur lane ban ïarap ïa ka ban pynkiew shaphrang ïa ki klob na la ka jong ka thaiñ.
"Kumta kum uwei u riew rangbah uba ju ieit bha ïa ka phutbol, tang kawei nga kwah ban ong ba lada ka Eastern Border Sports Association lane kano kano ka synjuk ka kwah ban kyntiew lane pynshlur ïa ki klob kiba don hapoh ka thaiñ, ka dei ka kamram jong ka synjuk ba ka dei ban leh eiei namar ka long ka jingsarong ïa ka thaiñ hi baroh kawei.
“Dei ban don ki lad jingïarap ïa kino kino ki klob kiba ïoh rung sha ka Meghalaya State League (MSL) naba kam long kaba suk ki klob nongkyndong ban leit ïashim bynta ha katei ka lympung.
".
Ki bor pyniaid jong ka Brazil ki la pyntip ba 13 ngut ki la khlad noh ha ka jingshah lynshop ka ‘erlangthari sha ka phang South jong ka Brazil bad kaba la pynlong ruh ia ki hajar ngut ki paidbah nongshong shnong ba kin phet bad buhai shnong noh sha ki thaiñ ba marjan bad katei ka jaka.
Ha ka Sngi Palei bad Sngi Thohdieng, bun tylli ki shnong jong ka Rio Grande do Sul ki la sakhi ia u slap bad ka lyer kaba jur, kynthup wat ia ka nongbah Porto Alegre bad la ong ba kane ka long ka jingjia kaba kham jur na ki jingthombor jong ki bor ka mariang ha kane ka ri.
La lap ruh sa 2 tylli ki metïap na ki bynta rud duriaw jong ka shnong Caraa, kaba long kawei na ki jaka kiba la shah lynshop jur tam eh ha katei ka erlangthari  bad kaba la kyntiew ia ka jingdon kiba khlad na ka 11 ngut sha ka 13 ngut.
Katba, la ong ba ha katei ka Sngi U Blei, la ioh jingtip ba ki dang don sa 3 ngut kiba dang jah rngai na Caraa, hadien ba la pyntip ba ki don 20 ngut kiba ngat ha katei ka jingjia naduh ka Sngi Saitjaiñ.
Kumjuh ruh ka shnong Tramandai, ka dei kaba la shah lynshop jur bha ha ryngkat ka lyer kaba haduh 101.9 kilometre ha ka shi kynta (60km/hour).
Iwei napdeng jong kitei kiba khlad, i dei i khyllung ba dang 4 bnai.
Kumba 5,000 ngut ki paidbah nongshong kiba la shong khlem iing- khlem sem bad kumba 84,000 tylli pat ki longiing ki dei kiba la hap ban shong dum khlem bor ding tad haduh ka Sngi U Blei.
Ki bor pyniaid ki la ioh ban pynkynriah noh ruh ia kumba 80 ngut ki briew na ka jaka kaba ap jingma bha na ki jing lynshop ki bor ka mariang.
Kumta la ong ba u Lat ka Grande do Sul, u Eduardo Leite, u la leit poi da ka liengsuiñ (helicopter) sha katei ka jaka kaba la shah ktah jur tam eh naka bynta ka jingleit jurip hadien ka jingwan lynshop jong katei ka ‘erlangthari.
Ha Caraa, utei u Lat u la leit ban jurip sha ka jaka ba ju pynlong jaka rieh tngen shipor ia kito kiba lanot kiba ju ngat ha kum ki kitei ki jingjia ha ki por ba la leit, ha kaba ki don da ki spah ngut ki briew kiba la pynshong bad ai jaka sah hangtei ia mynta shipor.
La ong ba ka jinglong- jingman ha Caraa ha kane ka por ka la shah ktah jur bha na katei ka jingjia bad kumta u Lat u la bthah ia ki bor ba dei khmih ba kin wad jingtip bad shim kyrteng ia kito ki longiing kiba la kham shah ktah jur bha.
U Leite u la iathuh ruh ba ki briew ka tnat pynlip ding ki la ioh ban pyllait im ia palat 2,400 ngut ki paidbah nongshong shnong ha kitei ki 2 sngi ba la leit.
Kine ki lai tylli ki long ki mat kiba ktah bad kiba eh ba kane ka sorkar MDA – 2 ka iakynduh ban pynbeit bad pynhun ia u paidbah ka Jylla.
Kata ruh ka shong ha ka jingstad ka sorkar bad ki nongmihkhmat ba la jied.
Kumno ban pynbeit ia kine ki mat kiba jwat ban shu leh kyrkieh kam long bad ka shim por ban pynbeit halor kine ki mat.
Ka kam ia kajia pud ka long kaba eh ban pynbeit khlem ka jingmynjur ki trai jaka ki ar liang mamla.
Ka kam pynkynriah ia ki kharmetor ruh ka long kaba eh ban shu pynkynriah ia ki khlem da pynioh ia ka hok jong ki ruh kiba la shong la sah la bun pateng ha kato ka jaka.
Ka kam pynbeit ia ka Reservation policy ruh kam long kaba suk ban shu pynkylla bad pynbeit hakdak ia ka bhah ki lok Garo kaba ki la ioh naduh u snem 1972.
La bhah ia ki Garo 40 p.
c.
ia ki Khasi – Jaintia bad ki Garo ban ioh myntoi lang ia ka 80 p.
c.
khlem donkam shuh ban ia phiah namar ngi dei na kajuh ka Schedule Tribe status.
Lehse kane ka formula ka lah ban pynhun ia baroh ki Khasi – Jaintia bad ki lok Garo ne Achik ban lait na ka jingsngew iapher jaitbynriew.
Kane ka long ka jingiohi jongngi ki riew paidbah ba la long kum shipara ha ka Jylla.
Ki bor pyniaid ka Illinois ki la iathuh ba uwei u briew u la khlad bad 20 ngut pat kiba mynsaw na ka jingjia synreit kuli ha ka jingleh sngewbha Juneteenth hapoh Willobrook jong ka Illinois.
Katto katne na kitei kiba mynsaw la pynkit noh sha ki jaka sumar da ki kali kit nongpang bad ia kiba dang lah ban iaid pat la shu ialam bad pynkit da ki kali paidbah.
U heh jong ka Dupage County u Eric Sawanson u la ong ba ia ka daw jong katei ka jingjia ym pat lah satia ban tip shai bad ki pulit ki dang ialeh ban tohkit lyngba jong kito kiba sakhi bad kiba don ha katei ka jaka ha ka por ba katei ka jingsia ka la jia.
Ia 10 ngut na kitei kiba la mynsaw, la pynkit sha ki 4 tylli ki jaka sumar ha ryngkat ki jingmong bad ki dak kuli.2 ngut napdeng jong ki, ki dei kiba la mynsaw jur bad ka jingim jongki ka don hapdeng ka jingma.
Kumba 12 tylli ki kali kit nongpang ki la leit her sha katei ka jaka ha katei ka sngi.
La ioh jingtip ruh ba katei ka jingsiat ka la sdang ha ka por kumba 12:30 ha kawei ka jaka pynieng kali hapoh Willowbrook kumba 21 mile na ka phang West jong ka Chicago.
Kane ka dei ka ba la phalang ha ki kynhun bapher bapher naduh ka saiñpyrthei haduh ka niam, naduh ka seng khaii haduh ka seng bhalang.
Kaba lyngngoh shikatdei ka long ba ka da pyrkhing palat liam ka dei ha ki seng niam bad lada ka bakla la panmab lypa namar ba syier mynsiem ban kynthoh ia ki niam, hynrei ia kaei ka ba paw shynna ym lah ban len.
Ha ka balang Katholik u Kpa Bakhuid (Pope), ki lyngdoh sad (bishop), ki lyngdoh (priest) ki sohblei sohsla baroh ki dei tang na ka bynta ki shynrang, ki kynthei ki long salonsar kum ki sohsla kynthei (nun) bad ym don kyrdan ha ka lehniam leh rukom.
Kumjuh ruh ha ki balang Protestants, ki pastor dei beit tang ki shynrang ki ban pyniaid ia ka niam ka rukom bad ym don ka bhah na ka bynta ki kynthei.
Ha ka niam Hindu ruh ki Pundit tang da ki shynrang, ym don bhah ha ka niam ia ki kynthei.
Ha ka niam Muslim ki Maulvi dei ki shynrang bad tdot ym ju shah bad khang pyrshah ia ki kynthei wat tang ban rung ha ki iingmane Mosque ne Masjid.
Wat lada ha ka saiñ pyrthei, ha ki seng khaii, ha ki seng sengbhalang, la shah ia ki kynthei wat haduh ban ioh ka kyrdan ba hakhlieh duh lada ki tbit, hynrei ia ka shlem paidbah salonsar la bat lakam hi da ki shynrang ha baroh ki liang.
Ki rangbah nongialam jong ka Seng Khasi ki pynpaw hakhmat ka pyrthei ba ki dei ki trai jong ka niam Khasi tynrai bad kim mon ban syllok bad la ki paradoh parasnam ha ka lyngwiar jaitbynriew kiba la kylla sha kiwei pat ki niam nongwei.
Wat lada kita ki paid Khristan ki ba dang tip la ka tynrai riti dustur, lada ki khlem da pdiang shuh ia la ka niam tynrai, ki rangbah nongialam ka Seng Khasi kim suitñiew.
Kaba phylla pat ka long ba ha ka thoh ka tar shaphang ka tynrai Khasi ki ba kham thoh jylliew bad kynsai dei da ki riewstad, ki kynrem lyndan, simpah simsong napdeng ki paid Khristan.
Ha ki lympung bapher bapher kiba dei ia ka pule dangle, ha ki salonsari, ha ka ktien kmie Khasi bad ha kino kino ki snap jingtip shaphang ka tynrai Khasi, ki dei ki riewstad paid Khristan.
Ñiuma, byllai ki rangbah Khasi ba dang neh ha la ka niam tynrai kiba la kiew irat ha kiba bun ki liang, hynrei para akhia khlem da kheiñ ia ka niam, ki ju ia syllok bad phylliew jingmut shaphang kino kino ki jingtip shaphang ki riti dustur bad ka niam tynrai.
Kaba lyngngoh palat liam ka long ba ka Seng Khasi ka la sdang ia ka kiew ehrngiew sha u Lum Sohpetbneng dang tang ha u snem 2000 ba la prat lynti da i Bah Sumar Sing Sawian, hynrei i Sohblei Sylvanus Sngi Lyngdoh Sten i la dep ia syllok bad ka Raij Mawbuh bad la sdang ka iaid riewblei naduh u snem 1981.
Kine ki rangbah arngut, Sumar Sing Sawian bad Sylvanus Sngi Lyngdoh ki ju ia syllok ha kane ka liang bad ki la buddien bun kiei kiei ia la ka tynrai lyngba ki kam bad jingthoh.
Hynrei na ki daw ki ba ktah ia ka imlang sahlang i Sohblei Sylvanus Sngi Lyngdoh i la randien noh bad la shimti i Bah Sumar Sing Sawian ban pynkhie im ia ka niam ka rukom jong ka Raij Mawbuh bad ban kynthup salonsar ia ki paidbynriew Khasi.
Lyngngeh, ki nongialam rangbah Seng Khasi ki thiah thai lyngngai haduh arphew snem, naduh u snem 1981 haduh u snem 2000, lymda kyrsiew i Bah Sumar Sing Sawian.
Ha ka saiñpyrkhat Khasi ka ba la wandur artat ki riti dustur, ka rukom kheiñkur kheiñkha na ka kmie ka dei kaba la phrang janai haduh ban da kylla ka riti tynrai ba ym bit ban pynduh pyndam.
Ka jingmlien jong ki bynriew ka kylla long ka rukom, ka rukom ka kylla long ka dustur, ka dustur ka kylla long ka riti, ka riti ka kylla long aiñ, ka aiñ ka kylla long niam; bad dei na kata ka daw ka ktien kynnoh Khasi la nam ka niam ka rukom ka ba kdup ia ka jingmlien jong ki bynriew salonsar haduh ban da la phrang sani ha la ki kyrdan kyrdan haduh ban da ih bad iaw janai kum ka niam.
Ka mlien ka dei shimet ha la marwei bad lada dei kaba la ia mlien lang ha ka imlang sahlang ka kylla ka rukom.
Na ka rukom ha ka imlang sahlang lyngba ki ryta ka kylla long noh ka dustur bad ynda la phrang janai ia ka dustur ba ka sa kylla long ka riti tynrai haduh ba kan da la ih paka bad iaw pura, ba sa kheiñ artat ka niam ka rukom.
Ka riti tynrai Khasi ka shah shynrang bad kynthei ha ka niam ne ha ka saiñpyrthei, lada dei ki ba la ih ka ryta bad iaw ka jingmut jingpyrkhat, ym dei kumba batai stad ki phareng ba ia ki kynthei bad shynrang ba ym don tmaiñ, ym shah shong dorbar.
Hynrei ka don ka bhah kaba da ka riti ba ki kynthei ki korbar ha rympei bad ki shynrang ki korbar shabar na la rympei.
Ha ka niam ki kynthei ki don ka bynta ba kongsan ha la rympei kum ka Syiemsad ha ka niam Pomblang Hima, ka Langdoh ha ka Pamiawmusiang, ka longkmie rangbah ha ka niam Saiñbri bad kumta ter ter.
Ki shynrang pat kum ki syiem, lyngdoh, sohblei, sohsla ki don la ka bynta shabar na la rympei ha ka niam ka rukom.
Nalor kata ki don ki sabut ba shynna mynnor ba ki kynthei ki ju mih ha dorbar ban ialam ha ki kam hima kum ka Pahsyntiew, ka Syiem Latympang, ka Syiem Iang Langdoh Thaiang bad kiwei kiwei ki ba la pynpaw la ka jingtbit ban korbar ha ka synshar khadar.
Kumta ka imlang sahlang ka dei ban sngewthuh janai ia la ka jaitbynriew ha ka nongrim baskhem jong ki riti tynrai ba ym shah kie berong ha ka pyrkhat khyllah kaba wanrah na shabar, wat la ki don ki nia kiba pynksan khlem ka nongrim ka ba biang.
Kaba kongsan ka long ba kino kino ki ñia kiba pyiar ha ka jylli jong ka kamai kanjih bad ka seispah ki long kiba jyndong ka rukom pyrkhat bad dei ban pynshongnia ha ka thymmei jong ka longbriew manbriew bad ka phangma kaba jlan ka karta palat ia ka shiphew pateng bynriew.
Ka jingpynrung kyrteng na ka bynta ka skhim ‘Gruha Jyoti’ ka ban pynïoh bording ei sha ki nongshong shnong haduh 200 Units sha baroh ki longïing ha Karnataka ka la poi sha ka 55,000 ngut ha ka sngi U Blei haduh ka por 6 baje janmiet kaba long tang ha ka sngi kaba nyngkong jong ka jingpynrung kyrteng, la ïathuh ka tnat Electricity Department.
Ïa ka jingpynrung kyrteng la leh ha ki Centre kiba la tip kum ka Karnataka One, Grama One bad Bengaluru One kiba don ha kylleng ka jylla, la ïathuh shuh shuh ka tnat ba dei khmih.
Ka tnat ba dei khmih ka la pynshai ba ym donkam kot sakhi ha kaba ïadei bad kane ka jingpynrung kyrteng bad kaba donkam ka long tang ka ban pynrung kyrteng hapoh ka Gruha Jyothi Scheme bad kiba dei ban ïoh jingmyntoi ki la donkam ban pyndonkam da ka Mobile Phone jong ki, ka Laptop ne na kino kino ki Internet Café.
Ki la don bun bun ngut ki briew kiba la ïap ha ki lai tylli ki jylla kiba kynthup ha Uttar Pradesh, Bihar bad Odisha ha kine ki lai sngi ba la leit na ka jingsuba ba ka la dei na ka daw jong ka jingjur palat ka jingshit jong ka sngi, la ïathuh ki doktor na katei ka thaiñ.
Nangta ki heh ba dei khmih ïa ka jinglong jong ka suiñbneng ki la buh jingmaham jur ha kaba ki la ong ba ka jingshit kan sa ïai bteng ha kiba bun ki bynta jong ka ri.
Ha Uttar Pradesh bad Bihar, kynthup ha Ballia kaba don ha UP kumba la batai da ka District Hospital la ïoh jingtip ba ki la don kumba 83 ngut ki briew kiba la ïap naduh ka 11 tarik, Jylliew, ha kaba 44-54 ngut ki dei ki briew kiba ka jingshitom jong ki ka la nang jur na ka daw jong ka jingshit jong ka sngi.
U slap ha kine ki jaka um pat hap kumba la khmih lynti, ha kaba la batai da ka India Meteorological Department (IMD) ba un sa hap ha kine ki sngi ban sa wan.
Ha Bihar, ki la don kumba 45 ngut ki briew kiba la ïap bad ha Odisha haduh ba la thoh ïa ka khubor dang don tang uwei, ha kaba la ong ba ki la don 20 ngut kiba la ïap hynrei ym pat lah ban pynshisha ba ka jingïa jong ki ka la dei ne em na ka jingshit jong ka sngi.
U Chief Medical Superintendent (in-charge) ha ka Ballia Hospital, u Dr SK Yadav, u la ong, “Ha ka 15 tarik, Jylliew, ki la don kumba 154 ngut ki nongpang kiba la shah pynkit sha ka jaka ai jingsumar, bad 23 ngut napdeng kine ki la ïap noh ha katei ka sngi.
Ha ka sngi kaba bud kata ha ka 16 tarik, Jylliew, ki la don sa kumba 137 ngut kiba la shah pynkit sha ka jaka ai jingsumar ha kaba na kine ki la don kumba 20 ngut kiba la ïap.
"Ha kaba ïadei bad kawei pat ka kaiphot, ba la wanrah da u Chief Medical Officer u Jayant Kumar ïa kaba la phah sha u Ballia District Magistrate u Ravindra Kumar ha ka sngi U Blei, la ong ba ka jingïap jong ki briew ha kajuh ka por ka la long 83 ngut.
Ka kaiphot kam shym la batai shai ba ka jingïap jong ki briew ka dei ne em na ka jingjur jong ka jingshit ka sngi.
“Ki la don baroh kumba 44 ngut ki briew kiba la ïap na ka daw ba ki la shah ktah na ka jingjur jong ka jingshit bad kiwei pat na ka jingshah ktah ha kiwei pat ki jingpang, katba 39 ngut ki la ïap na ka daw ba ki la jur ki jingshitom ba bun jait kiba la ktah ïa ki," la ong ka kaiphot.
Ha kaba ïadei bad kane ka bynta, na ka liang jong ki doktor bad ki jaka ai jingsumar kin sa khmih bniah ha kaba ïadei bad ki jait jingshitom jong ki nongpang kiba shah ktah na ka jingshit jong ka sngi, katba ki heh ba dei khmih ki la dei ban long kiba husiar bad pynjur ïa ka jingkhmih bniah.
Wat lada haduh mynta ym pat lah ban pynshai lut la baroh ki briew kiba la ïap ki dei ne em na ka daw jong ka jingshit palat jong ka sngi, kiba bun ki doktor ïa kiba ym shym la pynpaw kyrteng, ki la ong ba kiba bun ki briew kiba la ïap ki don ïa ka jingpang na ka daw jong ka jingshit ka sngi.
Ki heh ba dei khmih ki la shah bthah ba kin khmih bniah ïa ka jinglong jong ka umbam-umdih ha kylleng ki jaka.
Ha ka sngi U Blei, ka Ballia ka la ïoh ïa ka jingshit da  43.5°C, kaba la kiew sha ka 6 degress kumba ka dei ban long manla u snem ha kum kine ki por, la ong ba ka jingshit jong ka sngi kan sa ïai neh ha ki khyndiat sngi ban wan.
Ka jingshit jong ka sngi ha Bihar, ka la long 45°C ha ka sngi U Blei.
Ka seng Bharatiya Janata Party (BJP) ka la pynjur ka jingkynthoh ïa u Myntri Rangbah jong ka Bihar u Nitish Kumar hashwa ban don ka jingïalang jong ki seng ki bym dei jong ka seng BJP ïa kiba u la thmu ban pynlong ha Patna ha ka sngi Thohdieng na ka bynta ban pynkhreh ïa ka jingïakhun ïa ka ilekshon ka ban sa long ha u snem 2024.
U Samrat Choudhary, uba dei u heh nongïalam jong ka BJP ha Bihar, hynnin ka sngi u la kynthoh halor ka jingpynbna jong u Kumar uba la thmu ban pynïar ïa ka kynhun Myntri hadien ka jingïakynduh bad u President jong ka seng Congress u Akhilesh Singh.
U dkhot jong ka seng BJP ha Parliament u Sushil Kumar Modi u la kynthoh da kaba ong ba ka jingïalang ka ban long ha Patna kam don ei ei hynrei ka jingïalang jong ka bamsap, ka rukom synshar bad halor ki nongïalam jong ki kynhun jaitbynriew.
Na ka liang u Myntri barim jong ka sorkar kmie bad u MP jong ka seng BJP, u Ravishankar Prasad u la ong ba ka jingïalang ha Patna kan ym don jingmut ei ei.
Hynrei na ka liang ki seng ka liang pyrshah kumba ki la dep ban pynpaw, ki la ong ba ka jingïalang ha Patna ka long kaba donkam bad kaba don jingmut.
Ha ki hynriew bnai ba la leit, ka kynhun Anti-Narcotics Cell (ANC) jong ki pulit ka Mumbai ki la ïoh ban kurup ïa u jingdih pynbuaid uba 777 kilogram, ïa uba la kot sha palat T.25 klur bad ïoh ruh ban kem ïa 97 ngut ki briew kiba la rah ïa ki song jong u jingdih pynbuaid, la pynshisha ki heh pulit.
Tang u Mephedrone la ïoh ban kurup da T.15.93 klur, kaba kiwei pat ki kynthup ïa ki bilor dawai, ki LSD, ki Hydroponic Weed, Chara bad u Heroin, la ïathuh u heh pulit.
Napdeng kiba la shahkem, 38 ngut ki dei kiba la shah pynshisha ba ki dei ki snar nongïalam ha kane ka kam ha kaba la ïoh ban kurup ïa u drok uba la kot sha ka T.19.11 klur bad kumba 17 tylli ki jingjia la lah ban buh jingmudui pyrshah ïa ki, la ïathuh shuh shuh u heh pulit.
Kiba la shahkem ki kythup ïa 8 ngut kiba dei ki nong Africa, u la bynrap.
“Ki la don baroh kumba 97 ngut ki briew ïa kiba la ïoh ban kem da ka kynhun tohkit ha ki 56 tylli ki jingjia bad 777 kilo u drok uba la kot sha ka T.25.40 klur la ïoh ba kurup haduh mynta ha une u snem," u la bynrap.
Ki bor sorkar jong ka jylla Manipur ha ki khyndiat sngi kiba la leit noh ki la pyntip ba ka sorkar jylla ka la don hapdeng ka jingpynkhreh ban pynbteng biang ïa ki lad ai jingpule sha ki khynnah kiba pule tad haduh ka klas VIII naduh ka 21 tarik mynta u bnai.
Kat kum ka kyrwoh ba la pyllait da ka Directorate of School Education, ka la pyntip ba ïa ki klas na ka bynta baroh ki khynnah pule tad haduh ka klas VIII yn pynbteng biang naduh ka 21 tarik.
La pyntip shuh shuh ba hadien ka jingkhmih ïa ki jinglong jingman ha ka jylla, ïa ki lad ai jingpule na ka bynta ki klas kiba kham shaneng tad haduh ki kyrdan kolej yn sa pynbteng ynda la khmih bniah pin ba bin ïa ki jinglong jingman ha ka jylla.
Na ka liang ki bor sorkar ki la pyntip ba la bthah ïa baroh ki zonal education officer kiba hapoh ka Tnat Pule Puthi ba kin shim ïa ki sienjam kiba janai halor katei ka rai ban pynbteng biang ïa ki lad jingpule na ka bynta ki khynnah skul.
Haba phai sha kawei pat ka khubor la ïathuh ba na ka liang u Myntri Rangbah jong ka jylla – N Biren Singh ha ki khyndiat sngi kiba la leit noh u la pynbna ba ka sorkar jylla ka la don hapdeng ka jingïakren ban pynjynsur noh ïa ka korphiw na ka 5:00 AM sha 6:00 PM khnang ba ki paidbah kin lah ban pynbteng biang ïa ki kam ki jam kiba ki ju ïatrei man la ka por bad kumjuh na ka bynta ban plie biang ïa ki jaka pule.
’Ha kawei ka liang la ïoh jingtip ba ki la don da ki hajar ngut ki khynnah pule kiba la hap ban mih noh na la ki jong ki ïing ki sem bad leit shong tngen ha ki ïing dara bapher bapher.
Halor katei, na ka liang ka tnat Thoubal district Education Department ka la rai ban pynbiang ïa ki lad jingpule na ka bynta kitei ki khynnah kiba shong ba sah ha ki ïing dara kiba dang hap hapoh u pud u sam jong ka distrik.
Na ka liang ki bor sorkar ka tnat Pule Puthi jong ka jylla ki la pyntip ba ki don palat 6,000 ngut ki khynnah pule kiba la hap ban mih jyndat noh na la ki jong ki ïing ki sem hadien ka jingmih jong ki jingïakajia bad jingïaumsnam ha ka jylla Manipur.
Dang shen na ka liang u Myntri ka tnat Pule Puthi jong ka jylla – Bashanta Singh u la ïathuh ba na ka liang ka tnat sorkar ka la shim ïa ki lad ki lynti kiba kynsai tam na ka bynta ban bha ka miat jong ki khynnah pule.
U la pyntip shuh shuh ba na ka liang ka tnat sorkar kan pynbiang ruh ïa ki tiar ki tar jingpule kum ki kot ki sla, ki khulom, ki jaiñphong skul bad kiwei kiwei na ka bynta kitei ki khynnah pule kiba la hap ban leit sah sha ki ïing dara.
Ki bor sorkar jong ka jylla Nagaland ha ka 18 tarik mynta u bnai ki la pyntip ba ki la don haduh kumba 43 ngut ki nongshong shnong na ka thaiñ Pongching, Longleng district kiba la kem pang hadien ba ki la bam ïa ki dohkha kiba la suba don bih.
Kat kum ka jingïathuh jong ki bor pulit, ki la pyntip ba ki la ïoh jingtip halor katei ka jingjia ha ka sngi Thohdieng kaba la dep bad ïa baroh kitei kiba la kem pang la leit ban rah sumar noh sha kawei ka hospital kaba marjan.
Hadien ka jingïoh jingtip la ïathuh ba na ka liang ki bor pulit hapoh ka jingïalam jong u Superintendent of Police (SP) ki la leit ban jngoh ïa kitei ki nongpang kiba shah sumar ha District Hospital (DH) Longleng na ka bynta ban pynlong ïa ki kam tohkit.
Kat kum ki jingïoh lum khubor la ïathuh ba kitei ki 43 ngut ki briew kiba la leit ban shah sumar hga katei ka hospital ki la ïoh ïa ka jingpang prie bad pynhiar.
Na ka jingtohkit jong ki bor pulit, la ïoh jingtip ba ki nongshong shnong ki la leit ban thied ïa ki dohkha na kawei ka dukan bad ha ka sngi Thohdieng hadien ba ki la bam ïa ki, ki la kem pang bad dei tad haduh ka por janmiet ba la leit ban rah sumar ïa ki sha hospital.
Halor katei ka jingjia, la ïathuh ba na ka liang ki bor sorkar ka tnat  Food Safety bad na ka Chamber of Commerce Longleng ki la leit ban jngoh ïa ki nongpang ha katei ka hospital ban pynlong ïa ki jingtohkit kiba sah.
Na ka liang ki bor sorkar ki la leit ruh ban lum ïa ki nongmuna na ki dohkha ba kitei ki briew ki la shet bad kumjuh ruh na ki dohkha ba la die ha ïew da uwei u nongshong shnong.
Ïa kitei ki nongmuna, la phah sha State Public Health laboratory na ka bynta ban pyndep ïa ki ‘test.
’Halor katei ka jingjia, na ka liang ki bor pulit ki la pynrung da ka mokotduma bad pynlong ïa ki jingtohkit bad ki la bthah ruh ïa ki nongshong shnong ka thaiñ ba kin ïatreilang bad ki bor pulit bad kumjuh ruh ba kin kiar na kaba pynsaphriang ïa kino kino ki khubor lamler.
Ki pulit ki la kem ïa arngut ki nong Bangladesh, ha kaba baroh arngut ki dei ki shipara, halor ka jingsah beaiñ jong ki ha Palghar distrik kaba don ha Maharashtra khlem ka Passport bad ka Visa kaba dang treikam, la ïathuh u heh pulit ha ka jingïakren bad ki nongthoh khubor.
Hadien ba la ïoh jingtip shaphang ka jingdon jong kine ki briew, ka kynhun jong ki pulit ka la leit sha Chandansar Road ka shnong kaba don ha ka thaiñ Virar bad lap shisha ïa kine ki briew ba ki la sah beaiñ ha kane ka ri.
Ïa kine ki arngut kiba la shahkem la tip kyrteng kum u Soheb Mutalebi Shaikh (44) bad u Rahim Mutalebi Shaikh (34), kine kim shym la lah ban ai ïa ki kot ki sla kiba dang treikam bad ai jingbit ïa ki ba kin sah ha kane ka ri, la ong u heh pulit.
Ka North Liberty Higher Secondary School, kaba don ha Mookyrdup, Jowai ha ka Sngi Saitjaiñ ka la plie paidbah ïa ka ‘Vocational Course in Agriculture’ ban bsuh ïa ka kam rep ha skul khnang ban hikai ïa ki khynnah ïa ka rep ka riang.
Ha kane kajuh ka sngi, ka skul ka la pynkup burom ruh ïa baroh ki khynnah skul jong ka kiba la ‘pass’ bha ha ka eksamin SSLC bad HSSLC (Arts bad Science) jong une u snem 2023.
Ha kajuh ka por, la pynkup burom ruh ïa ki nonglehkai ‘athletic’ kiba ïoh ïa ka takma ksiar bad la sam ruh ïa ki khusnam kyrpang kaba la tip kum ka ‘Creative Minds’.
Ha kaba ïadei pat bad ka ‘Vocational Course in Agriculture’, kane ka jingpule ka dei kaba nyngkong ka ban sdang da ka skul ha Ri-lum Jaiñtia.
Ka jingthmu jong kane ka long ban hikai ïa ki khynnah skul ban ïoh jingtip halor ka rep ka riang, ban thung ïa ki syntiew bad haduh u pud ba kin lah ban pynmih ïa u mar rep bad ban die sha ïew.
U kongsan ha kane ka sngi u long u Symbud Myntri Rangbah ka Jylla, u Bah Sniawbhalang Dhar ha ka jingdonlang ka Symbud Kongsan, ka Kong A.P.Syiem, District School Education Officer, West Jaiñtia Hills District, u District Sports Officer, West Jaiñtia Hills, u Bah Khroobok Passah, u Dolloi Elaka Jowai, u Bah Puramon Kynjing nalor kiwei-kiwei.
U Principal ka skul, u Bah Richard B.Uriah u la pynbna ba ki 10 ngut ki khynnah skul kiba la ïoh palat 80%  kin ïoh ïa ka baibam ne kiba ïoh rung klas ha ka XI Science khlem da hap ban siew eiei.
U la ïathuh ruh ba uwei pat u khynnah ïalehkai, u Kynsai Bareh uba pule ha kane skul na ka ‘Sport Quota’ hadien ba u la pyndep bad leh bha ïa ka matrik bad namar ba u don ka jingthrang ban pule da ka ‘Science Stream’, u la ïoh biang ban bteng ïa ka jingpule ha kane ka skul da ka baibam.
Ha kane ka kynti ki don haduh 93 ngut kiba shah pynkup burom ha ka SSLC, 61 ngut ha ka HSSLC (Arts) bad 53 ngut ha ka HSSLC (Science).
Kine ki kynthup ïa ki 3 ngut kiba rung ha ka ‘First Twenty’ na ka SSLC – Reesa Ee Christine Suting kaba la wan ha ka kyrdan 11, u Mendelson M.Langstang uba la wan ha ka kyrdan 14 bad ka Rilanaika Sari kaba la wan ha ka kyrdan 20.
U Bah Richard u la ïathuh ruh ba ha kaba ïadei bad ka ‘Coaching NEET’ bad ka ‘JEE Main’ ka dang ïaid shakhmat ha kane ka skul.
U la ong ba 6 ngut ki khynnah skul ki la ïoh pule da ka ‘Quota’ ban pule MBBS hadien ba ki la pass ïa ka ‘Entrance’ bad bun bah ki khynnah skul na kane ka skul kiba pule haka laiñ ‘Engineer’.
U kongsan, Bah Sniawbhalang Dhar u la ïaroh ïa u Principal ka skul uba la kylla long u nonghikai na u ‘Engineer’ ban sam ka jingnang jingstad kaba bha tam ha Ri-lum Jaiñtia bad u la kitok kitrwiang ïa ka skul bad ki nonghikai ban nangtrei shitom shuh shuh ha ka ban sam ïa ka jingnang jingstad ban mih ki khraw pyrkhat haka imlang ka sahlang.
Haba kyntu ïa ki khynnah skul u la ong ba ki khynnah ki dei ban don ka mynsiem ïakhun ban jop ha ka jingpule puthi bad ban long kita ki myntoi ha ka imlang ka sahlang.
Ka shlem treikam jong u Superintendent of Police, West Jaiñtia Hills ha ka 17 tarik Jylliew ka la pynlong ïa ka jingïalang pynsngewthuh paidbah ban ïakhun ïa ka jingkyrni ha ka jingdih drok bad khaïi be-aiñ.
Ïa kane ka jingpynsngewthuh paidbah la pynlong ha Ïawthymme, Ladthadlaboh, Jowai ha ka jinglamkhmat u Officer Incharge Jowai Police Station, u S.Mannar.
La ïatreilang bad ka Mih-Myntdu Community Social Welfare Association, MCSWA kaba pynïaid ïa ka projek ka Meghalaya Aids Control Society kaba la tip kum ka ‘Targeted Intervention’ ne ban ïit bniah ïa ki briew kiba don ha ka jingma kum kiba kyrni ha u drok bad kiba shongkha klumar, ki IDU bad FSW kiba lah ban bit ïa ka jingpang HIV.Ha kane sngi la ïoh ruh ka jingkren na u dkhot ka MCSWA, u Bah H.Syngkon uba la kren halor ka jingshem jong u bad kumno ruh u la lah ban pynduh na ka jingkyrni ban dih drok.
Ka Kong D.Challam ka la batai ïa ka jingtreikam jong ka MCSWA bad ïa u dawai ban lait na ka jingkyrni ban dih ïa u drok.
La ïoh ruh ka jingkren na u OC Jowai, Bah S.Mannar, OC Women PS, Ibashisha Kharpran, Traffic Incharge, D.Lamare bad kiwei-kiwei.
La sam ruh ïa ki kot lyngkdop ban batai sha ïa ka jingma bad jingsniew jong u drok.
Ka A·chik Literature Society (ALS) dang shen ka la pyllait ïa ka kot ki khana lyngkot banyngkong jong u nongthoh Garo, u Mukthi R.Marak ba la ai kyrteng, “Mingsa Katta Dongachim aro Gipin Golporang" ha ka jingïalang kaba la long ha Mason Phillips Academy.
Ïa katei ka kot la pyllait da ka Prof.Caroline R.Marak, President ka ALS.Haba ai jingkren, ka President ka la pynkynmaw ïa u Aristotle halor ka jingshem jong u ïa ka jingkordor ka thoh ka tar da kaba ïanujor bad kiwei pat ki tnad pule kum ka ‘history’.
Ka la sam ïa ki jingïohi jong ka haba ïadei bad ka rukom thoh ‘Prose’, bad ka ktien ba la pyndonkam da u nongthoh, kumjuh ka jingïasnohlang ha ka ban pynwandur ïa ka khana.
Ka la bynrap ba ki bynta ba ïadei bad ka jingkynthup ïa ka jingsammut na ka liang u nongthoh, ki bynta ba ïadei bad ka jingkyndit bad ka jingbym lah ban tip kaei ka ban sa jia kan ïai pynneh ïa ka jingsngewtynnad ha ki nongpule.
U dkhot ka ALS bad A·chik Publisher Society, u Seming D.Sangma, haba ai khublei ïa u nongthoh u la ong ba ki jingthoh ki mih na ka jingshem mynsiem lem bad ka jingmut jingpyrkhat bad ka dawa ïa ka jingminot na ka liang u nongthoh.
Ka thoh ka tar ka pashat jingmut halor ka jingim; ki nongpule ban sa wan kin sa shem ïa ka jingim ha ka juk ki phew snem ba ha shuwa jong ka kylla hajar snem kaba ar ha kine ki jingïathuh khana.
U Deacon ka Tura Baptist Church, u Sengbat G.Momin, u la ong ba ka jingpynmih ïa kine ki kot jingïathuh khana kan ai mynsiem ïa ka pateng ban wan ha ka ban thoh ïa la ki jong ki jingthoh.
U Wilberth D.Marak, u para nongthoh kot, u la pynpaw ka jingkmen halor kane ka thup ki jingïathuh khana khamtam na u nongthoh u ban nang kiew ha kane ka laiñ ban synñiang sha ka thoh ka tar ki Garo.
Shuh shuh u Dr.Bilnang K.Sangma, Assistant Professor, Williamnagar Government College, u la ong ba ki nongthoh A·chik mynta ki la jan ïabeh bad ka CIIL, Mysore bad Sahitya Akademi, New Delhi.
Na ka liang u nongthoh jong ka kot, u Mukthi R.Marak, u la kren shaphang ka jingïaid lynti jong u kum u nongthoh kot; ba u ju sngewtynnad ban sngap ïa ki jingïathuh khana, ka jingpyrshang jong u ban pynwandur ïa ki jingïathuh khana kum u khynnah hynrei u don ka jingsngew ba um lah ban ïa ryngkat bad ki nongthoh ba paw ha ka ktien Garo.
Hynrei haba ki katto-katne ngut ki paralok ki la pynpaw ka jingkheiñ kor ïa ki jingthoh jong u, u la ïoh mynsiem.
Ki jingpyrshang jong u ki la ïalam sha ka ban pynmih ïa kane ka kot jingïathuh khana lyngkot wat la kham ha shuwa u la artatien ïalade la ki nongpule kin pdiang ne em ïa ki khana jong u.
Ka Executive Committee (EC) ka Khasi Hills Autonomous District Council (KHADC) ba la ïalam da u Chief Executive Member (CEM), u Bah Titosstarwell Chyne, ka la shah pynkhyllem noh ha ka Lah Sngi U Blei ha ki MDC ka NPP bad Congress wat la ki MDC ka NPP ki la ïatreilang bad kane ka EC mynta la lai snem tam.
Kumba ïuh tdong bseiñ, ki paidbah ki la ïoh jingtip mynta ka step ba u Bah Titos, uba dei u MDC ka UDP na Sohra konstitwensi, u la shah pynkhyllem na ka shuki CEM.Na ki jingkren jong u Bah Titos, la sngewthuh ba une u rangbah nongïalam u la shah shet kylla ha ban da biang, bad na ka liang jong u ruh, u la ong ba kijuh ki MDC kiba u ieid ki la dung ïa u nadien.
Kine ki kyntien u Bah Titos ki pynkynmaw ïa ki kyntien jong u Julius Caesar (Julius Kaisar) ha ka por ba u la shah dung ha ki para dkhot ka ïingdorbar thawaiñ (Senate) ha ka snem 44 BC ha ka jaka ba la tip kum ka “Theatre of Pompey".
Kata ka tarik ba u Caesar u la shah dung ka dei 15 tarik Lber bad la ju tip ïa kata ka sngi kum ka “Ides of March".
Ha ka por ba u la shah dung, la don uwei u paralok jong u Caesar uba la ïasnoh kti lang bad ki nongshun ïa uba la tip kyrteng kum u Marcus Brutus.
Haba u Caesar u la ïohi ba u Brutus u la donkti lang ban dung ïa u, u la kylli ïa u ha ka ktien Latin: “Et, tu, Brute?" Kaba mut, “Ma me ruh, Brutus?" Kine ki kyntien ki long kiba pawnam bad la ju pyndonkam na ka bynta ki paralok kiba kylla long pat ki nongshet kylla hadien habud.
U Bah Titos u la shah jied kum u CEM ka KHADC ha ka 24 tarik Lber, 2020 khlem da donkam ban ïakhun namar ym shym la don kiba ïaleh pyrshah ïa u.
U Bah Titos u la mih bujli ïa u MDC ka Nongthymmai, u Bah Latiplang Kharkongor, hadien ba ka Executive Committee ba u la ïalam ka la duh noh ïa ka jingïoh jingshaniah na ka ïingdorbar ka KHADC.Lah ban pynkynmaw ba u Bah Latiplang u la shah jied kum u CEM ka KHADC ha ka 22 tarik Naiwieng, 2019, bad u la don ha ka shuki tang haduh ka 7 tarik Rymphang, 2020.
U Bah Latiplang u la long kum u CEM hadien ka jingkhyllem noh ka Executive Committee ba la ïalam da u MDC ka UDP na Shella, u Bah Teiñwell Dkhar.
U Bah Teiñwell u la long u CEM banyngkong hadien ka ilekshon MDC ha u snem 2019, bad u la shah jied ha ka 7 tarik Lber, 2019 hashwa ba un shah pynkhyllem noh ha ka 20 tarik Naiwieng, 2019.
Na ka snem sha ka snem, ka saiñpyrthei ha ki District Council ka khih phaloh bad ym ju kham don ki CEM kiba lah ban pyndep ïa ka san snem pura na ka daw jong ka jinglong laitlan palat ki MDC da ka jingbymdon ka aiñ ka ban khanglad ïa ka jingkyntiap seng.
Mynta yn hap ban ïa peit u CEM bathymmai un neh haduh ba kut ka ilekshon MDC ha u snem 2024 lane kin dang don sa kiwei pat ki ‘Brutus’.
Wat la ka Executive Committee kaba ïalam da ka United Democratic Party (UDP) ka la shah pynkhyllem noh ha Khasi Hills Autonomous District Council (KHADC), hynrei ka UDP kan dang bteng ban donlang ha ka Sorkar Meghalaya Democratic Alliance (MDA-II) kaba ïalam da ka National People’s Party (NPP).
Ka Executive Committee ha KHADC kaba ïalam da u Bah Titosstarwell Chyne kum u CEM, ka la shah pynkhyllem noh da ka jingïatreilang hapdeng ki MDC ka NPP bad ki MDC ka Congress ha ka Lah Sngi U Blei, kaba dei ruh ka sngi sdang ka Dorbar Mang Tyngka jong ka KHADC.Hadien kane ka jingjia ha KHADC, na ka liang u Bah Titos lem bad ki MDC ka UDP ki la ïakynduh ïa ki nongïalam bahalor ka seng kynthup ïa u President, u Bah Metbah Lyngdoh ha ka por janmiet.
Ha kane ka jingïakynduh ki la pynsngew ïa ka jinglong jingman ha KHADC ha kaba ka UDP kaba ïalam ïa ka EC la 4 snem, ka la shah weng noh wat haba ka dei ka paralok kaba donlang ha ka Sorkar Jylla.
Haba kylli na u Bah Metbah halor kane ka jingjia khamtam halor ka shah kyntait ka UDP ban donlang ha KHADC, u la ong ba kaei kaba jia ha KHADC yn sa pynsngew sha ki nongïalam ka NPP kynthup ïa u Myntri Rangbah, u Conrad K Sangma namar ym tip kaei ka daw, bad yn sa kylli na ki halor kane.
Haba kylli la kane ka jingkylla ka saiñ hima ha KHADC kan ktah lang ïa ka jingïadei ka UDP ha ka Sorkar Jylla, u Bah Metbah u la ong, “haba ïadei bad ka Sorkar Jylla, ym don eiei kano-kano ka ban ong ba ngin nym ïatrei lang shuh.
"U la ong ruh ba kan nym don ka jingktah ïa ka UDP ha Jylla.
U la ong ba ha ka jingshisha katkum ka jingïapynbeit naduh u snem 2019, ka UDP ka dei ban ïalam ïa ka Executive Committee ha KHADC, hynrei ïa kane ka jingjia na ka liang ka UDP kam shym la tip bad ym don kano-kano ka jingpyntip.
“Ngin sa pynsngew ïa kane sha ki nongïalam (NPP) ha Jylla tangba ngin ieh ruh ha ki MDC jong ka seng haba ïadei bad ka kam ha KHADC.La 4 snem ka EC ka ïaid beit hapoh ka jingïalam ka UDP, hynrei kane ka shu jia kyndit khlem kano-kano ka jingtip," la ong u Bah Metbah.
Kumta u la ong ba ka UDP kan sa pynsngew sha ki bor bahalor ka NPP bad kwah ban tip ïa ka daw halor kane ka jingkylla kaba jia ha KHADC.Kum shi bynta ban ïakhun pyrshah ïa ka jingjyllei jong u drok hapoh ka jylla Meghalaya, ka Sorkar Jylla ka la thaw thymmai biang ïa ka Anti Narcotics Task Force (ANTF) ka ban treikam ruh kum ka State NCORD Secretariat.
Ïa kane ka ANTF kaba la thaw thymmai yn khlieh da u Inspector General of Police (CID) kum u Chairman bad u Assistant Inspector General of Police (Re-Orgn) kum u Member Secretary bad Commissioner of Excise.
Kiwei pat ki dkhot ki kynthup ïa u Deputy Inspector General of Police (Eastern Range), Shillong, Deputy Inspector General of Police (Western Range) Shillong, Superintendent of Police (CID) Shillong, ki Superintendent of Police ka East Khasi Hills, East Jaiñtia Hills bad West Jaiñtia Hills nalor u In-charge ka CELL-X (NDPS), CID Meghalaya.
Kane ka ANTF kan pynleit jingmut halor ki lai tylli ki thong, kita ban shim ïa ki sien jam jingïada pyrshah ïa ka jingkhaïi drok bad shim rai ban leh eiei bad ka jingleit tiañ bishar ïa baroh kynthup ki nongdie drok, ki nongshalan bad nongpynpoi drok, ban pynlong ïa ki jingïalap paidbah pyrshah ïa u drok bad ban pynïoh ïa ka jingïatreilang u paidbah ha ka jingïakhun pyrshah ïa u drok nalor ban ïatreilang bad kiwei ki kynhun/agency/tnat Sorkar na ka Jylla bad Sorkar Pdeng ban lah kynjoh ïa ka thong ba la buh ha ka rukom ka ban noh synñiang sha ka thong ban pynlong ïa ka Ri India kaba lait na u drok.
Ka Eicher Trucks & Buses, kaba long ka shnat kaba peit ïa ki kam khaïi pateng jong ka VE Commercial Vehicles, ka la lah ban leh shibun kiei kiei ki kam ba khraw ha ka liang ka jingpynïaid ïa ki kam kiba ïadei bad ka jingpynkit ïa ki jingkit da ki truck da kaba ka la pynbha shuh shuh ïa ki lad ai jingshakri bad wan ruh ha ki kyrdan ba ha khmat ha ka jinglah ban pynpoi ïa ki mar ki mata bad pynpoi ïa ki briew ha ka por kaba biang na ka bynta kito kiba pyndonkam ïa kine ki jingshakri jong ka – kaba long ka bynta kaba donkam ban pyntikna ba ki briew ki lah ban khnang ban pyntikna ba ki briew kin lah ban pyndonkam pura ïa kine ki kali ha kine ki sngi ba mynta, ha ka liang ka jingdonkam ha ka khaïi pateng jong kane ka spah snem ba 21.
Ka Eicher Trucks & Buses ka dei ka kali karkhana shna kali kamai ba nyngkong ha India khnang ban ïohi ïa ka jingkiew ïa ka jingpynpoi ïa ki tiar ki tar ha ka por kaba biang bad pynbiang ïa ka jingdonkam jong ki briew ha ka rukom kaba biang, haduh ban da lah ban buh ïa ka ‘Uptime Centre’ ha 2020.
Kane ka sienjam treikam kaba pynïasoh bad baroh ki BS-VI truck bad bus jong ka Eicher sha kane ka Uptime Centre ha Pithampur, Madhya Pradesh.
Ka mat pdeng ka ban ïa sah bad ki nongpyndonkam “Har Qadam, Har Waqt", Ka Eicher ka la bei tyngka na ka bynta ban weng ne pynduna ïa ki jingeh ba ïakynduh baroh shi katta bad ka la lam lynti ha ka ban wanrah ïa ki lad ki lynti kumno ban weng ïa ki jingeh lyngba ka jingbuh ïa ki jingshakri ba ki nongpyndonkam kin tip ïa ki jingeh ïa kaba la leh lyngba ki jaka ai jingshakri kiba don sha kiwei pat ki bynta ïa kaba la tip kum ki ‘remote’ bad ‘predictive diagnostic’ kaba ki briew ki lah ban ïoh ïa kine ki jingshakri na ki Uptime Centre baroh 24 kynta ha ki 7 sngi ne 24X7 Uptime Center.
Lyngba kine ki lad ai jingshakri kiba kum kane ka juk ba mynta, kiba la pynïasoh, bad kaba ki briew ki lah ban shaniah bad da ka jingdon jong ki jingshakri jong ka Uptime ka kompany mynta ka la lah ban ai jingshakri kaba palat ïa ka 98% Uptime ha ka baroh ki bynta kiba ïadei bad ka jingpynkit ia ki mar ki mata bad ki briew ha kylleng ki bynta jong ka India.
Ka jingdawa ban wanrah ïa kine ki jingshakri na ka bynta ban pynbiang ïa ka jingtreikam jong ki kali kamai hadien ka jingpynbha ïa ki lynti bad surok syngkien, ka jingkylla ha ka jinglum khajna kum ka GST, ka jingpynmih ïa ki engine BS VI, bad ka jingphai khmat ka sorkar sha ki kam kiba ïadei bad kane ka juk mynta lyngba ka National Logistics Program.
Kine kiei kiei baroh ki la mih na ka daw jong ka jingjur ka jingdawa ban don ïa ki kali kamai kiba biang ha ki lad ai jingshakri bad kiba biang ha ka jingpynbha khnang ba ki lah ban treikam bha ha ki liang bapher bapher ba kynthup ïa ka jingpynkit ia ki tiar sha ki lynti ba jngai, ha ki jingtei, bad ha ka jingtih ïa ki mar poh khyndew bad pynlong ïa ka Uptime kum ka nombor ba nyngkong na ka bynta kito kiba pyndonkam ïa ka.
Ka Uptime Centre ka wanrah ka jingtyrwa bad ki jingmyntoi ban wanrah ka jingtreikam bad ka jingai jingshakri kaba bha tam.
Ki riew shemphang ha kane ka jaka treikam kaba long kat kum ka juk mynta kaba treikam beit baroh 24 kynta ha ki 7 sngi ne 24X7 state-of-the-art ka don ïa ki kamra ba kyrpang kiba biang ki kor ki bor bad kaba lah ban peit bad tip shaphang ki kali khnang ba yn lah ban ai jingshakri bad jingkyrshan ïa ki kai ha ki jaka shna kali jong ka Eicher’s Uptime Certified workshops ha kylleng ka ri.
Ki riew shemphang ha ka Uptime ki lah ruh ban lum jingtip shaphang ka jingtreikam jong ki truck khnang ba yn lah ban ïarap ïa ki ban tip lypa ïa ki jingthut ha ka shwa ba kine ki jingthut kin jia la ka long ha kano kano ka por ne ha kano kano ka jaka.
Ka long shisha ka bynta ba donkam tam namar ba ka Eicher ka la nang pynïar shuh shuh ïa ka jingdie kali jong ka bad ïa ka jingbuh ïa ki jaka shna, kynthup ïa palat 800 tylli ki ‘touchpoint’ ne ki jaka ba ki nongthied ki lah ban leit.
Kine ki touchpoint ki kynthup ïa ka jingdie bad ka jingai jingshakri, kaba ai ruh ïa ki jingkyrshan ha kaba ki nongthied ki lah ban leit sha ki na ka bynta ki jingdonkam ha ki kali, ka jingdie ïa ki tiar ki tar, bad kiba don ruh ïa ki briew kiba la pyntbit ban peit ne shna ïa ki kali ha kylleng ki jaka jong ki surok bah ha ka ri.
Ka jinglah jong ki Uptime Centre’s ban pynïasoh bad ki kali, ki nongdie kali, bad ki jaka shna ka ïarap ban wanrah ïa ka jingïatreilang bad jingïakren mar kylliang, kaba ïarap ban lah ban shna ïa ki kali ha ka por ba biang, ka jingïoh ïa ki tiar kali kiba donkam, bad jingkyrshan ha ki lad ai jingshakri.
Ka jingbuh ïa ka Uptime Centre ka la wanrah shisha ïa ka jingkylla ha ki lad ai jingshakri.
Ka la pynbha shisha ïa ki jingshakri sha ki nongpyndonkam da kaba la lah ban ai ïa ki jingiarap kiba kloi lada don kino kino ki jingeh, ban pynduna ïa ka jingsniew ha ki kali, bad ban pynbha ia ka jingtreikam jong kine ki kali.
Lyngba kane ka sienjam treikam, ka Eicher ka ïai bteng ban wanrah ïa ki jingtreikam ba bha ha kaba ïadei bad ki kali kamai, bad pynlong ïa kane ka kompany ban don ha ka bynta ba ha khmat bad kumjuh ruh ïa ka jingtreikam jong ki kali kamai ha India ba kin long katkum ka juk ba mynta.
Katba nang mih ki sngi, ka khaïi pateng ha ka liang ki kali kamai ka la nang kylla sha ki rukom treikam kiba la nang kham stad, kiba kham bha shuh shuh bad kumta ter ter.
Khnang ban nang lah shuh shuh ban ai ïa ki jingshakri ba bah sha ki nongthied, ka Eicher lyngba ka jingïarap jong ki riewshemphang ha ka Uptime Center ka la sdang ban ai ïa ki jingshakri kiba ïadei bad kumno ban lah ban tip shaphang ki jingthut ha ka kali ne Predictive Diagnostics Services.
Kane ka jingshakri ka ïarap ïa ka kompany ban ai ia ka jingshakri ba bha jong ki kali da kaba pynduna ïa ka jinghap ban leit sangeh ha ki jaka shna, bad kumjuh ruh ban ïoh ïa ka jingshna kaba sted ban pynbha ia ki kali ha ki jaka shna ne ki karkhana.
Nalor ka jingwanrah ïa ki jingshakri ba bha sha ki nongthied, ka Eicher ka phai khmat ruh ban ai sha ki nongthied ba kin lah ban ïoh ïa ki jingshakri kiba shai lyngba ka My Eicher app.
Ka My Eicher ka dei ka rynsan ‘digital’ ba nyngkong kaba pynïasoh ïa ki Eicher Truck bad ki Bus bad ki trai jong kine ki kali Eicher, ki nongpynïaid ïa kine ki kali, ki nongñiah, ki nongdie bad ki lad ai jingshakri.
Kane ka rynsan ba thymmai ka ïarap na ka bynta ban leh ïa ka khaïi pateng ha ka rukom ba kyrpang kum ka Fleet Management, Uptime Management, Fuel Management, bad kiwei kiwei ki lad ai jingshakri ne Value-Added ServicesKa Eicher ka ithuh bad buh ïa ki nongdie kali ha ka bynta ba ha khmat eh bad ka la wanrah ïa shibun ki sienjam treikam ban pyntikna ba ki jingtreikam kin long kiba shai, kiba ai jingmyntoi bad don ka jingïadei bad jingïatehlok kaba ïai neh.
Bad na kane ka daw, ka kompany ka la lah ban don ha ka kyrdan ba ha khlieh eh ha ka liang jong ki kali kamai mynta la ai snem katkum ka FADA Dealer Satisfaction Survey.
Ka jingtreikam jong ka Eicher ka ïai bteng ban kiew na ka por sha ka por, da kaba ka la lah ban buh 9-10 tylli ki touchpoint ba thymmai man la u bnai.
Dang shen, ka kompany ka don palat 800 tylli ki touchpoint ha kylleng ka ri, kynthup ruh ïa ka jingdie bad jingshakri, ka jingdon jong ki lad ai jingïarap ha ki jaka ba ka kali ka don, bad jingdon jong ki nongdie bad ki nongshna ha kylleng.
Ka Eicher ka la long kaba la pynkhreh ban pyndap ïa ki jingdawa, da kaba buh ïa shibun ki karkhana kiba trei shibun kynta, kynthup ruh ha ka sngi U Blei, bad don lei katto katne ki jaka kiba ai ïa ki jingshakri ha baroh 24 kynta 7 sngi lynter ne 24×7.
Ka kompany ka wanrah ruh ïa ki jingtyrwa ban ai jingshakri ïa ki kali ha ka jaka ba ki don bad ha ki jaka dih mar poh khyndew, bad pyntikna ïa ka jingai jingshakri kaba kloi ha palat 150 tylli ki jaka ha kylleng ka ri.
Ka VECV ka wanrah ïa ka jingtyrwa kaba ïar ha ki mar ki mata jong ka, naduh ka 4.9-55T GVW truck bad ki bus bad don 12-72-seat.
Ïa kine ki mar la pynmih lyngba ki buit stad treikam ban shna ïa ki engine BSVI ka Eicher – EUTECH6 bad kine ki engine ki long kiba bha haduh katta katta bad kiba bam duna bha ka umphniang.
Ka Eicher ka dei ka kompany kaba nyngkong ban wanrah ïa ka jingtreikam ba 100% na ka bynta ki kali da kaba buh ïa ki telematic kiba lah ban ïarap ïa ki kali ban bam duna ka umphniang, ban ai jingshakri ha ka por kaba biang lyngba ka Eicher Uptime Centre support, bad ai ruh ki jingmyntoi kiba bha ha ka e-commerce bad wanrah ka jingshngaiñ ïa ki nongshong bus ruh kumjuh.
Ka kompany ka don bun jait ki HD truck ha ka karkhana bad ha ka dor bapher bapher ban pynbiang ïa ka jingdonkam ha ki bynta bapher bapher.
Ka All Meghalaya Minority Students’ Union (AMMSU) ka la thoh sha u Deputy Commissioner ka West Garo Hills (WGH) ban kyrpad khmih bniah ïa ka thup kyrteng ki nongïoh jingmyntoi hadien kaei kaba ki la kam ba bun na ki nongïoh jingmyntoi kiba dei hok ban ïoh ki la shah kyntait (ban ïoh jingmyntoi) na ka skhim PMAY.Ka AMMSU ka la kdew ruh ba kito kiba la shah kyntait na ka skhim ki kynthup ïa ki longkmie ba la khlad noh u kurim, kiba duna dkhot met – baroh kiba hap hapoh ka thup kyrdan BPL.Ha ka dorkhas ba la aiti ha ka Sngi Thohdieng, ka seng ka la ong ba kitei ki nongïoh jingmyntoi ki la pynrung kyrteng hapoh ka PMAY – Awas Plus katkum ka ‘Geo-tag’ jong ka Selsella C&RD Block.
Hynrei kat kum ka jinglum thup ka MIS kaba dang ïaid ka la buh ïa ki ha ka thup ba shah kyntait wat hapdeng ka jingdonkam hok na bynta ka ïing ka sem hapoh jong kane ka skhim.
“Ki dei ki nongïoh jingmyntoi kiba dei hok ban ïoh bad nga kyrpad ïa phi ban tohkit bad pynneh biang ïa ki kyrteng jong ki ha ka MIS namar ki sah la ki jong ki jaka kiba i-sangsot bad kan myntoi shi kat dei na kane," ong u President ka AMMSU, u Nur Islam.
Ka kynhun ki nonghikai na Ri-lum Jaiñtia bad kynthup ïa ka Jaiñtia Hills Lower Primary School Teachers Association (JHLPSTA), Khliehriat Unit bad ka Meghalaya SSA School Association (MSSASA), East Jaiñtia Hills District Unit ha ka Lah Sngi U Blei ka la phah jingthoh sha u Deputy Commissioner ka East Jaiñtia Hills, u Abhilash Baranwal halor ka jingpyntreikam ïa ka ‘GPS Map Camera App’ bad ka ‘Ubiattendance App’ ka ban peitngor ïa ka jingwan skul jong ki nonghikai.
“Ka Joint Executive Committee jong ka JHLPSTA (Khliehriat Unit) bad MSSASA (East Jaiñtia Hills District Unit) kaba la long ha ka 19tarik mynta u bnai hadien ka jingïatai sani bha, da kawei ka sur ka la rai ban pyrshah jur ïa ka jingpyntreikam ïa ka ‘Ubiattendance website/App’," la ong ki 2 seng ha ka jingthoh ba la phah sha u DC.Haba pynshai ïa katei ka jingpyrshah, ki nongïalam ki 2 seng ki la ong ba ka ‘Ubiattendance Website/App’ ka dei ka ‘software’, ba la pynwandur, long trai bad pynïaid da ka ‘Ubitech Solution Pvt.
Ltd’, kaba dei ka kompeni shimet bad kam dei satia ka ‘website’ jong ka tnad pule-puthi ka Sorkar Jylla ne jong ka ophis u Deputy Commissioner, East Jaiñtia Hills District bad kane ka ‘Website/App’ kam dei hapoh ka jingkhmih jong ka tnad pule-puthi ka Sorkar Jylla.
“Ka ophis jong phi kam shym la ïoh pdiang ïa ka jingbthah ne jingpynbna na bynta ka jingpyntreikam ïa ka ‘Ubiattendance Website/App’ na ki bor ba halor jong ka tnad ba dei khmih bad ïa ka ‘website/ App’ la pyntreikam tang ban buddien ïa ka jingwan skul jong ki nonghikai bad ym ka jingwan skul jong kiwei pat ki nongtrei ha kiwei-kiwei ki tnad treikam hapoh u pud u sam jong ka East Jaiñtia Hills – kata ruh khlem da pan jingbit ne jingmynjur na ka tnad pule-puthi, ka Sorkar Jylla," la ong ki nongïalam ki 2 seng.
Ki la kdew ruh ba ka Sorkar Jylla lyngba ka tnad pule-puthi ka la sdang ïa ka TIMS (Teacher Information Management Systems) – ‘centrally hosted web-based application’ ha kaba ka jingwan skul jong ki nonghikai ka long kawei na ki bynta jong ka.
Halor ka, ba la pynsngew da u Myntri ka tnad pule-puthi, u Rakkam A.Sangma – ka sienjam jong ka tnad pule-puthi ka Sorkar Pdeng kaba thmu ban pynïasoh lang ïa ki ‘App’ bapher-bapher jong ka Jylla kum ka TIMS, MLEAD bad kiwei-kiwei bad ka ‘VKS’, ha kajuh ka por ban pyntreikam ha kylleng ka Jylla, ki nongïalam ki 2 seng ki sngew ba  lada ka Sorkar Jylla ka dang ïaid shakhmat ban wanrah ïa ka VKS, balei pat ka ophis u Deputy Commissioner, East Jaiñtia Hills ka kyrkieh ban pyntreikam ïa ka ‘Ubiattendance Website/App’ hapoh ka distrik bad balei ym ap haduh ban da pyntreikam ïa ka VKS.“Lada ïa ka ‘Ubiattendance website/App’ khlem pyntreikam ha kiwei ki distrik ka Jylla, balei pat ha East Jaiñtia Hills District," la buh jingkylli ki nongïalam.
Haba ban biang ïa ka jingpyrshah jur ïa ka ‘Ubiattendance Website/App’, ki la ong ba ki nonghikai kin ïai bteng ba nym pyndonkam ïa katei ka ‘App’ kum ka dak jong ka jingpyrshah.
Shuh shuh ki la bynrap, “Ngim pyrshah ïa ki sienjam ba la shim ban pynbha ïa ka pule-puthi ha ki kyrdan jong ka distrik ne ka jylla baroh kawei, hynrei ngi pyrshah ïa ka jingpyndonkam bad jingpyntreikam ïa ka ‘Website/App’ ba la long trai bad khmih da ka kompeni shimet bad ym da ka tnad pule-puthi ka Sorkar Jylla.
Kumta ngi kyrpad ïa phi ban pynsangeh noh ïa ka jingpyntreikam jong ka ‘Ubiattendance Website/App’.
".
U Bah Titosstarwell Chyne, uba dei u nongïalam ka United Democratic Party (UDP) bad uba la shah pynhiar noh na ka khet CEM ka KHADC, u la ong ba ka jingpynkhih ïa ka “no-confidence motion" ka long tang ban pynsuk ha ka kam saiñ pyrthei.
“Kam shym la don satia ka nongrim ne kano kano ka jingïohi jngai.
Ka jingthmu bad kwah ba hakhmat eh jong ka NPP haba wanrah ïa ka NC ka long tang ban kynjat noh ïa ka UDP," la ong u Bah Titos.
Haba pynpaw ba lada ki buh jingkylli halor ka rukom treikam, u Bah Titos u la ong ba ki la dei ban wanrah ruh shakhmat ne kdew ïa ki katto katne ki daw khamtam halor kita ki rai ba u la shim hi marwei kum u CEM.Haba kylli halor ka jingkynthoh hapoh ka ïingdorbar ba kane ka jingleh ka dei kum ka jingshet kylla jong ka NPP, u Bah Titos u la kyntait ban ong eiei shuh shuh.
Haba kylli pat hato kane ka jingleh kan ktah ne em pat ïa ka jingïadei jong ka UDP bad ka NPP, u Bah Titos u la ong, “Ngam don eiei ban ong halor ka jingïadei hapoh ka jylla.
"Shuh shuh u la pyntip ba ha ka jingïalang jong ka UDA kaba la long ha ka taïew ba la lah, ki la don katto katne ki MDC kiba khlem wan mih satia ki bym don hapoh ka EC.“Ki paidbah ki la ngiah ïa kane ka drama hangne hapoh ka KHADC.Kiba la ong ba ka la don ka jingbthah ban kynjat noh ïa ka UDP.Ngam tip naei kata ka jingbthah ka wan," u la ong.
Haba pynpaw ba u la dep ban kdew hapoh ka ïingdorbar ba ha ka politik kiei kiei ki lah ban jia bad long beit, u la kdew sha uwei na ki nongïalam saiñ hima uba ïatreilang hapoh ka KHADC bad shong pat ha ka liang pyrshah hapoh ka ïingdorbar thawaiñ ka jylla.
Ha kawei pat ka liang, u Bah Titos u la kynnoh ruh ba u Chairman ka KHADC um shym la bud ryntih ïa ki kyndon ba dei ban ïaid hynrei u la ïaid beit shakhmat bad ka no-confidence motion khlem da shim kam shwa ïa kiwei ki kam kiba la dep ban buh na ka bynta ka sngi.
“Ha ka jingshisha ïa ka NC la dei ban ïakren bad ïatai hadien ba la pyndep lut ïa kiwei ki kam ba la buh ha kane ka sngi.
Hynrei hangne ka NC ka la dei ka kam kaba nyngkong ba la shim.
Lada dei ka ïingdorbar ba la khot kyrpang, nga la sngewthuh, hynrei kane ka dei ka dorbar kaba la ju pynlong kumba dei," u la ong.
Hadien ba ka Executive Committee kaba ïalam da u Bah Titosstarwell Chyne ha Khasi Hills Autonomous District Council (KHADC) ka la khyllem noh, ka kynhun kaba thymmai jong ki MDC hapoh ka jingïalam ka National People’s Party (NPP) la thaw mynta ka sngi ka 19 tarik Jylliew, 2023 bad ka kyrteng jong kane ka kynhun kaba thymmai la tip kum ka Khasi Hills Democratic Front (KHDF).
U MDC ka Sohryngkham, u Bah Pynïaid Sing Syiem u la shahjied kum u Chairman ka KHDF kaba kynthup ïa ki MDC ka NPP bad Congress.
Haba kren sha ki lad pathai khubor, u Bah Pynïaid uba la thep kyrteng na ka bynta ka ilekshon ban shahjied kum u Chief Executive Member (CEM), u la ïathuh ba hadien ba la khyllem noh ka Executive Committee, la thaw ïa ka KHDF ba kan ïalam ïa ka Executive Committee kaba thymmai ha kaba ma u, u la shahjied kum u Chairman ka KHDF bad u Bah PN Syiem kum u Vice-Chairman.
U Secretary ka KHDF u dei u MDC ka Mawlai, u Bah Teiborlang Pathaw bad u Assistant Secretary u dei u MDC ka Mawkynrew, u Bah Carness Sohshang.
U Bah Pynïaid u la batai ruh ïa ka jingleit thep kyrteng jong u na ka bynta ka ilekshon CEM ka ban long ha ka sngi Ba-ar ha ka por 11 baje mynstep.
Haba kylli halor ka jingkhyllem ka EC kaba ïalam da ka United Democratic Party (UDP), u Bah Pynïaid u la ong ba ki MDC kiba don ha KHADC kim dei lut na kajuh ka seng saiñ pyrthei, namarba ki MDC jong kano-kano ka seng ruh ki lah ban ïatreilang ban thaw ïa ka Executive Committee.
U Bah Pynïaid u la ong ba ka UDP ka la ïalam la saw snem ïa ka Executive Committee, bad lada dei ba ka NPP ka rhah bor kumba la shah kynnoh, ka NPP ka la dep don lypa ki nombar la kham slem, hynrei ym dei ba ka NPP ka rhah bor.
U la ong ba ka daw hi kumba la kdew ha ka no-confidence motion ka dei ka jingbymhun ïa ka rukom treikam.
U la ong ba ka nongrim hi ka dei ka mynsiem jingkitkhlieh, bad ïa ka kam kaba dei jong ka Council dei ban pynïaid shakhmat.
Halor ka jinglyngkot ka por ban treikam ka Executive Committee sa tang hapoh shisnem namar kan sa wan noh shen ka ilekshon ha u snem 2024, u Bah Pynïaid u la ong ba kam da dei eh katno ka por ka Executive Committee kan ïoh ban trei, hynrei kaba donkam ka long kumno ka Executive Committee ka trei nangne shakhmat ban rah ïa ka Council kham shalor.
U la ong kum ki MDC ki don la kajong ka jingkitkhlieh, bad ka Council ka lah ban ïatrei badno badno ruh.
U Bah Pynïaid u la ong ruh ba ka District Council hi ka dei ka bor kaba treikam laitluid, ki MDC ruh ym dei ba ki shahteh ne shah hukum, hynrei ki trei bad ki shim rai ruh da maki halor ka nongrim ka jingkitkhlieh.
Ka lahduh jong u snem ba la dep, ka Mawlai Sports Club lem bad ka Lumparing SC ki la khur ïa ka jingjop ba nyngkong ha ka Women’s Football League ba la pynïaid da ka Shillong Sports Association.
Ha kane ka jingïakhun kaba la long ha ka Sngi Ba-ar ha madan Third Ground Polo, ka Mawlai ka la lah ban pynliem noh ïa ka Ïasnohktilang Madanrting FC da 5-0 kol.
Ïa kine kol la thep da ka C.Nongtdu (10’), M.Nongrum (13’), W.Marweiñ (23’), M.Songthiang (29’) bad ka F.Sympli (58’).
Kumba ka paw ha kane ka jingïalehkai kaba nyngkong jong ka Group-B, ki ’thei ïalehkai ka Mawlai ki la lah ban ïakhun tyngeh naduh kaba sdang ha kaba kim shym la ailad ïa ki ’thei ïalehkai ka liang pyrshang.
Wat ka ‘thei apkol jong ka Mawlai ha kane ka jingïalehkai ka la shu ïeng kai khlem da ïoh ktah ïa ka bol haduh kaba kut jong ka kylla step.
Haba phai sha kawei pat ka jingïakhun kaba ar jong kane ka group, ka Lumparing SC ka la jop da shiteng dorjon (7-0 kol) ïa ka Kharang SC.Ka I.Marbaniang ka la ïoh ban thep marwei haduh saw kol ha ka minit kaba 34, 37, 41 & 67, katba ïa ki ar kol la thep da ka C.Khongwet (26 & 50) bad ïa kawei pat la thep da ka B.Synrem (70).
Kane ka lympung kan bteng biang ha ka Sngi Balang ha kaba ka Kick Start Academy kan ïakhun pyrshah ïa ka Lawei Smit SC ha ka por 2:30 noh phai sngi, katba ka Synroplang 77 ïa ka Maw U Tieng SC ha ka por 4:15 janmiet.
Ka Myntri ka tnad ka koit ka khiah jong ka Jylla, ka Dr.Mazel Ampareen Lyngdoh ha ka Lah Sngi U Blei ka la pyntip ba ka tnad ka dang pynkhreh ban rah ïa ka jingthoh sha ka jingïalang jong ka Kynhun Myntri ban wad ka lynti kaba bha tam na ka bynta ban pyntreikam ïa ka ‘Shillong Medical College’ (SMC).
Haba kren sha ki lad pathai khubor, ka Dr.Ampareen ka la ong ba ki don katto-katne ki jingai jingmut ïa kiba dang ïakren bad ïatai mynta bad ka la pyntip ba ki don ar jait ki jingai jingmut.
“Kawei ka dei da kaba pyntreikam da ka PPP Mode ïa kaba lah ban pyndonkam da ki kynhun shimet bad kawei pat ka long ban ïoh ïa ka jingïatreilang bad ki nongtrei jong ka Sorkar kiba la don lypa ha nongbah Shillong ne ha kiwei pat ki jaka hajan ka nongbah Shillong, la hato ngi lah ne em ban don ïa ka Medical College ka ban lah ban pyndonkam ïa ka Shillong Civil Hospital, Ganesh Das Hospital, Reid Chest Hospital, la hato ngi long ne em ban pynkylla ïa kitei ki jaka sha ki jaka pule kaba lah ban pynmih ïa ka Medical College na ki jingdon jingem kiba la don lypa hapoh ka jylla," la ong ka Dr.Ampareen.
Ka Dr.Ampareen ka ong ba ka tnad ka koit ka khiah ka dang peit ïa ka jingai jingmut ban ïatreilang bad ki skulbah kiba la treikam bha hapoh ka Jylla kiba don kum hapoh ka Ri-Bhoi District ban tei ïa ka Medical College.
“Ngi dang peit ruh ïa ka jingthmu ban ïatreilang bad ki skulbah kiba treikam bha hapoh ka jylla Meghalaya lehse khamtam kiba don hapoh ka Ri-Bhoi ha kaba ki don bun ki skulbah jong ki ’riewshimet kiba la treikam lypa, la hato ka long ne em ba kino-kino na kitei ki skulbah kin ïatreilang bad ngi lyngba ka PPP mode bad kane ka long khamtam eh ha kaba ïa dei bad ka thaiñ Khasi-Jaiñtia Hills," la ong ka Dr.Ampareen.
Shuh shuh ka Dr.Ampareen ka la pyntip ruh ba ka jinglong jingman ka Tura Medical College ka la ïaid shakhmat bad ka la ong ba kan sa leit dalade sha katei ka jaka pule ban jngoh ïa katei ka jaka bad na ka liang ka tnad kan ïaleh ban pyndep kham kloi ïa katei ka jingtei khnang ba kan ïoh treikam noh.
Kumta ka ngeit skhem ba ka Meghalaya kan lah ban ïaid shakhmat kum ka Assam namar ba lada ka Assam ka lah ban leh, ka Meghalaya ruh ka lah ban leh ïa kata.
Shuh shuh ka Dr.Ampareen ka la ïathuh ruh ba dang shen ka la ïoh ban ïakren bad phylliew jingmut ruh bad u Myntri Rangbah ka Assam, u Himanta Biswa Sarma halor ka jingtei bad ka jingpyntreikam pura ïa ki Medical College hapoh Assam.
U Bah Ronnie V Lyngdoh, uba dei u MLA/MDC ka Congress na Mylliem Konstitwensi bad uba long ruh u Nongïalam ka Liang Pyrshah ha ïingdorbar thawaiñ ka Jylla, u la ong ba ka jingleit ban kyrshan jong ka Congress ïa ka seng National Peoples’ Party (NPP) ha Khasi Hills Autonomous District Council (KHADC) ka long ban ïada ïa ka jaidbynriew na ka jinglah ban wan ka jingsynshar Administrator hapoh ka Council.
Haba sdang ïa ka Dorbar Lyiur jong ka KHADC ha ka 19 tarik, u MDC ka NPP na Rambrai u Bah Bajop Pyngrope u la wanrah ïa ka No Confidence Motion pyrshah ïa ka Executive Committee ba la lamkhmat da ka UDP hapoh ka jingkhlieh jong u Bah Titosstarwell Chyne, kaba la pynlong syndon ïa ka EC u Bah Titos ba kan khyllem noh.
Kane ka la wan hadien ka jingkyrshan lang jong ki MDC ka Congress ïa kane ka NC.Kumta ki 6 ngut ki MDC ka Congress mynta kin ïatreilang bad ki 12 ngut ki MDC ka NPP na ka bynta ban thaw ïa ka Executive Committee bathymmai ha KHADC.Ïa kane ka kynhun ba la thaw thymmai yn tip kyrteng da ka Khasi Hills Democratic Front (KHDF).
Haba kren sha ki lad pathai khubor hadien ka Dorbar lyiur, u Bah Ronnie u la ong ba ka rai ba la shim da ka Congress ka dei na ka bynta ka bha ka miat bad ka jingmyntoi jong ka KHADC bad khamtam lei na ka bynta ban ïada ïa ka jaidbynriew.
“Shu tharai, lada ngim kyrshan ïa ka NPP, ka jingsynshar u Lat kan sa wan hangne," la ong u Bah Ronnie bad bynrap “Kan kham bha ban ïoh synshar hi ban lait na ka jingwan synshar u Lat, dei namar kane ngi kum ka seng ngi la rai ban kyrshan noh ïa ka NPP".
U Bah Ronnie u la ong ba lada ka jingsynshar u Lat kan wan shimti, mano shuh ban ïada, pynneh pynsah ïa ki riti dustur, ka hok halor ka khyndew ka shyiap jong ka jaidbynriew Khasi.
“Mynta kan wan sa ka amendment jong ka Sixth Schedule hapoh ka ïingdorbar Parliament, lada ngim don bynta ha ka Amendment, ïoh ka Parliament ka wanrah noh mynta, mano ban peit ïa ka bha ka miat bad ka jingmyntoi jong ngi ha ka riti dustur, ka khyndew ka shyiap," u la ong.
Shuh shuh u la bynrap “Dei halor kine ki nongrim ba ngi la rai ban kyrshan bad lada wan ka Amendment, ngin ïoh ban ïa ai jingmut bad ïa kaba ngi sngew ïahap ngin kyrshan bad ïa ki bym sngew ïahap ngin pyrshah".
Ka Executive Committee (EC) ha Khasi Hills Autonomous District Council (KHADC) kaba ïalam da ka United Democratic Party (UDP) bad u Bah Titosstarwell Chyne kum u Chief Executive Member (CEM) ka la khyllem noh lyngba ka mat bym shaniah shuh lane ka ‘no-confidence motion’ kaba la kyrshan lang da ki 17 ngut ki MDC ka National People’s Party (NPP) bad ka Congress ha Ïingdorbar ha ka Lah Sngi U Blei.
Ka jingkhyllem ka EC bad u Bah Titos kum u CEM, la pynbna da u Chairman ka KHADC, u Bah Lamphrang Blah hadien ba ki MDC kiba kyrshan ïa ka EC ki khlem ïeng shuh ha ka jaka shong jong ki kum ka jingkyrshan namarba la bunpaid ki MDC kiba ïeng ban kyrshan ïa ka ‘no-confidence motion’ hapoh Ïingdorbar.
U Bah Titos kum u CEM, u dei ruh uba khlieh ïa ka kynhun synrop United Democratic Alliance (UDA), kaba dei ka kynhun jong ki MDC ka UDP, NPP, HSPDP bad ki MDC shimet ha KHADC.Ha ka jingshisha ka Dorbar Mang Tyngka ka KHADC ka dei ban sdang ha ka Lah Sngi U Blei.
Hynrei mar ïa sdang ka dorbar, u Chairman u la pynbna ha Ïingdorbar ba u la ïohpdiang ïa ka shithi kaba dei ka ‘no confidence motion’ pyrshah ïa ka EC.Ïa kane ka mat la wanrah da u MDC na Rambrai-Jyrngam u Bah Bajop Pyngrope, uba la pynpaw ba ka EC kaba ïalam da u Bah Titos ka la duh ka jingshaniah.
Kumta hashwa ban pdiang ïa ka ‘no confidence motion’ ha Ïingdorbar katkum ka kyndon, u Chairman u la khot ïa ki dkhot ka Ïingdorbar kiba kyrshan ba kin ïeng bad ki dkhot ka Ïingdorbar kiba kyrshan ïa ka EC ba kin ïeng kum ka jingpyni ïa ka jingkyrshan jong ki.
Hynrei hashwa ba u Chairman un leh kumta, na ka liang u CEM u Bah Titos u la ïeng ban kren bad u la ther ïa ka jingwanrah ïa ka ‘no-confidence motion’ da ki MDC kiba ju donlang bad u, bad u la ong ba u la ‘shahdung nadien’ ha ki MDC kiba u ieid palat.
U Bah Titos u la buh jingkylli ruh kumno ki MDC ka Congress ki ïatreilang bad ka NPP ha KHADC naba ha Jylla pat ka Congress ka don sha ka Liang Pyrshah bad uwei na ki MDC uba dei ruh u MLA, u shah thung kum u Nongïalam ka Liang Pyrshah.
U la pynpaw ruh ka jinglyngngoh namarba ki MDC kiba kyrshan ïa ka ‘no-confidence motion’ bad kiba donlang ha ka EC kim don daw eiei pyrshah ïa u bad dang shen ki la leit lang bad u sha Tripura bad leit jngoh ïa ki paid Khasi Pnar kumjuh ruh ki la leit lang bad u sha nongbah Delhi ha kine ki khyndiat sngi.
Halor ka jingwanrah ïa ka ‘no-confidence motion’ bad ka jingkynnoh u Bah Bajop Pyngrope ba u CEM u la shimrai hi marwei ïa kiba bun ki mat khlem da ka shimlang ïa ki MDC kiba don ha ka kynhun UDA, u la ong ba ki jingkynnoh kim don nongrim namarba ki rai kiba la shim ki dei kiba ïasyllok lang hapoh ka Executive Committee bad u la ong ba kane ka ‘no-confidence motion’ ka dei ka jingleh kaba shet kylla.
Hadien ba u CEM u la kren, u la mih noh na Ïingdorbar.
Kumta hadien ba u Bah Titos u la dep kren, na ka liang u Chairman u la khot ïa ki MDC kiba kyrshan ïa ka ‘no-confidence motion’ ban ïeng ha ka jaka shong jong ki kum ka jingkyrshan, ha kaba ki la ïeng 17 ngut ki MDC kiba kynthup 11 ngut na ka NPP bad 6 ngut na ka Congress.
Haba u Chairman u la leh kumjuh, bad khot ïa kiwei pat ki MDC kiba dang kyrshan ïa ka EC, ym don shuh ki MDC kiba ïeng, hynrei ki la sdang ban mih noh na Ïingdorbar; kaba pyni ba ka EC kam don shuh ïa ka jingbun paid.
Ka KHADC ka don 30 ngut ki dkhot, bad haba 17 ngut ki MDC ki ïeng ban kyrshan ïa ka no-confidence motion, ka la paw shai ba ka EC ka la don ha ka jingrit paid.
Kumta na ka liang u Chairman ka KHADC Chairman u la pynbna ba ka Executive Committee kaba ïalam da u Bah Titos kum u CEM ka la khyllem noh namar ka la duh ka jingbun paidbah.
Namarba ka EC ka la khyllem, u Chairman u la pynbna noh syndon ïa ka sngi thep kyrteng na ka bynta ka ilekshon ban jied CEM thymmai, bad ka sngi ban jied ïa u CEM ha ka sngi ba-ar ha ka por 11 baje mynstep.
U Bah Titos u la shahjied bad shimti kum u CEM ka KHADC ha ka 24 tarik Lber, 2020.
Da ka jingkhyllem ka EC ba ïalam u Bah Titos, ka KHADC kan ïoh ïa ka EC kaba saw hapoh 5 snem naduh ba pynlong ïa ka ilekshon MDC ha u snem 2019.
Ka EC banyngkong la ïalam da u Bah Teiñwell Dkhar, bud sa ka EC ka ba-ar ba ïalam da u Bah Latiplang Kharkongor, nangta ka EC balai ba ïalam u Bah Titos, bad ka EC basaw ban ïalam da u Bah Pynïaid Sing Syiem kum u CEM bathymmai.
Ha kawei na ki jingïoh kurup drok Heroin ba bun tam da ki pulit ka jylla, ki pulit ka East Jaiñtia Hills ha ka Lah Sngi U Blei ki la ïoh kem ïa arngut ki briew, uwei uba na Manipur bad uwei na Nagaland.
Na kine la ïoh ban kurup palat 2 kilo u drok Heroin bad la antad ba u shongdor kumba T.10 klur eiei.
Ki pulit ka East Jaiñtia Hills ki la ïoh kem ïa kitei ki arngut ba la tip kyrteng kum u M.Tuanbiaklian Guite, 32 snem, uba na Churachandpur, Manipur, bad u Imliakum Longkumer, 40 snem ka rta, uba na Dimapur, Nagaland katba ki dang wan ha kawei ka kali Tata Winger kaba don ïa u nombor NL 07T 0815.
Ki pulit ki la ong ba ki la ïoh jingtip lypa halor ka ïaid ka ïeng jong kitei ki arngut, bad namarkata, ki pulit ka ANTF bad ki pulit ka thanat Lad Rymbai ki la pynlong ka jingpynap shrip hajan ka BMS Fuel Station, Nongsning.
Ïa katei ka kali la pynsangeh ha ka por kumba 6:15 janmiet, bad haba la khynra, ha ka jingdonlang ki sakhi, la lap ïa 200 tylli ki synduk sabon ba la thep da u ‘powder’.
Ha ka jingpeit banyngkong da ki kor ki bor, la shem ba une u ‘powder’ u dei u drok Heroin bad u la don haduh 2.738 kilo.
Kumta na ka liang ki pulit ki la pynrung da ka jingujor ha thanat Khliehriat bad ka jingtohkit ka dang ïaid ban lap shuh sa ïa kiwei pat kiba donkti.
Nalor u Heroin uba 2.738 kilo, la kurup ruh ïa artylli ki Mobile Phone, ka pisa T.2,500 bad ka kali Tata Winger.
Ïa ka met kaba dang sah jong ki ar ngut shipara, ka Cafinia Nongsiej kaba dei ruh ka dkhot jong ka kynhun rwai Kid’s Tarari Choir lem bad ka para ka Maianylla Nongsiej kiba la khlad noh hadien ka jingshah taplup ha ka jingtwa khyndew kaba la jia ha ka step jong ka 17 tarik u Jylliew, 2023 ha Pyndengrei, la pyndep ïa ka jingleit on tep donburom ha ka 19 tarik u Jylliew 2023 wat hapdeng jinghap jong u slap.
Ha kane ka sngi ha shuwa ban rah noh ïa ka met kaba dang sah jong kitei ar ngut sha u lum jingtep, ka Balang Presbyterian Mawlangniang, West Khasi Hills ka la pynlong ïa ka jinglehniam bad lehburom kaba khatduh ha phyllaw ïing jong kitei ar ngut shipara ha ka shnong Mawlangniang ha kaba u Rev.J.T Khardewsaw u la long u chairman.
Shuh shuh ha kane ka jingleh burom khatduh, la ïoh ruh ïa ki jingkren na ki bahaïing, ka skul St.Peter Higher Secondary, na ka kynhun ka Kid’s Tarari, na ka Jingïaseng Samla Balang Mawlangniang, ka jingrwai na ka ïing ka sem bad la ïoh ruh ïa ka jingpule na ka ktien U Blei da u Tymmenbasan P Marthong, la ïoh ruh ïa ka jingïasyllok pyntngen na u chairman u Rev.JT Khardewsaw.
Katba ha u lum jingtep pat ïa ka jinglehniam kaba khatduh, u Tymmenbasan M Mawlieh u la long u chairman bad uba la pyndep ruh ïa ka jinglehniam.
Ha katei ka sngi ki heprit na ka Kid’s Tarari ha ryngkat ka jingtuid ki ummat ki la rwai ruh ïa ka jingrwai kaba kyrpang na ka bynta katei ka sngi.
La ïohi ruh ba ki paidbah kiba wan ban sngewlem sha ka ïing ka sem jong kitei ar ngut shipara ki la ïam paid dohnud hadien ka jingsngap ïa ka jingrwai ba la rwai da ka kynhun Kid’s Tarari ka kynhun ba ka Cafinia ka la don bynta lang.
Nangta, ha katei ka jingleh burom kaba khatduh, sa shisien pat ki heprit bad ka kynhun na ka Kid’s Tarari Choir ki la rwai biang ïa ka jingrwai “Mynsiem ba dang lung" kaba dei ka jingrwai ba i heprit Cafinia Nongsiej i la ïadon bynta lang ban rwai bad katei ka kynhun ha ka por ba i dang don ha sla pyrthei.
Na ka liang ki bahaïing haba pynsngew ïa ka khana pateng (history) jong kitei ki heprit (ka Cafinia Nongsiej bad ka Maianylla Nongsiej) ki la pynpaw ba ka Cafinia bad ka Maianylla Nongsiej ki dei ki khun jong ka Kong Bitiful Nongsiej bad u Bah Alexander Lyngdoh Nonglait.
Shuh shuh la ïathuh ruh ba ka Cafina ka dei ka khun kaba nyngkong bad la kha ïa ka ha ka 3 tarik Naitung, 2007 bad ka Maianylla ka dei ka khun ba lai bad la kha ha ka 15 tarik Ïaïong, 2013 bad ki don saw ngut shipara kynthei.
La pynpaw ruh ba ka Cafina ka long khynnah kaba smat ba sting bad kaba kohnguh sneng ïa ki kmie ki kpa bad ka ieit bad sngewtynnad bha ban rwai bad man ka janmiet sngi saitjaiñ haba ka don ha la ïing ka ju ïalam ïa la ki para ban rwai ïa ki jingrwai niam.
Ka ju ïashim bynta shitrhem ha ki jingrwai ha ki jingïaseng kiba ka Balang ka pynbeit bad ka dei ruh ka dkhot jong ka Kid’s Tarari bad ha kane ka kynhun ka la ïashim bynta ha ki lai tylli ki jingrwai, kita kaba nyngkong ka long ‘You Say’, ‘Mynsiem Ba Dang Lung’ bad kaba lai  ‘Thang ïa ka Sharak’.
La ong ruh ba ka Cafinia ka la don ka jingthmu ban pynmih kawei ka jingrwai shaphang ka Ribaibal bad ïa kane ka jingrwai yn ïarwai lang bad ki kmie lem bad ki bahaïing hasem.
Ha kaba ïadei bad ka Maianylla Nongsiej pat la ïathuh ba ka long ka khynnah kaba jai-jai, kaba tip-sngi bad minot ha ki jingpule.
Ka dei ka khynnah kaba ieit bad kohnguh ïa la ki hynmen, ki para bad ki kmie ki kpa.
La ong ruh ba ka Maianylla ka don kawei ka jinglong ba kyrpang bad kata ka long ba ka ieit eh ïa ka para bad lada ka don jingbam tang khyndiat kam ju bam shuh ïalade hynrei ka rah bad ka ai sha ka para ba kan bam.
Kan long ka jingduh kaba khraw ïa ki paidbah nongkyrshan ka Argentina hadien ba ka India ka la kyntait ban pynlong ïa kane ka jingïalehkai hapoh kane ka ri da kaba aidaw halor ki jinglut jingsep ban pynlong ïa kane ka jingïalehkai paralok.
Kumba ka paw ka Argentina kaba dei ka lahduh jong ka World Cup 2022, ka la wan sha dewbah Asia ban pynar ïa ka jingdei kaba jan bad ki paidbah ’riew phutbol jong ka pyrthei hi baroh kawei.
Ha ka jingwan sha kane ka dewbah Asia, ka Argentina ka la ïalehkai paralok pyrshah ïa ka Australia ha ka 15 tarik mynta u bnai ha Beijing bad ïa ka Indonesia ha Jakarta ha ka 19 tarik.
Kumta kane ka lahduh jong ka World Cup 2022 ka dang don sa ar tylli ki jingïalehkai paralok kiba ka thmu ban wan ïalehkai sha India bad Bangladesh kaba long shi bynta ban ai khublei kyrpang ïa ki paidbah kiba la ai jingkyrshan pura ha ka World Cup 2022 kaba la long ha Qatar.
Hynrei ki paidbah jong ka ri kin duh ïa ka lad ban sakhi da la ki jong ki khmat ïa u khluralehkai ka pyrthei lem bad katei ka kynhun na ka daw ka jingkyntait ka India ban pynlong ïa kane ka jingïalehkai paralok.
U Secretary General ka AIFF, u Shaji Prabhakaran u laathuh na ka synjuk ïalehkai jong ka Argentina ka la pyntip sha ki bor ba dei khmih ka AIFF, hynrei u la ong ba kam long kaba suk ban pynlong ïa katei ka jingïalehkai namar hap ïoh jingkyrshan kaba khlaiñ ha ka liang ka jingbei pisaa kane ka jingïalehkai paralok.
“Ka Argentina FA ka la pyntip sha ngi na ka bynta ka jingalehkai paralok, hynrei kam long kaba lah ban pynbianga ki jinglut jingsep kiba bun.
Kum kine ki wan jia hapoh ka ri, hynrei ngi donkam ka jingkyrshan kaba khlaiñ bha," la bynrap u Prabhakaran.
Katei ka lahduh jong ka pyrthei ka long ka kynhun kaba dawa ha ki jinglut jingsep ha kylleng ka pyrthei hadien ba u Lionel Messi u la lah ban pynpawalade kum u khluralehkai ba kynsai ha ka pyrthei.
Ka jingdawa jong ka Argentina ka long kumba $4-5 Million (32-40 klur).
“Katei jingdawa ka Argentina ka long kaba heh palat bad ngi dang duna ka jinglut jingsep ha kabaadei bad ka phutbol hapoh ka ri," la bynrap u Prabhakaran.
Kumba ka paw ka Argentina kam shym la kwah ban leitalehkai sha United States ha kane ka jingleitalehkai paralok.
U General Secretary u la ong ba kane ka dei ka jingapher shibun shah lada ka India kaba don ha ka kyrdan ba 101 ha ka pyrthei kanakhun pyrshahka lahduh ha ka pyrthei bad kaba bata ka kyrdan ba nyngkong.
“Kan long ka jingapher shibun shah lada ka India kaalehkai," la ong u Prabhakaran.
Wat la ka Argentina ka la wanalehkai sha India kham hashwa hadien ba u Nicolas Otamendi u laoh ban pyndei da ka khlieha ka bol ba la shut na kyndong (corner) da u Lionel Messi ha ka jingakhun hapdeng ka Argentina bad ka Venezuela ha Salt Lake stadium kaba ha Kolkata, hynrei mynta ka lah ban don ka jingsngewapher namar ka Argentina ka dei ka lahduh ha ka pyrthei.
Ka Ïalong Secondary School, Laishnong HSS, Nartiang Presbyterian HSS, Achiever’s Secondary School bad ka Ummulong Presbyterian HSS ki la khur ïa ka jingjop ha kaba sdang ïa ka “District Level Inter School Subroto Cup Football Tournament 2023" ha ka Sngi Ba-ar ha Kiang Nangbah Stadium, Ladthadlaboh Jowai.
Ïa kane ka lympung la pynïaid da kashlem treikam u District Sports Officer (DSO), West Jaiñtia Hills District ha kaba ki la don 64 tylli ki skul kiba la wan ïashim bynta.
Kine ki kynthup ïa 28 tylli ha ka Under- 17 Boys, 26 tylli ha ka Under-14 Boys bad 9 tylli ha ka Under-17 Girls.
Ha ka jingïakhun jong ka kyrdan Under-17 Boys, ka Ïalong Secondary School ka la pynliem ïa ka Ladthadlaboh Secondary School da 1-0 kol.
Ka Laishnong HSS ka la pynliem ïa ka Lumpyrtuh Secondary School da 2-1 kol.
Ka Nartiang Presbyterian HSS ka la pynliem ïa ka Khimusniang Presbyterian Secondary School lyngba ka tie-breaker da 4-2 kol.
Ka Achiever’s Secondary School ka la pynliem ïa ka JNV School da 1-0 kol, katba ka Ummulong Presbyterian HSS ka la jop ïa ka Amwi HSS Thangbuli da 2-0 kol.
Kane ka lympung kan bteng biang ha ka sngi Balang ha kaba ki jingïakhun jong ka kyrdan ïalehkaiUnder-17 Boys kan long hapdeng ka Muthlong Pioneer Secondary School pyrshah ïa ka Jowai District Press.
SS, Ïalong ha ka por 8 baje mynstep.
Ka RC Eve Sec School ïa ka Seiñraij HSS ha ka por 9:30.
Ka Police Public Sec School ïa ka Mang Hai Ryum SS ha ka por 11 baje mynstep.
Ka Marian Hill HSS ïa ka Jaiñtia HSS ha ka por 12:30 baje nohphai sngi.
Ka Jowai Press.
HSS pyrshah ïa ka Trangblang Govt UP & RMSA ha ka por 2 baje nohphai sngi bad ka Police Public School ïa ka Jowai Govt.
U/P & RMSA School ha ka por 3:30 baje janmiet.
Ka shlem treikam u District Sports Officer (DSO) Ri Bhoi District ha ryngkat ka jingïatrei lang bad ka District Social Welfare, Ri Bhoi kan pynlong ïa ka jingïakob mareh ba la tip kum ka ‘5k  Marathon’ ha ka 26 tarik mynta u bnai.
Ka jingpynlong ïa katei ka marathon ka long shi bynta ban rakhe ïa ka “International Day against Drug Abuse and Illicit Trafficking".
Ka por ban ïa mareh kan sdang ha ka 6:30 mynstep na Saiden Indoor Stadium sha NSCA Indoor Stadium kaba ha Umlyngkdait, Nongpoh.
Ki bor pynïaid ki la pynkhreh ruh ïa ki khusnam ha kaba ki nongjop kin ïoh ïa ka song pisa kaba T.5000, T.4000 ïa kiba wan ba-ar bad T.3000 ïa kiba wan balai ha ka liang ki kynthei bad shynrang.
Ka Jylla ka la duh noh ïa uwei na ki rangïalehkai phutbol barim, u Bah Shilling Roy Kharlukhi uba la khlad noh ha ka Lah Sngi U Blei ha ïingsah lajong ha Nongrah Pdengshnong.
U Bah Shilling u dei u rangïalehkai uba la mihkhmat ïa ka Jylla ha ka National Junior 1988 ba long ha Kerala bad Santosh Trophy 1993 ha Madras.
U la long ruh u rangïalehkai jong ka Shillong Sports Association ha ka Senior Inter District Football Tournament ba la pynïaid da ka Meghalaya Football Association ha u snem 1997 ha kaba ka la long ka lahduh hapoh ka jingïalam u Bah Fullmoon kum u kapten.
Hadien ba la shongthait na ka jingïalehkai, u Bah Shilling u la ïarap ban shimti kum u Coach ïa ka Umpling SC bad kiwei ki kynhun ba ïashim bynta ha ka Shillong League.
Kumta na ka liang ka Shillong Sports Association ka pynpaw ïa ka jingsngewsih halor kane ka jingduh kaba khraw.
Ka phah ruh ka jingsngewlem sha ki bahaïing hasem bad baroh kiba don ka jingïadei kaba jan bad une u khlur ka mynnor ha ka jingïalehkai phutbol ka dong ka thaiñ bad ka jylla hi baroh kawei.
Ïa ka met kaba sah jong u Bah Shilling yn tep ha ka Sngi Balang (21/06/23) ha Nongrah Pdengshnong.
Ka jingdon ki paidbah nongpeitkai phutbol ka la sdang ban kiew biang ha kane ka nongbah bad ïa kane lah ban sakhi na ka jingïakhun final jong ka Meghalaya State League 2023 ba la pynïaid da ka Meghalaya Football Asso-ciation ha ka sngi Saitjaiñ ha SSA Stadium, Polo.
Ha katei ka jingïakhun final da ki hajar ngut ki paidbah nongpeitkai ki la wan ban sakhi da la ki jong ki khmat na bynta ban ai jingkyrshan ïa la ka kynhun.
Ha katei ka final jong ka MSL ka Rangdajied United FC ka la lah ban pynliem noh ïa ka Khlieh-mawlieh Youth Club da 1-0 kol na ka bynta ban khur ïa ka nam lahduh.
Kumba ka paw naduh shwa ba ka Shillong Lajong FC kan shah pynhiar kyrdan noh na ka I-League ha u 2019, ka jingdon ki paidbah ka la nang duna katba nang mih ki sngi bad wat ki bor pynïaid kim don jingmih eiei haba pynlong ïa ki lympung ïalehkai.
Hynrei dei naduh u snem ba la dep la sdang ban ïohi biang ïa ka jingbun ki paidbah nongpeitkai, khamtam ha ka jingïakhun hapdeng ka Mawlai SC bad ka Ryntih SC ha ka lympung ïalehkai jong ka Shillong Premier League.
Dangshen, la pynbna ba ka Jylla kan ïoh ban pynlong ïa ki katto katne ki jingïalehkai jong ka Durand Cup ha kane ka nongbah ha u Nailar mynta u snem bad ruh ka jingïoh rung biang ka Shillong Lajong FC sha ka I-League.
Namar kata, la khmih lynti ba ka jingdon ki paidbah nongpeitkai kan nang kiew biang katba nang mih ki sngi.
Haba ïakren bad ki bor pynïaid ka MFA ki la pynpaw ïa ka jingkmen ban ïohi biang ïa ka jingtuid ki paidbah sha katei ka jingïakhun final bad ban pyndap ïa ki jaka shong ha SSA Stadium.
“Ïa kum kine ki jingbun ki paidbah nongpeitkai ngi lah ban sakhi sa tang ha ki jingïalehkai phutbol ha nongkyndong, hynrei ngi sngewkmen ba mynta la sdang ban ïohi biang ha kane ka nongbah.
".
Ka jingioh bat ia ka jait ka long kum ka bor kaba khlaiñ ia ki kynthei ka Bri u Hynñiewtrep.
Kane ka ai jait sha ka kmie kan pynblad noh ia ka tynrai ka jinglong nylla ka jaitbynriew.
Ka don ka jingma kaba khraw ia ka jaitbynriew ha ki sngi ki ban sa wan.
Kane ka long ka jingiohi haba bishar ia kiei kiei kiba paw kiba lah ban ktah ia ka jaitbynriew bad ha ka imlang ka sahlang, lyngba ka jingai jait sha ka kmie kum ka jingbun kiba kit khunrei, ka jingioh lok (tnga) bar jylla kaba la i ma ban peit ha kine ki sngi.
Ka snam bad u symbai nongwei ka la klang ha baroh ki rympei ka jaitbynriew.
Shano keiñ ngin leit haba la ïa beh ia u ‘tiewkulab bad ka spah u nongwei.
Ka long thik ba ngin ym lait da lei lei na ka shangkawiah ne ka jing-riam kaba ktah ia ka jaitbynriew ba rit jongngi.
Ka jing-kit khlieh ia ka kur ka jait ka la sting bad nang troiñ lyngba kane ka ai jait sha ka kmie.
Ki pyrsa kurim ki long boss ha ka jaka ki khun shynrang bad kynthei ne khun trai ka kmie bad u kpa.
Ka spah kam neh ha ki long-iing longsem Khasi, namarba ia ka nongpateng ki jingdon jingem ki kmie ki kpa la bat shabi u shongkha bad ka khatduh.
Ki kynthei Khasi ki kham khlain bor ïa u shynrang Khasi hapoh ka kur ka jait.
U shynrang Khasi um dei uba don ka bor haduh ka 12 bor kumba ki pynkmen tohhoh.
Ki ong ba ka ai jait sha ka kmie ka long ka jingai bad jingbuh  jong u Blei.
Em, ka long ka jingleh jong u briew lyngba ka dustur kaba sniew kaba lah ban pynduh jait ia ka jaitbynriew.
Khlem pep ngin sa long u nongtong um jongno-re-jongno ha ki sngi ban sa wan kumba la iohi u Myllung Soso Tham naduh ki por ba mynshuwa.
Kane ka pynpaw ba ki kynthei jong ngi ki kham khlaiñ bor ban ïa u shynrang Khasi.
Ha ka aïom ba sa long ka sienshong (session) jong ka Dorbar Thawaiñ ha jylla, la pashat jingmut ki ktien ba iadei bad ki kam korbar ha Dorbar Thawaiñ, khnang ba ki shlem pathai khubor Khasi naduh ki kotkhubor, ki pathaidurim (electronic media) bad ki snurpathai khubor (digital media) ki lah ban pyndon kam katkum ba ki sngewbit, wat lada khlem pat aibor ne kubur da ka iktiar ba dei khmih ia ka bynta jong ka ktien Khasi.
Kane ka long tang ka jingtyrwa bad ym lah ban shim ba ka dei kaba la pdiang da ka iktiar ba dei na ka sorkar ne kano kano ka shlemtbit ha ka ktien.
Act – Aiñpura ka aiñ ba dang rew ba la tai sani hapdeng ki dkhot ka Dorbar Thawaiñ kiba la jied da ki paidbah ka jylla ban shim bynta katkum ba la pynkup bor hapoh dorbar thawaiñ shwa ban shna ka aiñ ba pura lyngba ki atiar synshar ha jylla bad ba la da soi katkum ka shab jong ka iktiar u Lat ka jylla na ka bynta ban pynjiari ha ka imlang sahlang.
Adjourn – Wai kaba wai noh syndon ka dorbar ha ka dorbar thawaiñ, tat haduh ban da wer biang da u Lamphang ka Dorbar Thawaiñ.
Adjournment sine die – Waikhlempud ka ba wai noh syndon ka dorbar khlem da buh pud.
Hynrei ka ba lah ban rah biang tang ha ka sienshong ka ba yn dang wan katkum ka iktiar jong u Lamphang ka Dorbar Thawaiñ.
Amendment – Syrdepaiñ ka ba syrdep biang ia ka aiñ kaba la shem ba ka dkoh bad donkam ban maramot katkum ka jingdawa jong ka juk.
Bicameral – Ardorbar ka rukom buhti ia ki dorbar ha ka synshar khadar kaba kynthup arjait ki dorbar ki ba la pynkup iktiar ban pyntreikam ia ki aiñ ha ka imlang sahlang.
Lah ban kam ia ka dorbar thawaiñ jylla (State Legislative Assembly) bad ka dorbar thawaiñ dalariti (District Legislative Council) kum ki ardorbar ba synshar bad bishar ia ki khun ki hajar ha ka jylla.
Bill – Aiñ rew ka aiñ ka ba dang pynkhreh bad ka long kaba dang rew kaba dang donkam ban khmih sani na ka bynta ban pynjanai shwa ba kan long ka aiñ ba pura na ka bynta ban pynjari ha ka imlang sahlang ha jylla.
Budget – Mang tyngka ka pisa tyngka ba la mang na ka bynta ka aïom pyntreikam ha ka sorkar jylla na ka bynta ban tei bad kyntiew ia ki paidbah ha ka imlang sahlang bad ban shan ki jingtei ba pyndonkam kyllum ki paidbah ha ka imlang sahlang.
Call attention – Wer bor Pynshai ka bor ba la pynkup ha ki dkhot ka dorbar thawaiñ ban wer na ka bynta ban pynshai ha dorbar thawaiñ ia ki kam paidbah ki ba dawa kyrkieh ha ka imlang sahlang.
Codification – Aiñsot ka aiñ ba la sot na ki riti dustur tynrai  ban kyntiew bui ha ki dulir aiñ na ka bynta ban thaw aiñ pura bad ban pynjiari ha ka imlang sahlang ha jylla.
Contempt of House – Beiñ-dorbar ka ba kren ne khlei ki kyntien ki ba long pyrshah ia ka jinglong kyntang jong ka dorbar ki longsan mansan la ha ka kyrdan jong ka shnong ka raij ne ka hima, kynthup ruh ha ki dorbar thawaiñ dalariti ne dorbar thawaiñ jylla.
Cross the floor- Ryngkoh Pynkheiñ akor ka ba jam sha palat na la u pud jong ka iingdorbar thawaiñ kumba ryngkoh ban pynkheiñ pyrshah ia ka akor longbriew manbriew ha ka shlem korbar shaphang ka ba thawaiñ ha ka imlang sahlang.
Kata ka long kum ha ba ki dkhot na ka liang pyrshah ba kren ban kyrshan ia ka sorkar lane na ka liang sorkar ban kren kyrshan ia ka liang pyrshah.
Cut Motion – Bor Tyrwa kam ka bor ba la pynkup ha ki dkhot ka dorbar thawaiñ ban tyrwa kano kano ka kam kaba dei ban thaw aiñ ha jylla ha ka khep ba dawa kyrkieh ha ka imlang sahlang.
Demand for Grants – Dawa Bhah pisa ka bhah pisa ba la mang na ka bynta ban tei ia ka imlang sahlang lada dei na ka tyngka ha la ka tnat treikam sorkar kaba la pyrshot (plan) lypa ne kaba khlem pat pyrshot (non-plan).
Debate – Saidnia ka ba shim bynta ki dkhot dorbar thawaiñ ha ka tyrko bad tainia halor ki kam thawaiñ ia ka imlang sahlang ha jylla.
Enacted – Shna-aiñ kano kano ka dulir aiñ ba la tyrwa ha dorbar thawaiñ ka donkam ban shna kyrpang ia kata ka aiñ shwa ban lah long ka aiñ pura ka ba lah ban pynjiari ha ka imlang sahlang ha jylla.
En bloc – Synroplang kaba synrop lang ki dkhot ha ka dorbar thawaiñ na ka bynta ban kyrshan ia kano kano ka kam ba kongsan ha ka imlang sahlang ka ba dei ban iaid lyngba ki aiñ ba synshar ia ka imlang sahlang ha jylla.
Expunction – Weng ñia ka ba weng noh ia ki ñia kiba kren da ki dkhot ka dorbar thawaiñ na ka kaiphot ne ka dulir aiñ ba kynshew ha ka thiar jong ka dorbar thawaiñ.
Lada ki ktien ba kren kino kino ki dkhot ki long ki ba pohdor, ba khlemakor ne ki ba long pyrshah ia ka jinglong kyntang jong ka dorbar thawaiñ, ka dorbar ka lah ban rai na ka bynta ban ym buh kaiphot kum kita ki kyntien ki ba pynjah burom ia ka dorbar thawaiñ.
Finance Bill – Aiñrew Beityngka ka aiñrew ka ba wan rah ha dorbar thawaiñ manla ka snem katkum ka bhah ba la tyrwa da ka sorkar kmie na ka bynta ka snem ka ban dang wan ha ka ba lah ban kynthup ruh ia kiwei kiwei ki bhah ba la mang shuh shuh katkum ba dawa ban tei bad kyntiew ia ka imlang sahlang ha jylla.
Kane ka long tang ka jingpyrshang namar ba khlem pat don mano mano ba la shimti ban shna kyntien ia ki bynta ba donkam ha ka ba pyndonkam da ka ktien Khasi tynrai.
Lehse ka lah ban long ka ba lah ban pdiang ne kyntait katkum ka jingsngewthuh jong ki nongthoh bad lada don ki ba pashat jingmut ban kynthoh na ka bynta ban tei ia la ka ktien Khasi kan long ka jingmyntoi ha ka lawei.
Kumta la kyrpad ia ki paidbah ban kynthoh ha ka kyrwoh snurpathai e-mail sainriti2011@gmail.
com lane WhatsApp No.9436103992.
Ka saiñpyrthei ha Meghalaya ka long kaba kham pher na kiwei pat.
Ka jingkylla kaba la wan ha Khasi Hills Autonomous District Council (KHADC) ha kaba u Chief Executive Member (CEM), u Bah Titosstarwell Chyne, u la shah pynhiar shuki ha ki MDC ka NPP bad Congress, ka pynpaw pyrthei ba ka seng kaba ïalam ïa ka Liang Pyrshah ha jylla, ka ïatreilang bad ka seng kaba ïalam ïa ka sorkar.
Dang shen, u Lamphang ka Ïingdorbar Thawaiñ, u Thomas A Sangma, u la ai jingithuh ïa u Bah Ronnie V Lyngdoh, MLA ka Mylliem na ka seng Congress, ba un long u nongïalam ka Liang Pyrshah lane uta u ‘Leader of Opposition’.
Kane ka shuki ka dei kaba donburom bad kaba kongsan bha ha ka synshar paidbah.
Kumba ka long mynta, ka Liang Pyrshah ka don san ngut ki MLA ka Congress, san na ka Trinamool Congress bad saw ngut na ka Voice of the People Party (VPP).
Ka dei kamram jong u nongïalam ba un lum un lang ïa kine ki seng bad ki MLA khnang ban pynkhlaiñ ïa ka Liang Pyrshah khamtam haba ka sorkar ka long kaba khlaiñ bad ba bun paid bha.
Hynrei, ka jingshah pynkhyllem jong u Bah Titos bad ka jingshah jied jong u MDC ka NPP na Sohryngkham, u Bah Pynïaid Sing Syiem, kum u CEM bathymmai, ka pyni ba pleng wat ka seng kaba ïalam ïa ka Liang Pyrshah ka lah ruh ban ïatreilang bad ka seng kaba ïalam ïa ka sorkar.
Ka jingïatreilang hapdeng ka Congress bad ka NPP ban pynkhyllem ïa ka UDP ha District Council ka pyni shai ïa ka jingïaieid bad jingïadei kaba jan hapdeng ki nongïalam ka seng Congress bad ka NPP kam pher wat lada ka NPP ka dei ka dkhot jong ka National Democratic Alliance (NDA) ba la ïalam da ka BJP ha New Delhi.
Ka saiñpyrthei ha kane ka jylla, kumba la kdew haneng, ka pher na kiwei pat bad kaba pynsah ha ka lyngngoh ïa kiba bun ba lang.
Stad katba phi stad ruh, hynrei hakhmat ka rukom leh saiñpyrthei ha Meghalaya, phim pat long eiei!Haba pynksan jubor ïa ka jingleit ïatreilang ka Congress bad ka NPP ha District Council, u Bah Ronnie u la ong ba kane baroh ka long ban ïada ïa ka jaitbynriew na ka jinglah ban wan ka jingsynshar Administrator hapoh ka Council.
U Bah Ronnie u la ong ba lada ka jingsynshar u Lat kan wan lane ka Administrator’s Rule, mano shuh ban ïada, pynneh pynsah ïa ka riti dustur, ka hok halor ka khyndew ka shyiap jong ka jaitbynriew Khasi? Phewse u Bah Ronnie u la klet ba ka jaitbynriew Khasi ka la kyntait ïa ka NPP bad ka la jied da kiwei pat ki seng ha ka jaka jong ka ha ka ilekshon MLA kaba dang shu dep shen.
Ka NPP ka la ïoh tang saw ngut ki MLA na ki konstitwensi kiba don hapoh u pud u sam jong ka KHADC.Kiba bun na ki MLA ka NPP ki la wan na Rilum Jaiñtia kaba hap hapoh ka jingkhmih jong ka Jaiñtia Hills Autonomous District Council (JHADC) bad na Rilum Garo kaba dei hapoh u pud u sam ka Garo Hills Autonomous District Council (GHADC).
Hooid, ka jingkylla ka la wan ha ka KHADC, hynrei yn hap ruh ban sngewthuh ïa kane ka phang jong ka jingshah kyntait ka NPP na u pud u sam jong ka KHADC ha ka ilekshon MLA.Ki hynriew ngut ki MDC ka Congress ki la ïatreilang bad ki khat-ar ngut ki MDC na ka NPP na ka bynta ban thaw ïa ka Executive Committee bathymmai ha KHADC bad ïa kane ka kynhun ba thymmai yn tip da ka kyrteng Khasi Hills Democratic Front (KHDF).
Na ki hynriew ngut ki MDC ka Congress, lai ngut ki dei ruh ki MLA kiba kynthup ïa u Bah Ronnie, u Bah Charles Marngar na Mawhati bad u Bah Gabriel Wahlang na Nongstoiñ.
Kane ka jingïatreilang ha District Council ka lah ban dei ka dak ka shin ba ka Congress ruh kan sa leit ïatreilang noh bad ka NPP ha ka sorkar jylla.
Ym dei ban sngewphylla ïa kane namar ha u snem ba la dep, san ngut ki MLA ka Congress ki la leit kyrshan ïa ka sorkar Meghalaya Democratic Alliance (MDA) I bad ki la shah sospon syndon na ka seng.
Ka long ruh kaba sngewthamula shikatdei ba katba ka seng Congress ha ri thor ka ïakhun tyngeh pyrshah ïa ka BJP bad ïa ki seng kiba ïasnohkti lang bad ka, hangne ha Meghalaya pat ka long da khongpong.
Lehse wat ki heh ka All India Congress Committee (AICC) ruh ki la dum lut ka buit ka stad.
“Bad ki nongïalam na Meghalaya te ym lah ban leh eiei" ki lah ban long ki kyntien na ki heh ka AICC! Dang shen, ngi la ïohi kumno ka Congress ka la ïakhun dohïap ha ka ilekshon ha jylla Karnataka haduh ba ka la lah ban jop donburom bad pynshong ïa ka BJP ha ka Liang Pyrshah.
Kan jin da la bha ïa ki san ngut ki MLA ka Congress ba kin iehnoh ïa kane ka seng bad ban leit pynïasoh beit noh sha ka NPP khnang ba kan ym long ka jingleh kamkai ïa ka deiti jong ka seng kaba ïalam ïa ka Liang Pyrshah.
Lada ka jaidbynriew ka dei ban im bad iaid shaphrang donkam eh ba ka dei ban long kaba sngewthuh bad pyndonkam ia la ki khmat bad ka ja-bieng ban rai ban mut dur.
U Blei u Trai Nongthaw u la ai ia ki khmat artylli bad kine ruh la buh ha ka rukom ba kin lah ban peit jngai.
Hynrei ia ki mrad pat ki khmat jong ki, ki dem sha khyndew.
U briew um ia pher na ki mrad namar u long hi u nongthaw kum u briew hynrei ka jingiapher ka long ba u mrad um don ka jingstad (nationality) hynrei u briew u don.
Hangne shong ka jing-iapher kaba khraw tam hapdeng u briew bad u mrad.
Kumta ka long ka ba shongnia bad kaba dei eh ba u briew u dei ban pyndonkam ia la ki khmat ban peit jngai bad ban pyndonkam bha ia kata ka jingstad kaba la bsiap ha u briew da U Blei.
Lada ngim leh kumta ngi ibein ia ka jingsbun bad jingieit jong u Blei uba la ai ia ngi ka jingstad kaba la palat liam bad kaba pynpher bak – ly – bak ia u briew ne u mrad.
Wat la u mrad um don ka jingstad hynrei u don ka jingsngewthuh (instinct) bad u tip uno u kynbat uba bit ban bam bad ia uno pat ba un iehnoh.
Ha iing ha sem wat ha ba ngi bam ja, ngi da peit ngi da jied bha shuwa ban tian ha ka shyntur ioh ba u don u shyiap ne u shiah, ba ioh u sahkut ha u pdot.
Katno tam ha ka kam iap kam im ka ri, ha ka kamai ka kajih bad ha ka khaii ka pateng, ngi dei ban long kiba phikir bad ki bym shu noh, pyrthuh ne bud ia kiwei khlem da sngewthuh ia ka dang ka duh.
Lada ngi leh kumne khlem pep ka jingduhnong ka long kaba khraw ia ngi bad kumjuh ruh ba ka kam iap kam im ka ri kan pynmih ia ka jingtain bad jingran dien jong ka jaidbynriew.
Namarkata to ngin ia kynmaw dngong ba na ka bynta ka jingbha shimet na ka bynta ka jingiaid shaphrang jong ka jaidbynriew donkam ba ngin long kiba sngewthuh da khan shwa ba ngin leh ne rai ia kano kano ka kam.
Dei da kaba ngi leh kumne ngin lah ba leh ia la kamram ha la ka iing ka sem bad ban kyntiew ia la ka jaidbynriew.
Ka ri Pakistan ha ka 19 tarik mynta u bnai ka la don hapdeng ka jingïam briew kaba khraw hadien ba kawei ka lieng kaba kit ïa ki spah ngut ki phetwir ka la kylla bad ngam ha ka bynta jong kawei ka duriaw kaba don marjan bad ka ri Greece.
Kat kum ka jingïathuh jong ki phetwir kiba lait im na katei ka jingjia, ki la pyntip ba ki don palat kumba 750 ngut ki ‘riew phetwir kynthup ïa palat 100 ngut ki nong Pakistan ha ryngkat katto katne ngut ki nong Egypt, Syria bad Palestine kiba la shong da katei ka lieng ha ryngkat ka jingthmu ban leit sha ka dewbah Europe.
Kat kum ki jingïoh lum khubor la ïathuh ba katei ka lieng ka la kylla bad ngam ha ka sngi Balang ba la dep hajan ka Peloponnese peninsula.
Tad haduh ba la ïoh ïa kane ka khubor la ïathuh ba la ïoh ban pyllait im ïa kumba 100 ngut bad la ïoh ruh ban tam ïa 78 tylli ki metïap.
Na ka liang ka tnat korbar ri jong ka Pakistan ki la pyntip ba napdeng ki 100 ngut kiba la ïoh ban pyllait im, 12 ngut ki dei ki nong Pakistan.
Ha ka sngi Saitjaiñ kaba la dep, na ka liang ka International Organization for Migration and the United Nations Refugee Agency (UNHCR) ka la pyntip ba watla ym shym la tikna haduh katno ngut ki briew kiba la shong da katei ka lieng, pynban la antad ba ki don hapdeng 400 haduh 750 ngut.
Shuh shuh ha ka Sngi U Blei ba la dep, na ka liang u Myntri Rangbahduh jong ka ri Pakistan – Shehbaz Sharif u la pynbna ban pynlong da ka sngi ïam briew (national day of mourning) ha ka Lah Sngi U Blei.
U Myntri Rangbahduh u la bthah ruh ban thaw da ka ‘high-level committee’ ban tohkit bniah haloe katei ka jingjia.
Kat kum ki jingïoh lum jingtip la ïathuh ba na ka liang ki bor sorkar ki la ïoh ban kem ïa palat 12 ngut ki ryunar kiba ju donkti ha ki kam ban pynïaid iew beaiñ ïa ki briew (human trafficker) kiba ju shim da ki million tyngka ban phah ïa ki nongshong Pakistan shabar na la ka jong ka ri.
Na ka liang ki bor sorkar ka Federal Investigation Agency (FIA) ki la pyntip ba ha ki khyndiat sngi kiba la leit noh ki la ïoh ban kem ïa kumba 3 ngut ki runar, kynthup ruh ïa uwei uba donkti hakhmat eh ïa u ba la tip kyrteng kum u Sajid Mehmood.
Ïa u Mehmood la ïoh kem da ki bor sorkar ka FIA ha ka miet jong ka Sngi Thohdieng ba la dep na ka kad liengsuiñ Karachi katba u dang pyrshang ban leit phet rieh shabar na la ri.
Kat kum ki jingïoh lum jingtip la ïathuh ba ha ki 3 bnai kiba hakhmat jong u snem 2023, ki la don palat 400 ngut ki phetwit kiba la ngam jyllop ha ka duriaw Mediterranean.
Ka koit ka khiah ka long kum u rishot uba donkam bha.
Lada ngi antad ia ka roi ka par jong ka India ha kine ki 25 snem ban wan, kane kan iarap ban sngewthuh ia ki kam ba kongsan ba ka Sorkar bad ki nongai jingsumar shimet ki dei ban peit kham bniah khnang ka bynta ka ri kaba bun paid duh ka lah ban long ruh ka ri kaba riewspah tam – kaba pynbiang ia ki lad ioh jingsumar kiba bha bad kiba jemdor ban pynduna ia ka jingkhlad noh jong ki briew bad ruh khnang ban kyntiew ia ka bha ka miat jong 1.43 billion ngut ki briew.
Ym lah ban len ba ka don ka jingiadei hapdeng ka koit ka khiah jong u briew, ka jinglah jong u ban pynmih ia ka spah bad ka roi ka par jong ka ri ha ka ioh ka kot.
Katba ka India ka trei ban kot sha ka ioh ka kot kaba $25-trillion, kaba don nongrim ha ka roi ka par kaba ryntih lang ia baroh, ka dei ban pdiang ia ka rukom treikam ba bun bynta ban pynbeit ia ki jingeh ha ki kam ka koit ka khiah bad kiba dang kham heh namar ki jinglong bapher bapher, ki rukom im, ki khniang jingpang ba dang kylla, ki khlam kum ka COVID-19 bad ki jingeh kiba iadei bad ka mariang.
Ka dei ruh ban wad ia ki lad ban pynbeit ia ki jingeh kiba la shong tynrai ha ki kam ka koit ka khiah ha ka ri kum ki jingiapher hapdeng ki jylla bad ki jingiapher hapdeng ki jaka sor bad ki jaka nongkyndong, ka jingduna ki nongai jingsumar, ki jingduna ha ki lad ai jingsumar ha ki hospital hapdeng ki nongbahtier-I, II bad III.Ha kaba iadei bad kine baroh, ka jingpynbiang ia ki lad ioh jingsumar ia baroh ka kylla.
Ka India ka la shim ia ki sienjam kiba heh ban kyntiew ia ki lad ioh jingsumar kiba jem dor lyngba ki skhim ba kham thymmai hapoh ka National Health Policy, 2017.
Ka Sorkar ka la sdang ia ki sienjam kiba bun khnang ban pynbiang ia ki lad ioh jingsumar ha baroh ki jaka da kaba peit kham bniah ruh ia ki jingmyntoi ha ki kam ka koit ka khiah kiba iadei bad ki kam digital bad ka teknoloji.
Kum ban shu kdew, ka la seng palat 1.5lak tylli ki Ayushman Bharat Health and Wellness Centre bad kala tei iaka rynsan jong palat 9,000 tylli ki Jan Aushadhi Kendra kiba pynbiang ia ki dawai ba shna hi ha ka ri sha palat  700tylli ki distrik.
Hynrei kawei na ki sienjam ba kongsan tam na ka bynta ka jingpynbiang ki lad ioh jingsumar ia baroh ka dei ka Ayushman Bharat PM-Jan Arogya Yojana kaba ai jingshakri ia jan 55 klur ngut ki briew kiba kynthup 40% jong ki briew kiba duk tam ha India da kaba pynbiang haduh T 5 lak ha ka shi snem ia man ka longiing ha kaba iadei bad ki jinglut jingsep haba thiah hospital.
Kane ka skhim ka ioh jingkyrshan na ki kompani shimet bad ka pynthikna ba kito kiba donkam ia ka jingsumar kaba kham bniah ki don lad ban ioh ia kane.
Katba ngi la iohi ia ka jingduna jong ka khlam COVID-19, ki jingshem ha kaba iadei bad ka jingbankhia ki lad ai jingsumar ki dang sah bad ngi.
Ka Covid kaba sah slem, ka jingbun shuh shuh ki jingpang bym iabit, ka jingpynslem ban leit phah sumar bad ka jingkhlain shuh shuh ki dak jingpang namar ka Covid – baroh kine ki lah ban kiew sha ka jingkylla sha ka jingbankhia ha ka ioh ka kot ha ki por ban wan.
Kane ka long kaba jynjar namar kiba bun ki briew ha ka ri ki dei kiba sah ha ki jaka nongkyndong kiba dang duna ka jingdon ki doktorwatla ka don ka rynsan jong ki lad ai jingsumar, watla ki la kham bun ki medical kolej.
Ka dei hangne ba ka jingsaindur thymmai ia ki kam digital kiba la don lypa shuwa ban sdang ka khlam ki la iarap bha.
Ka app telemedicaine jong ka Sorkar,ka eSanjeevani ka la iarap ban weng ia ka jingeh ban ioh jingsumar ki nongpang kiba don ha ki jaka nongkyndong ha kaba ki donkam ia ki doktor kiba la kham pyntbit na ki jaka sor.
Hapoh lai snem ba la sdang ia ka, ka la lah ban ai jing-iarap ia palat 10 klur ngut ki briew.
Ki kompani shimet ruh ki la shim shibun ki sienjam ban weng ia ki jingeh ha ka jingpynpoi ia ki jingshakri sha baroh ki jaka.
Ha ryngkat ka telemedicine ba ki pyndonkam ban ai jingshakri ia ki nongpang kiba don ha ki jaka ba jynjar ban poi, ki kompani ai jingsumar ki la sdang ruh ia ki remote critical care services (e-ICUs).
Ki sienjam jong ka Sorkar, kum ka National Health Stack bad ka National Digital Health Mission, ki la tei ia ka nongrim kaba skhem na ka bynta ki lad ai jingsumar kiba iaid beit iaid ryntih kiba iarap ruh ia ki nongai jingsumar ba kin ai ka jingshakri kaba bha.
Namar ka jingbun ki nongpyndonkam ia ki smartphone bad ka jingpdiang ia ki lad ai jingsumar digital, ki lad jingpynbeit kiba jemdor ki dang pyndap ia ki jaka ba suda ha ki lad ioh jingsumar jong ki briew kiba don ha ki jingeh bapher bapher.
Kine ki atiar ki kyntiew ruh ia ka bor ban tehlakam bad lap mardor ia ki jingpang bad kane ka iarap bha ha ka jinglut jingsep ban ioh jingsumar hadien bad kumta ka kyntiew ia ka bha ka miat jong ki briew.
Ki lad ai jingsumar digital ki plie lad ruh ia ka jinglum bad ka jingbuh ia ka data kaba iarap bha ha ki kam ai jingsumar paidbah bad ka jingthaw ia ki polisi.
Kane ka plie lad ia ki nongai jingsumar ba kin pynkhreh ia ki rukom treikam jong ki ban tehlakam ia ki jingpang, ba kin trei haba don kano kano ka jingpur jong ka jingpang, bad ruh ban kyntiew ia ka koit ka khiah.
Kum ban shu kdew, ka lah ban kyrshan ia ka jingbuddien ia ka jingkhie bad jingbun jong kano kano ka jingpang bad kane ka plie lad ia ka jinglap ia ki jingeh kiba dang mih ha ka koit ka khiah khnang ban lah ban shim ia ki sienjam kiba donkam.
Ki prokram Sorkar, ki jingsaindur thymmai jong ki lad ai jingsumar shimet bad ka jingpdiang ia ki lad digital ki la pynkylla ia ka ‘koit ka khiah kaba jemdor ia baroh’ bad ki la tei ia ka rynsan kaba pynbiang ia ki lad ioh jingsumar bad kaba kylla katkum ki jingdonkam ban pynduna ia ki jinglut jingsep ha ka jingioh jingsumar bad kumta ki don ka bynta kaba khraw bha ha ka jingiada na ki jingpang.
Ka tnat Railway ha Pakistan kam shym la lah ban siew ïa ka tulop jong ki nongtrei ha ka por ba ka dang jur bha ka jingkyrduh pisa, ha kaba kane ka la buh jingeh bad pynduh mynsiem ïa ki nongtrei, la ïathuh ka tyllong khubor.
“Ka Pakistan Railways Employees (PREM) Union (CBA) ka kynhun jong ki nongtrei ka la pynlong ïa ka jingïakhih ha Lahore namar ka jingbym ïoh tulop jong ki ha kaba ki la ong ba kane ka la pynduh mynsiem namar sa khyndiat sngi la wan ka jingrakhe ïa ka Eidul-Adha",  la ïathuh ka tyllong khubor.
U President jong ka Prem Union Lahore u Fiaz Ahmed Shahzad, u Secretary Khizar Hayat Baig, Senior Vice President Muhammad Jameel Malik, bad u nongpynïaid jong ka seng u Haji Aziz Madi ki la phah ka jingkyrpad sha u Myntri ka tnat Railway u Saad Rafique bad u CEO Arshad Salam Khattak ba kin ïakren bad pyntreikam noh ha kaba ïadei bad ka mat ban siew tulop sha ki nongtrei.
Ka jingshlei um ha ka jylla Assam ka la nang ktah jur ïa ki nongshong shnong ha kaba haduh hynnin ka sngi lajan don 31,000 ngut ki briew kiba dang ïakynduh jingeh ha ki 10 tylli ki distrik, la ïathuh ki heh ba dei khmih.
Ka India Meteorological Department ka la pynmih ïa ki hukum sha kiba bun ki nongshong shnong kiba la shah ktah na ka jingshlei um ba ki la dei ban kynriah jaka noh naba la khmih lynti ïa ka jingnang bteng jong ka jinghap u slap uba jur ha kiba bun ki distrik jong ka jylla.
Katkum ka kaiphot ba la wanrah da ka Assam State Disaster Management Authority (ASDMA), la ong ba la don palat 30,700 ngut ki briew kiba la ngat ha ka jingshlei um ha Chirang, Darrang, Dhemaji, Dhubri, Dibrugarh, Kokrajhar, Lakhimpur, Nalbari, Sonitpur bad Udalguri distrik.
Ka Lakhimpur distrik ka dei kaba la kham shah ktah jur ha kaba ki la don palat 22,000 ngut ki briew kiba la shah ktah na ka jingshlei um ha kaba la bud da ka Dibrugarh da palat 3,800 ngut bad ka Kokrajhar da 1,800 ngut.
Ki shipai ka kynhun Khonsa Battalion jong ka tnat Assam Rifles bad ki pulit jong ka Longding distrik ha Arunachal Pradesh ki la kem ïa lai ngut ki dkhot jong ka kynhun Yung Aung jong ka NSCN (K) ha kine ki ar sngi ba la leit, la ïathuh ka tyllong khubor.
Ka kynhun ba la ïatreilang ka la ïoh ruh ban kurup ïa u drok haba la khmih bniah na kine kiba la shahkem.
Kine ki lai ngut ki la shahkem na ka shnong Wakka bad Khanu hajan ka khappud Indo-Myanmar ha ka por ba la don ka jingpyntreikam ha ka 17 bad ka 18 tarik, Jylliew, la ïathuh ka tyllong khubor.
Ïa kane ka jingpyntreikam la pynlong hadien ba la ïoh jingtip halor ka jingdon jong ki dkhot ka NSCN-K (YA) hajan Wakka.
Kine ki briew ki la shahkem ha ryngkat ki song jong ki jingdih pynbuaid ha kaba la antad ba ka la kot sha ka T.7 lak.
Ka la don ka jingbuh jingujor ha kaba ïadei bad ka jingjia bad ïa kiba la shahkem la aiti sha ki pulit ka distrik na ka bynta ban bteng ïa ka jingtohkit, la ïathuh shuh shuh ka tyllong khubor.
Ki bor sorkar jong ka jylla Sikkim ha ka 18 tarik mynta u bnai ki la pyntip ba ki shipai ka Indian Army ki la lah ban leit shaw bad  pyllait im sa ïa 300 ngut ki nongjngohkai pyrthei kiba la sahkut ha ka thaiñ Chungthang, North Sikkim na ka daw jong ka jingjia twa khyndew ha kylleng ki bynta jong ka thaiñ.
Na ka liang ki bor sorkar ki la pyntip ba bun na kitei ki nongjngohkai pyrthei ki dei kiba leit jngoh ïa ka thaiñ Lachung bad Lachen.
Ki la pyntip ba dei ki shipai na ka Striking Lion Division, Trishakti Corps kiba la trei shitom miet bad sngi na ka bynta ban leit pyllait ïa kitei ki nongjngohkai pyrthei.
Ki la ïathuh ba baroh kitei ki 300 ngut ki la ïoh ban wanphai noh sha ka nongbah Gangtok ha ka 18 tarik mynta u bnai bad na ka liang ki bor shipai ki la pynbiang ruh ïa ka bam ka dih, ki jaka sah, ki dawai dashin bad kiwei kiwei ki jingdonkam.
Ki nongshong shnong ka Switzerland ki la pynlong ka jingthep vote ban pynlong aiñ halor kumno ban ialeh ban pynduna ka jingpynmih ia ka Carbon ha kaba katba dang iaid ki snem na ka daw jong ka jingjur palat ka jingpynmih ia ka Carbon ki lum thah ba paw jong kane ka ri ki la sdang ban um noh.
Shuh shuh ka kaiphod kaba la wad bniah ha kaba iadei bad kane ka iathuh ruh ba haduh u 2050 ngin ym lah shuh ban iohi ia ki  Swiss Alps ki lumthah kiba itynnad bad kiba khring ia ki nongshong shnong na kylleng ki ri ka pyrthei ha kaba mynta mar shipawa jong kine ki lumthah ki la kylla um noh namar ka jingkylla ka suiñbneng.
Da ka Climate Law, la rai ban pynduna noh ka jingpynmih ia ka lyer jakhlia sha haw haw ban iada ia kitei ki lum thah bad u Matthias Huss uba long uwei na ki Swiss glaciologist ha ka jingiakren bad ki nongthoh khubor ula iathuh ba ula sngewsih bad sngewkhia mynsiem ban iohi ba ki lum thah ki la sdang ban kylla um bad kmen pat ha kawei ka liang ba ka la don ka jingiakren ban shim khia noh ha kaba iadei bad kane.
Haduh 42% ki nongshong shnong jong ka Switzerland ki la shim bynta ban thep vote na ka bynta ban ai jingkyrshan halor ka Climate Law.
Kawei na ki daw halor ka jingkylla um noh ki lumthah jong ki Swiss Alps ka dei ruh namar ki katto katne de ki daw bad ka sorkar ka la ai jingmut ia ki nongshong shnong ba kin ialeh katba lah ban pyrshang iada ia ka mariang bad ban pyndonkam ruh ia kiei kiei ki bym don jingktah ia ka.
Bun ki nongshong shnong ka Switzerland ki la pynpaw ba kim kwah satia ban iohi ba ki lum thah kin um noh bad sngew ba kine ki lum thah ki long ka jingkyrmen ia kane ka ri kaba itynnad bad kaba la wan ban peitkai da ki million ki nongshong shnong ha ka shisnem.
U Chief Executive Member (CEM) bathymmai ka KHADC, u Bah Pynïaid Sing Syiem u la buh katto katne ki mat kiba ka Executive Committee kaba thymmai kan shimkhia kynthup ïa ka jingpynkylla ïa ka Khyrnit Bahynriew (Sixth Schedule amendment), ka jingleit peit ïa ki jaka khappud ha thaiñ Block-II bad kiwei ki jaka, bad yn buddien lang ban ïoh jingithuh noh ka ktien Khasi nalor ka jingpynurlong ïa ka Clan Administration Bill kaba dang sahteng ban ïoh jingmynjur na u Lat.
Haba kren sha ki lad pathai khubor hadien ba u la shimti kum u CEM, u Bah Pynïaid u la ong ka EC kaba thymmai ka don ka jingkitkhlieh bad kan trei na ka bynta ka Council bad ban rah ïa ka kyrteng jong ka.
Haba buh ïa ki mat kiba kham hakhmat kiba ka EC kam shim, u Bah Pynïaid u la ong ba ka mat kaba ïadei bad ka jingpynkylla ïa ka Sixth Schedule ka dei kaba la sahteng bad donkam ban mynjur da ka Ïingdorbar Parliament jong ka ri.
U la ong ba ka EC kan buddien ïa kane la ka dei lyngba ka Sorkar Jylla bad ruh bad ka tnat Korbar Ri (MHA) nalor ka jingbuddien ruh ïa ka mat ban ïoh jingithuh noh ïa ka ktien Khasi ha ka Khyrnit Baphra ka Riti Synshar.
Nalor kane, u la ong ruh ba ka EC kan shimkhia na ka bynta ki jingeh ki paidbah ha thaiñ khappud la ka dei ha thaiñ Block-II bad kiwei kiwei ki jaka.
Ka EC kum ka kynhun kan sa leit ruh sha ki jaka khappud khamtam namarba kan don sa ka wat ba-ar jong ka jingpynbeit pud bad ka Assam.
U Bah Pynïaid u la ïathuh ba u la ïoh ruh ban ïakren lyngba ka phone bad u CEM ka Karbi Anglong Autonomous Council (KAAC) ha kaba u la banjur ban don ka jingïatreilang bad jingsngewthuh jingmut bad ym dei ban mih jingeh ïa ki paidbah kiba shong kiba sah ha khappud bad ka Karbi Anglong.
Haba kren shaphang kiba bun ki aiñ-rew (bill) kiba sahteng kiba la dep mynjur da ka KHADC naduh ki snem kiba mynshwa, u Bah Pynïaid u la ong ki don bun ki Bill kiba sahteng hynrei ka Sorkar Jylla ruh lyngba ka tnat District Council Affairs ka la thaw ïa ka Expert Committee ban khmih bniah ïa ki Bill khamtam ban pyntikna ban nym don jingeh lada phah ia ki Bill sha u Lat ban ai jingmynjur.
Haba ïadei bad ka Clan Bill kaba la sahteng khlem pat ïoh ïa ka jingmynjur jong u Lat ka jylla, u Bah Pynïaid u la ong ba ka Clan Bill ka dei kawei kaba hakhmat eh ba ka EC kan buddien.
Kane ka aiñ ka dei kaba la maitphang naduh ka por u CEM barim uba la khlad noh, u Bah HS Shylla.
U la ong ba ka Clan Bill ka kren shaphang ka jingtehsong bad ithuh noh da ka Council ïa ki jait kur bad na ka liang ka Executive Committee, kan sa leit ïakynduh ïa u Myntri ba peit ïa ka tnat DCA ban kyntu ïa ka Sorkar Jylla ban pynkloi noh ban phah sha u Lat ban ïoh ïa ka jingmynjur jong u.
Nalor kata, u la ong ba ka EC kan trei da ka jingkitkhlieh na ka bynta ka bha ka miat jong ka jaitbynriew bad lyngba ki kam kiba bha kan long ka burom bad rah ïa ka kyrteng jong ka Council.
Namar kata, u la ong da ka jingïatreilang ha ryngkat ka jingshaniah, yn sa lah ban weng ïa ki jingeh kiba ka Council ka ïakynduh.
Ka shlem treikam u Superintendent of Police ka West Jaiñtia Hills District ka la bteng ïa ka jingpynsngewthuh paidbah ban ïakhun pyrshah ïa u drok bad ka jingkhaïi be-aiñ ïa u.
Ïa kane ka jingpynsngewthuh paidbah la pynlong ha Khimusniang ha ka jingïalam u ophisar ba khmih ïa ka thanad Jowai u Bah S Manar ha ka jingdonlang u General Secretary ka Dorbar Shnong Khimusniang u Bah W Bamon, u Traffic in-charge Jowai u Bah D Lamare bad kiwei kiwei.
U Bah S Manar u la ong, ka jingthmu ka long ban pynsngewthuh ïa ki paidbah nongshong shnong ba kim dei ban ailad ba u drok un kharoi ne un jyllei, hynrei ki dei ban ïeng tylli ban pyrshah ïa ka jingpyndonkam ne jingkhaïi ïa u drok.
U Bah H Syngkon uba dei u dkhot ka MCSWA u la kren halor ka jingshem jong u bad kumno u lait na ka jingkyrni na u drok.
U la batai shai ïa ka jingktah jong u drok uba dei u kynja dawai ba pynbuaid uba lam ïa u briew sha ka jingkyrni bad pynlong ruh ïa u briew ba un leh ki kam pyrshah aiñ bad bun ruh kiwei ki jingktah lada pyndonkam ïa u drok.
U la ong u drok u ktah ïa ka koit ka khiah ha ka met bad ha ka jingmut jingpyrkhat, u ktah ïa ka imlang sahlang, ka ïing ka sem bad ka shnong baroh kawei.
Ka Executive Committee kaba thymmai ka KHADC, kan kham pynkhlaiñ noh ïa ka tnat Information Technology (IT) ha ka rukom treikam khamtam ban pynsted ruh ïa jingphah ïa ki syrnot haba pyntreikam ïa ki projek lane ‘Utilisation Certificate’ bad kiwei kiwei ki jingdonkam kiba ïadei bad ka jingpyntrei ïa ki projek kiba wan na ka Sorkar Pdeng kum ka ‘Tied bad Untied Grant.
’Haba kylli halor ka jingslem ka KHADC ban pynbiang ïa ki syrnot ba dep pyntrei ïa ki projek, u Bah Pynïaid kum  u CEM u la ong ba ka jingpynslem ka Sorkar Pdeng ban pyllait ïa ka pisa kaba dei ban wan sha ka Council kum ka ‘Untied Grant’ lehse ka lah ban dei na ka jingbym lah pynbiang ïa ki syrnot ïa ki projek lane ‘Utilisation Certificate’.
U la ïathuh ruh na ka liang ka Sorkar Pdeng ruh ka la pyntreikam ïa kawei ka ‘portal’ kaba tip kum ka ‘eGramSwaraj’ ka ban kham pynsuk bad kham pynsted haba pynbiang bad ïa ki kot ki sla haba ïadei bad ki projek kiba la pyntrei lyngba ka Council.
Une u CEM bathymmai ka KHADC u la pynpaw ba kam long satia kaba suk ïa ka Council ban pyntrei ïa ki skhim namar ka leit sha ki shnong ki thaw bad ki projek kin shimpor beit haba pyntrei ïa ki.
Kumta u la ong ba ka Sorkar Pdeng lyngba ka Ministry of Panchayati Raj, ka la pynïaid ïa ka portal ‘eGramSwaraj’ haba ïadei bad ki Utilisation Certificate, bad kin sa don ki briew ki ban wan ai jinghikai ïa ka tnat IT jong ka KHADC khnang ba yn lah ban pyntreikam bad kan pynsuk ïa ki tnat treikam jong ka Council lyngba ka jingdon ki kor ki bor.
Ka KHADC ka ïoh ka ka pisa na ka Sorkar Pdeng lyngba ka 15th Finance Commission kumjuh ruh lyngba ka Article 275 ka Riti Synshar ka ri ban leh ïa ki kam pynroi bapher bapher ha ki shnong ki thaw lyngba ki MDC.U Bah Pynïaid u pynpaw ka jingsngew skhem ba da ka jingstad ka juk mynta, yn sa lah ban pyndep kloi ban pynbiang ïa ki jingdonkam haba pyntreikam ïa ki projek.
Shuh shuh u la ïathuh ba u dang lum ïa ka kaiphod halor ka jingkheiñ jingdiah halor ka jingïoh pisa ka Council.
U la ïathuh ba ki don ki skhim na ka Sorkar pdeng kiba ka council ka ïoh na ka bynta ki kam pynroi, bad ka don ruh ka bhah ba ki lah ban pyndonkam na ka bynta ka jingdonkam jong ka council.
U la ong ba ka Council ka don ruh ïa ka jingmih nalade lyngba ki khajna bapher bapher jong ka council bad ruh lyngba ki khajna kiba ka Sorkar ka bhah sha ka Council.
Ka Hynñiewtrep Youths’ Council (HYC), West Khasi Hills District ha ka Lah Sngi U Blei ka la leit ban ïakynduh bad buh jingthoh ha ka Myntri ka tnad ka koit ka khiah, ka Dr.M.Ampareen Lyngdoh halor ka jingduna ki kam pynroi ha liang ka koit ka khiah ha ka thaiñ West Khasi Hills District.
Haba kren sha ki lad pathai khubor hadien ka jingïakynduh ïa ka Myntri, u President ka HYC West Khasi Hills District, u Bah Lumlang Kharsyiemlieh, u la ong ba wat la katei ka distrik ka dei ka distrik kaba la rim tam hynrei haba phai pat sha ka liang ka roi ka par khamtam ha kaba ïadei bad ka koit ka khiah ka dang duna shibun eh.
U Bah Lumlang u la ong ba ka HYC ka la ju dawa ïa kane naduh u snem 2017 ha kaba ki la ïaid kjat naduh na Nongstoiñ haduh Shillong kumba 89 kilomitar na ka bynta ki jingduna ha ka liang ki kam pynroi ka koit ka khiah ha ka thaiñ West Khasi Hills.
U la ong ruh ba ka seng ka la wan dawa na ka Sorkar lyngba ka Myntri ba ka dei ban buh noh ïa ka ‘Dialysis Centre’ ha katei ka thaiñ namar ka jingkynrei kiba pang khyllai hapoh ka West Khasi Hills District kaba long palat hajar ngut ki briew.
“Ki paradoh-parasnam jong ngi ki hap wan shaduh Shillong ban wan leh ‘Dialysis’ haduh 5 ne 6 sien shibnai kaba ka jingjngai na Riangdo bad na Rambrai ka long kumba 150 kilomitar eiei kaba la pynlutksan haduh katta katta," la ong u Bah Lumlang.
Ha kajuh ka por, u la ong ba ka seng ka dawa ba ka Sorkar ka dei ban ai jingpynshai halor ka jingmih ki khubor ba la rah noh ïa ki tiar na ka Maternity and Child Hospital (MCH) na Nongstoiñ sha Mawkyrwat.
Kumta ka dawa ba dei ban plie ïa ka MCH hapoh Nongstoiñ ba kan ai ka jingshakri kaba dei hok ïa ki longkmie bad ïa ki khynnah jong ka thaiñ.
“Ngi la wan ruh hangne ym tang na ka bynta kata hynrei ïa kane ka MCH ha Nongstoiñ kaba lah dep pyntrei naduh 2018 hynrei haduh mynta ym shym la lah ban plie noh ïa ka.
Na ka liang ka Dr.Ampareen ka la ong ba la rah ïa ki tiar namar bym don nongtrei.
Kumta la rah shuwa sha Mawkyrwat ban pyndonkam ïa kitei ki tiar," la ong u Bah Lumlang.
Shuh shuh na ka liang ka seng ka la ong ba haba phai sha ka Civil Hospital, Nongstoiñ wat la ka dei ka distrik kaba la 46 snem hynrei ki jingdonkam hapoh katei ka jaka sumar ka dang duna bha la ka long ha ka liang doktor kiba la pyntbit, ki nos, ki nongtrei, ka jingbym don ka Intensive Care Unit (ICU) bad kiwei-kiwei ki jingdonkam.
Shuh shuh ka seng ka la dawa ba ka tnad ka dei ban buh ïa ki nos kiba pura bad 2 ngut ki doktor ha man ka Primary Health Centre (PHC).
Ka seng ka dawa ruh ba ka tnad ka dei ban kyntiew noh ïa ki 3 tylli ki jaka ai jingsumar na ka PHC sha ka CHC kiba kynthup ïa ka Rambrai, ka Maweit bad ka Nonglang bad ïa ki 3 tylli ki Sub-Centre ban kyntiew sha ki PHC kiba kynthup ïa ka Malangkona, Kyrshai, Umdang, Seinduli bad ka Umyiap.
Na ka liang ka Myntri ka la ong ba kan sa leit ban jngoh hi dalade sha katei ka thaiñ ha ka 26 tarik u mynta u bnai ban peit bad ïakren ïa ki jingduna baroh kiba ka seng ka la dawa.
U Deputy Commissioner jong ka West Jaiñtia Hills u la pynbna ba ka 7 tarik Naitung kan dei ka sngi shuti ha baroh kawei ka distrik namar ka dei ka sngi lehkmen Behdeiñkhlam.
Kumta baroh ki shlem treikam sorkar, ki ïing kashari, ki jaka kynshew pisa ne Bank, ki skul bad ki kolej hapoh ka distrik kin khang khyrdep lut ha katei ka sngi.
Namar ka jingbun palat ki nongri masi, kynthup ïa kiba ri masi khem dud, kiba la mad jingeh na ka daw ka jingpang jong ki, ka UDP Mawlai Circle ha ka sngi Nyngkong ka la kyntu ïa u Myntri ba khmih ïa ka tnat Animal Husbandry & Veterinary jong ka sorkar Meghalaya ban ai jingïarap ïa kine ki nongri masi kiba don hapoh ka jylla.
Haba kren sha u nongthoh khubor, u Bah Process T Sawkmie, u nongïalam ka UDP Mawlai Circle u la ai khublei ïa ka sorkar lyngba ka tnat Animal Husbandry and Veterinary ba ki la dep ai injek ïa kumba 20,000 ki masi, hynrei ki dang bun kiba sah, kiba lah ban poi da ki lak kiba donkam ïa ka jingïada bad u la pynpaw ba bun ki nongri masi ki la mad jingeh bha bad ki donkam ïa ka jingïarap jong ki.
“Ka sorkar lyngba ka tnat ba khmih ïa ki jingri jingdup ka dei ban thaw lad thaw lynti ban ai jingïarap ïa kiba la shah ktah," la ong u Bah Process.
U la ong, “Nga kyntu ïa ki nongri masi baroh kiba don ha ka jylla ba kin pyntip sha la ki district veterinary, khnang ba ka sorkar kan ïoh lum jingkheiñ ban ai jingïarap ïa ki.
"Nalor kane, u la pynpaw ruh ba u la ïoh jingtip ba wat kiba ri masi khem dud ki mad jingeh bha, ka dud kim lah shuh ban shalan, hynrei ki hap ban pynbiang bam pat ïa ki man la ka sngi bad kumta ma ki ruh ki donkam ïa ka jingïarap na ka sorkar.
Ka Voice of the People Party (VPP) ha ka Lah Sngi U Blei ka la ai jingmut ïa u Myntri ka tnad Animal Husbandry & Veterinary ka Sorkar Jylla, Bah A.L.Hek ban thaw da ka kynhun ki doktor mrad na bynta ban peit bniah ïa ki pham ri masi haba ïadei bad ka jingpang at-sniehdoh ne ka ‘Lumpy Skin Disease’ (LSD).
“Ka seng ka pynpaw ka jingsngewkhia kaba jur halor ka jingpang LSD kaba la ktah shi kat dei ïa ki masi bad kumjuh ïa ki nongshong shnong kiba don bynta ha ki kam ri jingri," la ong u General Secretary ka VPP, Dr.Ricky A.J.Syngkon ha ka dorkhas ba la phah sha u Myntri ka tnad Animal Husbandry & Veterinary ka Sorkar Jylla, Bah A.L.Hek.
Haba ïaroh ïa ki sienjam ba la shim da ka tnad treikam ban tehlakam ïa katei ka jingpang, ka seng ha kajuh ka por, ka kwah ban ai jingmut kum shi bynta ban ïarap kyrshan ïa ka lad kamai jong ki nongrep ri masi, nongpynbiang bad nongdie doh masi kumjuh ki nongai dud nalor ka jingpynbiang ïa ki jingdonkam jong u paidbah.
Halor katei, ka seng ka la ai jingmut ïa u Myntri ba dei ban ai ïa ka bai lut-ksan kaba biang sha ki nongrep ri masi, nongpynbiang bad nongdie doh ha kum kane ka por, da kaba buh jingmut ba ka lad kamai jong ki, ka la shah ktah ha ka rukom ba dei.
“Kaba ar ka long ban thaw ïa ka kynhun ki doktor mrad napoh ka jylla lem bad kiwei ki tnad ka Sorkar Pdeng (kum ka ICAR) ban ïaid shakhmat bad ka jingpeit bniah ha ki pham ri masi bad ban pyntikna ïa ka jingdon ne jingbym don jong ka jingpang," la ong utei u nongïalam.
Haba ïadei bad ki pham ha kaba ki masi kim shah ktah ha ka jingpang, ka seng ka la ai jingmut ba ka tnad ba dei khmih ne kano-kano ka tnad Sorkar ka dei ban pynbiang ïa ka syrnot sha uta u nongrep ri masi (ne Supplier) bad ban shah ïa ki ban pyntyllun ïa ki kam kumba ju long.
Shuh shuh u Dr.Syngkon u la bynrap ba namarba ka jingsaphriang jong ka jingpang ka ktah ïa ki trai bad nongrep ri masi na ka por sha ka por, kumta ka jingwanrah ïa ka ‘Insurance Scheme’ kan pynbiang ïa ka jingshngaiñ bad jingïada haba ïadei bad kano-kano ka jingduhnong kaba ki nongrep ki lah ban ïakynduh, ha kajuh ka por da kaba ai bor ban pyntikna ïa ka jingïai bteng bad jingkiew jong kane ka tnad ba kongsan.
Ka kynhun ki nongdie bad nongkhaïi dohkha hapoh Ïewduh kiba don hapoh ka shatri jong ka Khasi Jaiñtia Fish Wholesellers and Retailers Association (KJFWRA) ha ka sngi ba ar ki la leit ban ïakynduh ïa u Myntri ka tnad ri dohkha ka jylla, u Bah AL Hek ban pynsngew halor ka jingdawa ba ki nongdie bad ki nongkhaïi dohkha ki kwah kata ban buh ïa ka jaka leh test ïa ki dohkha kiba wanrah nabar jylla ha khlieh Ïewduh.
Haba kren sha ki lad pathai khubor, u Bah Mitchell Wankhar uba dei u President jong katei ka kynhun, u la ong ba u Myntri u la ong ba ka tnad kan sa buh ïa ka jaka test ïa ki dohkha hapoh Saiden, Ri Bhoi District.
