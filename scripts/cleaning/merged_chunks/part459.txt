Ka jaka ‘Thangbhula’ ha ka shnong Nongtalang ka don hajan jong ka madan football Nongtalang, kata hadien jong ka Nongtalang College bad ki ju pyndep ïa ka ha u bnai Naiwieng.
Haba ngi phai sha ka shnong Nartiang kaba dei kawei na ki shnong ba ki syiem Jaiñtia ki la pynlong kum ka nongbah lyuir, ngi shem ba kane ka ‘Thangbahula’ ka dang don bad ki dang leh ïa kane ka jinglehniam.
Ïa kane ka jinglehniam la pyndep ha Madan Majar bad la ju pyndep ha u bnai Naiwieng.
Ïa u Bahula ki ju shna da ki dieng kiba jrong kiba ki shu dang dep pom.
Ki tih ka thliew bad ha sawdong jong ka ki pynïeng ïa kine ki dieng ban long ki païa bad ki da teh skhem bha ban shna ka rynsan kaba don katto katne mala.
Ha ki por ba mynshuwa ki pom da ki dieng ba jrong bad ki shna bun mala bha, hynrei mynta kim shym la shna shuh bun mala.
Hapdeng pat, ki sieh pynïeng ïa ki siej ba la ïap, kiba la teh bha bad ki kynton ïa ki, ka jingkynton ïa kine ka long kat kum ka mala ba ki shna.
Haba ki la dep shna ïa une u Bahula, ki leit pyndep ïa ka niam ka rukom ha ïing jong u Sordar.
Ha ka por mynmiet ki sdang ïa ka jinglehniam da ka jingtied ksing.
Ki paidbah ba wan peit kai pat ki hap ban wanrah jingai nguh kum u khaw, ka kait bad mar kawei ka dieng thang na la ïing kaba da ka dieng kseh.
Kane ka jinglehniam Thangbahula ka long kaba shong shit ha kaba ka don ka jingïashad kaba khlem jingrwai.
Їa une u Bahula ki thang ha ka por mynmiet kumba khadwei baje ei ei ne shuwa ka shiteng synïa.
U nongpyndep ïa ka niam ka rukom ha kane ka jinglehniam dei u Bamon.
Ki ban ai ding ban thang ïa une u Bahula dei u Bamon, u Doloi, ki Pator, u Lyngdoh, bud sa kiwei de ki paidbah shynrang; ynda haba u la meh ding bha ki paidbah pat ki tan ban pynkhyllem ïa u.
Ha ka jingïaid jong ka por bun kiei kiei kiba u longshuwa u ju leh ngi la nangklet nangklet ïa ki.
Kane ka jingthoh ka long kum ka jingpynkynmaw bad ban ïathuh ha ki pateng ban dang wan ba kin ïoh tip ba kiba kum kine ki jingleh ki lah ju don ha ka Ri jong ngi.
Kumba la kdew sha khmat, ha ka shnong Thangbuli, Jaraiñ bad Nongtalang kane ka ‘Thangbahula’ kam don shuh.
Na ki jingtip ba la ïoh lum la sngewthuh ba ki Thangbuli, Amwi bad ki Nongtalang ki la ïoh jingmut ban leh ïa kane na ki syiem Jaiñtia, hynrei ka Thangbahula ba ki leh ha Nartiang bad ha kine ki shnong ka don ka jingïapher namar ha Nartiang ki da pyndep ruh ïa ki jingpuja ha kaba da don ruh u Bamon, u ban pyndep ïa ki jinglehniam leh rukom katba ha Thangbuli, Amwi bad Nongtalang kim da leh ïa ka puja.
Shillong: Ha ka jingiakhun pyrshah ia ka Aizwal FC hynnin ka sngi, ka Shil long Lajong ka la mad ia ka jingrem kaba nyngkong ha ka lympung I-League da 3-0.
Ha kaba sdang jong ka jinglehkai, ka Aizwal ka la lehkai bha ha ka kylla step ha kaba tang ha ka minit kaba 4 u Lalrin zuala Lalbiaknia u la ioh ban thep ia ka kol kaba nyngkong.
Hadien kane, tang katto katne minit u R Ramdinthara u la ioh ban thep ia ka kol kaba ar kaba long ha ka minit kaba 17.
Da ka jingioh thep ar kol ha ka kylla step, ka Mizoram ka la i don jinghun, kumta ka la ailad ia ka Lajong ban pyndep ia katei ka kylla.
Hynrei da kaba leh kumta, ka la pynkhlain ia la ki nong iada bad pynneh ia ka jing lamkhmat jong ka ha katei ka kylla da 2-0.
Haba la sdang sa ka kylla miet, ka Aizwal ka la pynkhlain shuh shuh ia lade da kaba ioh ban thep sa ia ka kol kaba lai kaba long lyngba ka kornar da u Joe Zoher liana ha ka minit kaba 57.
Haba phai sha ka Lajong ka la ialeh katlah katiai ban ialeh pyrshah hynrei ka Aizwal ka la lah ban pynneh ia ka jing lamkhmat jong ka da lai kol haduh kaba kut jong ka jinglehkai.
Da katei ka jingduh ia ka jinglehkai, ka La jong mynta ka ieng ha ka kyrdan kaba saw da 16 poin na ki khyndai tylli ki jingialehkai.
Ka jingleh kai kaba bud jong ka La jong kan long noh shabar na la iing ha kaba kan iakhun ia ka Real Kashmir FC ha ka 16 tarik Nohprah ha TRC Turf Ground, Srinagar naduh ka por 2 baje janmiet.
Shillong:U Bah Adelbert Nongrum kum u MLA jong ka 17 North Shillong konstitwensi u la pynpaw ïa ka jingpyrshah kaba jur halor ka jingai jaka biang jong ka Sorkar ïa ki Harijan kiba sah ha them metor Ïew Mawlong.
U la pynpaw ruh ïa ka jinglyngngoh ba ka sorkar ha ki por ba ka ai jingkheiñ mynshwa ka long tang khyndiat ngut kiba dei ki nongtrei sorkar kiba dei ban pynkynriah hynrei ki mih pynban haduh 3 spah tam ngut.
“Nga kwah ban kynthoh ïa ka sorkar ba katei ka jaka kadei jong ki paidbah bad ha ki jingkheiñ kiba mynshwa ka sorkar ka ong tang 184 ngut ha kaba 128 kidei ki nongtrei ka SMB bad 28 dei na kiwei ki tnat ha kaba ïa kine la thmu ban pynkynriah sha ka quarter ka SMB hynrei ka jingkylli kaba mih ka long ba la mih ka jingkheiñ kaba 342 kaba mut sa 158 ngut ka sorkar kan ai jaka ha kaba kine kidei kiei nangno ki mih, kaba nga sngewsih ka long balei ïa ki briew jong ngi ki pynlong kum ki nongshong wai, ka jingduhnong ka long kaba khraw lada peit ha sor ne thaiñ khappud ïa kito ki jaka ïakajia pud kumba 2.29 square KM ka jaka ba hab ha khanapara ka la leit ei sha Assam ha ka jingïapynbeit pud ha ki 6 jaka ha ka phase kaba nyngkong bad mynta pat sa 1.4 acre la ai sha kita ki Harijan, ka jingkynnoh kan leit beit sha ka MDA 1 bad MDA 2, bad ka jingai jaka ïa kine ki harijan kidei kiei bad kidei ruh tang ki nongtrei sorkar," ong u Bah Nongrum.
U Bah Adelbert u la kyntu ruh ïa ka sorkar ba kam dei shuh ban khot ïa katei ka jaka kum ka Punjabi line, ka Harijan colony, ne Sweeper lane, hynrei dei ban khot beit da ki nongshong shnong hapoh them Ïew Mawlong.
“Lada ka sorkar ka dang hap ban pyndem kum ka trai ïing hakhmat ki nongshong wai, sngewbha ieh kumba kadei ban long bad wat ktah eiei, ap ynda haba ka VPP kan wan ha ka bor ngin sa leh ïa ka kam namar ïa ngi la pynngeit ba ngim dei ban leh tang ïa kaba bha hynrei ban leh ruh ïa kaba dei," ong u Bah Adelbert.
U la pynkynmaw ruh ba mynta u snem ka la ong ba kan pynkynriah noh hadien ba la ai hukum ka High court bad lyngba ka HLC ki la ong ban pynkynriah noh hynrei ka la mih ka jingpyrshah.
“Mynta u snem ruh hapoh ka Ïing Dorbar thaw aiñ nga la buh ka mat ban kren ïa kane ka kam, hynrei namarba ka la mih ka mat jong ka reservation policy kaba kane ruh kadei ka mat kaba kongsan nga la hap ban wengnoh, nga pynkynmaw ruh ba naduh ka kam dual post ha u 2016, nangta ka Bye ilekshon kane kajuh ka Sorkar ka la pynbeij ban pynkynriah noh hynrei haduh mynta kim leh eiei bad mynta ruh da ka jingai jaka tam kaba 1.4 acre kane ka Sorkar ka la ong ban pynkynriah ha u bnai Kyllalyngkot kane ruh kan biang kum ka jingpynbeij namar ka ilekshon MDC bad MP ka lah jan," ong u Bah Adelbert Nongrum.
U la kyntu ruh ïa kito kiba pyrshah ba kin kren eiei ne kynthoh ban pynpaw sha ka Sorkar namar u la ong ba kum ki trai ïing dei ruh ban nang kum ban ïadei bad kiba shongwai.
U la ong ba kum u MLA un dang ïai buddien ïa kane ka kam tat haduh ban da urlong.
Shillong: Ka Dorbar Shnong Mawlai Nongkwar, Shillong kan pynlong ia ka jingpynkhuid Shnong ha ka 12 tarik Nohprah, 2023 naduh ka por 8 baje mynstep bad ha katei ka sngi kan don ka jingkhang Shnong haduh ban da dep ka jingpynkhuid.
Kumta la kyrpad ia kito kiba don jaka hapoh Shnong Mawlai Nongkwar ba kin wan ban pynkhuid ia ka jaka jong ki bad ki sawdong sawkun.
Kumta la kyrpad ia ki Nongshong Shnong ba kin ia mih ryntih ha katei ka sngi khnang ba ka jingpynkhuid kan dep ryntih.
Ha kajuh ka por ka Dorbar Shnong Mawlai Nongkwar ka ai khublei Christmas Basuk bad Snem Thymmai Bakmen ia ki Nongshong Shnong ka Jylla hi baroh kawei.
Ha kajuh ka por la kyrpad ruh ia ki ba pynhap maw, shyiap ha ki surok Shnong ba kin hap ban pynkhuid lypa, bad la khang pyrshah ruh ban pynieng Kali ha ki surok Shnong ha katei ka sngi tad haduh ban da dep ka jingpynkhuid Shnong, ong ka  kyrwoh lyngba u Bah E.S.Mond, General Secretary DSMN.Ka jing ioh kurup tyngka pliah, na ki jaka treikam jong U Dheeraj Sahu, MP Rajya Sabha jong ka Congress, ha Odisha bad Jharkhand, ka lah jan poi sha ka T.300klur antad, ong ka khubor.
Da katei ka jingioh kurup, ia katei ka pisa, kaba bun, ka pyni, ba ka dei ka jingioh kurup pisa, kaba bun tam, haduh ha kine  ki sngi, na kano kano ka jingleit khynra kaba shisien khynra, da ki tnat sorkar bad ka pisa, kaba bun bah, dei kaba la ioh na ki jaka treikam jong ka  Boudh Distillery Private Limited ha Odisha.
Ka jingniew pisa, ka dang iai  bteng, kat haduh hynnin ka sngi, ong shuh ka khubor, ha kaba la lum na ki 200 tylli ki byrni buh pisa bad ki dang don ruh ki byrni, ki bym pat ioh ban plie bad sei ia kitei ki pisa.
Mynta ka tnat Income Tax, ka la pyndonkam haduh 40 tylli ki mashin bad wan rah shuh ia ki nongtrei Bank, ba kin niew ia kitei ki pisa, kiba la bun palat bad la wan rah shuh ia shibun tylli ki kali, ban leit kit ia katei ka pisa shapoh Bank.
Ki don haduh 100ngut ki nongtrei Income Tax, kiba don ha Bolangir District, na ka bynta ban talasi, ia ki jaka treikam bapher jong utei U MP.Hynnin ka janmiet, la iathuh shuh, ba la ioh kurup sa 19tylli ki pla, na ka jaka treikam jong U Dheeraj, ha Ranchi, kaba dei ruh ka iing, kaba u shong u sah U Bunty Sahu, uba dei peit ia ki karkhana thaw kyiad jong U Dheeraj bad tang nangtei, la ioh kurup, ia ka pisa kaba T.20klur.
Ka jingniew ia kitei ki pisa, ka la nang iaid mynta sha ka T.225klur, ha ka sngi thohdieng, ha kaba kiba bun, na kitei ki kot tyngka, ki dei da ki lut 500 suda.
Nongpoh: U Bah Pynshngain N.Syiem, Deputy CEM jong ka KHADC, mynhynnin ka sngi u la wan ban pynskhem ia u Bah Linus Lyngdoh, ba un long long kum u Lyngdoh ka Raid Nongpoh bad kata ka dei hadien ba ka Kur Lyngdoh, ka la jied ia u ba un long kum u Lyngdoh bad kata ka dei ha ka jingiajied kaba la long ha ka 3 tarik u Jylliew mynta u snem.
Ha katei ka sngi, ba la pynskhem Lyngdoh ia u Bah Linus Lyngdoh, la sakhi da ka jingdon u Bah Balajied Rane MDC Nongpoh, u Bah M.B Tongper Additional Deputy Commissioner Ri Bhoi, Bah Pillarstone Syiem Nongshai Acting Sirdar Nongpoh Sirdarship Elaka lem bad kiwei.
U Bah PN Syiem, haba u ai jingkren ha katei ka sngi, u la ong ba ka jingjied ia u Lyngdoh kadei hi ban long da ka jingiajied lang bad kam dei ban long tang daka jingiajied paralok ne leh politics.
U la ai ruh ka jingiaroh ia ka raid Nongpoh, kaba la pynspong ia u bah Linus kum u Lyngdoh hadien ka jingiamynjur lang da ka kur Lyngdoh.
Nalorkata, u Bah PN Syiem, u la kyntu ruh ia u Lyngdoh Raid ba thymmai ba um dei ban peit shilliang khmat hynrei u dei ban tre hok na bynta u kup u sem shilliang bad u la ong ruh ba ki dei ban don ka jingïatrei lang happens ka ki nongkitkam jong ka Raid bad ki shnong khnang ba kin lah ban nang kyntiew ia ka kam hapoh ka it ka hima.
Ka tyngka pliah, kaba shongdor haduh T.100klur, la ioh kurup na shibun ki jaka, kiba don jingiadei bad U MP jong ka seng Congress, uba mihkhmat sha Rajya Sabbha, U  Dheeraj Sahu, ha ka jingkhynra ha Odisha  mynta ka sngi.
Ha ka jingleit talasi, jong ka tnat  Income Tax Department, ha ki jaka sah jong U Sahu, ha Odisha bad Jharkhand, ha ka sngi balang, la lap ia ki jaka buh pisa  bad ka jingtohkit, ka dang iai bteng haduh mynta ka sngi.
La iathuh ba ka tnat  Income Tax, ka dang iai bteng ban leit talasi, ha kiba bun ki jaka treikam jong ka kompeni Boudh Distillery Private Limited ha Odisha, kaba dei ruh ka jaka, ba la ioh kurup ia katei ka pisa, kaba bun bah.
Kiwei pat ki jaka, kiba la leit talasi, ki long ka  Sambalpur, Bolangir, Titilagarh, Boudh, Sundargarh, Rourkela, bad ka Bhubaneswar.
Ki don palat 30ngut ki ophisar jong ka tnat Income Tax, ha ryngkat bad ki nongtrei Bank, kiba don bynta ban niew ia katei ka pisa, kaba la ioh kurup bad ki don phra tylli ki mashin niew pisa, kiba la pyndonkam ban niew ia katei ka tyngka pliah, kaba bun bah bad la leit shim shuh, sa lai tylli ki mashin, na bynta katei ka jingniew pisa.
Ki don 150 tylli ki song, kiba don ia katei ka pisa, ha kaba la kurup noh  bad leit rah sha  State Bank of India, ha Bolangir.
U Director General, ka tnat Income Tax,   U Sanjay Bahadur, u iathuh, ba ka jingtih bniah, ka dang iai  bteng, na ka bynta ban lap ksai, ia kiba don bynta ha katei ka jingioh kurup, ia katei ka pisa, kaba bun bah bad u kam ruh, ba ka jingdonkti jong ki riew sain pyrthei, ka long kaba shynna bha.
Ka pisa, la ioh kurup na ki almari, ha katei ka jingleit talasi, nangta na iing sah jong U MP, na ophis treikam bad na ka jaka shet kyiad ha  ka nongbah Sundargarh.
Na ka liang ka seng  Bharatiya Janata Party (BJP), ka dawa ba dei ban tohkit, ia katei ka kam, da ka  Enforcement Directorate (ED).
U Deepak Prakash, uba dei u dkhot jong ka seng BJP, uba mihkhmat sha  Rajya Sabha, u kam, ba ki don shibun ki MP jong ka seng Congress, kiba donkti lang ha katei ka jinglong trai ia katei ka pisa kaba bun bah.
U Prakash, u pyni dur ruh ia ka pisa, kaba la ioh kurup, ha kaba u ong “Kine ki dei ki dur, jong ka pisa, kaba la ioh kurup, na ka iing jong uwei U MP jong ka seng Congress.
Pyrkhat, kin don sa katno ngut kiwei pat, ki ban bam kruin ia ka Ri, ha kine ki 70 sem ba ladep".
INC ka mut i need cash  bamsap katsha ba phai cong tikna rem kput 2024.
Shillong:Ka War Jaiñtia Student Union kawei na ka seng ba la sdang ha u snem 2000 bad kaba la sangeh treikam naduh u snem 2015, mynta ka sngi la pynkhie im biang iaka haka jingialang bala pynlong ha Amlarem West Jaiñtia Hills District.
Ka jingpynkhie im biang ia kane ka seng dei namar ba ki nongialam ki iohi ia shibun ki jingeh hapoh ka thaiñ War Jaiñtia.
Kumta ha kane ka sngi la thung ruh iaki nongialam ka Executive Committee ba shipor ki ban treikam hapoh 6 bnai, bad hapoh kine hi ki bnai ka seng kan sa pynlong iaka election naka bynta ban jied iaki nongialam ba pura kynthup naduh u President kumjuh ki dkhot ka Central Executive Committee khnang ba ka rukom treikam kan long kaba iaid beit iaid ryntih.
Ki dkhot bala jied kynthup u Alban K Gashnga Chief Adviser, Donstand Khonglah Advices, Namdichai Lamare President, Sumar Dkhar Vice President, Jai Pohshna General Secretary, Dei Syad Joint Secretary, Arwinstar Gashnga Finance Secretary, Saiñborlang Lamin Asst Finance, Autumn Sumer Education Secretary, Everest R Langstang Publicity Secretary, Donbok Dkhar Sport Secretary bad u Sumar Syngkor Environment Secretary.
Naduh mynta ka sngi ki arngut ki nongai buit ka committee ryngkat bad ki dkhot ba shipor kin iatreilang ryngkat ryngkat ban pyniaid beit iaka kam.
Nongpoh: Ki Pulit ka Ri Bhoi, ki la ioh ban kem noh ia uwei u briew, uba na ka jylla Mizoram bad uba sah ha kawei ka jaka ha Baridua, Ri Bhoi bad haba ki Pulit ki la kem ia utei u briew, ki la ioh ruh ban kurup da ki hajar ki kuli, kiwei ki tiar ban pyndonkam ha ki tiar siat lem bad kiwei.
La kem ia utei u briew, ka dei hadien ba ki Pulit ki la ioh jingtip lyngba ka tnat Syntiat jong ka Military Unit of Eastern Command, ki la ai jingtip sha ki Pulit Ri Bhoi, halor ka jingdon uwei u briew, uba donkti ha ki kam shalan beain ia ki tiar siat lem bad kiwei de ki kam runar.
Haba la iohkem ia utei u briew, ki la ioh ban kurup haduh 1052 tylli ki kuli ka suloi AK-47, 7 tylli ki kuli ka suloi LMG 7.62, 14 tylli ki kuli ka suloi INSAS, 32 tylli ki kuli Pistol, uwei u Tear Gas, uwei u Hand Granade, kawei ka jaka thep kuli (Magazine) jong ka suloi NSAS, lai tylli ki ki Magazine jong ka suloi AK-47, kawei ka tyngam jong u sniang khlaw, 7 tylli ki reng jong ki sier bad skei lem bad ka shynrong khlieh jong ka skei.
Nalorkata, ki pulit ki la ioh ruh ban kurup haduh 34 tylli ki Stamp seal, ba utei u briew u la shna thoh da kaba pyndonkam ia ki tnat treikam sorkar bapher bapher.
Hadien ka jingiohkem ia utei u briew, ki la pulit ki rejister ia ka Case ha Khanapara Police Stationg bad ka jingtohkit ban lapdien sa ia kiwei pat kiba donkti kan dang iaid shakhmat.
Shillong: Ka Mahua Moitra, MP ka TMC, mynta ka sngi, ka la shah pynduh noh, kum ka dkhot jong ka Lok Sabbha, halor ka mat, kaba iadei bad ka jingpan pisa jongka, na ka bynta ban kylli jingkylli ha Lok Sabha.
Ka komiti jong ka Ethics Committee, ka la leit rah mynta ka sngi, ia ka kaiphod jongka sha katei ka iing dorbar, ha kaba ka la ai jingmut, ba dei ban pynduh noh, ia ka jinglong dkhot jongka, na iing dorbar.
Ka Moitra, hadien, ba ka la shah beh noh na Lok Sabbha, ka la kren shai, da kaba ong “Ka ethics committee kam don bor satia ban pynduh noh ia ka jinglong dkhot jongnga" bad ka kren shai, da kaba ong “Mynta nga dang don 49snem ka rta bad ngan iakhun pyrshah ia phi sa 30 snem hapoh Parliament bad shabar Parliament ruh kumjuh".
Kumba 100ngut ki ehrang Hamas, ki la shah kem bad shah law lyngkhuit ha ki shipai Israel bad la pynshong kyrain ia ki, ha madan, hapdeng jong ka surok bah Gaza, ha kaba la ker kut ia ki da ki shipai IDF jong ka Israel.
Ha ki dur, ba la pyni paidbah, la iohi, ia kitei ki ehrang, kiba la shah pynlaw lut ia ki jain jongki bad ba la pynphong, tang da ki patlun poh suda.
Hadien jongki, ki don ki shipai Israel, kiba don ia ki tiar siat kiba khlain bor bha bad kiba dang peit siar bha, ia kitei ki ehrang, kiba la ngeit ba ki dei ki nong Palestine suda.
La pyni ruh, ba la thep, ia kitei ki ehrang, ha ki trok, ha kaba kin shah tohkit, ha ki shipai jong ka Israel bad la iohi ruh, ba la teh ia ki kti jongki shadien bad la teh ruh ia ki khmat jongki.
Ki shipai Israel, kin tohkit ia kitei ki ehrang ban lap, ia ka jingiadei jongki  bad ki Hamas, ong shuh ka khubor.
Ki Hamas, ki kam, ba kitei kiba shah kem, ki dei ki riew paidbah bad ki dei ki bym don tiar siat eiei satia.
Mar ia hap shuki, U K Chandrashekar Rao, myntri rangbah barim ka Telangana, ula khie pang jur bad la hap leit kit ia u mar mar sha Hospital.
Ka daw jong ka jingkhie pang jongu, la iathuh, ba ka dei na ka daw, ba u leit ur ha la iing, ha ka sngi palei ba ladep.
La ki mar mar ia U Rao, sha ka Yashoda Hospital, ha Hyderabad.
U Rao, ula synshar la shiphew snem kynthih, ia ka jylla thymmai ka Telangana bad ha ka sien ba ladep, ula khmih lynti, ba un ioh bteng ia ka shuki myntri rangbah, ha ka sien kaba lai, hynrei ula shah rem noh pynban, ha kaba ka Congress, ka la jop, da 64 ngut, ha ka iing dorbar, kaba 119  bad ka BRS, ka jop, tang 39 ngut.
Kane ka long ka jingkylli kaba heh ia ka sorkar MDA & MDA2 ba la ialam da ka NPP, UDP.Ka jaka ha Them-metor ka dei ka jong ka sorkar Meghalaya bad ki briew ba sah hangto la ki dei na kano kano ka jaidbynriew ki dei tang ki nongshongbasa kiba ka sorkar ka lah ban shu pynmih ha kano kano ka por lada ka mon.
Ki nongshongbasa hangno hangno ruh kim ju donhok ban dawa da kumwei haba ki trai ki pynmih noh ia ki.
Te balei pat ha kane ka ishu Them-Metor ba ka sorkar ka hap ban shu ai ei kylliang da ka Jaka kaba heh (haduh kat kato ba ki la pynbna) ia ki khar.
Kawei pat ka mat ruh lada dei ki nongkamsniew ba ju pynmih jingklumar dei ban shu kem beit bad pynshitom ia ki, katba ia kine pat ka sorkar ka buh pynban da ki pulit ban iada ia ki?Lada ngi bishar bniah imat don kaei re kaei ne mano re mano ba ioh jingmyntoi na bym iohi halor kane ka kam.
Ka sorkar MDA lada bishar bha, ngi lap ia ka jingleh shiliang shaba palat.
Lada ia ki khasi ba shna dukan ha rud surok ne ha jaka sorkar, ka lah ban rat naphang ia ki dukan, ia ki iing ki sem, balei ym lah ban leh kumjuh ia ki khar Them-metor? Lada ia ki khasi ba donkam jingiada kam lah ban buh security, balei pat ha Them-metor da ki bun snem ka pynieng security?Lada ka sorkar ka lah ban ai jaka ei ia ki khar Punjabi, ka dei ban ai jaka kumjuh ia ki khasi kiba duk ki bym don jaka ban shna iing.
Ko paidbah, sa ia pyrkhat hi bad ia pynshongnia hi ma phi ruh, ia kane ka party NPP bad ka sorkar MDA2.
Shillong: Ka dorbar bah jong ka Seng Kur Kongwang kaba saw kan long ha ka 9 tarik Nohprah 2023 ha shnong Darrang, West Jaintia Hills.
Ha kane ka jingialang, yn iakren ia kiba bun ki mat kiba iadei bad ka kur khnang ban pynjanai.
Shillong: Ka sorkar jylla kan ai jaka shuh sa shi akar tam ia ki harijan na Them Iewmawlong nalor kaba la dep ban ai mynshwa ar akar tam.
Ia kane ka rai la shim bynta ka sngi ha ka jingialang hapdeng ka sorkar jylla bad ki nongmihkhmat ka Harijan Panchayat Committee (HPC).
U symbud myntri rangbah ka jylla u bah Prestone Tynsong u la ong ba ka jingialang ka long kaba seisoh ha kaba la iakren bun kiei kiei tangba ym pat lah ban iathuh lut mynta namar ba kan don sa kawei ka jingialang kaban long ha u bnai Kyllalyngkot lashem snem.
“Ki don 342 tylli ki tnum ïing bad kim pat dap bad ngi la rai ban ai biang sa 1.4 akar ka jaka mar pyrshah kaba la dep ai mynshwa kaba long 2.14 akar bad baroh kan long kumba 3.6 akar tam eiei ka jaka.
Ka jaka dei ka dei kaba don ka ophis ka Shillong Municipal Board (SMB)", la ong u bah Prestone.
Ka Harijan Panchayat Committee kan leit shong pyrkhat biang shwa ha kine ki sngi shwa ban wan iakren biang bad ka sorkar ha ka taiew baar jong u Kyllalyngkot ban wan.
“Haduh mynta ym pat lah ban batai ia ki mat ba iakren namar ba na ka liang jong ka HPC ka la pan por ban iakren shwa para maki.
Hynrei ka jingialang ka long kaba seisoh bad ngi la rai lang ban iakynduh lang ha ka taiew baar jong u Kyllalyngkort 2024", la ong u bah Prestone.
Ha kane ka jingialang la don lang u nongmihkhmat ka Gurudwara na Delhi nalor kiba don ha kane ka jylla.
Ki don 342 tylli ki tnum ïing kiban pynkynriah noh na Them Iewmawlong sha Cotton Bishop Road ha ka jaka kaba don ka ophis ka Municipal mynta.
“Ki don 342 tylli ki tnum ïing bad hap ban tei ia ki ïing bun mala bad ngi lap ba kam pat dap ka jaka bad na kata ka daw, ngi ai shuh sa 1.4 akar namar ba kane ka sorkar ka kwah ban pynkynriah lut ia baroh", la ong u bah Prestone.
Shillong:U Myntri Rangbah ka Jylla Conrad K Sangma ha ka sngi Ba-ar, ula pyntip ba ka Sorkar Jylla ka la pynkylla ïa ka rukom treikam ka Meghalaya Public Service Commission (MPSC) bad ïa ka rukom thungkam baroh da kaba thaw ïa bun ki Recruitment Board ban pynsted ïa ka rukom thungkam.
Haba ïakren bad ki nongthoh khubor, u Conrad ula ong, “Ngi la pynkylla ïa ka rukom treikam ka MPSC bad ka rukom thungkam baroh kawei da kaba pynkha kham bun ki Board.
Kane kan pynkloi ïa ka rukom thungkam".
“Ha ka por ba mih ka Health Recruitment Board, ka jingthungkam ïa ki doktor kaba la sahteng haduh 5 snem, la lah ban pyndep tang 3 bnai da ka jingpynkha ïa kane ka Board ba thymmai," ula bynrap.
U Conrad ula ong ba ka jingthmu hi ka long ban pynthikna ba ka rukom thungkam thungjam kan ïaid beit ïaid ryntih.
“Khnang ban pynthikna ba ki jingthungkam kin ïaid beit ïaid ryntih, ka jingpynkha ïa ki Board bapher bapher kan ailad ban pyntreikam bad thungkam mar mar bad kaei kaba ngi leh mynta ka dei shibynta jong ka jingpynkylla," ong u Conrad.
U Myntri Rangbah ula ong ba ki don ruh ki skul Sorkar, ki Higher Secondary School kiba hap ban thung ïa ki Principal bad ka kam kala sahteng lah san snem bad ka MPSC kala hap ban kit ïa ka lyngkor ba khia bad khnang ban pynthikna ba kam dei ban slem ka jingthungkam, ngi la sdang ban thung ïa ki board ba thymmai ban pynkylla ïa ka rukom thungkam.
Shillong:Ka Khasi Student Union (KSU) ha ka sngi Balang ka la kynduh ïa u Director ka NEIGHRIMS u Dr.Nalin Mehta ban pynsngew ïa ka jingeh ki samla ki ban hap leit thoh eksamin shabar ka Jylla na ka bynta ki kam ba lait ha kane ka Hospital.
Haba kren sha ki lad pathai khubor hadien ka jingkynduh ïa u Director ka NEIGHRIMS, u General Secretary ka KSU samla Donald V Thabah ula ïathuh ba ka seng ka la ïoh jingujor na ki samla kiba thep kam ha kane ka Hospital ba ki hap ban leit thoh ïa ki eksamin kum shaduh sha Jorhat, Guwahati bad New Delhi.
U samla Donald u ïathuh ba ki kam kiba lait ha kane ka Hospital ki dei haka kyrdan Grade B, C bad ka buh jingeh ïa ki samla namar ki hap ban mih lypa da ki sngi tang ban leit thoh ïa ka eksamin namar ki jaka thoh eksamin kila long lypa kiba jngai.
Ula ïathuh ba ha ka jingïakynduh bad u Director, la ioh jingtip ba ka Hospital kala dep ban aiwai (Contract) sha ka HLL Company ban pynlong ïa ki eksamin thungkam namar ka Meghalaya kam pat biang ïa ki jaka pynlong eksamin da ki kor Computer.
“Watla ka Jylla ka don ki jaka thoh eksamin da ki Computer kum hapoh ka St.Anthony bad NEHU hynrei namar ka dang dei ka por thoh eksamin, ka NEIGHRIMS ruh ka hap ban aiwai (Contract) noh sha ka HLL Company ban pynlong ïa ki eksamin thepkam ha kane ka Hospital," ong u samla Donald.
U samla Donald ula ïathuh ba ka seng ka la kyntu ïa u Director ka NEIGHRIMS ba nangne shakhmat kadei ban pynlong da ka Survey ïa ki jaka ban pynlong eksamin hapoh Meghalaya ba kan ai jingmyntoi ïa ki samla ka Jylla.
Ula ïathuh ba ka seng ka la kren shai sha u Director ba ka NEIGHRIMS ka dei ban ailad shwa ïa ki samla trai Jylla ha ki kam kiba lait ha kane ka Hospital.
“U Director ula kren shai ba ka Hospital kan pyntreikam hok ïa ka bhah kam kaba 44% na ka bynta ki samla trai Jylla," ula ong.
Shillong:Ha ka lympung I League ba la ialeh hynnin ka sngi ha SSA Stadium, ka Shillong Lajong ka la lah ban ioh sa ia ka jingjop kaba saw sien lynter ha kane ka lympung da kaba pynrem noh ia ka Churchill Brothers da 2-0.
Da katei ka jingjop ka Shillong Lajong mynta ka ieng ha ka kyrdan kaba lai tang hadien jong ka Sreenidi Deccan da ka jingiapher ha ka jingioh kol.
Ha ka kylla step la iohi ba ka Shillong Lajong kam shym la ailad satia ia ka Churchill bad ha kane ka rukom ka Lajong ha kane ka kylla ka la ioh shibun tylli ki lad ban pyn rung ia ka bol tad haduh ka minit kaba 45 ba u Lai wang Bohham u la ioh ban thep ia ka kol kaba nyng kong jong ka Lajong da kaba thew beit beit sha ka jar na ka jingjngai kumba 4.5 meter ei ei.
Haba la sdang sa ka kylla miet, ka Lajong sa shisien ka la iai bteng ban pynkhluit ia ka jinglehkai bad kumne tang ha ka minit kaba 51 ka la ioh ban pynrung sa ia ka kol kaba ar kaba long pat da ka pe nalty ba la ioh ban kynjat da u Renan Pau lino.
Ki minit kiba sah pat jong ka jinglehkai la iohi ba ka Lajong ka dang ioh ia bun tylli ki lad ban pynbam ia ka liang pyr shah, hynrei ha kaba kut ka la hap ban hun noh tang ha ka jinglam khmat kaba da 2 kol pyrshah ia ka Churchill bad khur ia ki lai tylli ki poin ha kaba kut jong ka jinglehkai.
Da kane ka jingjop, ka Lajong ka dang ioh biang ban iakynduh bad kawei pat ka kynhun jong ka thain North East kaba dei ka Aizawl FC kaba yn ialeh ha ka 10 tarik Noh prah naduh ka por 2 baje janmiet ha SSA Stadium, Shillong.
Ka jingpynlong ia ka tamasa leh kmen lane ki Festival bapher bapher hapoh ka jylla ka jingthmu ka long ban kyntiew ia ki kam jngohkai pyrthei ban khring ia ki nongshangkai ban wan na kylleng sawdong pyrthei, lyngba ki tamasa leh kmen bad ki festival ba ki riew donsap ki ioh ka lad ban pyni rynsan ia ki sap ki phong ba ki don la ka dei ha ka rwai ka siaw, ka put ka tem bad kumta ter ter.
Hynrei kaba sngewsih ka long ba ha ka Cherry Blossom Festival kaba la long ha Lumdaitkhla Bhoirymbong Madan Kurkalang ka wanrah ka jingleh rain bad jingjah burom, ia ka dong ka thain bad ka jylla, ka jingshad kyrshut met kaba khlem akor jong kato ka kynthei bad u Negro u nongrwai ba pawnam.
Ka la ai ka khubor kaba isaitmet kaba sngewleh rain, sngew jah burom ha khmat ka pyrthei.
Ym dei ba ngi lorni ne lushia ia ka kam shimet jongno jongno, phi lah ban shad, phi lah ban rwai phi lah ban leh kmen da ka burom ka akor.
Ka jingleh shad khlem akor jong kato ka kynthei ka long shaba palat pud, kala pynlehrain bad pynjah burom, ngi kum ka jaitbynriew bad ka imlang sahlang hapoh ka jylla ngim lah ban pdiang da lei lei, khamtam ka kynthei ka dei ka nongri, ka nongpeit nongkhmih ia ka iing ka sem, ka burom ka ijot, ka nonglum nonglang, ka Blei long iing long sem ka lukhimai kaba ngi ong.
Ka jingleh jong kato ka kynthei ka long kum ka jingialam lynti bad ka nuksa ba sniew ba ki nong wei nong ar ki poi ei kin sngew shngain sngew shlur ban shim kabu ban leh ki kam sniew ki kam pohjait ban jrongkti ha ki kam thombor, batbor ia ki kynthei ki khynnah.
Namar kata ki bor jong ka ain, ki dei ban kem da kaba set along bad ai jingsneng ia kato ka kynthei kaba shad khlem akor khnang ba kum kine kiei kiei kiba pynthoh bria bad pynjah burom iaka jaitbynriew bad ka jylla kin ym jia shuh hadien ha bud nangne sha khmat.
Ka jingkha khun duna, ka la ktah jur, ia ka jingdon briew ha North Korea bad katei ka jingduna briew, ha katei ka Ri, ka la pynlung mynsiem ia u nongsynshar thombor jong ka North Korea, U Kim Jong Un, haduh, ba u da jaw ummat rangbah, ha ka jingialang bad ki kynthei ha ka Sngi U Blei bad u da kyrpad jur, ia ki kynthei, ba kin ialeh shitom, ban pynkut noh ia kane ka jingioh khun duna jongki.
Ka video, kaba u iam rangbah, U Kim, ka la saphriang kylleng pyrthei, na ka daw ba u kyrpad ia ki kynthei, ba kin sdang noh ban ia ioh khun shibun shibun nangne shakhmat.
Ia kitei ki kyntien, U Kim Jong Un, ula kren ha ka jingialang jong ki kynthei, ha Pyongyang bad U Kim u ong “Ka dei ka kamram jongngi, ban pynkut noh ia kane ka jingdon khun tang khyndiat ngut bad ka dei ruh ka kamram jongngi, ban sumar bha, ia la ki khun bad kumjuh ia ki longkmie".
U Kim, ula ong, ba ka donkam kyrkieh ban ia kha khun shibun shibun, na ka bynta ban pynkhlain ia ka bor jong ka Ri hi baroh kawei.
Na ka liang ka  United Nations Population Fund, ka iathuh, ba ha u snem 2023, ka jinkha khun ha North Korea, ka long tang 1.79 percent bad katei ka nang duna shibun, na ka jingkhein, kaba long 1.88 percent, ha u snem 2014.
Katei ka jinghiar ki nong ioh khun, ka kham jur ha South Korea, ha kaba ha u snem 2022, ka jingioh khun, ka long tang 0.78 percent bad kaba hiar na ka 1.20percent ha u snem 2014.
La iathuh, ba ka jingduna khun ha North Korea, ka dei lyngba ka jingpynmih hukum jong ka sorkar, ha ki snem 1970-80, namar ba ka tieng, ioh ka poi sha jingbun briew palat ha katei ka Ri.
Nangta, ka jingduk jingkyrduh, kaba la jia ha ki snem 1990, ka la pyniap ia ki bun bun hajar ngut ha kitei ki snem bad katei ka la nang pynduna briew shuh shuh ha katei ka Ri.
Mynta ka North Korea, ka la thaw ia ka ain kaba thymmai bad kata ka long, ba kito kiba ioh khun palat 3ngut, kin ioh ei ia ka iing ba kin shong kin shah, kin ioh ia ki jingiarap, kum ka bam, ka bai dawai bad sa ki tiar ki tiar bad kin ioh ruh ia ki jaka pule kiba bha bad ki bym donkam ban siew bai skul.
Shillong:Ka shim por kumba lai kynta eiei ha ka jingialang ban bishar ia ki jingiaid ki kam jong ka jingpyntrei ia ki surok bah ha ka jylla bapher bapher ha ka jingialang kaba khot u myntri rangbah mynta ka sngi.
Ha kane ka jing ialang kaba la don ki ophisar na ka PWD, NHIDCL, bad kiwei ki tnad sorkar, u Myntri Rangbah u Conrad K Sangma u la iathuh ba la iakren ia ka jingpyn treikam ia ka surokbah Shillong-Pynursla-Dawki kaba la bei pisa ka kom peni Japan International Corporation Agency (JICA).
Katkum ka jingong u myntri rangbah ki don bun ki daw kiba pynthut naduh ka jingsahteng ha ki katto katne ka jingshim jaka, ka jingiakam jaka, bad kiwei ki daw.
“Ngi la iakren, ngi la kylli ia ki jingeh jong ki kontraktor haba pyntreikam ia ki surok.
Ia ka surokbah Shillong-Pynursla-Dawki la pynheh kumba 1500 klur eiei namar ba kan don ka jingshna ia ka surok suin na Umshyrpi", la ong u Conrad.
Ha kane ka jingialang la iabishar ia ka surok Nongstoin-Maheskhola-Rongra, Wahkaji-Kyrshai, Nongstoin, Shillong-Dawki, Western Byepass ruh.
U Conrad u la ong ba kane ka dei ka aiom trei, bad ka sorkar kam kwah ban pynlehnoh ei ia kane ka aiom namar ba ka dei kaba rang bad kan shem jingeh ha ka por lyiur.
Lah ban kdew ba ki kompeni ba ioh ban pyntreikam ia ka Shillong-Pynursla-Dawki ki la phet krad noh hadien ba la dep sdang puh ia ki lum haduh ba kane ka surok kala sah khongreng mynta bad ka la wanrah jingeh ia ka leit ka wan jong ki paidbah ha katei ka thain.
Shillong:Ka la pynkyndit ia kiba bun ban iohi ba u nongialam ka seng sain pyrthei National People’s Party (NPP), u Bah John F Kharshiing ba un iadon lang ha ka ophis ka Bharatiya Janata Party (BJP) mynhynnin ka sngi, kaba dei ka sngi lehkmen jong ki nongialam halor ka jingjop elekshon ha ki lai tylli ki jylla ba dang shu niew hynnin ka sngi.
Ka jingiadon lang u Bah John F Kharshiing ha shlem treikam jong ka BJP ka la pynlyngngoh ia kiba bun khamtam ba u dang dei u dkhot jong kawei pat ka seng sainpyrthei kaba ju iakhun pyrshah ha ki por election, wat la ki don lang mynta ha ka Sorkar.
Haba pyrshang ban wad jingtip lyngba ka phone na u Bah John Kharshiing halor katei ka jingmih, u la iathuh ba u leit ban don bynta ha katei ka jingialang hadien ba u la shah khot sngewbha ha ki nongialam ka Meghalaya BJP State Kisan Morcha ban ai jingkren kum u kongsan ha ka jingrakhe ia ka sngi ki nongrep.
U la ong ba kam don bynta eiei bad ka kam sain pyrthei namar lada kiwei ki seng ruh ki khot u kloi ban leit ai jingkren.
“Nga leit sha katei ka jingialang namar ba ki khot sngewbha ban ai jingkren kum u kongsan ha ka jingrakhe ia ka sngi ki nongrep hynrei kam don bynta eiei bad ka kam sain pyrthei namar ba lada kiwei ki seng ki khot, u kloi ban leit ai jingkren", la ong u bah John.
Haba kren ha katei ka jingialang, na ka liang u bah Kharshiing u la ai khublei ruh ia ka seng BJP kaba la jop ha ki 3 tylli ki Jylla ha ka election ba la kut noh hynnin ka sngi 3 tarik Nohprah.
Shillong:Ki nongtrei ka tnat DHS kiba shah thungkam kum ki Frontline Workers ha ka por ba lynshop ka khlam COVID, ha ka sngi Ba-ar, ki la byrngem ban pynlong da ka jingshah thngan ba khlem pud naduh ka 15 tarik Nohprah lada ka Sorkar kam pyllait noh ïa ka tulop hapoh 11 tarik mynta u bnai.
Kine ki Nongtrei kila shim ïa kane ka rai namar ka jingshah set tulop mynta la 6 bnai bad kila rai ruh ban pynlong da ka jingshah thngan naduh 15 tarik hakhmat ka khyrdop Main Secretariat.
Haba kren sha ki lad pathai khubor u Bah Kasparlin Ïawphniaw ula ïathuh ba hynne ka step kila kynduh ïa Director ka tnat DHS bad ha ka jingïalang la pyntip ba na ka liang ka DHS ka la pyndep ïa ki jingdonkam bad mynta kaba sah ka long satang na ka tnat Finance ka Sorkar Jylla ban pyllait ïa ka tulop.
U Bah Kasparlin ula ïathuh ba ha ka por ka khlam COVID, ka tnat DHS kala thung haduh 180 ngut ki briew ban trei kum ki Emergency Care Staff ha ki Hospital ban ïakhun ïa ka khlam bad ha u bnai Nailur mynta u snem, ka tnat ka la pynkut noh ïa ki kam ba ki trei hynrei ïa ka tulop naduh u bnai Ïaïong 2023, ka Sorkar ka khlem pyllait.
“Mynta ka sngi ngi la rai ban ai por ïa ka Sorkar hapoh 11 tarik mynta u bnai ban siew ïa ka tulop jong ngi, bad lada kam lah ban siew noh, ngin pynlong ïa ka jingïakhih da ka ba shah thngan naduh 15 tarik mynta u bnai hakhmat ka khyrdop Main Secretariat Shillong," ong u Bah Kasparlin.
Haba kylli u Bah Kasparlin ula ong ba na ka liang ki nongtrei kim kwah shuh ban ïakren bad ka Myntri ka tnat ka koit ka khiah lane Director ka tnat DHS hynrei ki kwah beit ban ïakren bad u Myntri Rangbah ka Jylla ban dawa pyllait noh ïa ka tulop, kaba kila shah set haduh 6 bnai.
U Bah Kasparlin ula ong, “Ka long ka jinglehrain ban tip ba ka tnat ka koit ka khiah ka Sorkar Jylla ka dang don haduh T.40 klur, hynrei kam lah ban siew ïa ka tulop jong ki 180 ngut ki nongtrei kiba la ïakhun pyrshah ka thma khlam COVID kaba kot tang kumba T.2 klur".
Ki shipai khappud jong ka  4 Bn BSF, ki la ioh kurup ia bun bah ki jain, kiba mut ban shalan sha Bangladesh bad katei ka jingjia, ka dei ha khappud jong ka East Khasi hills bad ka shongdor T.10,02,000/-, ong ka khubor na kitei ki shipai khappud, kaba ki la pynmih ha ka twitter.
Ha ka dur, la iohi, ba la ioh kurup, ia 808 tylli ki sari, ha ka 5tarik Nohprah 2023.
Ka eriong Michaung, ka la pynjulor thiaw ia ka nongbah Chennai, na ka jingther jubor u slap, ha ki khyndiat sngi ba ladep.
Ka nongbah Chennai, ka don mynta, ha ka jingsangeh lut jong baroh ki kam ki duk, ha kine ki ar sngi ba ladep.
La iathuh ruh, ba u aktor Vishnu Vishal, ula sahkut ialade ha ka jingshlei um ha Karapakkam bad u pyntip, ba ula lait im, na ka jingiarap lem jong ka fire and rescue department.
Ha katei ka dur, la iohi ruh, ba u don lang U  Aamir Khan, uba la shah ker kut ha ka jingshlei um, ha katei kajuh ka jaka.
U Vishal, u iathuh, ba ula shah kerkut ha ka jingshlei um ha Karapakkam.
Nangta, u ong shuh shuh “Ka um, ka la rung ha ka iing sah jongnga bad ka nang kiew wut shi wut shajrong.
Nga la pan jingiarap, na ki bor pulit.
Ym don ding ilektrik, ym don wifi ruh.
Ym don phone, ym don signal bad nga khmih lynti, ba manga lem bad kiwei, kiba don hangne, kin ioh jingiarap kyrkieh".
U Aamir, u don ha  Chennai, namar ka jingshah sumar ka kmie jongu, ka  Zeenat Hussain, naduh u bnai risaw ba ladep bad ka kmie jongu, ka shah sumar, ha kawei ka hospital ha Chennai bad kumta, U Aamir, u kwah ba un don ha syndah jong ka kmie jongu, ha ka por, ba kam don ha ka met kaba koit ba khiah.
Nongpoh: Ki kynhun sengbhalang ha Ri Bhoi, kiba kynthup ia ka Confederation of Ri Bhoi People (CORP) Sengkmie bad HITO, ha ryngkat ki nongdie bad nongkhaii Syiar, mynta ki la leit ban kynduh ha ryngkat da kaba phah jingthoh sha u Bah M.B Tongper, ADC Ri Bhoi, ban leit ujor sha u halor ka jingmih ki kynhun ha surok, kiba la shim pisa haduh T.30 hajar na kawei ka kali kit Syiar na Assam bad kaba thmu pynpoi Syiar sha Meghalaya.
Haba iadei bad katei ka jingleit kynduh ia u Bah M.B Tongper, la ialam da u Bah Bandary Ryntathiang, President ka CORP Sengkmie, u Bah Pateng Myrsing, Working President CORP, ki nongialam ka HITO bad ki nongkhaii bad die Syiar, ha kaba lyngba katei ka jingleit kynduh, ki la ïoh ban pynsngew hakhmat u ADC ia ka jingeh kaba ki kynduh bad kiba la kyntu ruh ia u ba u dei ban khanglad syndon halor katei ka kynhun kaba la shim pisa na ki kali kit Syiar kiba wan na Assam.
Ki nongai jingkren naduh ki seng bad ki nongkhaii Syiar, ki la pynpaw ba kumba ka long mynta, haba thmu ban wanrah Syiar na Assam sha Meghalaya hap ban siew pisa haduh T.30 hajar shi Pickup bad lada ym siew ia kata ka pisa, kaba mut ba ki kali kit Syiar kiba thmu pynpoi sha Meghalaya, kim lah ban pynpoi ia ki Syiar sha Meghalaya.
Kumta lyngba katei ka jingiohlad jong ki ban leit kynduh ADC Ri Bhoi, ki la kyntu ia u ba u dei ban shimkhia bad ban khanglad syndon ia kitei ki kynhun, ki la shim pisa na ki kali kit Syiar kiba thmu pynpoi sha Meghalaya.
Dei ban ai da ka FIR.Shillong:U Myntri Rangbah ka Jylla Conrad K Sangma, ha ka sngi Nyngkong, ula ong ba ka jingwanrah ïa ka rel kit mar (goods train) kan long kaba jingmyntoi kaba khraw bha ïa ki paid nongrep bad ki nongshong shnong ka Jylla.
U Myntri Rangbah ula kren ïa kane sha ki nongthoh khubor hadien ka jingplie paidbah ïa ka Farmers’ Parliament kaba 3, kaba la pynlong ha State Convention Centre.
U Conrad ula ong ba ka Sorkar Jylla ka dang ïakren beit bad ka Sorkar India halor kane ka kam bad ruh bad ki kynhun bapher bapher ka Jylla.
Ula ong ba ki dang don ki jingsngewkhia hangne hangtai bad kumta, ka Sorkar kam shym la lah ban buh ïa ka jingtyrwa ha kaban wanrah ïa ka rel kit mar.
“Ka rel kit mar hi ka dei kaei kaei kaba ai jingmyntoi.
Kan ïarap bha ïa ki nongrep bad ïa ka imlang sahlang ha kiba bun ki liang bad ka dei ruh kaei kaei kaba ngi ruh ngi la kyrshan bad la ïakren bad ka Sorkar India hynrei ngi dang don pat ki jingsngewkhia jong kiba bun balang," ula ong.
U Myntri Rangbah ula ïai ban ba ka Sorkar ka kwah ban pynbeit noh ïa baroh kine ki jingsngewkhia bad kam don jingthmu ruh ban shu leh da ka bor halor kane ka kam.
“Nga la kren da kaba shai naduh kaba sdang ba tad haduh ba ngin da lah pynbeit shuwa ïa ki jingsngewkhia jong kiba bun, ngin ym leh satia da ka bor ïa kaei kaei ruh namar hooid ka roi ka san ka donkam hynrei ka dei ban long ka roi ka san kaba pdiang da baroh bad ngin shim ïa ka jingsngew jong baroh bad ngin sa ïakren bad ki kynhun bapher bapher bad ngin sa peit ruh kumno ba ngin jam shakhmat," ula ong.
Haba pynpaw ba kane ka dei ka sngi bala ai kyrpang ïa ki nongrep ka Jylla, u Conrad ula ong, “Ka (Parliament) dei kaba la leh namar ngi sngew ba ka long kaba donkam ban pynleit jingmut kyrpang da kaba ithuh ïa ki, ai mynsiem ïa ki, kyrshan ïa ki, ïabat kti lang bad ki bad ban wanrah ruh ïa ki prokram bapher bapher, ki mission mode prokram, ki jingïarap song pisa, ki jingai jinghikai bapher bapher bad ka jingwanrah ïa ki kor treikam bapher bapher.
Katba kine baroh kila urlong, ngi sngew ba ngi donkam ban buh kyrpang ïa kawei ka sngi na ka bynta ki nongrep ha ka dur jong ka “Farmer’s Day, ha ka dur jong ka Farmers’ Parliament".
Ula ong ba ka dei ka sngi jong ka kabu ïa ki nongrep ban wanrah ïa ki jingpynsngew bapher bapher, ki jingeh ba ki ïakynduh bad ha kajuh ka por ka dei ruh ka rynsan ha kaba ki nongrep ki ïoh ban ïakren kumno ban lah pynjanai ïa ka rep ka riang hadien habud bad kiwei kiwei.
Haba kylli, u Conrad ula ong, " Ki don shibun ki lad ban ïarap ïa ki nongrep.
Ngan shu ïathuh khyndiat eh ïa phi ba nalor ki Regulated market, ngi lah wanrah ruh ïa shibun ki Farmers Market.
Mynta ngi la pynïeng ïa ki Farmers Market ha kylleng ki jaka ha kaba plie lad ïa ki nongrep ba kin thaw ïa la ki Association bad ban pynïaid ïa kine ki ïew ha la ki jong ki kyndon khnang ba yn ym don mano mano ruh kiba lah ban wan shim kabu".
Shillong:Ka Samla Rachel Rimeika Jyrwa ba 19 snem ka rta na Mawlai, kala ïoh kup ïa ka pansngiat jong ka Miss Hornbill International 2023 hapdeng ka tamasa ba shongshit bha jong ka Hornbill Festival 2023 ha Kohima, Nagaland.
Ka samla Rachel kaba dang pule BA English ha Synod College, Shillong, ka la pynshoh biej ïa ki nongpeitkai da ka jingbhabriew bad jingstad, kaba la pynïoh ïa ka ym tang ka pansngiat Miss Hornbill International hynrei ban ïoh ruh ïa ka nam kum ka Miss Beautiful Smile bad Best Evening Gown.
Nalor kine ki khusnam, ka samla Rachel kala ïoh ruh ïa ka khusnam song pisa ba T.2 lak bad T.30,000 ha ka jinglehbha jong ka ha ki subtitles bapher bapher.
Kane ka samla kala ïoh ïa ka kyrdan ba-ar ne Second Runner’s Up ha ka Miss Shillong 2023 bad mynta kala pynkhreh ban ïasoi ïa ka contract ba shisnem bad ka Vogue Nagaland.
Ka Miss Hornbill International 2023 ka dei kaba la wan ïashimbynta da ki thei bhabriew na kylleng ki bynta jong ka Ri India bad ki Ri ba marjan.
Shillong: Ki shipai BSF, ki la ioh kurup ia 2 tylli ki Bolero pickup bad ki la ioh kuru pia shibun bah ka shni bad kiwei de ki tiar ba shongdor T.15lak.
La ioh kem ruh ia arngut ki nongkhaii tuh, ong ka khubor na kitei ki shipai khappud.
Lada ka sngi, u bnai ki khlur kin leit noh ne jah noh hangtai ha sahit bneng, yn jia aiu ia ka pyrthei baroh kawei? kine k long ki kyntien ba u Blei u kren, to ngin ia peit – “Kumne u ong u Trai uba ai ia ka sngi ban long ka jingshai mynsngi bad ia ki rukom u bnai bad ki khlur ban long jingshai mynmiet, uba kynroi ia ka duriaw bad ki jingat phyllung jong ka kin kyrhuh; u Trai ki paid long ka kyrteng jong u.
Lada kine ki jingbuh rukom kin leit noh na khmat jong Nga, ong u Trai; kumta u symbai Israel ruh un duh noh na kaba long ka jaid bynriew hakhmat jong Nga, ha la karta" Jeremaiah 51:35-36.
U Blei u la thaw ia ka sngi, u bnai bad ki khlur – “Bad u Bleu u la pyllong ar tylli ki jingshai kiba khraw, ia kata kaba kham khraw ba yn synshar ia ka mynsngi, bad ia kata kaba kham rit ia ka ban synshar mynmiet; bad u la thaw ia ki khlur ruh bad u Blei u la buh ia ki ha sahit bneng ban pynshai ia ka pyrthei" Genesis 1: 16-17.
Kine kein ki dei kita kiba u Blei u la buh kum ki rukom ban pynshai ia ka pyrthei.
Te kaei kaba u kren hangne ka long shaphang ki Israel kein.
U Blei u ong – ba katba ka sngi, u bnai, ki khlur ki dang shai ha sahit bneng, kumta u symbai Israel ruh yn ym duh noh na kane ka sla pyrthei.
Lah ban ong ba ka Israel ka long ka jingshai ia ka pyrthei.
Balei? Namar ha Israel ki don ki jaidbynriew Jiw, ka don ruh ka nongbah Jerusalem ia kaba u Blei u la jied naduh ba u la seng nongrim ia ka khyndew.
Ka Jerusalem, ka long ka Nongbah jong u Syiem U Bakhraw"…….
lymne ha Jerusalem ka long ka Nongbah u Syiem Bakhraw" Mathaios 5:35.
Ki jaidbynriew ki donkam ia ka jaidbynriew Jiw namarba ka jingpynim ia ka pyrthei ka long na ki Jiw (Salvation is from the Jews) Ioanis 4:22.
Kumta, katba ka sngi, u bnai ki khlur bad ka duriaw ki dang neh kumba u Blei u la thaw ia ki, kumta ruh ki Israel kum ka jaidbynriew ka dei ban neh ha sla pyrthei wat lada ka pyrthei ka shun bad pyrshang ban pynduh jait, hynrei kin ym lah da lei lei, namar ba u Blei u la krenBad kaba sngewtynnad eh ka long – ba ka por kan poi ba ka pyrthei kan ym donkam shuh ia ka jingshai jong ka sngi, u bnai bad ki khlur, ki duriaw ruh kin rngad noh.
Dei ha kata ka por kein kan long kaba kut ym tang ia ki Israel, hynrei ia ka pyrthei hi baroh kawei.
Te to ngin ia peit kumno ka ktien u Blei ka ong – “Bad kata ka Nongbah kam donkam shuh ia ka sngi lane ia u bnai ban pynshai ha ka.
Namar ka burom u Blei ka la pynshai ia ka, bad kata ka jingshai u khun langbrot (U Jisu Khrist)" Jingpynpaw 21: 23-25.
Dei hangne kein, ka por ka poi ba ka pyrthei kam ym donkam shuh ia ka jingshai jong ka sngi ne u bnai ne ki khlur, bad ka jingshai jong ka pyrthei kan long ka jingshai u Blei bad u khun u Blei u Jisu Khrist kein.
Dei hangne kein ba ki Israel ruh ki ioh jingshai da kaba ki pdiang bad ithuh ba uta u Jisu Khrist u dei u Syiem ki Jiw u Messiah ki Israel ia uba ki la kyntait da ki hajar ki snem haduh mynta mynne.
Kine kiei kiei kim dei ka jingkut tang ia ki Israel hynrei kan long ruh ka jingkut ia ka pyrthei kaba mynta (world of today) ha kaba kan sdang noh kata ka pyrthei Thymmai The New Millennium ne ka 1000 snem ka por jingsynshar u Jisu Khrist hangne ha pyrthei.
Jingpynpaw 20:1-6 / Jingpynpaw 21: 1-27.
Amen.
Ka la don ka jingiasiat kaba shyrkhei bha, mynta ka sngi, ha  Tengnoupal jong ka jylla Manipur, ha kaba ki shipai Assam Rifles, ki la leit khynra ha katei ka jaka.
Hadien katei ka jingiasiat kaba triem bha, la lap ia 13 tylli ki met iap, na katei ka jaka, ong ka khubor jong ka  India Today NE.Kat haduh mynta, ym shym la tip kyrteng satia, ia kitei kiba iap.
Lah ban pynkynmaw, ba ha ka 3tarik Nohprah 2023, ka seng Kuki Zo, ka pdiang sngewbha, ia ka jingiasoi  soskular iasuk hapdeng ka sorkar India bad ki ehrang Meitei, lane ka  UNLF (Pambei).
Aizawl: Ka seng sain pyrthei, ka Zoram People’s Movement (ZPM), ba la khlieh da u Lalduhoma, ka la jop suk ia ka elekshon MLA ha Mizoram, da kaba ka jop 27ngut ki dkhot, ha ka iing kaba 40ngut.
Ha ka jingniew vote, mynta ka sngi, ka seng synshar, ka Mizo National Front (MNF), ka la jop 9ngut bad ka la nang tam ha kawei ka Constituency.
La iathuh ba U Zoramthanga, myntri rangbah ka Mizoram, ula shah rem, ha ka jingialeh, ha Aizawl East-I.U nongialam ka ZPM, U Lalduhoma, ula jop biang na Serchhip, da 2,982 vote.
Ha katei ka elekson, ka BJP, ka jop 2ngut, ka Congress, ka jop 1.
Ki don 80 percent, ki nongthep vote, kiba shim bynta ha ka elekshon, kaba la pynlong ha ka 7tarik Naiwieng 2023.
Ki nongthep vote, ki don 8.57lak ngut ha katei ka jylla.
Shillong:Ka riew said ain ka jylla, ka kong Fenela L Nonglait kam pat pynkhreh ban iakhun elekshon MP ha kane ka kynti namar ba ka dang donkam ban pynleit shwa ia ka longïing hynrei, ka don ka jingthmu ban pynkhreh na bynta ka samoi ban wan 2028 ne 2029.
Haba kren mynta ka sngi, ka kong Fenela ka la ong ba kam ieh na ka politik hynrei kam pat pynkhreh ban iakhun ia ka elekshon ha kane ka kynti watla ki don kiba wan ban iakren bad ka.
Ka la mih ka khubor ba ka BJP ka la tyrwa ia ka kong Fenela ban iakhun ia ka MP elekshon na Shillong Parliamentary Constituency.
Haba pynpaw ba kane kam dei kaba shisha, ka kong Fenela ka la ong, “Kam dei ka shisha, ngam pat don jingmut ban iakhun ia ka elekshon ha kane ka kynti namar ba nga dang donkam ban pynleit jingmut shwa ha ka longïing bad ngan sa pynkhreh pat na bynta ka elekshon 2028 ne 2029".
Ka Kong Fenela ka la iakhun ia ka elekshon MLA na Mawthadraishan na ka HSPDP ha u snem 2013 hynrei ka la shah rem salit noh ha u kyrtong ka UDP u bah HB Nongsiej.
Na ka liang u nongialam ka BJP u bah AL Hek u la iathuh ba um pat don jingtip eiei ia ka jingmih kyrteng ka kong Fenela ban iakhun MP na ka BJP.“Kam don kano kano ka jingiakren eiei bad kam don eiei ka jingtip jong nga", la ong u bah Hek.
Lah ban kdew ba u bah Hek uba dei u myntri sorkar jylla, u la paw kyrteng kum uwei na kiba lah ban iakhun ia ka elekshon MP lada ka party ka bynshet ha kane ka kynti.
Ka Dorbar Khliehshnong, Sohra ka ai khublei shibun eh ia ki dkhot jong ka Koit ka Khiah na Shillong bad Sohra CHC, SDO (civil) Sohra Sub-Division, Executive Member, Village Health Awareness Team jong ka Dorbar Khliehshnong, ki nongpyniaid jong ka Ram Krishna Mission ha ryngkat ki nongtrei bad ki nongshong shnong na kylleng ka thaiñ Sohra kiba lah wan ban leh test ha ka 24 u Nailur, 2020 na bynta u khniang jingpang corona virus.
Wat la ka don ka jingpynthut ka bor ka mariang ha ka jingther u lapbah lapsan hynrei ka da ka jingiatreishitom bad ka jingthmu ba don ka jingkyrmen kaba bha ka la long kaba jop.
shembha.
Mynta ka step ka shnong kynshi baroh kawei ka la dap um biang bad ka khamjur shuh shuh, na ka jingjur palat u slap ha ka miet 24 tarik.
Kane ka jingshlei um kam dei shuh ka sien ba nyngkong,  hynrei ka la shait jia ha ki snem bala dep bad ba kham mynshuwa, ka jingshlei jong ka wah kynshi ka ktah bun bah ia ka jingim briew ha kaba ki la duh ia la ka rep ka riang ka iing ka sem, ka kamai ka jih.
Kane ka jingshlei barabor jong ka wah ka pynlong ia ki nongshong shnong ba kin shong syier khamtam kito kiba shong ha jan wah bad ki jaka them, bad ka jingjur jong u slap ka pynrit mynsiem ia kito kiba shong iing ha jan jong ki lum bad ki diengbah namar ha ka jingjem jong ka khyndew ka pyntwa ia ki lum bad ka pynkhyllem iaki dieng, kumta ka long ka ba ma ia bun bah ki long iing longsem ba shna ha kum kine ki jaka bad jan bad ki diengheh.
Bunbah ki jingduhnong kiba ki briew ki ia kynduh namar u slap bad ka jingshlei um, bun ki pynthor kba ki la shah ktah, ki pung dohkha ki la shlei da ki hajar ki dohkha la shuh duh ei,shiteng shiteng miet ki briew ki hap ban kynriah jaka thiah tang ban lait na ka jingshah ktah ha kane, ka ba kham isynei ka long ba don ki iohthiah suk mynmiet hynrei da khie mynstep kim lah shuh ban mih na iing ba la dap um ka iing.
Katkum ka jing kylli na ki nongwan peit kai ha ka step jong kane ka sngi ki ong ba baroh shitaiew u slap u khlem sangeh bad u dang bteng ruh ha kane ka sngi bad kim pat i don jingkyrmen ba un kham jem noh u slap.
Katkum ka jingioh jingtip kim pat don kiba ngam jyllop ne kano kano ka jingjia ba sngewsih naka bynta ka ne ka jingjia.
Ki nongshongshnong ki shu kyrmen ba u slap un kham jem noh ha ki ne ki sngi.
Shillong: Ka HYC Mawlai circle mynta ka sngi hapoh ka jingialam u President, Bah Donboklang Kharlyngdoh ka la hiar kyrkieh sha ka shnong Mawlai Umthlong, Lummawnei ban jurip ia ka jingshah ban khyndew jong kawei ka longiing kaba dei jong I Kong Waddalin Mylliemumlong.
Ha kane ka jingjia shah ban khyndew bad jingtwa na sha lyndet kane ka ïing, 3 ngut ki khun kiba dang don hapoh ka kamra shetja ban bamja ha ryngkat u kpa ki la mynsaw.
Ha ka por ba jia kane ka jingjia ba sngewsih, ym pat shym la ioh leh eiei namar ka khyndew ka la ban ia ka iing ha kaba ki khun ki la shah tap.
Dei tad lyngba ka jingiarap jong u kpa bad ki paramarjan marpa la lah ban sei ia kitei ki laingut ki heprit.
Kine ki laingut ki heprit kidei ba la tip kyrteng kum I Ibalincy Mylliemumlong 8 snem ka rta, Lumlang 6 snem ka rta bad I Iaiieitlang iba dang 2 snem shiteng.
Ka HYC ha kane ka sngi ha ryngkat ka jingdon lang u Rangbah Shnong, u Bah Tyllilang Mylliemumlong, ka ioh ban kner ka song jingiarap kaba rit eh bad ia kane ka son jingiarap la aiti sha u kpa, u Bah Resterly Ryntathiang ban leit ai jingsumar noh kham kloi hapoh hospital ia kine ki heprit kiba la mynsaw.
Dei tad lyngba ka jingshimkhia ka HYC bad u rangbah dong, ia kitei ki 3 ngut la kit mar mar sha Civil Hospital.
“Ngi dap da ka mynsiem kaba sngewkhia mar ia ioh jingtip na ki briew, ba la don ka jingban khyndew ia kane ka iing ha Umthlong Lummawnei.
Ha kum kine ki jingjia, ngi sngewpap lada ngi shu shong kli kti tang ha ki rympei iing, te kumta ngi wan beh khnang shane.
Ngi sngewkmen ba ka mynsiem iatiplem jong ki marjan marpa bad ki bor shnong ba la pynlong ia ki ba ki la lah ban pyllait im ia kine ki heprit na katei ka jingban khyndew," ong u Bah Donboklang Kharlyngdoh.
U la ong ruh ba ka seng ka kitbok kitrwiang ia kitei ki khun ba kin ioh jingsumar noh kham kloi hapoh Hospital.
U la kyntu ruh ia u MDC bad MLA jong ka Mawlai constituency ba kin phai khmat lem sha katei ka longiing.
U Rangbah Shnong ha kane ka sngi u pynpaw ia ka jingsngewnguh ia ka HYC Mawlai circle kaba la kloi ban wan mar mar sha ka shnong jong ki ban iarap lyngba ki kti basbun jong ki.
Shillong: Ka District Magistrate, East Khasi Hills District, ka la pynbna ban khang dam ia ka iing jong ka  kong M.Kharmawphlang, Riat Laban East, Madan Laban, ka iing jong ka kong E Lamin, Lawsohtun Block-2, ka iing ka  Tina Warjri, Khliehshnong, Malki, ka iing U  Bah Dylan B.Syiem, Nongpyngrope, Malki, ka iing ka kong Bioi Talang, Lawjynriew Lumbhalang bad ka jaka sa ki nongtrei ka  Pinewood Hotel, Shillong.
Shillong: U Myntri Rangbah ka jylla U Conrad K Sangma, u iathuh ba ha ka jingialang ka Cabinet mynta ka sngi, ka Sorkar jylla ka la shim ia ka rai ban ithuh noh ia ka kam shna wine ha ka jylla.
Kane ka long ban pyllait ia ki nongrep na ka jingbret ei ia ki soh kiba bun jait, kiba ka jylla ka pynmih;ha ka juh ka por kan long ruh ka lad ai kam ai jam ia ki briew ha kylleng jong ka jylla.
Kane ka rai kan iarap ban kyntiew ruh ia ka ioh ka kot jong ki nongrep ha ka jylla.
Haba ia kren bad ki lad pathai khubor u Myntri rangbah u la iathuh ba ka sorkar MDA ka la shim ia ka rai ban ithuh ia ka jingshna bad ka jingpyniaid iew ia ka Wine ba la shna da ki soh bad ban ai laisen na ka bynta ki briew kiba kwah ban shna ia ka wine na ki soh ha ka jylla baroh kaweiU la iathuh ruh ba ka Cabinet ka la rai ban buh ia ka bai laisen ban shna Wine T.7500 bad ia kane hap ban pyn thymmai man la u snem bad ka bai khajna na ka bynta shi synduk ka sorkar kan shim T.100 bad la pyllait ia kiba shna Wine na ka khajna kaba la tip kum ka Value Added Tax.
Shillong: U Myntri Rangbah ka jylla u Conrad K Sangma, uba dei ruh u shongknor ka Meghalaya Democratic Alliance (MDA), ula ong ba ka jingbujli myntri ha ka seng National People Party, ka shong ha ka bor jong U President ka seng ha Meghalaya bad ula ong shuh shuh “Ia kata yn ym lah ban kren ei ei namar kane ka shong ha u State President jong ka party NPP ban shim ia ka rai".
U Conrad K Sangma u la ong ruh ba ka jingbujli ia ki myntri ha ka sorkar kan shong ha ki party kiba don hapoh ka sorkar bad na ka liang jongu, um don ei ei ban kren halor ka jingbujli ia ki myntri, hynrei kan shong ha ki party ba kin shim ia ka rai jong ki iano ban bujli,U la ong ruh ba lada ki party kiba don ha ka sorkar MDA, ki tyrwa, na ka liang jong u kum u myntri rangbah, un pdiang ia kaei kaba ka party ka rai.
Shillong: Ki don mynta ka sngi, 124 ngut kiba ioh pang covid thymmai bad na kitei ki kynthup ia 100ngut na East Khasi Hills.
Ka Mawlai Phudmuri, ka kiew bha ha kane ka sngi, ha kaba ki don 11 ngut ki riew paidbah kiba ioh pang thymmai ha katei ka shnong; ha Mawprem, ki don 6ngut ki riew paidbah.
Na kitei ki don sa 49 ngut ki high risk contact lane kiba iajan bad kito kiba la don jingpang lypa.
Ka IGP ruh ka kiew bha, ha kaba ki don 7ngut kiba ioh pang thymmai.
Kane harum, ka long ka kyrwoh khubor, ba la phah da ka Health Deparment –Armed forces/Para-military forces- 08High Risk- 49Returnee- 01Barapathar Cluster – 01Anjalee Cluster – 01Bivar Road Cluster -02IGP cluster – 07Laban Cluster- 03Mawlai Phutmawri cluster- 11Mawpat Cluster – 01Mawprem Cluster- 06Oakland road Cluster- 03Police bazar Cluster- 01Pynthor cluster- 01Rilbong cluster- 03Umlyngka Cluster -02High Risk – 06Returnee – 01Health worker – 01High risk – 05Returnee- 01High Risk)(High Risk)Armed forces/Para-military forces- 01High Risk- 02Returnee- 02Health worker- 01High Risk- 01(Returnee)Armed forces/Para-military Forces- 41Health worker- 04High Risk- 105ILI- 05Laban cluster- 12Nongmynsong cluster- 03Returnee- 03SARI- 02Police Personnel- 01Armed forces/ Para-military forces- 02Babupara Cluster-02High Risk- 02Returnee- 02Health worker- 01Returnee- 01Shallang Cluster- 04Armed forcs/ Para-military forces- 01High Risk- 01Khanapara cluster- 02Police personnel- 01(Returnee)(Returnee).
Shillong: Ha ka jingialang jong ka Kabinet ka ba la long mynta ka sngi ka Sorkar Meghalaya Democratic Alliance (MDA) ka la shim ia ka rai ban pynsiew ia ka sut ka ban long 2 % na ka bynta ki nongrep ki ba shim ia ka ram rep ka ba la tip kum ka “Kisan Credit Card".
Haba kren bad ki lad pathai khubor,  hadien kane ka  jingialang; u Myntri Rangbah ka jylla u Conrad K Sangma, u la iathuh  ha kum kane ka por ba ki nongrep ki la shah ktah jur na ka daw ka khlam Covid-19, ka tnad jong ka rep ka riang ka la wanrah ia ka kane ka phang.
U Conrad K Sangma u la iathuh ruh ba palat shilak ngut ki nongrep ki ba la resgiter ia lade, hynrei kumba ka paw mynta ki ba la shim ia kane ka ram rep “KCC Loan" ki long tang 19,000 ngut eiei.
U la iathuh ruh ba kat kum ka jingkhein antad ia mynta ka sorkar kan hap ban sei pisa kumba T 2.5 klur eiei ha ka shisnem ban iarap ia ka sut jong ki nongrep bad kane kan long man u snem.
U Myntri rangbah u la ong ruh ba ban pynsted ia ka jingpyntrei kam ha kaba ia dei bad ka Chief Minister Rural development Found ka ba dei T.8 klur bad ka Chief Minister Urban development Found kaba long T.4 klur ka kabinet mynta ka sngi, ka la shim ia ka rai ba ia kine ki ar tylli ki skhim la pynkylla sha ka Chief Minister Special Development Found (CMSDF).
U la iathuh ruh ba ban pynkloi ia ka jingtrei kam namar ha kine ki por ba la leit kala bam por palat namar hap ban iaid lyngba bun ki kyndon ka jingmang pisa ha kane ka CMSDF kan long hi T.12 klur bad ban pynsted ia ka jingtrei kam ia kane ka skhim, yn pyntrei kam beit lyngba ka Chief Minister secretariat.
Shillong: Ka khlam corona, ka nang kiew stet ha East Khasi Hills bad mynta ka sngi, ka jingtip ba la ai da U Director of Health Services (MI), ka pyni ba kiba ioh pang thymmai, ki long 124 ngut bad ha East Khasi Hills, ki don 100ngut bad 92 ngut na kitei ki dei ki riew paidbah.
Ha Ribhoi District, ki don 7 ngut ki riew paidbah, kiba ioh pang thymmai.
Kiba la jem na ka jingpang, baroh ki long 199ngut bad na kitei ki kynthup ia 176 ngut tang ha East Khasi Hills bad ki riew paidbah, kiba la jem, ki long 135 ngut.
Mynta ka sngi don uwei uba iap na ka jingpang corona, ong shuh ka kyrwoh.
Kiba don ia ka jingpang, haduh mynta ki long 1,977ngut bad ha East Khasi Hills, ki don baroh 1,395, ha kaba ki riew paidbah, ki long 1,253 ngut; katba kiba la jem baroh ki long 3,058 ngut bad kiba iap baroh ki long 43 ngut.
Shillong: Na ka jinghap slap kaba la neh haduh 5 sngi lynter, mynta ka sngi ka la wan rah ia ka khubor kaba sngewsih ha kaba 2 ngut ki briew ki la duh ei ia la ka jingim ka ba kordor na ka jingtwa ka khyndew ha Police Reserve Jailroad.
Kine ar ngut kiba la duh ei ia la ka jingim ki dei ki ba la tip kyrteng kum u Sohi Botin Marak bad u Silnang Marak bad kine baroh ar ngut ki dei ki nongtrei bylla sngi.
Ki briew ki ba la ioh i ia kane ka jingjia ki iathuh ba ia kine ki briew la phah ban leit pynkhuid ia kane ka jaka kaba don ha ka quarter pulit, hynrei khlem da poi pyrkhat ka khyndew ha kane ka jaka ka la twa bad tap ia ki ne ar ngut.
Ha kawei ka jingja na ka jingshah ktah na kane ka jingneh jong u  slap ha kine ki khyndiat sngi  ka la don ka jingtwa ka khyndew ha kawei ka ing ka ba don ha Mawlai Umthlong, Lummawnei bad kane ka ing ka dei ka jong I kong Waddalin Mylliemumlong.
La iathuh ba kane ka jingjia ka la jia ha ka por ba 3 ngut ki khun jong I kong Waddalin lem bad u kurim jong ka ki dang ia khreh ban bam ja, ha kaba kyndit kynsan ka khyndew na lyndet ing ka la twa bad tap ia ka ing jong ki.
Ha kane ka jingjia, 3 ngut ki khun jong I kong Waddalin kiba la tip kyrteng kum I Ibalincy Mylliemumlong 8 snem ka rta, I  Lumlang Mylliemumngap 6 snem ka rta bad I Iaieitlang Mylliemngap 2 shiteng, ki la shah tap ha ka khyndew, hynrei da ka jingiarap ki para marjan ia kine 3 ngut la ioh ban sei bad pynlait im.
Ia kine ki 3 ngut ki khyllung la pynkit mar mar sha Civil Hospital,Shillong.
Ka don ruh ka jingtwa ka khyndew sha ka surok jong ka  thaiñ   Rilbong bad ka don ruh ka jing twa jong uwei u dieng, u baheh hapdeng surok ha Rhino point.
Ha kine ki jingjia, ym shem la don kano kano ka jingjia ba sngewsih hynrei ka la pynthut ia ka leit ka wan jong ki kali.
Ha kawei ka jingjia kaba la shah ktah ha kane ka jinghap slap, ka long ba 2 tylli ki ing kiba don harud ka Wah Umran ha ka shnong Umnget Ri Bhoi District harud ka surok NH-6 ka la twa sha ka bynta  jong ka wah na ka jingheh jong ka wah kaba la bam ia ka khyndew ha kaba la shna ia kine ki ing.
La iathuh ba ha kane ka jingjia ym shem lah don mano mano ba mynsaw namar kine ki ing baroh 2 tylli ym shym don  briew ha ka por ba jia kane ka jingjia.
Da kumno ka jaidbynriew Khasi ne Hynniewtrep jong ngi kan ioh lait na ka jinghiardor bad i kumba kan duh jait noh?Da kumno ka jait bynriew jong ngi kan iohlait ne ioh jingpynim na u Blei?Kane harum ka long ka jingpynshong nongrim, katkum ka ktien u Bakhuid u Blei.
Hadien ba u Blei ula thaw ia ka bneng bad ia ka khyndew, bad ia kiei kiei kiba don ha ka, U la thaw ia u briew ha ka dur jong u hi.
U la buh ia uta u briew ha kper Eden.
U Blei u la ong ruh ym bit ia u briew ban sah marwei, kumta u la thaw ia ka nongsumar.
Une u briew u la long u Adam, la pynhap ha u Adam ka jingiohthiah kaba jur, u la shim kawei ka shyiengkrung na u, bad u la thaw ia ka Im, kaba long ka tnga jong u.
U Blei namar kata u la kyrkhu ia ki, bad u la ong ruh to da nangkha bad to da nangroi bad to pyndap ia ka khyndew.
Baroh arngut ki la im suk im sain ha kper Eden, ym donkam bet ne ot ki la im suk da kaba bam ia ki jaid soh ba bun jaid kaba pynkdang ia ki, ki dap da ka jingkmen suda.
Hynrei u Blei u la buh tang kawei ka jingtynjuh ba un nym bam ia u soh adong (kaba long ka hukum u Blei) ha ka por ba u bam un iap da shisha.
Hadien katto katne la wan u soitan ha ka dur u bsein ban pynshoi ia ka Im, ka Im ka la lyiat ha ka jingpynshoi u soitan bad ka la bam, hadien kata ka la ai ruh ha la u tnga u Adam.
Ka la long ka pop ia ki bad ki la sheptieng ia u Blei.
U Blei u la tim ia ki bad beh na kper Eden naduh kata ka por ki hap ban da trei shitom ban ioh ka bam bad ban mad ruh ia ka jingiap.
Ha kaba sdang u Blei um shym la buh ia ka jingiap – ynda ki la ryngkang ia ka hukum u Blei, ka jingiap ka la lap ia ki bad ia ka pateng bynriew baroh, namar ka pop.
Ka pop ka dei ka jingryngkang ia ka hukum u Blei.
Hadien kane ka pyrthei ka la nangroi bad ka pop ruh ka la nangkhraw, ynda ka pyrthei ka la roi, ki briew ki la klet ia u Blei, bad kaei kaba ki briew ki leh, ka jingleh jubor ka shongkha shongman, ka jingleh bymman ka la nang khraw, ka la pynsngewsih bad ruh pynbitar ia u Blei.
Bynta: 2 – U Blei u la pyrkhat ban pynduh noh ia u khun bynriew, hynrei U la shem sngewbha tang ha uwei u briew, uta u long u Noah, U Blei u la kren ha u Noah U da ong ngan pynduh noh ia ka pateng bynriew baroh naduh u briew haduh u mrad, naba nga la kylla kaba mut ba nga la thaw ia ki.
U Blei u la hukum ia u Noah ban thaw ka iing lieng kaba ngiam ma u, ka tnga jong u, ki khun shynrang 3 (Lai) ngut bad ki tnga jong ki, bad ruh na ka bynta ka jaid jingthaw ba bun jaid shijur – shijur.
Haba u Noah u la dep thaw ia kata ka lieng, u la phah rung noh ia ki baroh sha ka iing lieng, bad la khang khyrdep lut ia kata ka iing lieng.
U slap bah u la hap 40 sngi bad 40 miet, ka khyndew baroh la tap lut, wat ki lum kiba jrong ruh baroh ki jingthaw ki la iaplut bad briew bad mrad.
Ynda u Blei u la pynrngad ia ki um, u Noah u la hiar ryngkew ka tnga jong u, ki khun shynrang 3 (Lai) ngut bad 3 (Lai) ngut ki pyrsa kurim ki la long 8 (Phra) ngut baroh kiba ioh laitim, bad kine ki la pyndap bad pynroi biang ia ka pyrthei bad u Blei u la pyndonkam ia U.Hangne ruh u Blei u la sngewsih eh bad la pynbitar ia U.U Blei u la shem ia u Abram u briew uba hok – kane ka la pynsngewbha ia u Blei bad u Blei u la pyndonkam ia u.
U la pynkylla ia ka kyrteng Abram sha u Abraham bad Sara ia ka tnga jong u kaba kyrteng Sarai.
Ha ka rta ka jinglong tymmen ki la ioh khun uwei bad la khot kyrteng ia u, u Isaak.
(Kane ka dei ka jingkyrkhu u Blei) ynda u Isaak u la kham san, u Blei u la buh ia u Abraham ka jingtynjuh kaba eh than, hynrei u Abraham u la kohnguh ia u Blei.
Ban knia ainguh ia la u khun na ka bynta u Blei – u Abraham u la ialam ia u Isaak sha ka jaka kaba dei ban knia ia u, ynda u la buh halor jingknia, ban pyniap ia ka jingkohnguh ia u Blei ha ka jaka u khun, u Blei u la ai noh da ka langbrot ban knia na ka bynta u Blei.
U Blei u la kyrkhu ia u symbai jong u ba un roi kat u shyiap ka rud duriaw.
U Abraham u la kylla long Israel.
Ki Israel ki la ia leit sha ka ri Ijypt namar ka nemsniew ha ri Kanan, ki la leit shong shnong tang 70 ngut sha ri Ijypt.
Ki Israel ki la roi bha ha ri Ijypt.
Hadien katto katne uta u syiem Ijypt u la iap noh la mih bujli da uwei pat u Syiem bym ithuh ia ki Israel.
Bynta: 3 – Une u syiem uba hadien, u bym niew ia ki Israel, u la pyntrei shitom ia ki bad pynlong mraw – hynrei ki Israel ki la nangroi pynban.
Ka jingim jong ki hadien ka long kaba jynjar sat.
Ki la kyrpad ia u Blei ba un pyllait noh na kane ka jingjynjar.
U Blei u la iohsngew ia ka jingiam jong ki bad u la pynmih ia u Moses u khun Hebru – hynrei la pynheh pynsan ha iing syiem u la long uba stad shibun bad uba shemphang bha ruh.
U Moses um tip da lade ba u dei u Hebru ynda u la tip ia ka jingshisha baroh u la leit phai sha ki Hebru sha ka jinglong mraw.
U Blei u la pyndonkam ia u (Kane ka dei ka plan).
U Moses u phet rieh sha ri Median bad leit sah ha iing u Rangbah Lyngdoh uba don 7 (Hynniew) ngut ki khun kynthei u la ia poi kha noh bad kawei na ki khun kynthei jong u rangbah Lyngdoh.
Dei ha kane ka jaka kaba u Blei u la khot ia u Moses lyngba ka thylliej ding u Blei – bad la pyndonkam ia u na ka bynta ka jingpyllait mraw ia ki Israel.
Da ki kambah kiba khraw eh kiba u Blei u la ai ha u Moses ban ialeh pyrshah ia u syiem Ijypt – khatduh ki la ioh ban mih noh na Ijypt sha ka ri ka jingkular u Blei.
Bynta: 4 – Ka jingiaid lynti ki Israel sha ka ri ka jingkular – ki kambah u Blei.
Ka jingiada u Blei da u rishot lyoh mynsngi, bad da u rishot ding mynmiet ban ai jingshai ia ki.
Kaba iaid lyngba ia ka duriaw basaw kumba iaid ha ryngkew.
Ki dih ia ka um bapynmih na u Mawsiang.
Ka Mana na bneng 40 snem.
Ka jingai u Blei ia ki Shiphew Hukum, lyngba u Moses.
Sawphew sngi (40) ki dei ban poi sha ri ka jingkular, hynrei ki hap ban iaid sawphew snem namar ki kam palat jong ki.
U Blei u ai jingiada ia ki bad u theh ruh ia ka jingbitar hangto hangto hi ia ki bym kohnguh.
Da kaba phah da ka khlam, shah pyniap ha ki nongshun da ka jingshah hiar thma.
U Blei u pynang ruh ia ka khyndew bad tep im ia ki khun ka jingbym kohnguh.
Ka jingbitar u Blei ka long kaba ishyrkhei haduh katta katta.
Ki Israel ki dei ki khun ki ksiew u Abraham, ka dei ka jingkyrkhu u Blei.
Lada baroh ki Israel kiba mih na Ijypt ki kohnguh ia u Blei ka jingbun paid kan long kaba khraw tam ha ka pyrthei.
Haba ki leit rung sha ri Ijypt ki don tang 70 ngut, ynda ki la mih na Ijypt da ki phew lak – kane ka dei ka ktien u Blei.
Baroh ka pateng bynriew kaba mih na Ijypt ka khlem poi sha ri ka jingkular, dei ka pateng kaba hadien kaba la ioh ban mad ia ka jingkular u Blei.
Kane baroh ka jia namar ka jingbymkohnguh jong ki wat u Moses hi ruh u khlem ioh leit sha kata ka ri ka dud bad ka ngap – Kane ka dei ka jingpyniaid u Blei.
“Ka Testament barim"“"Ka Testament bathymmai"Bynta: 1 – Ka jingkha ia u Ioanis, ka la jia te ha ki sngi u Sakharaiah uba long u Lyngdoh bad ka tnga jong u ka Elizabeth ba kam shym la ioh khun namar ka long kaba lyngki, bad ka rta jong ka ka la noh arsut, namar baroh arngut shi tnga ki long kiba hok, te u Blei u la sngewbha eh ia ki.
Ha ka sngi ka jinglehniam u Sakharaiah u Lyngdoh la mih paw u Angel u da kren ia u Sakharaiah u da ong – Ka Elizabeth ka tnga jong me kan sa pun khun, kumno kata ka lah ban long ong u Sakharaiah ia u Angel haba ka Elizabeth – ka la tymmen.
Kane ka dei ka jingsngew artatien bad jingbymngeit u Sakharaiah.
U Angel u la khang khop ia ka shyntur u Sakharaiah na ka jingbymngeit ynda la kha ia u Ioanis u Sakharaiah u sa lait ban kren.
Bynta: 2 – ka jingkha ia u Jisu Khrist:Ia ka jingkha ia u Jisu Khrist la dep iathuh lypa naduh ka por u Isaiah arsien, nongiathuh lypa.
Isaiah 7:14 – Ha khmih ka Theisotti kan pun khun kan kha ruh ia u khun, yn khot ruh ia ka kyrteng jong u Immanuel.
Isaiah 9:6 – Namar ha ngi la kha ia u khun, la ai ia u khun ha ngi, te ka jingsynshar kan long halor ki tyrpeng jong u bad yn khot ia ka kyrteng jong u uba Phylla, u nongsylla, u Blei Bakhrawbor, u Kpa Bymjukut, u Syiem ka Jingsuk.
Ynda la kha ia u Jisu 3(Lai) ngut ki riewstad na ri Mihngi ki la iohi ia u Khlur uba lam lynti ia ki sha ka jaka ba la kha ia u Khyllung Jisu, ki la ia shakri bad mane dem ia U bad ki la ia ai ruh ia ki jingaisngewbha.
U Jisu u la heh la san ha ka jinglong jingim kaba janai pura, ha ka rynieng ryngioit ka jingstad jingshemphang bad ka bor, U Jisu ula sdang ia ka kam ialap hadien ka jingshah jingit 40 (Sawphew) sngi ha ri khlaw bad shah tynjuh ha u soitan – U Jisu u la jop.
U Jisu u la leh shibun ki kambah ryngkat ka jingialap ia ka Gospel U Blei.
U pynjem ia ki jingpang ba bun jaid, u beh noh ia ki ksuid bad u pynim ia kiba la iap ruh.
(i) U Pynim ia u Lasaros u para kato ka kynthei kaba pynsleh ia U Jisu (ii) Ka khun u Jairos kaba la khlad.
Namarba u Jisu u ialap ia ka hima u Blei bad ia ki jingshisha bad leh ruh shibun ki kambah, kaba ym don kiwei pat kiba lah ha ka pyrthei.
Ki nongmane ia ki dustur u briew ki isih ia u bad ki wad dong ban ioh kem bad ban pyniap noh ia u.
Kita ki dei ki Sadhusi ki Pharisi bad ki tymmen basan ba arsap.
kiba ka kam jong ki pat ka long tang ban iohnam ioh burom na ki briew.
[yn dang bteng]U Jisu u tim ia ki da ki phew sien, dei kine ki nongmane Blei thala kiba pynrem ia u Jisu, u Jisu u la shah iap halor ka diengphna ym dei na ki ryngkang kiba u la leh, hynrei u la iap ia ka ban pynim ia kiba pop (Ka jingieit u Blei ia ngi).
“Ka bor u Blei, ka hok u Blei, ka jingieit u Blei, bad ka jingngeit jong ki Khristan"Jingpynshongnia: Ha ka bynta kaba nyngkong ngi iohi ia u Blei ba u la thaw ia u briew bad ia kiei kiei baroh.
U la thaw ia u Adam bad ia ka Im ka tnga jong u, na ka shyieng krung jong u hi.
U la thaw ia ka bad u la buh ia ki ha Kper Eden bad u la kyrkhu ia ki.
La buh ia ki tang kawei ka jingtynjuh, ba kim bit ban bam ia u sohadong.
Hadien ki la shah pynshoi ha u soitan bad ki la hap ha ka pop bad ki pateng bynriew baroh ki la ngat ha ka pop bad ka jingiap.
U Jisu u Khun u Blei, u la wan ha ka dur ka jong ngi ki briew.
Ka jingiap ka la wan namar ka pop.
U Blei u pynshlei ia ka pyrthei da ka um namar ka pop, lait im tang 8 (Phra) ngut.
U Blei u la thang ia ka Sodom bad Gomorrah namar ka pop.
U Blei u kyrkhu ia u Abraham bad ia u symbai jong u namar ka hok jong u u la pynroi ia u symbai jong u kat u shyiap ka rud duriaw.
U Blei u la phah ia la u khun u bakordor tam ban long langknia namar ka pop ka pyrthei.
Ka jingieit u Blei, ym don ba lah ban thew.
U Blei u bynnud ban knia ia u Isaak u khun u Abraham, ialade pat ia u khun ba kordor tam u ai ban shah namar jong ngi.
Ka jingieit jong ngi ia u Blei kum ka jaid bynriew ka long kaba thala.
U Blei u la thaw ia u Adam ban long u symbai ban pynroi ia ka pyrthei.
U Blei u kyrkhu ia u Abraham ba u symbai jong u hi un roi kat u shyiap ka rud duriaw.
U Jisu u dei u symbai jong u Blei Uba ha Bneng Uba long u Kpa, ym jong ka kmie, ym ju don kum kata.
Ngi pat kum ka jaidbynriew Khristan ngi leh khongpong ia ka jinghikai u Blei, ngi sakhi lamler ym tang ia u briew hynrei ia u Blei.
Ia ka kynthei kaba long kmie ka bym don symbai, ngi pynmih symbai hi.
Ia u baiong u jong ngi, ia u basaw u jong ngi – ia u balieh ruh u jong ngi – kane ka dei ka jingkwah rhah jingniewbein ia u Blei.
Kane baroh kam dei ka jingleh ne ka mon u briew hynrei ka mon u Blei.
U Jisu u ong lada phi ieit ia uwei pat ha shuwa jong nga, phin duh ia nga.
Ngi ka jaidbynriew ngi pynlong baar ia u Blei (Secondary).
U Jisu u ong kumno ia la u jong u synran ba kwah ban leit on tep shuwa ia u Kpa jong u, “Ia kiba iap kin tep ia kiba iap".
U Blei u ong ieit ia la u paramarjan kumba ialade.
Ngi pat kum ka jaidbynriew ngi leh khongpong, ngi ieit ia ka khatduh baroh kim don dor shuh hakhmat ki kmie ki kpa, wei ki la mih na ing, ym don jaka shuh ba kin wanphai – Lada don ruh hap siew da ka dor – kane mo ka jinghikai ka niam Khristan ban niew shilliang khmat ia ki khun, ka jinghikai ka ktien u Blei ka ong “Burom ia kiba halor"- ngi pat burom ia kiba hapoh, tang ia ka khatduh ka la biang.
Haba u Blei u la thaw ia u briew ban long u symbai ban long trai bad u nongda nongker ia ka iing ka sem, phi pynlong khun jakai kein phi niewkor ia u bym dei hok.
Ki ong ruh ba ka don ka tip hok, tip sop, hato kane kam dei ka jingialeh pyrshah ia ka jingshisha.
Ym lah shuh ban lehniam ne mane blei da kaba rim-ym dei ba ka don ka jingkhanglad- hynrei ki jingeh kiba bun ki wan jia ia u briew.
Kaei kata ka jingeh? – katkum ka ktien u Blei ngin shem, lada u briew u leh pop tang kawei ne shisen, hap ban panmap na u Blei da ka jingknia, katkum ka jingpan jong u Blei, Lada bunsien ki bakla hap ban lehniam ne knia sha u Blei bunsien, kane ka wanrah jingeh kaba khraw ia u khun bynriew, u Blei u iohi ia kata.
Dei kane ka daw ba u Blei u la thaw da kawei pat ka lad, kata ka long ban phah knia la u jong u khun – ban sait phar ia ka pop ki briew baroh – tang shu ngeit bad leh ia ka mon u Blei.
Ngi kum ka jaidbynriew ngi la shah ialam bakla-(a) Mano ba kylla Khasi (Translate) ia ka Sunday ban ong ka Sngi u Blei?(b) Mano ba pynkylla ia ka Sabaton? Ka dei ka jinghikai ba bakla(c) U briew u pynkylla sngi khatduh ia ka sngi nyngkong jong ka taiew.
Ka Saturday ka dei ka sngi ba hynniew ym hynriew – Sunday ka dei ka sngi nyngkong jong ka taiew.
Ia kane dei u briew uba pynkylla ym u Blei.
Iano ngin kohnguh ia ka jinghikai u briew ne jinghikai u Blei.
(d) Bun bah ki nongialam ki hikai bakla wat ia ka jingpynbaptist.
Ki ong ba ka dei tang ka dak.
Hato ka jinghikai u Blei ka dei tang ka dak? Lah ban pynshisha ia kane?(e) U Khun u Blei uba long u Jisu uba don ha ka khet ha bneng.
U la wan hiar sha kane ka pyrthei, ha ka jinglong kaba rit tam ym don jaka hi ruh ban kha ia u – u la kha ha ka shyngoid ha sem kulai.
Ka Hima u Blei ka kham kordor ia baroh ki hima ha ka pyrthei baroh – hangta don tang ka jingshai – hangne ym don.
Kum na kata ka jaka u wan, hynrei u shah ia ka jingtynjuh kiba shyrkhei tam haduh ka jingiap hi.
Khlem don tang khyndiat ruh ka jingsngew pyrshah ne ialeh pyrshah, ia kita kiba leh ia u kumta.
U long u lok ki baduk bakyrduh bad ki nongpop – Ula shah ia ka ban pynim.
Hangne ngin ioh lait na ka jingjot bad ban ioh jingpynim na u Blei, ngi dei ban bret noh phar ia ki jinghikai bakla baroh, ym lah ban iakhlehlang ia ki ain u briew bad ki hukum u Blei.
U Blei u long halor ia baroh.
Ka ain u briew ruh ka iasyriem – lada ka Lower Court ka ia takhuh bad ki ain ka Upper Court, kata ka Lower Court ki iap noh.
Katno tam ki ain u biew hakhmat ki ain u Blei.
“Ka jingmaham ia ki nongialam ba matlah bad ba eh Ryndang"Kaei kaba la jia hapdeng ka jingtynjuh bor u Elija bad ki 400 (Saw spah) ngut – 500 (san spah) ngut ki nongiathuhlypa ba lamler u Blei Baal jong ki.
U Elija ula jop ia ki – u la rai ban pyniap ia ki baroh – ula phah kem ia ki bad pyniap ha ka wah ‘Kishon’.
Mathaios 7:21 “Ym u briew baroh uba ong ha nga Ah Trai Ah Trai u ban ioh leit hapoh ka hima ki bneng hynrei uta kein uba leh ia ka mon u Kpa jong nga Uba ha bneng" Amen.
U Narottam Mishra, myntri kam poh iing ka Madhya Pradesh, ula pan map mynta ka sngi, namar ba um deng mask bad katei ka jingleh jongu, ka la pyn bitar ruh ia ki dkhot liang pyrshah ha katei ka Jylla.
Ha ka sngi balang, ki nongthoh khubor ki la kylli balei ba um deng mask, haba u leit sha ka jingialang paidbah, U Mishra, uba la leit sha Indore, na bynta kawei ka prokram, ula ong “Ngam deng mask ha baroh ki prokram.
Te sa lei ka".
Mynta ka sngi pat ula thoh ha ka twitter jongu, da kaba u ong “Ka jingkren jongnga, halor ka jing bym deng mask, ka long kaba pynkhein ain.
Ngan deng mask nangne shakhmat bad nga khot ia kiwei ruh ba kin deng mask bad ia jngai iwei ia iwei pat" ong U Mishra.
U Mishra, u iathuh shuh shuh ba ha ka jingshisha, u shait deng mask “Bunsien, nga shait deng mask, tangba ngam lah ban deng slem, namar nga don ka jingpang polypus bad lada nga deng slem, ngam lah shuh ban ring bad pynhiar mynsiem" ong U Mishra.
Ha Indore, ka Indore Municipal Corporation (IMC), ka dain kuna T.200 ia ki bym deng mask.
Kiba ioh pang  Covid-19, ki la poi mynta sha ka  57-lak ngut ha India, da ka jingdo sa  86,508 ngut kiba ioh pang ha ki 24 kynta ba ladep.
Kiba iap, ki long 1,129 ngut ha katei kajuh ka por.
Baroh kiba ioh pang, ki la poi sha ka  5,732,519 bad kiba dang don ha ka jingpang, ki long  9,66,382; katba kiba iap, ki la poi sha ka  91,149ngut, ong ka  Ministry of Health & Family Welfare.
Shillong: Naduh hynnin ka step, ka por 8.30 bad haduh ka por 8.30 mynta mynstep, ka Sohra, ka ioh slap haduh 274.6mm.
Ha katei kajuh ka por, ka Shillong, ka ioh slap78.3mm, katba ka Umiam, ka ioh slap 79.7mm.
Ka tnat peit mariang jong ka sorkar India, ka ai jing maham, ba mynta ka sngi, ruh kan dei ka sngi kaba jur slap bha ha ki bynta jong ka Jylla.
Shillong: Ka Deputy Commissioner, East Khasi Hills District, ka la pynbna ban khang dam ia ki iing jong U  Arun Kariwala, Flat W-303, Ferndale Apartments, ha ‘Karmakar Eternity’ House No-32, Ward No 24, Ripple side kaba ha  Last Stop, Laban, ka K.B.H.Cottage ha Mawkhar, ha ka iing jong ka  kong Armada Laloo, Ibanylla Wanniang, Eminiancy Lyngdoh, Riopar Khongain, Evalynda Diengdoh, Ravi Kumar Chachan, Dr.R.E.Donn, Shanborlang Kharnarbi (ka mala kaba ar) nangta ka iing jong ka kong Emosila Sohtun ha Lower Mawprem bad ka iing jong ka kong  Kongka War ha Lama Villa.
Katei ka hukum khangdam, ka trei kam naduh hynnin ka sngi, na ka bynta ban khanglad ia ka jing ia pur jong ka pang khlam covid ha kitei ki iing haneng.
Shillong: Ki nongtrei kiba trei iingbriew jong ka jylla Meghalaya lashai ka sngi kin ia shim bynta ha ka jingiakhih ryngkat bad ka jingiakhih ha kylleng ka ri ban dawa na ka Sorkar ban ai ia ki hok jong ki.
Ha kaba ia dei bad kane, kine ki nongtrei shakri iing hapoh ka lama jong ka jong ka North Eastern Region Domestic Workers’ Movement, kaba ioh ruh ia ka jingkyrshan na ka Extension branch, Ferrando Transit Shelter Cum Children’s Home, Mawlai-Mawdatbaki kin ia shim bynta ha kane ka jingiakhih ba la lam khmat da ka National Platform of Domestic Workers lashai ka sngi.
Ka kynhuh ki nongtrei shakri iing, ka dei kawei na ki kynhun nongtrei kaba shah peit bein napdeng ki nongtrei ha poh ka ri.
Ka jingim jong ki ka long kaba ym don kano kano ka jingshngain bad ki lah ban shah beh kam ha kano kano ka por ba ki mon ki nongai kam.
Ka tulop jong ki, kam biang ban pyndap ia biang ia ka iing ka sem jong ki.
Ki shah peit bein bad shah peit poh ha ka imlang sahlang, la sngew kumbe kitei kita ki nongrah ia u khinag jingpang Corona-virus.
Kane ka jingiakhih jong ki, kan ym long kum ha kito ki snem ba mynshuwa ha kaba ki ju pynlong ia ki jingiaid paidbah ban pynsngew ia ki jingdawa jong ki na ka Sorkar.
Mynta ka kynti, ka jingiakhih jong ki la long ba kin sangeh trei kam shi sngi bad ban pynlong ia ki jingtah ia ki jingthoh ha ki kynroh.
Ha kaba kren ha ki nongthoh kot khubor bad lad pathai khubor, Sister Delina Lyngdoh jong ka kynhun riewniam, ka Mission Sisters of Mary Help of Christians and Regional Co-ordinator of North Eastern Regional Domestic Workers’ I la iathuh ba ka jingdawa ka long ba ka Sorkar ka dei ban shna ia ki ain ki ban kyntiew ia ka bit ka biang jong ki nongtrei shakri iing, ban thep pisa sha kito ki nongtrei shakri iing kiba da don kam shisha bad ban pyntreikam ia ka Urban Employment Scheme.
Ha kawei pat ka liang, ka Advocacy officer, ka kong Wanpynhun Kharsyntiew kala iathuh ba don haduh 200 ngut kiba ym shym ioh ia kata ka pisa ba la kular da ka Sorkar ban thep sha ki Account jong ki.
Ka General Secretary of All Meghalaya Domestic Workers’ Union, Elbina Nongkhlaw ba bun ngut ki nongtrei shakri iing kiba la duh kam ha ka por ba khang ia ka leit ka wan bad ia kit rei ka ktah na ka daw jong u khniang jingpang Corona.
Shillong: Ka seng saiñ pyrthei People’s Democratic Front (PDF) ka la dawa na u Myntri Rangbah ka Jylla, Conrad K Sangma ba un tuklar khnang ban pynkloi noh ban thung noh ia u Chairman ha ka tnad thung kam ka Jylla, ka Meghalaya Public Service Commission.
U Bah Banteidor Lyngdoh, President hadien ka jingwan ia kynduh ia u Myntri Rangbah, u la iathuh ba mynta la katto katne bnai ym pat ioh ia u Chairman ka MPSC bad ka jingwan jongki ka long ban kyntu ia u CM ba un tuklar ban pynkloi ban thung Chairman ba thymmai, khnang ba kan ym don ka jingdkoh ha ka jingtreikam.
“Ka long kaba sngew synei ia ki samla wad kam, ki nongshong shnong ka Jylla hi baroh kawei kiba hap ap ban ialeh eksam na ka bynta ki kam kiba lait ha ki tnad bapher bapher bad kumjuh lada kan slem kan ktah wat ia ka rta trei ruh jong kiba aplai kam aplai jam" la ong u Bah Banteidor uba dei ruh u Myntri Sorkar Jylla.
“Kane ka long kaba donkam haduh katta bad Myntri Rangbah u la kular ba hapoh shi taiew yn leh noh ia kane ka mat", u la ong.
Ia u Bah Banteidor Lyngdoh la wan ban ia synran lang da u Bah Hamletson Dohling, Working President uba dei ruh u Myntri Sorkar Jylla ryngkat u Bah Auspicious Lyngdoh, General Secretary.
“Kane ka dei ka shuki treikam kaba donkam haduh katta bad donkam ia u briew ne ka briew kiba la don ka jingtbit.
Ngi da thrang bad kyntu ia u Myntri Rangbah ba kin buh da u ne ka briew ki ban lah ban ai ka jingshakri kaba bha ban pyniaid bad pyntyllun ia ka jingtreikam ka MPSC ba kan long ka jingmyntoi ia ki Jylla", u la ong.
“Ngi ong thung da u ne ka briew tangba ki ban noh synniang ban pynbit pynbiang ia ka MPSC bad khnang ba kan long kaba shai ha ka jingtrei kam kaba khlem don dak sniew eiei ruh.
Ngi kwah ba ki briew ki ban trei ba kin long kiba shai bad iaid beit bad donkam ban pynthymmai ha ka jingtreikam ka tnad MPSC", u la ong.
Halor ka jingdawa kiba bun ba yn leh video recording ia ka interview, u la ong, “Kane ka dei ka bynta ba ngi la dep pynpaw ba ka dei ban don ka jingtreikam kaba shai bad kaba khuid.
Ngi kwah ia ki briew kiba khuid kiba lah ban pyntreikam ia ka kam khlem kano kano ka jingthohbria bad ka dei ka bynta ban don ka sakhi satar kaba biang ba kan ym don jingthung kam shiliang khmat hynrei ka dei beit ban long katkum ka jinglah jong ki".
Ha kawei pat ka bynta, ka PDF ka la pynpaw beit ka jingpyrshah ia ka jingthmu ban wanrah ia ka rel kit mar sha ka Jylla.
“Da dei ka rel kit mar ne kit briew ruh ngi la shong pyrkhat sani ha ka Party bad ngi shim ia ka rai jong ka Party hi baroh kawei ba ngin pyrshah ia kane", u la ong.
“Ngi la peit bniah ia kita ki jingioh jingmyntoi ne jingduh jingmyntoi lada wan kita ki rel kit mar.
Ka jingiakren kaba la ong ban wanrah rel kit mar haduh Byrnihat ne Khanapara hynrei na ka liang ka Party ngi pyrshah", u la ong.
Shillong: Ka HYC Mawlai circle hapoh ka jingialam jong u Assistant General Secretary, u Bah Pynshai Lyngkhoi, mynta ka janmiet ka la leit sngewlem sha ka iing jong ka Kong Diana Sohtun ha Diengiong, hadien ka jingkhlad ba kyndit jong u khun balai jongka, u Lucas Sohtun uba dang 12 snem ka rta, kaba la jia ha ka 22 tarik mynta u bnai namar ka jingrong ka umsaw kaba don marjan bad ka iing jongu.
Katkum ka jingiathuh jong kiba haiing u Lucas, la ong ba u Lucas u dang leit wad ia ka slipper shiliang kaba la jah ha katei ka um.
Katba u dang pyrshang ban leit wad, ioh lehse dei namar ka jingbakla, u la btuit bad hap ha katei ka um bad namar ka jingtlot bor kum u khynnah, katei ka um ka la rah ia u sha ki bynta ba kham sharum bad la lap ia u hapdeng u parmaw.
La antad ba kane ka jingjia ka la jia ha ka por kumba 2 baje eiei mynsngi.
Ha ka jingshisha katei ka um ka iaid lyngba kawei ka nala kaba u Lucas barabor u ju iaid lyngba katei ka nala ba la pun da ki dieng ban poi sha la iing.
Dei tang namar ka jingjur u slap hynnin ka sngi la pynlong ia kane ka nala ban shlei kum ka um kaba heh.
Kaba sngew myllung ka long ba ia katei ka slipper bajah, la pynthied sngewbha da ki briew kiba ia kynduh ia u Lucas ha NEIGRIHMS ha ka 17 tarik mynta u bnai ha ka por ba ki dang leit die biskot.
La ong ba u Lucas bad u para jong u ki ju leit tyrwa jhur kylleng kylleng ka thain NEIGRIHMS ban kyrshan ia la ka iing, namar ba kidei ki briew ba wan na ka iing kaba duna ka ioh ka kot.
Ka HYC mynta ka janmiet lyngba u Bah Pynshai Lyngkhoi Assistant General Secretary ka Mawlai circle ki la leit noh synniang da u khaw, phan, piat bad ka song pisa kaba khyndiat eh sha ka kmie jong u Lucas Sohtun.
U Bah Karland Langrin, ia uba ju tip ruh da Uba long uwei na ki riew rangbah ba la kham pawkhmat napoh ka thaiñ Ri Lyngngam u la khlad noh ha ka 23tarik September 2020.
Ka jingleit ontep ia u kan long ha ka 25tarik September 2020 ha ka por 1 baje nohphai sngi ha u lum jingtep ka balang Presbyterian Seiñduli.
U Ex-Rev.K.Langrin, um dei shuh na ka Balang Presbyterian.
Sngewbha da wad bniah shwa ia ka tynrai sa pynmih khubor.
Shillong: Ka Educational Cell jong ka sengbhalang Khasi Students Union (KSU) lyngba u chairman, Bah Raymond Kharjana bad u Secretary Bah Reuben Najiar, ki la phah ia ka shithi sha ka Meghalaya Nursing Council (MNC) hadien ba bun ki samla kiba la pass bha ha ka eksam jong ki na shabar ka jylla, kim pat shym la ioh ban apply ia ka lisence ka jong ki namar kane ka khlam COVID-19 bad kim shym la ioh lad ban leit sha ki jaka pule ka jong ki ban leit shim ia ki marksheet bad ba ka jaka pule jong ki ka dang khang bad yn sa plie noh shen.
Ha ka shithi jong ka Educational Cell jong ka KSU ba la shah sha I Registrar jong ka MNC, ka la kyrpad ia ka MNC ba kin tuklar lem halor kane bad ban shah ia ki khynnah samla kiba kwah ia ka lisence ba ki apply tang hadien ba ki ladep ban pynbiang ia ki marksheet jong ki da kaba shu download khnang ba ka jingthrang bad ka jingpule jong ki kan nym sepei.
Shillong: Mynta ka sngi, ka Shillong All Faith Forum(SAFF) ka la iakynduh ia u Chief Secretary ka jylla ban pynsngew ha u ia ki jingpynkylla ia ki SOP’s ynda la plie ia ki jaka mane Blei ha kylleng ka jylla.
U  Rev.Bishop Purely Lyngdoh, u la iathuh ba ka SAFF ka la dep ban ia thir jingmut bha halor ki SOP shuwa ban plie noh ia baroh ki iingmane bad ki jaka mane Blei.
Ia kine ki jingai jingmut ka SAFF ka ladep ban pynsngew ha u Chief Secretary ka jylla bad na ka liang jong u, un sa leit ban pynsngew ia kane ka jingpynkylla sha ka sorkar.
Haba iakren bad ki lad pathai khubor hadien ka jingialang, u Rev.Bishop Purely Lyngdoh u la iathuh ba ka SAFF kam don jingmut ban pynkyrkieh ia ka sorkar ban plie noh ia ki iingmane hynrei kane ka rai ka shong ha ka sorkar ynda ki ladep ban rai sani bha halor ki SOP’s bathymmai.
U Bishop Purely Lyngdoh u la pynpaw ruh ba ha kine ki khyndiat bnai ba ladep, ka sorkar ka shah tang 100 ngut ki riewngeit ban leit sha iingmane, hynrei ki bun kiba dang sngewthuh bakla da kaba ong ruh ba ka jaka mane Blei ka don ia ka jaka kaba heh bad kaba ngiam kham bun briew ban shong bad na ka liang ka SAFF ka la pynpaw ruh ba ha ka jaka ban pynlong ia ka jingmane Blei ha ki jaka ba khapngiah, ladei ban pynlong noh ha ki madan baheh bad ym dei ha kajuh ka por khnang ban lah ban pyrkhing ia ki riewngeit kiba wan.
Ha kaba iadei pat bad ki jinglehniam kiba ju pynlong shisien shisnem kum ka Synod bad ka Procession Bah jong ki Balang bapher bapher, la iathuh ba ym shym la pynhap ia ki, ha ka SOP’s jong ka sorkar jylla bad lada kino kino ki Balang kiba ju don ia ka jinglehniam kiba kyrpang ki hap ban ai lade ia ki SOP’s bad kidei ban ioh shuwa ia ka jingbit na ki Deputy Commisioner jong ki district bapher bapher.
Shillong: Ka Deputy Commissioner jong ka South West Khasi Hills District, ka kong C Kharkongor ka la pyntikna mynta ka sngi ba ka khubor ba  ka don ka jing orpait na ki jaka kiba buh ia ka jakhlia jong u Uranium ka long kaba bakla bad kane ka long ha dien ba na ka liang jong u Magistrate, ki la wan ban jurip ia kane ka jaka.
Ka Deputy Commissioner jong ka South West Khasi Hills ka la iathuh ba naduh ki snem 1990 ki la leit ban jurip bad tih khyndiat ia u maw na khyndew “Raw Ore"  bad ia u khyndew ba la tih, ki la thaw ia ki tank ar tylli ki buh hangto lem bad kiwei kiwei ki tiar.
Ka la iathuh ruh ba ka rukom buh ruh kam dei ba ki shu buh lyngkar, hynrei ki la sop bha ia ki da ki plasik bad  ban shna da ka thliew “tank" bad  kam shem la don kano kano ka jingjaw na kane ka jaka.
Ka la ong ruh ba ban kynnoh ba ka don kata ka jingbthei ka long ka ba bakla bad kane kan lah ban jia tang lada la pynkhuid ia uta u Ore tang hapoh laboratory.
Hynrei kaei ka ba la jia ka long ba u mar ba tih “Raw Form" u bym don jingmyntoi ei ei ruh u don hi ruh mynta  bad u don kylleng kylleng.
Na ka liang jong u magistrate uba la leit sha katei ka jaka u la kylli na ki myntri bad na ki nongshong shnong ha kaba na ka liang ki nongshong shnong ki la iathuh ba kam shem la don kano kano ka jingjia kum kata.
Ka la iathuh ruh ba na jrong kata ka tank ruh ki rep ki riang ha kaba ki mrad kum ki masi ki blang ki bam ia ki jingthung kiba mih ha katei ka jaka.
Ka Deputy Commissioner jong ka SWKHD ka la ong kum ba long mynta ba une u ba don hapoh ka ne ka tank u don beit kum ba don ha khyndew, namar ba ki la buh bha ia u bad kan ym don jingktah eiei satia.
U myntri khynnah ka tnat rel, jong ka sorkar India; U  Suresh Angadi, ula khlad noh, na ka jingpang Covid 19.
U Suresh, ula ioh pang covid ha une hi u bnai bad u iathuh ba um shym la paw shabar, ba u don ia katei ka jingpang.
U Angadi, ula don 65 snem ka rta.
U Suresh, u shah sumar ha AIIMS, ha kaba ula khlad noh mynta ka janmiet.
U Suresh Angadi, ula long u dkhot jong ka  Lok Sabha, na Belagavi Constituency jong ka  Karnataka bad ula jop na katei ka Constituency, ha ki snem  2004, 2014 bad 2019.
Shillong: U  Superintendent  ki pulit jong ka South West Khasi Hills District u Bah Maxwell B Syiem u la pyntip ba haduh mynta ka sngi ki la ioh ban sei ia ka met jong ki 4 ngut ki briew ki ba la shah rong ha ka wah Tinghiang, katba ia ki 2 ngut ki lanot ki ba ngat ha kane ka jingjia  ym pat lap satia  bad  ki dang pynlong ia ka jingwad ia ki.
Mynta ka sngi ki la ioh ban sei ia ka met jong ka Damanbha L Mawlot 16 snem ka rta, ka Kong Ibadashisha Lyndoh 24 snem ka rta bad kamet jong u khun jong u Daman Lyngdoh u ba dang shisnem shiteng haduh mynta la ioh ban sei 4 ngut ki lanot ki ba ngat ha kane ka jingjia kynthup ia ka met jong ka Kong Ladianghun L Mawlot 42 snem ka rta ka ba la ioh sei myn hynnin ka sngi bad kine ki lanot ki dei na ka shnong Mawjai.
Kum ban shu pynkynmaw hynnin ka sngi ka 22 tarik u Nailur 2020  ha ka por kumba 6:00 baje mynstep  kawei ka kali (jeep) kaba dang thmu ban leit sha Nongstoin, ka la shah rong noh ha ka wah Tinhiang bad kane ka jingjia ka la jia ha ka  shnong Warsan Lyngdoh.
U bah Maxwell B Syiem u la iathuh ba ki kynhun jong ka  F&ES, ka SDRF bad ki pulit ka Home Guard ki dang pynlong ia ka jingwad sa ia ka met u bah Ferdinand Marthong 45 snem ka rta  bad jong ka Lapynshai L Mawlot 13 snem ka rta.
Na ka liang jong ki kynhun ka F&ES, ka SDRF bad ki Home Guard ki dang don ha  Warsan Lyngdoh ban dang bteng ban wad ia kitei ki met jong ki lanot kiba dang jah.
Ïa u bah Lambok Thabah nga ju khot ieid kum u ‘Ñi Lam, nga khot ia u kum u ‘Ñi Lam kum ka dak ka jingburom namarba u la kham heh ka rta bun shah ban ia nga.
‘Ñi ka dei ka kyntien burom kaba ki ju khot ieid ïa ki rangbah briew ha ka thaiñ Ri-War Mihngi ( thaiñ Pynursla).
U ‘Ñi Lam u dei na ka shnong Umñiuh Tmar kaba don sha ki thaiñ Pynursla bad nga dei na kajuh ka thaiñ na ka shnong Mawkliaw kaba don markhap bad ka Umñiuh –Tmar, ngi dei shi para thaiñ hynrei haba poi ha sor Shillong ngi la ïa long kum shi para shnong.
La ha ka rta ne ha ka kam thohkhubor ka la dei shisha ba ngan khot ‘Ñi- ïa u bah Lambok Thabah u Editor ka kotkhubor U Nongsaiñhima namarba u la shuwa ma u bun shah ban ia nga.
Ha ka step 22 tarik u Nailur u ‘Ñi Lam u la pynkyndit thret ym tang ïa nga hynrei ïa baroh ki nongthohkhubor ha kane ka jylla namarba dang ha ka shiteng miet jong ka 21 tarik ( ka la dei hi ka 22 tarik namar ka la poi sha ka por 1 baje mynstep) ka la don ka jingiathir iatai kumjuh ka jingiakren biria ha ka Whatsapp Group jong ka Shillong Press Club hynrei thret kumba ïuh tdong bseiñ ha ka por 6:10 baje dang step la pyntip ha katei ka Group ba um don shuh.
Katei ka khubor halor ka jingkhlad noh u ‘Ñi Lam kam da shai bha namarba la thoh da u nombar phone jong u hi hapoh ka Group da kine ki kyntien ‘Kane ka long ka khubor ba sngewsih ngi kum ka ing ngi la duh noh ia I pa I bah Lambok Thabah’.
Don napdeng ki paralok nongthohkhubor kiba la ïoh jingtip kham ha shuwa ïa kane ki la thoh ‘RIP bah Lam’.
Hynrei ha nga pat ngam pat sngew lah ngeit satia , nga la thoh ha katei ka Group ‘dei mano ba khlad kpa bah Lam ne bah Lam’, don napdeng ki paralok kiba la pynshai bha da kaba ong ba i bah Lam i la khlad noh ha Bethany Hospital, Shillong.
Watla ka mynsiem kam pat sngew lah ngeit hynrei nga la shu pynkohnguh noh ialade ba ka dei namarba ki la don kumba lai ne saw tylli ki message kiba la thoh ha ka Group ban pyntikna ba u ‘Ñi Lam u la khlad.
Nga la bynrap lang ia ki kyntiem sngewlem –lem bad kiwei pat ki paralok da kaba thoh biang sa shisien pat ha katei ka Group ‘Wowwww u kñi u shu leit im im peit peit’.
Balei nga thoh im im peit peit ka dei namarba dang khyndiat kynta u dang thoh message ha Group hynrei kyndit la ioh pynban ia katei ka khubor kaba sngewsih kthang bad kaba kaba la pynkyndit ym tang ia nga hynrei ia baroh ki nongthohkhubor ha ka jylla.
Lada thoh ia ka jingiakynduh jingiashem bad u ‘Ñi Lam kan long ka jingthoh kaba jrong hynrei lyngkot nga kynmaw bha ba haba don kino kino ki ishu ki bym sngew shoh ler ba ki kynhun lane ki riew shimet lane ki politishian ki kwah ban ai khubor, u ‘Ñi Lam u ju ong ki kam eit mat myrsiang suda bad khlem poi pyrkhat ba ine i kyntien ‘eit mat myrsiang’ in dei pynban i kyntien iba u ‘Ñi un kren khadduh ha Whatsapp Group ka Shillong Press Club.
Ine i dei i kyntien iba u la thoh khadduh ha ka por 1 baje thik mynmiet iba nga la screen shot ban buh bha ban sah kynmaw ‘Eit mat Myrsiang’.
Ka 8 tarik u Nailur, 2020 ka dei ka sngi ba khadduh eh ba nga ia kynduh markhmat bad u ‘Ñi Lam ha ka por ba ngi leit lum khubor ha ophis ka BJP ha Shillong.
Mar ia kut ka jingiakren ha ophis ka BJP, ngi mih ryngkat bad ngi iaid da ka kjat naduh ophis ka BJP haduh ban da poi ha Secretariat bad na Secretariat ngi ia iaid noh la ka jong ka lynti hynrei khlem poi pyrkhat ba katei ka sngi ba khadduh ba ngin ioh iaid kjat lang bad ba ngin ioh ia biria de lynti lynti.
Ha ka janmiet jong ka 22 tarik hadien ba la wanrah ia ka metiap jong u ‘Ñi Lam , nga la leit sha ïing sah jong u kaba don ha Mawlai Mawtawar ( lem bad ki paralok nongthohkhubor i bah Powell, Martin, Daia bad u Sanjib), I khun kynthei jong u ‘Ñi Lam i la iathuh ba marsien dep bamja u la thiah noh hynrei ka khie kynsan ka jingsuh bad i khun i la khie ban pyndih dawai bad hadien kata u la thiah biang bad sa shiphang u la kyndit biang bad u la ong ba ka la suh palat bad hap ban leit sha hospital kumta u la ieng naba thiah ban phong jaiñ (u khreh dalade hi) ban leit sha Hospital hynrei tang mar kumta hi pdiang u la kyllon bad kyrthat bad ki la rah sha Hospital hynrei ha shiteng lynti u la dkut mynsiem noh.
I khun u ‘Ñi i la ong ‘ngam tip shuh ban leh kumno kumno , nga shu poi kynmaw khliak, nga shim ka mobile i pa nga thoh ha Group jong ka Press Club ba im don shuh’.
Tang kawei nga kynmaw bha ia ka jinglong jong u ‘Ñi Lam ba u dei u briew u bym ju ap iano iano ruh wei ba u la ong ‘ïa noh’ hap ban ïeng noh ban ia leit noh lada phim ïeng wut la ka jong ka lynti u la leit.
Khlem pang khlem shitom na jingtrei sha ïing, u ‘Ñi Lam u la phet jyndat sha lyndet ki lyoh, nga la kren halade marwei marwei bad nga ong une u kñi te uba da neh jinglong shisien ba u mut ban leit noh u leit la ka leit la ka jong ka lynti.
To kam pher wei ba u Trai Kynrad u la ibit ban shim noh ia u, sa Leit noh kñi ha ka ïing shongneh kaba la pynkhreh kyrpang na ka bynta jong phi, to nang kyrkhu kyrdoh ma phi ia la ka ïa la ka ïing ka sem, ka kurim, ki khun ki ksiew, kiba haïing hasem bad wat klet ia ngi ruh ki paralok kiba ieid eh jong phi.
‘Leit suk ‘Ñi Lam’.
Shillong: Ka District Magistrate, East Khasi Hills, ka la pynbna ban khang dam ia ka iing jong U  Nirmal Sen Nongbri ha Nongpyngrope, Malki, Shillong bad nangta sa ki iing  No.22, 23, 24 & 25 kiba don ha phyllaw jong U  Dr.L.L.Sawian ha Block IV Nongrimbah, naduh mynta ka sngi, na ka jing don kiba ioh pang covid lane kiba iajan bad kiba ioh pang covid 19.
Katei ka hukum ka trei kam naduh mynta ka sngi.
Shillong: Na ki 170 ngut kiba ioh ia u khñiang jingpang COVID-19 ha ka jylla mynta ka sngi, ha East Khasi Hills ki don 117 ngut bad na kine, iwei i dei na ka armed forces, 52 ngut ki dei ki high risk contact, iwei i dei na Barapathar cluster, 3 ngut na Golflink cluster, 8 ngut ki dei na Jhalupara cluster, 6 ngut ki dei na Keating Road cluster, 5 ngut na Laban cluster, 9 ngut na Mawprem cluster, 4 ngut na Nongmynsong cluster, iwei na Oakland Road cluster, 16 ngut na Khyndailad cluster, 4 ngut na Umlyngka cluster, 5 ngut na Rilbong cluster bad arngut na Rilbong cluster.
Ha Ri Bhoi ki don 37 ngut ha kaba 10 ngut ki dei ki high risk contact bad 27 ngut ki pulit.
Ha West Garo Hills ki don 5 ngut ha kaba 4 ngut ki dei na ka armed force bad iwei i dei i high risk contact.
Ha North Garo Hills ki don 5 ngut ha kaba 3 ngut ki dei ki high risk contact bad 2 ngut ki dei kiba wanphai na shabar.
Ha West Jaintia Hills ki don 3 ngut ha kaba iwei i dei i high risk contact bad 2 ngut kiba wanphai na shabar bad ha East Jaintia Hills ki don 3 ngut ha kaba baroh ki dei kiba wanphai na shabar.
Ki 27 ngut ki pulit kiba ioh ia u COVID-19 na Ri Bhoi ki dei na NEPA bad baroh ki dei kiba leit ia ka training kaba ar bnai ha NEPA bad ki dei kiba wan iaid lynti na Assam.
Shillong: U Director of Health Service, u Dr.Aman War, u iathuh ba kiba ioh thymmai ia u khñiang jingpang coronavirus ha ka jylla ki don 170 ngut, bad haduh mynta kiba don ia une u khñiang jingpang ha ka jylla ki la don 2,060 ngut.
Ha East Khasi Hills District ki don 117 ngut kiba kynthup iwei na ka armed forces bad 116 ngut ki riewpaidbah, ha Ri Bhoi District ki don 37 ngut, ha West Garo Hills ki don 5 ngut kiba kynthup 4 ngut na ka armed forces bad iwei i riew paidbah, ha North Garo Hills ki don 5 ngut, ha West Jaintia Hills ki don 3 ngut bad ha East Jaintia Hills ki don 3 ngut.
La iathuh ba na kine ki 2,060 ngut, ha East Khasi Hills ki don 1,472 ngut kiba kynthup 174 ngut ki armed forces bad 1,298 ngut ki riewpaidbah, ha West Khasi Hills District ki don 13 ngut , ha South West Khasi Hills ki don 6 ngut, ha Ri Bhoi district ki don 156 ngut kiba kynthup 32 ngut ki armed forces bad 124 ngut ki riewpaidbah, ha West Jaintia Hills district ki don 12 ngut, ha East Jaintia Hills district ki don 275 ngut, ha West Garo Hills district ki don 95 ngut, ha South West Garo Hills district ki don 11 ngut, ha South Garo hills ki don 5 ngut, ha East Garo Hills district ki don 6 ngut bad ha North Garo Hills district ki don 9 ngut.
Kiba la koit na u khñiang jingpang coronavirus mynta ka sngi ki la don haduh 153 ngut.
Na kine ki 153 ngut, 113 ngut kidei na East Khasi Hills kiba kynthup 14 ngut na ki armed forces bad 99 ki riewpaidbah, 17 ngut na Ri Bhoi kiba kynthup 10 ngut na ka armed forces bad 70 ngut ki riewpaidbah, 17 ngut ha West Garo Hills, 3 ngut ha South West Garo Hills, 2 ngut na East Jaintia Hills bad iwei na South Garo Hills.
Baroh kiba la koit ki long 2,859 ngut.
Mynta ka sngi la don saw ngut kiba khlad noh na u COVID-19 ha kaba 3 ngut kidei na East Khasi Hills bad iwei na South West Garo Hills.
Ki sample kiba ladep phah test ki long 1,36,932 bad na kine, kiba paw negative ki long 1,31,971.
Ka NASA, ka iathuh lypa, ba lashai ka sngi, ka 24tarik Nailur, un her u metbneng asteroid, ha ka jingjngai kaba 22,000 Kilometre na ka pyrthei.
La iathuh ba ka jingheh jong utei u met bneng, ka long kaba kat ka jingheh jong ka bos.
Utei u asteroid, un iaid beit beit hajan ka pyrthei, tangba un nym rung satia sha ka haw haw jong ka pyrthei, ong ki saiantis.
Ki stad ka US, ki ai kyrteng ia utei u  asteroid u ‘SW 2020’ ha kaba ki la lap ia u, ha ka 18tarik Nailur 2020 bad utei u met bneng, un iaid lyngba ha ka por  4:42 PM ha ka por India.
Shillong: U President jong ka party People Democratic Front(PDF), u bah Banteidor Lyngdoh u la ong  kam shem la don kano kano ka jingiateh ban bujli ia ki minister ha ka party PDF bad na ka liang ki 4  ngut ki MLA jong ka PDF u bah Banteidor Lyngdoh, u bah Hamletson Dohling, u  bah Jason Mawlong bad u bah Gavin Mylliemngap.
U bah Bantei u la ong ruh “Naduh ba ki sngi ba nyngkong da ka jingsngewthuh jing mut lang jong ki 4 ngut ki MLA ki la jied ia u bah Hamletson Dohling bad ia nga ban don bynta lang ha ka sorkar MDA hynrei kam shem la don ka no kano ka jingpynbeit ne ka jingiateh ban bujli minister hadien ba la dap ar snem shiteng bad kam shem la don ruh kano kano ka jingpynpaw na ki ne ar ngut ki MLA ba ki kwah ban bujli minister".
U la ong ruh “Na ka liang jong ka party PDF ka la aiti ia ka rai ha ngi  4 ngut ki MLA ban rai ia ka ne ka bynta hynrei  kum ka burom iwei ia iwei na ka liang jong ngi ki minister  arngut ngin hap ban ia shong bad ban  kren snewthuh jingmut  para ma ngi".
U bah Bantei u la ong ruh ba na ka liang jong u bah Jason Mawlong bad u bah Gavin Mylliemngap kim pat ju pynpaw ba ki kwah ban shim bujli ia ka kam minister hynrei ban ia kren bha halor kane, ngin sa shong da ka jingialang ha une u taiew u ban wan".
U la ong ruh “Ka por ka ban sa batai ba kin bujli ne em ia ka jinglong minister ha ka party PDF, hynrei lada don kano kano ngin sa ia kren da ka jing ia sngewthuh jingmut lang jong ki 4 ngut ki MLA jong ka party PDF.Shillong: U Director ka tnad ka koit ka khiah U Dr Aman War u iathuh ba sa 2 ngut ki briew kiba don ia ka jingpang Covid -19 ki la khlad mynta ka sngi.
Kawei ka dei ka longkmie ka ba la tip kyrteng kum ka Raina Begum kaba sah ha Mahendraganj South West Garo Hills bad uwei u dei u ba la tip kyrteng kum u Depak Dutta u ba sah ha Circuit  House ka ba don ha Kench’s Trace.
Ia ka Raina Begum 68 snem ka rta la pynkit ha Ampati Civil Hospital ha ka 17 tarik u Nailur 2020 ha ka ba la leh ia ka test bad la lap ba ka long Covid positive bad ka la khlad noh ha ka 22 u Nailur 2020 ha ka por kumba 10:50 baje eiei na ka daw jong ka  stroke, hypertention  bad diabetes.
Ia u Depak Dutta 75 snem ka rta la rah sha jaka sumar jong ka NEIGRIHMS Hospital ha ka 19 tarik u Nailur 2020 ha kaba la lap ba u don ia ka jingpang Covid -19 bad u la khlad noh ha ka 23 tarik u Nailur 2020 ha ka por 2:50 baje mynstep na ka daw jong ka respiratory failure, Covid pnemoinia bad u dei ruh u ba don ia ka jingpang Kidney.
Shillong: Mynta ka sngi, ki shipai BSF jong ka Muktapur, West Jaintia Hills, ki la ioh kurup ia 118 tylli ki masi, kiba shongdor T.17lak, ong ka khubor, ba la pyllait da ki shipai BSF.La iathuh ba kitei ki masi, ki dei kiba la pynlum lang shi jaka, ha kawei ka khlaw, na ka bynta ban shalan sha Bangladesh.
Pynursla: Ka HYC Riwar Mihngi Circle ha ka step synnia kata 22 tarik mynta u bnai ka la ioh ban kurup ia ka Truck Kit masi kaba don u Number ML 08B 8614 kaba la niah da u Tongboklang Khongtani (23 snem) uba na ka Shnong Siatbakon.
Ia kane ka truck ba kit bun tylli ki masi la ioh kem da ki Dkhot jong ka seng Hynniewtrep Youths’ Council (HYC) na rum ka Shnong Mawkyrnot bad hadien ka jingtohkit ki dkhot jong ka seng la lap ba kitei ki masi ki dei kiba la thmu ban pynpoi sha Nongshken, kumta ka seng ka la kurup noh ia ka kali kumjuh ia ki masi bad la aiti noh sha ki bor ka ain kata sha Pynursla Police Station ba kin leh ia kaba donkam.
Haba ia kren bad u Secretary ka Seng Bah G Swett u la maham tyngeh ba ha kum kane ka jingpang Covid 19 kan long ka jingma lada don kum kane ka jingpynhiar masi sha bangla.
Bam doh noh kita ki masi ym myntoi ban pynpoi Sha thanat namar ym tikna ioh ki ruh lah shah pynbam Pisa???Kabha ban shu bam ban ia kaba ai ha ki pulit.
Ka Narcotics Control Bureau (NCB), kaba dang tohkit, halor ka jingiap jong U  Sushant Singh Rajput, ka la khot hajir ia saw ngut ki aktress ba paw jong ka Bollywood bad kitei ki kynthup ia ka  Deepika Padukone, ka Sara Ali Khan, ka Rakul Preet Singh bad ka Shraddha Kapoor.
La khot hajir lang ruh ia ka Karishma, ka manager jong ka  Deepika, ka nongsuh jain, ka  Simone Khambatta bad nangta ia ka manager jong U Sushant Singh Rajput, ka  Shruti Modi.
Ka Shruti Modi, ka Simone Khambatta bad ka Rakul Preet, kin leit shah tohkit, lashai ka 24tarik Nailur; nangta ka  Deepika Padukone, ha ka 25tarik Nailur bad ka  Sara Ali Khan bad ka Shraddha Kapoor, ha ka 26tarik Nailur.
Da u B.M.Pugh,Principal, Assam Agriculture CollegeNgi pynpaw ka jingsngewnguh ia u Bah Spiton Kharakor uba la ai sngewbha ia kane ka kot ban pynmih ia kitei ki jingthoh ha U RupangKA KTIEN LAMPHRANGNga thoh ia kane ka kot namar ba bun bun ha ri Khasi kiba la kyntu ia nga ban thoh ia ka.
Nga ngeit ba kane kan long ka jinglamlynti ia kiba pule ia ka, ban iaid kham jylliew ha ka jingstad, ym tang ha ka rep, hynrei lehse ha kiwei kiwei pat ki jingstad kiba nga la kdew hangne hangtai ha kane ka kot, kiba don ruh ki jingiadei bad ka rep.
Nga ainguh ia ki lok kiba la pule ia ki katto katne ki lynnong shuwa ban shon ia kane ka kot, bad kiba la pyni ruh ia nga kumno ban kham pynbha ia ka.
Nga ainguh eh ia u Berkeley Diengdoh Pugh uba la pule kham bniah ia ki lynnong baroh, bad uba la buh kham beit ia ka ktien Khasi ha bun ki jaka.
La thoh ia kane ka kot shuwa ba ngan sdang trei hapoh Assam, kumta ba don bun kiei kiei kiba nga la thoh kum u briew uba na bar ka ri Khasi-Jaintia, lait tang kito kiba nga lah ban iohi haba nga wan poi teng-teng ha ki por shuti sha ri khasi.
Nga ngeit namar kata ba yn don katto katne ki jing iohi jong nga kiba ym shym la pynshongnongrim bha.
Lada don ei-ei kiba kum kita, bad lada ki nongpule kin kdew ia ki da kaba thoh sha nga, ngan da sngewnguh shibun ia ki,B.M.PughLYNNONG – 1KA RI KHASI JAINTIA, KA RI U NONGREPKa ri Khasi-jaintia ka long tang kawei na ki distrik jong ka jylla Assam.
Ka Assam pat ka long tang kawei na ki kumba 12 tylli ki jylla jong ka ri India.
Kumta ka jingrep ha ri Khasi-Jaintia ka long sriem ia ka jingrep kaba ngi shem ha kiwei pat ki bynta jong ka ri Assam, bad ka sriem ruh ia ka jingrep ha ki katto katne ki bynta jong ka ri India.
Ha ri India don kumba laihajar hynniew spah sanphew lak ngut u briew(375,000,000).
Na kine baroh, saw ngut na man la ki san ngut ki long ki nongrep.
Ka long kumta ruh ha ka jylla Assam jong ngi.
Ngi ngeit ha ka ri Khasi-Jaintia jong ngi, ka jingniew briew kan pyni ia ki nongrep ki palat ia ki saw na ka san ngut.
Kata na ki lai lak shiteng ki briew kiba don ha ri Khasi-Jaintia, kumba lai lak ki im da ka rep.
Kumta lada ngi khmih lynti ba ka ri Khasi-Jaintia jong ngi kan kiew ha ka jingstad bad jingsngewthuh, ngi donkam ban kiew ha ka jingstad bad jingsngewthuh ia ka kam kaba bun na ngi ngi trei, ka kam kaba ai ja ia uba bun napdeng jong ngi.
Kane hi kan sa ialam ter-ter sha kiwei pat ki jingstad.
Hynrei ka jingniew bein jong ngi ia ka jingrep, kaba wallam jingbam bad jingkyrshan ia ka jaidbynriew jong ngi, ka long kawei na ki daw kiba kongsan eh jong ka jingsah shadien jong ngi haba ianujor bad kiwei pat ki jaid bynriew jong ka pyrthei, bad wat bad ki jaidbynriew jong kane ka ri India jong ngi.
Ha kiwei pat ki bynta jong kane ka ri India jong ngi, kaba ngi khot ka ri Dkhar, ki indostri (ki rukom jingtrei kiba trei da ki kor) ki la nangroi.
Bunsien kine ki indostri ki mih namar ba la mih palat eh ki jingmiih jong ka khyndew.
Kum ka nuksa (example), ngi don mynta ha ri India kumba 150 tylli ki karkhana ha kiba shna shini na u pai.
Ngi don ruh bun ki karkhana kiba shna sai nalia, kiba pynkhuid ia u kba, kiba shna jain na u kynphad bad kiwei kiwei.
Ka ri Khasi-Jaintia jong ngi ruh ka lah, kum kitei kiwei pat ki bynta jong ka ri India ban pynlong kum kita ki karkhana ynda ka jingrep jong ngi ka la iaid da ka jingsngewthuh bad ka jingshemphang.
Hynrei wat ki industri kiba ngi don mynno mynno ruh ki la sdang ban buh noh namar ngi la iabeh eh tang ia ka jingstad kaba sha lyndet, bad ngi la klet ban wad ia ka jingstad kaba iadei bad ka rukom im jong ngi.
Ki Khasi bad ki Pnar mynta ki la sdang ruh ban klet kumno ban thaw khiew, ne ban thaw pliang-thaw luta; ki la sdang ruh ban klet ban thaw ia ki jingdeng ksiar deng rupa; ki la sdang ruh ban klet thain shang thain shylliah; ki la sdang ruh ban klet thain jain.
Lada ka jingrep jong ngi kan roi kitei ki indostri kin sa im pat.
Ka ri khasi-Jaintia ka don shibun eh ka spah ha ka jingrep kba, phan, sohniamtra, tympew, sla tyrpad, kophi (coffee), ki krai, riewhadem, u kew, u rymbaiktung (soya bean), ka sisia (cinnamon), bad kiwei kiwei ki jingrep.
Ka ri Khasi-Jaintia ka long ruh ka ri kaba bit eh ban ri masi, ri blang, ri syiar, ri ngap, bad kiwei kiwei de ki jingri kiba dei bad ka kam rep.
Lada ngin rep da ka jingsngewthuh bad ka jingshemphang, ka jingmih na ka rep ka long kaba khraw katta-katta.
Wat ka jingmih na u phan shisnem shisnem ka long kaba khraw katta-katta, ba ngim don jingartatien ei-ei ban ong ba u phan u long kawei na ki par ksiar jong ka ri Khasi-Jainita.
Ka jingmih u phan shisnem shisnem ka long 7 lak mon namar ngi don ka eria (area) ha u phan kaba long kumba 10,000 ekar (acre) bad ka jingmih phan shi ekar ka long kumba 70 mon (maund).
Kumta ka jingmih ha ka tyngka shisnem shisnem ha ka ri Khasi-Jaintia na u phan ka long kumba shi milian (million) tyngka lada khein ha ka dor tad kumba Re.1.8-0 shi mon.
Lada ngi khein ia ka jingmih na ka jingrep na kiwei kiwei pat ki jaid jingrep, ngin iohi shai ba ka jingmih na ka jingrep ha ri khasi-Jaintia jong ngi ka long kaba khra katta-katta.
Hynrei lada ngi lah ban pynmih phan wat tang kumba ka mih (on the average) ha ka ri Dkhar (India) baroh kawei kata tang 100 mon shi ekar, kata ngi ha ri Khasi-Jaintia ngi lah ban ioh sa shiteng milian ka tyngka tang na u phan.
Hynrei ka jingmih phan kaba bha wat hangne ha ri India jong ngi ka long haduh 200 mon shi ekar ne palat ruh.
Lada ngi lah ban pynmih 200 mon shi ekar, ka jingmih na u phan ha ri Khasi-Jaintia kan long kumba lai milian ha ka tyngka.
Te katno tam ngin ioh lada ngin pynroi ia ka jignrep jong ngi nadong shadong ha ki jaid jingthung baroh, bad ha ki jingri jong ngi ruh kumjuh.
Ki don sa  83,347 ngut kiba ioh pang covid 19 bad sa 1,085 ngut kiba iap ha ki 24 kynta ba ladep.
Lyngba katei ka jingkhein, kumta baroh kiba ioh pang, ki la poi sha ka  56,46,010 bad kiba iap ki la poi sha ka  90,000ngut.
Kiba dang shah sumar haduh mynta, ki long 9,58,377 ngut bad kiba la jem na ka jingpang tang hynnin ka sngi, ki long  90,000ngut, ong ka khubor.
Shillong: Hadien ka jingmih khubor halor ka jingbthei jongki tanks ba buh jakhlia uranium ha Nongbah Jynrin, na ka liang jongka KSU South West Khasi Hills District hynnin ka sngi hapoh ka jingialam u samla Jiedskhem Nongsiej, General Secretary KSU South West Khasi Hills District ka la leit ban jurip.
Ha ka jingleit jurip jongka seng hapdeng u slap uba jur, la lap ba ka jingpait jongki jaka buh uranium ha ki 4 tylli ki top, ka la kham jur mynta ban ia ki por ba mynshwa.
Naka liang ki dkhot ka seng ki la poi tang ha ki 4 tylli ki jaka buh jakhlia uranium bad ki don ki jaka ba ym shym la lah ban poi na ka daw ka jingheh um bad pynthut jong u slap.
Wat la katta na ka liang ka seng kan sa leit biang, kat haduh ban lap iaki jingshisha baroh.
Ka jingheh jongka jingpait jongki jakhlia ba buh uranium ka pyni ba ki thliew ki la kham heh bad ym lah ban tip ioh lehse ki jingbthei ki mih na kine ki thliew ba ki dkhot ka seng ki la lap, ong ka kyrwoh na U bah     Forwardman Nongrem, President KSU South West Khasi Hills District.
Shillong: Hadien ba la iohi ia bun ki jing kynthoh jong ki paid bah halor ka jingbun ki positive case ha ka jylla; na ka liang u DHS jong ka Jylla u Dr.Aman War, u la pynpaw ba ka long ka jingsngewthuh bakla bad kaba pynialam bakla ia ki paidbah bad halor ka jing kynnoh ba ka health department ka pynpaw ia bun ki positive case, tang ban ioh pisa shibun na ka sorkar kmie, ka long ka bym shisha bad kane baroh ka dei tang ka khana thok bad ka khana shukor tang ban pynbudnam ia ka sorkar bad ia ka health department khamtam ia ki nongtrei jong ka koit ka khiah.
Haba iakren bad ki lad pathai khubor mynta ka janmiet, u Dr.Aman War, u la ong ba na ka liang jong ka health department kam don kum kata ka jingmut bad ki long tang ki jingpynthoh bria ki briew ban shim kabu ban ong ba ki ioh pisa katba dang bun ki positive case.
“Ngi ruh ngi don ka jingsngew, ngi trei shitom ban lah ban pynjah ia kane.
Lada ngi pynioh positive case tang ban ioh pisa, kane ka la dei ka jingbakla na ka liang ka jong ngi" u la ong.
U la iathuh ruh ba ki jing kynnoh, ba haba ki mih ki case ba thymmai, bad ki nang ioh ka pisa, kane ka long kaba bakla shibun namar ym shym la don kum kata.
Ka la don ruh ka jingpharep thok ba ki doktor bad ki nos ba sumar ia ki nongpang covid ki ioh ia ka buskit haba nang bun ki positive case.
Na ka liang u Dr.Aman War, u la kyrpad ia ki paidbah ba kim dei ban ngeit thala ia kine ki khana thok jong ki briew namar kan wanlam ia ka jingkulmar hapdeng jong ki bad u la ong ruh ba lada ki paidbah ki kwah ban kren ia kane, ki lah ban leit iakynduh lade ia ki heh ka health department khnang ban ioh ia ka jingpynshai.
Haba kylli la kin ai da ka ejahar halor kine ki khubor thok, na ka liang u DHS, u la ong ba ia mynta un pynbna shuwa lyngba ka lad pathai khubor hynrei lada ki dang don kiba kynthoh bad kiba pynthoh bria hadien yn pynngat ia ki ha ka Epidemic Act namar kane kam dei kaba bha ban pynbna ia kum kine ki khubor.
Naduh u Bnai June shiteng bnai haduh mynta phim lah ban ai ka tulop ia ki ba trei ha ki covid centre….
Phi mut kumno???.
Shillong:Ka Hynñiewtrep Youths’Council (HYC) NEHU Unit myn hynnin ka sngi ka la leit bad kynduh bad ban buh dorkhas hakhmat u Vice Chancellor ka skulbah NEHU bad kumjuh ha u Controller of examination ka NEHU, ha kaba iadei bad ka rai jong ki bor pyniaid NEHU ba dang pynmih shen ba ka NEHU kan nym pynlong ia ki examin jong ki back paper semester ha kane ka academic session 2019-2020 hynrei kan pynlong beit thik tang ia ki final year semester exams.
Na ka liang ka Seng ka la pynsngew ha u Vice Chancellor ba kane ka rai jong ka NEHU ban ym pynlong ia ki back paper semester kan ktah shibun eh ia ki khynnah pule UG & PG kiba khlem lah ban pass ha ki examin jong ki semester kiba la dep namar lada ka NEHU kan nym pynlong ia ki back paper semester exam kiba bun hi ki khynnah pule kiba don ha ka final year, kin shu duh bad sep ei ka por tang namar ba kim lah ban pyndep ia ki examin jong ki semester ba ha shwa.
Kumta na ka liang ka sengbhalang ka la buh ka jingdawa ha u Vice Chancellor ka NEHU, ba u dei ban pyrkhat bad pynkylla mardor ia kane ka rai khnang ba ki khynnah pule kin nym shah ktah bad duh iaka por ka jong ki.
Shillong:U Director ka tnat ka koit ka khiah u Dr Aman War, u la iathuh ba na ki 4771 ngut ki briew kiba la shah ktah ha ka khlam Covid -19, kiba dang don ia kane ka jingpang ki long 2047 ngut bad 2706 ngut ki dei kiba la ioh ia ka jingkoit ka ba pura bad 40 ngut ki dei kiba la khlad na ka ne ka jingpang.
Ha East Khasi Hills District haduh 3113 ngut ki briew kiba la ngat ha u ne u khniang jingpang bad kiba don don ia une u khniang jingpang ki long 1471 ngut bad kiba la koit ki long 1607 ngut bad kiba la khlad ki long 37 ngut.
Ha West khasi Hills District 64 ngut kiba la ioh ia u ne u khniang jingpang; na kine 13 ngut ki dei ki ba dang don ia u ne u khniang jingpang bad 50 ngut ki dei kiba la koit na kane ka jing pang bad u wei u ba la khlad.
Ha South West khasi Hills District 8 ngut ki briew kiba la ioh ia une u khniang jingpang na kine 6 ngut kiba dang dang shitom bad 2 ngut kiba la koit bad ym shem la don ba khlad.
Ha West Jaintia Hills District ki don 42 ngut ki briew kiba la ngat ha une u khniang jingpang na kine 9 ngut kiba dang don ia ka jingpang Covid -19 bad 33 ngut kiba la ioh jingkoit bad ym don ba la khlad.
Ha East Jaintia hills District ki don 128ngut bad 128 ngut na kine, ki dei ki ba dang shitom,54 ngut ki dei ki ba la ioh jingkoit ba pura bad ym shem don ba khlad.
Ha Ri Bhoi District 368 ngut kiba la ngat ha ka ne ka jingpang na kine 136 ngut ki ba la dang don ia ka jingpang bad 232 ngut kiba la ioh jingkoit pura bad ym shem la don ba khlad.
Ha North Garo Hills District 32 ngut ki ba la ngat ha ka ne ka jingpang na kane 4 ngut, ki dei ba dang don ka jingpang bad 28 ngut ki dei ki ba la ioh ia ka jingkoit pura bad ym shem la don ki ba la khlad.
Ha South Garo Hills District 37 ngut kiba la ngat ha ka ne ka jingpang 6 ngut kiba dang don ia kane ka jingpang 31 ngut kiba la ioh jingkoit ba pura bad ym shem la don ba khlad na kane ka jingpang.
Ha South West Khasi Hills District 37 ngut ki ba la ngat ha kane ka jingpang Covid -19 na kine 15 ngut ki ba dang don ia ka jingpang 22 ngut kiba la koit pura bad ym don ba khlad.
Ha West Garo Hills District 653 ngut kiba la ngat ha ka khlam Covid -19 na kine 107 ngut ki dei ki ba la ioh ia ka jingkoit ba pura bad 2 ngut kiba la khlad na ka jingpang Covid -19.
Shillong:Ka Meghalaya Editors’ and Publishers’ Association (MEPA) ka pynpaw ia ka jingkyn dit bad jingsngewsih kthang halor ka jing khlad noh jong u Bah Lambok Thabah, Editor jong U Nongsaiñ Hima mynta ka sngi ka 22 tarik Nailur, 2020.
U Bah Lambok Thabah u la shakri kum u nongtbeh jingshai jong ka kam thoh khubor ha Meghalaya ha Meghalaya naduh ki snem 1990 ter ter haduh mynta ha ki kyrdan bapher bapher haduh ka sngi ba kut jong ka jingim jongu.
U long u briew uba trei shitom ha ka kam bad ruh uba ju tih bniah ia ka jingshisha kum u nongthoh khubor.
U long ruh u briew uba sngewrit bad uba ju ai mynsiem ia ki nongthohkhubor kiba dang sdang ban kiew arted ha ka kam.
Ka MEPA ka la pynlong mynta ka sngi ia ka jingialang ba kyrpang ban sngewlem halor ka jingkhlad noh jong u Bah Lambok Thabah uba long ruh u nongkitkam ba shitrhem jong ka seng.
Ha kane ka jingialang, u president ka MEPA, u Bah Monarch Shabong u la pynpaw ia ka jingsngewkyndit halor ka jingkhlad noh jong u Bah Lambok Thabah bad u la ong ruh ba ka dei ka jingduh bakhraw ia ka kam thohkhubor ha ka jylla.
U general secretary ka MEPA, u Bah John W.Thabah u la pynkynmaw ia ki jingnoh synniang jong u Bah Lambok Thabah ha ka kam thohkhubor bad ruh kum u dkhot ka MEPA.U la ong ruh ba kine kin iai sah kynmaw shi rta.
Ha kane ka jingialang, baroh ki dkhot ka MEPA ki la kren bad pynpaw ia u synniang, u bynhei ba u Bah Lambok Thabah u la noh bad ia ki sap ki phong bad jinglong babha jongu.
La pynlong ruh ia ka jingsngap jar ba shi minit kum ka dak ka jingburom ia une u nongthohkhubor uba la khlad noh.
Ka Shillong Press Club, ka pynpaw ka jingsngew kyndit kaba khraw ban tip ba U Bah Lambok Thabah, Editor U Nongsaiñ Hima, u la khlad noh ha ka step jong ka 22 tarik u Nailur 2020.
U Bah Lambok, kum u dkhot ba shit rhem jong ka Shillong Press Club, u long ruh uwei na ki nongthoh khubor ba la ih bha ha ka kam.
U synñiang ba u la noh sha ka imlang sahlang bad ka sha ka ri bad ka jaidbynriew lyngba ka kam thoh khubor, u long u bym lah shuh ban ñiew.
Ka Shillong Press Club, ka la pynlong îa ka jingîalang sngewlem ha ka 22 tarik u Nailur 2020 ha ophis treikam jong ka.
Ha kane ka jingîalang la pynkynmaw îa ka jingtrei ba radbah jong u ha ka kam thoh khubor ha kine ki 27 snem ba la leit noh.
Ka jingîalang ka la pynlong ruh ka jingsngap jar ba ar minit kum ka dak ka jingkynnaw burom îa une u rangbah ba la khlad noh.
U Bah Lambok Thabah u la khlad noh ha ka step jong ka sngi Ba-ar ha shuwa ban poi ha jaka ai jingsumar ha Bethany Hospital, Shillong, hadien ka jingshitom kaba la khie kynsan.
U Bah Lambok Thabah ba long u hynmen rangbah jong ki 6 ngut shipara, u la ieh noh shadien ïa la i kurim, Kong Mildred Sun bad 3 ngut ki khun.
La kha ïa u Bah Lambok Thabah ha ka 15 tarik u Jylliew 1971 ha ka shnong Umñiuh Tmar ka ba don ha ka thaiñ Ri-War.
u la sdang ïa ka jingpule jong u ha kawei na ki skul shnong bad hadien kato-katne snem, u la leit sha sor Shillong ban bteng pat ïa ka jingpule ka ba shajrong.
u Bah Thabah leit pule klass VII ha ka skul St.Paul’s Seminary bad pyndep ruh ïa ka jingpule High School Leaving Certificate Examination (HSLC) ha u snem 1988.
Hadien kane, u la pynïasoh bad ka Shillong Polytechnic bad u la pyndep ruh ïa ka jingpule ‘Mechanical Engineering’ ha u snem 1994.
U bah Lambok u la pyniasoh ia lade ha ka kam thoh kot khubor ha ka shlem jingtrei jong U Rupang bad kiwei-kiwei ki kot khubor Khasi bad phareng kiba don hapoh Meghalaya hadien katto katne snem u la pyniasoh ia lade bad ka kot khubor ‘U Nongsaiñ Hima’ naduh u snem 1996-1997,bad u la shimti kum u ‘Editor’ jong ka kotkhubor ha u snem 2003 bad u la bat ïa kane ka kam haduh ki sngi ba khatduh jong u.
U Bah Thabah u la long ruh u nongthoh khubor uba nyngkong eh hapoh ka jylla ban ïoh pdiang ïa kawei na ki khusnam bakhraw hapoh Ri India ïa kaba la tip kum ka ‘Ramnath Goenka Excellence In Journalism Awards’.
Ia katei ka khusnam la aiti ha i da ka Lamphang barim ka iingdorbar Lok Sabha, ka Sumitra Mahajan ha u snem 2014.
Ha kaba ïadei bad ka jingkhlad noh jong U Bah Thabah, na ka liang u Myntri Rangbah ka jylla, u Conrad K.Sangma u la phah ïa ka kyrwoh sngewlem sha ki bahaiing hasem jong u bah Lambok Thabah bad ki la don ruh sa kiwei-kiwei kiba la pynpaw ïa ka jingsngewlem halor ka jingkhlad noh jong utei u nongthoh khubor.
Ka jingduh noh ïa une u rang bah ha ki kam thoh khubor, uba long ruh u rishot ba skhem jong ‘U Nongsaiñ Hima’ ka la pynkthang shi kat dei ïa ka ophis jongu hi baroh kawei naba kan eh shibun ban pyndap pat ïa ka jaka ba thylli kaba utei u rangbah u la ieh noh shadien.
Na ka liang ka ophis kan ïai kynmaw bad pyrto jam ïa ki jingsynñiang jong U Bah Thabah ha ki kam thoh khubor.
Ia ka met kaba sah jong u Bah Lambok Thabah yn tep don burom ha u Lum jingtep ka Balang Katholik ha Mawlai Mawdatbaki, Pata ha ka sngi Palei kata ha ka 24 tarik u Nailur 2020.
Nongpoh: Ka kynhun ki Doktor na ka tnat Veterinary hapoh ka Jylla, mynta ka sngi ki la hiar sha ka shnong Sohkhwai ha Ri Bhoi, na ka bynta ban leh ai jingpynshai sha ki paidbah nongri masi hapoh katei ka shnong, ba kumno kin nang ha ka ban sumar ia ki masi ban don ia ki jingpang shitom bad khamtam eh ha kaba kum kane ka por, ba la bna paidbah halor kata ka jingdon ki masi kiba ioh ia ki jingpang ba khyllah.
Ki Doktor na ka tnat Veterinary, kiba la donlang katei ka sngi ki kynthup ia Dr.H.Kylla, DIO Shillong, nangta ka Doktor H.Kharshandi, kaba dei ka District Veterinary Officer Ri Bhoi, ka Dr.CN Sangma, Veterinary officer (Umling) lem bad kiwei ki briew na ka tnat Veterinary.
Nalor ki Doktor na ka Veterinary, la donlang ki nongialam Sengbhalang, kiba kynthup ia u Bah Luistar Lyngdoh, General Secretary FKJGP ha Ri Bhoi, u Bah Marcus Marten, President HNYF ha Ri Bhoi, nangta ki nongialam shnong lem bad ki paidbah nongri masi ha katei ka thain.
Hadien ba ka la don ka jingsaphriang khubor halor ka jingma kaba khraw ïa ki paidbah nongbam doh jong ka jylla Meghalaya, halor ka jingsdang saphriang ki jingpang khlam bapher bapher kaba la ktah ïa ki mrad kum ki masi, sniang bad kiwei kiwei, mynta ka sngi ki bor ka tnat treikam jong ka Veterinary jong ka jylla ka la shimkhia ban leit ai jingpynshai sha ki paidbah kiba ju im jakpoh da ka kam ri mrad kum ki masi, sniang halor ki lad jingïada na ki jingpang ki la sdang kynrei ha kine ki mrad.
Ka jinghiar kitei ki Doktor na ka tnat Veterinary sha katei ka shnong, ka long ruh ban ai jingpynshai halor ki lad jingiada na ki jingpang hapdeng ki mrad, la jer kyrteng kum ka National Animals Diseases Control Programme ïa kaba la pyntreikam kyrpang naduh u snem 2019 ha kaba la shimkhia ruh da u Myntri Rangbah ka Ri India u Narendra Modi, ïa kane ka prokram la pynlong hapoh ka shnong Umden La-Ang ha Ri Bhoi District.
Lyngba katei ka prokram, la lah ban pynshai halor ka jingkynrei ki jingpang hapdeng ki mrad kum ka jingpang khnap kjat bad ka jingmong ha ki shyntur jong ki masi bad ruh ka jingpang khniang lane ka lumpy skin bad ka African Swine Fever kaba la ktah ha ki masi bad sniang.
Shillong: Myn hynnin ka sngi, ka KSU Namdong Unit ha ka jingialam jong u President ka Unit u Samla Chanbor War bad u President ka Nartiang Unit u Samla Rangbah u Habanjop Raliang, ki la leit ia kynduh ia u Superiten dent Engineer ka Meghalaya Energy Cooperation Limited West Jaiñtia Hills District Jowai, ha kaba ki la kyrpad ban buh ia ka 33KV Sub-Station ha ka thaiñ Namdong West Jaiñtia hills.
Ha kane ka jing ia kren ka Seng ka la pynsngew ia ka jing sngewdiaw halor kane ka jing iakynduh jingeh jong ki paidbah ka thaiñ na ka jing duh bording ba khah khah bad jing duna bording, nalor ba ka Nartiang Sub-Station kam lah ban kit, naduh ki thaiñ Namdong terter shaduh thain border.
Na ka liang U S.E u la iathuh ba ka la don ka jing tyrwa, na ka bynta kane ka Sub-Station bad ka dang sahteng haduh mynta bad ka Seng kan iai buddien halor kane.
Ka Seng ka kyrpad ia ki bor ba halor kiba dei peit ia kane ba kin sngewbha ban iarap lem ban pynurlong ia kane ka jingthrang jong ki paidbah ka thaiñ jong ngi kiba dang sahdien hajan baroh ki liang, ong ka kyrwoh na u General Secretary KSU Namdong Unit u samla Juhhi Tariang.
Shillong: Ki dak ki shin ki paw, kumba ka National Democratic Alliance (NDA), kan dang iai bteng ban synshar ha ka sorkar India.
Na ki jingkhein kiba dang iaid haduh mynta, ka NDA, ka dang tam, ha ki 300 tylli ki Constituency.
Ha kawei pat ka liang, la iohi, ba ka INDIA ruh kam shym da hiar than satia, kumba ki exit poll, ki pyni, namar ba ka la nang tam, ha kumba 200 tam ki Constituency.
Ha Shillong, la iohi, ba u kyrtong jong ka seng VPP, U Dr Ricky AJ Syngkon, u dang tam ha ka jingialeh bad ha Tura, U Saleng A Sangma, u kyrtong jong ka seng Congress, u dang tam shakhmat.
Kine ki jingkhein, kim pat dei kiba thikna bha bad ki lah ban kylla, katba ka jingniew vote, ka dang iai bteng shakhmat.
Shillong 4 Jylliew: Haduh kapor 9:00 baje mynstep ha shillong parliamentary seat u kyrtong jong ka Voice of The People Party (VPP) u Dr.Ricky Syngkon u la ioh haduh kumba 21,665 ha kaba u la tam haduh 16,262 vote ia u kyrtong ka seng congress u bah Vincent H.Pala.
Nongpoh: U Deputy Commissioner, ka Ri Bhoi District, u la pyntip paidbah ba ka jingpyntrei ia ka jingkieng heh ha Pung Umiam ka dang iai bteng bad iaid shakhmat, ha kaba ka jingmaramot ia katei ka jingkieng kan dang iaid bteng haduh ka 30 tarik mynta u bnai.
Namarkata, na ka liang u Deputy Commissioner ka Ri Bhoi, u la pyntip ba kumba ka long haduh mynta ka rukom iaid ki kali lyngba katei ka jingkieng ka dang don hapdeng ka jingteh pyrkhing, ha kaba yn shah tang ia ki kali kiba ka jingkhia ka dei hapoh ka 4 ton ba kin iaid lyngba katei ka jingkieng bad ka ban iai bteng haduh ka 30 tarik mynta u bnai.
Nongpoh, 03 Jylliew: Ka longkmie lem bad 4 ngut ki khun na ka Dong Nongkyndang kaba hap hapoh ka shnong Saiden ha Ri Bhoi, ki la poi Hospital, kiba la ioh jingshitom ba kynsan, kata ka dei hadien ba ki la dep bam ja miet da kaba bam lang bad u Tit khlaw.
Kitei kiba la shitom na kaba bam ia u Tit Khlaw, ki dang don mynta hapdeng ka jingshah sumar ha Civil Hospital Nongpoh bad ha Bethany Hospital Nongpoh, ha kaba ia kiba la kham shitom jur ki don hapdeng ka jingshah sumar ha Bethany Hospital bad ia kiba don hapdeng ka jingshitom kaba malu mala, ki don hapdeng ka jingshah sumar ha Nongpoh Civil Hospital.
Na kitei ki san ngut kiba la shitom jur na kaba bam Tit, 2 ngut ki don hapdeng ka jingshah sumar ha Bethany Hospital Nongpoh, katba kitei kiba shitom malu mala, ki don hapdeng ka jingshah sumar ha Nongpoh Civil Hospital.
Ka jingtip kaba la iohlum, la ong ba katei ka jingshitom ba kynsan jong kitei ki san ngut, ka dei hadien ba ki la dep ban bam ja miet hynnin ka miet 2 tarik u jylliew, ha kaba la ong ba hadien ba ki la dep ban bamja ha ryngkat u Tit ki la kem shitom bad kaba la hap ban rah mar mar sha ki jaka sumar.
Shillong 3 Jylliew: Ngi la iohi paidbah dangshen lyngba ki lad pathai khubor ba, ka sorkar MDA-II hapoh ka jingialam jong ka party NPP ka la thaw bad buh noh sa da kawei pat ka State University kaba yn tip da ka kyrteng Williamson A Sangma State University kum ka dak ban pynsahnam ia ka kyrteng u Chief Minister barim ka jylla Meghalaya, u(late) Capt.
W.A Sangma.
Kane ka State University kan treikam( Head Office) na Williamnagar kaba dei Ka District Headquater jong ka East Garo Hills District hapoh ka jylla Meghalaya jongngi.
Ka jingthaw bad buh ka sorkar jylla ia ka State University sha Garo Hills kan long sa uwei pat u mawjam(milestone) ha ka History jong ka jylla jongngi ba,sha Garo Hills, nalor ba ki la ioh ia ka Bor pyniaid(authority)ia ki public Examination jong ki skul(State Board Examination) ha ka kyrteng jong ka Meghalaya Board of School Education ha Tura,West Garo Hills,mynta pat, da ka jingiohi jngai bad jing shemphang jong ki nongialam na Garo Hills(political leaders from Garo Hills),ki la lah syndon ban thaw bad buh sa da ka State University ha Williamnagar,East Garo Hills District.
Ka Garo Hills mynta,ym tang ba ka la ioh ban pyniaid ia ki public Exam jong ki skul baroh ha Meghalaya hynrei naduh nangne shakhmat,ka la ioh ruh ia ka bor pyniaid ia ki College bad University baroh ha ka state Meghalaya jongngi namar ka sorkar ka kwah ban pynbor(imposed) ia baroh ki Skul ne College ne University kiba don hapoh ka state ba kidei beit ban pyniasnoh(affiliate) sha katei ka State University.
Kane ruh kalong ka jingpyrkhat kaba bakla shibun.
Ha ka jingshisha,ki Skul,ki College ne University ki lah ban leit pyniasnoh(affilated) katkum ka jingkwah ne jingsngewbit jongki, la ki kwah sha NEHU ne ka Williamson Sangma University.
Ki bor pyniaid jong ka State kim dei satia ban tuklar ne mushlia ne ban shu pynbor(imposed) ia ka jingkwah jong ki jaka pule(educational institutions) ban kin leit pyniasnoh beit(mandatory) sha kata ka State University kaba kwah ne angnud eh ka sorkar jylla.
Ha ki snem ba mynshwa, kata,ha u snem 1972,mynba la kha ia ka jylla Meghalaya jongngi,bun ki la pynpaw ia ka jingbabe ba kat ka bor pyniaid public Exam.
ia ki skul ha ka state jongngi,kumno yn rah shaduh Tura bad balei ba ym lah ban buh ha sor Shillong kaba dei ka nongbah(state capital city) jong ka Meghalaya.
