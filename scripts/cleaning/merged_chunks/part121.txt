Shillong, 18 Naitung:U Boston Marak jong ka seng Congress, u la jop ia ka elekshon CEM ka GHADC kaba la long mynta ka sngi da kaba pynliem noh ia u kyrtong ka NPP u Sukharam Sangma.
Haba ia kren bad u Rupang u Boston u la iathuh ba baroh ki MDC jong ka GHADC ki la wan ban thep ia ka vote jong ki bad haba la dei ka por niew u la ioh 17 vote katba u kyrtong ka NPP u la ioh tang 11 vote, “Nga la dei ban ioh 18 vote hynrei ka don noh kawei ka vote kaba la shah kyntait" u la ong.
Utei u CEM thymmai ka GHADC u la ong ba mynta u ap ia u Lat ka jylla ban leh ia kaba donkam bad hadien katei un sa shong jingialang bad ki para MDC kumno ban pyntyllun ia ka Executive Committee kaba thymmai bad ha katei ka jingialang u la ong ruh ba yn jied iano ban pynieng kyrtong ha ka elekshon Chairman.
U Boston u la ong ba haduh mynta um pat kwah ban ong eiei kiei ki kam ba un leh hynrei tad haduh ban da la pynkupbor ia u da u Lat un sa kren ia kiba dei ban kren.
Ha kawei pat ka khubor ka Meghalaya Pradesh Youth Congress ka la ai khublei ia u Boston halor katei ka jingjop jong u , ka kyrwoh na u President ka MPYC u Richard Marak ka la ong ba kate ka jingjop u boston ka pyni ba ka don ka jingshaniah hapoh ka jingialam jong u.
U la ong ruh ba ka jingshah kyntait ka vote na ka ktem jong ka NPP bad BJP ka pyni ba ka don ka jingbym shaniah para ma ki ia ka jingjied nongialam na katei ka kynhun.
Ka NPP mynta ka sngi, ka la dawa ba dei ban sospon noh ia ki 5 ngut ki MDC kiba kyntiap seng shiphang na kawei ka party bad shiphang sha kawei pat.
Kitei ki 5 ngut ki MDC kiba ka NPP ka la kdew ki long u Ismail Marak, Rightious Sangma, Jimberth Goera Marak, Dhormonath Sangma bad u Wennison Marak, ka NPP ka la kynnoh ba dei na ka daw jong kitei ki 5 ngut ba kam don shuh ka jingskhem EC ha District Council hynrei ia katei ka jingujor la kyntait da u Deputy Chairman.
U Ismail Marak u la shah jied na ka seng Congress, u la phet noh sha ka BJP bad hadien u la wan phai biang sha ka Congress.
U Wenison bad u Jimberth ki dei na ka GNC , u Rightious Sangma u la jop na ka NCP u la leit sha ka BJP hadien pat u leit sha ka Congress, u Dhormonath Sangma u la shah jied na ka Congress hadien u iasoh NPP hadien u leit phai biang sha ka Congress.
U CEM barim ka GHADC na ka seng NPP u Denang T Sangma u la ujor sha u Dy.Chairman u Metrinson Momin bym dei ban shah thep vote ia kitei ki 5 ngut bad ki la ong ba ki kwah ba ka jingujor ia u Ismail Marak bad u Rightious Sangma ka dei ban leit sha u Lat naba kitei ki ia soh sha ka BJP hynrei haduh mynta ruh kim pat risaiñ na ka jinglong dkhot na katei ka seng ha ka por ba ki thep vote.
“Kumno ki lah ban vote ia ka Congress haba ki dang don ha ka BJP, ngi kwah ban ioh jingshai na katei ka daw ngi kwah ba u Dy.Chairman un phah ia kane ka jingujor sha u Lat shuwa ban ai lad ia ki ban thep vote" ong u Sofiur Rehman ka BJP.Nongpoh, 19 Naitung:Shi bynta ban pynsngewthuh paidbah bad khamtam eh ia ki khynnah pule ba kin sngewthuh ia la ka jong ka hok longbriew manbriew, mynta ka sngi ka Meghalaya Human Rights Commission (MHRC) ha ka jingiatreilang bad ka ophis u Deputy Commissioner, Ri Bhoi, ki la pynlong ia ka prokram ba shisngi halor ka Human Rights Literacy na ka bynta ki khynnah skul bad kolej ha Ri Bhoi College Nongpoh.
Ha kane ka prokram ban ai jinghikai sha ki khynnah pule, la wan ruh ban iashimbynta da u Dr.Justice Aftab Hussain Saikia, Chairperson ka MHRC, ha ryngkat ka jingdonlang u C.P Gotmare, DC ka Ri Bhoi District, u R.Singh, SP Ri Bhoi, u Bah A.Mawlong Secretary ka MHRC, u N.A Khan, District & Sesssion Judge, u Bah R.Kharbihkhiew, BDO ka Umling C&RD Block, ka Kong D.Phawa ADC Ri Bhoi lem bad kiwei kiwei kiba kynthup naduh ki heh Pulit, ki Nongiasaid Ain, ki Nonghikai bad samla pule na ki skul kiba don ha ka thain Nongpoh.
Haba ai jingkren ha kane ka sngi, u Dr Saikia u la batai ia ka jingthmu, ka rukom treikam bad ka jingmyntoi kaba ki paidbah ki ioh na ka Human Rights, namar kumba ka long hi ba bun ki paidbah nongshong shnong ha ki jaka bapher bapher, kim tip wat ia la ka jong ka hok longbriew manbriew kaba ki don.
U la ong ruh, ba ka jingthmu jong ka MHRC ka long ban pynsngewthuh ba baroh ki nongshong shnong ki ialong ryngkat bad ha kajuh ruh ka por u la ong ruh ba ki don shibun ki kyndon kiba kum ki nongshong shnong ki dei ban ialong ryngkat bad kata ka long naduh ha ka Civil Rights, Political Rights, Economic Rights, Social Rights, Cultural Rights lem bad kiwei kiwei.
Watla ka hok longbriew manbriew ka don ha manla u nongshong shnong, hynrei ka long pat kaei kaei kaba sngewkhia ha kine ki sngi, namar ba ki briew kim ia burom shuh iwei ia iwei pat, ha kaba la I pynban ba kim tieng shuh wat ia ka ain bad kumta u kyntu ia kiba don ha katei ka jingialang, ba ki dei ban long ka nuksa ia kiwei da kaba pyni ia ka jingiaieid bad burom iwei ia iwei pat, khnang ban wanrah ia ka bha ka miat bad ka shongsuk shongsain ha ka imlang sahlang, la bynrap u Dr Saikia.
Shillong, 19 Naitung:Ki la pyrshang ha ka dorbar ba dang shu dep bad kim shym la lah hynrei haduh mynta la ioh jingtip ba ki seng riewlum ki dang khih dang ksar bad ki dang thaw bun ki lad ki lynti kumno ban pynhap ia u bah Pynshngaiñ N Syiem na ka shuki CEM.Ki lad khubor ki la iathuh ba haduh mynta ki seng riewlum kim pat shongthait bad ki dang iai wad paralok bad la ong ba ki lah ban wanrah jingbym shaniah biang ha ka dorbar ka ban sa wan ka ban long ha u risaw.
Lah ban kdew ba ha ka dorbar ba la dep ka jingthmu ki seng riewlum ban pynhap shuki CEM ha KHADC ka la pulom noh namar ka jingjah rngai u MDC ka HSPDP na Mawthadraishan u bah Blanding Warjri bad kumjuh ruh ka jingjah dorbar jong u MDC ka UDP na Mairang u bah Equator Nongrang kumjuh u MDC ka KHNAM u bah Adelbert Nongrum ha ka sngi ia tynjuh bor.
Lah ruh ban kdew ba ki seng riewlum ha katei ka sien pyrshang pynhap shuki kaba la dep ki la ioh jingkyrshan na ka seng Congress kiba don 6 ngut ki MDC.Shuh shuh la ioh jingtip ba ym tang ki seng riewlum kiba kwah ban pynhap shuki ia u CEM ka KHADC, hynrei la ong ba ka Congress ruh ka la pyrshang kat lah kat iai ban leh kumba ka la leh ha GHADC.Shillong 19 Naitung:U Myntri rangbah ka jylla u Dr Mukul Sangma u la kam ba ka saw tynrai ka jingkhyllem ka Executive Committee ba ialam ka NPP ha Garo Hills Autonomous District Council ka dei namar ba ki MDCs ki iaknieh pisa.
Haba jubab halor ka jingjop ka Congress ha ka jingiatynjuh bor hynnin ka sngi, u Mukul u la ong ba ka pisa ka dei ka thymmei jong baroh ki ksuid, kaba la wanrah ia ka huri hura ha GHADC hadien ba ki la ioh ia ka pisa na ka tnad sorkar pdeng kum ka Special Assistance T.100.71 klur.
“Ha ka por ba ngi ioh result ha ka MDC elekshon, nga la ong ia baroh ki MDC ka Congress ban nym kwah thaw ia ka EC namar ba ngi dei ban burom ia ka rai jong u paidbah bad ailad ia kiwei ban thaw", la ong u Dr Mukul.
U la ong ba hynrei ba ka pisa ka dei ka thymmei jong baroh ki jingsniew bad na kane ka daw, ka EC ba ialam da ka NPP ba la synrop lang ka BJP, GNC bad kiwei ki la iathaw ia a EC.“Ngi kwah ban iathuh sha ka pyrthei ba ngim don bynta bad ka BJP", la ong u Dr Mukul.
Katum ka jingong jong u Dr Mukul ka jingiakhih jong ki MDC ka la mih hadien ba ki la ioh pisa na ka sorkar pdeng ha kaba ki la iaknieh pisa haduh ba ka EC jongki, ka la khyllem syndon.
Hynnin ka sngi, u Boston Marak u MDC ba phet na ka NPP sha ka Congress u la jop ia ka jingiatynjuh bor da kaba ioh 17 ngut ki MDC bad ka kynhun ba ialam ka NPP ka la ioh tang 11 ngut.
San ngut ki MDC kiba dei na ka NPP, GNC bad ki MDC shimet kiba ju don ha ka EC ba ialam ka NPP ki la leit kyrshan sha ka liang ka Congress.
Shillong, 19 Naitung:U bah Hamlet Dohling u kyrtong uba la pynkhreh bha ialade ban ia khun ha ka elekshon MLA 2018 na Mylliem konstitwensi na ka seng UDP u la shaiong ngaiñ ban ioh jingtip ba ka jingialang jong ka Party HSPDP bad UDP ki la rai ba ia ka Mylliem konstitwensi yn ai sha ka HSPDP.Ha ka jingiakren bad u Rupang u bah Hamlet u la ong ba um tip eiei ba ka don ka jingialang jong ki 2 seng mynta ka sngi, “Ym don ba pyntip eiei ia nga" u la ong.
La kylli biang hato la iathuh ne-em ha u ba la shim ia katei ka rai ban ai ha ka HSPDP ia ka Mylliem konstitwensi u bah Hamlet u la ong “Ka UDP dei ka Um Dum Party, nga shu sah umdum".
La kylli biang hato un mih noh ne-em na katei ka seng “Nga kham ieit ia ki paidbah ka Mylliem ban ia ka Party" u la jubab.
U bah Hamlet u la ong ba shen un sa shong pyrkhat bad ki nongkyrshan jong u ia kaei ka lynti ban iaid shakhmat bad na kaei ka seng kaba un ia khun.
Shillong, 19 Naitung:Mynta ka step ha ka por 8:15 baje eiei uwei u diengbah u la khyllem bad ka dei ruh ha ka por ba u lapbah u dang ther bha ha nongbah Shillong.
Katei ka jingjia ka la jia hajan ka St.Mary’s College ha ka lynti ban leit na Don Bosco Square sha Shillong College.
Ha katei ka jingjia utei u diengbah u la khyllem ha uwei u post ilektrik katba utei u post ilektrik pat u la khyllem ha kawei ka bos sawkhmut bad khyndiat ha kawei ka kali rit kaba dei jong ki riew shimet.
Ym shym la don kano kano ka jingmynsaw briew lait noh tang uwei u briew uba khet ia utei u dieng u bym shym la ioh kyrteng satia, naba u la mynsaw jur bad la pynkit noh ia u mar-mar sha jaka sumar.
Ki briew na ka tnad khlaw ki la wan poi sha katei ka jaka hynrei ki la shem jingeh ban weng ia utei u dieng naba ki hap ban ap ia ki briew jong ka MeECL ban weng ia utei u post ilektrik.
Ka la don ka jingdheng kali ha katei ka jaka kaba la neh kumba 3 kynta bad dei tad haduh ka por 11 baje tam eiei ba la lah ban weng ia u dieng bad u post ilektrik.
Shillong, 19 Naitung:Ka Khasi Students Union (KSU) ka la ong ba kan nym pat rai ban sangeh noh ia ka jingiakhih pyrshah ia ka lynti rel watla ka sorkar ka la rai ban sangeh shwa shipor haduh ban lah ban pyntreikam ia ki lad pyrkhing ia ka jingmih jingrung ki briew sha kane ka jylla.
Haba kren mynta ka sngi sha ki nongthoh khubor u President ka KSU u Bah Lambok-starwell Marngar u la ong ba ka seng kam pat weng ia ka jingiakhih pyrshah lynti rel watla ka sorkar ka la rai ban sangeh shwa shipor ia ka lynti rel.
“Ngin sa shong jingialang da ka Executive Council ka seng, ban iakren bad ban shim ia ka rai", la ong u Bah Marngar.
U la ong ba ha ka jingialang na ka liang u Myntri Rangbah u Dr Mukul Sangma u la iai pyrshang ban pynbor ia ka seng ba kan pdiang ia ka lynti rel hynrei na ka liang ka seng ka la kren shai ba da lei lei ruh kan nym lah ban pdiang ia ka lynti rel bad dei hadien ba ka la pyneh ba u Dr Mukul u la pyndem ban pynsangeh noh shwa ia ka lynti rel haduh ban lah ban pyntreikam ia ki lad pyrkhing.
“Ka KSU kam lah ban pdiang ia ka lynti rel khlem ki ain kiba khlain", la ong u President ka KSU bad bynrap ba ka jingdawa ka KSU wat ia ka Inner Line Permit (ILP) ka dang im lada kine ki lad pyrkhing ka sorkar kim long kiba khlain ban iada ia ka jingmih jingrung ki briew sha kane ka jylla.
Haba kylli la ka seng ka dawa ne em ban pynlait ia ki dkhot ba shah kem, u President ka KSU u la ong ba ka KSU kam leit ban iakren ia ka sorkar ban pynlait ia ki dkhot ka seng kiba shah kem hynrei ka leit ban iakren ban pynlongkam ia ki mat jong ka jaitbynriew.
Ha kawei ka liang, u Bah Sadon K Blah ka HNYF u la ong ba ka jingkynnoh jong kiwei ki seng ba ka ain shongwai ka sorkar Resident Safety and Security Act bad ka Prohibition and Detection of Benami Transaction 1958 kam ler ym pat lah ban ngeit namar ba kim pat treikam.
“Hadien ba la treikam, ngin sa iohi la ki biang ne em bad lada kim biang, ngi lah ban kren eiei bad ban wat ban dawa da ka Inner Line Permit", la ong u Bah Blah.
Katba u Bah Daniel Khyriem u President barim ka KSU, u la ong ba ha ka jingiakren mynta ka sngi, u Myntri Rangbah u Dr Mukul Sangma u la kular ba ka sorkar kan pyntreikam noh wut wut ia ka ain shongwai bad kumjuh ia ka ain Banami khnang ban tehlakam ia ki briew ba nabar.
“U Myntri Rangbah u la kular ban pynbna noh ia ki Rules ka ain shongwai Resident Safety and Security Act ha ka 15 tarik Nailar katba ia ka Ain Prohibition and Detection of Benami Transaction 1958 yn sa pynbna hadien u Nailar", la ong u Bah Khyriem.
U la ong ba ki sengbhalang ki la ong ruh ha u Myntri Rangbah ba ka sorkar kam dei ban shu pyni ba ka la pynkhreh ia ki jingdonkam ban shna ia ki jaka mih bad jaka rung hynrei ka dei ban pyni noh ia ki kam.
Katkum ka jingong u Bah Khyriem, ka jingshim jaka ban shna ia ki jaka rung bad jaka mih ka la iaid shaid shaid bad ka don tang kawei ka jaka ha 13th Mile namar ba ka don ka jingthut.
Shillong, 19 Naitung:Ka sorkar ka la kular ha ki nongialam jong ki 13 sengbhalang ba kan pyntreikam noh ia ka ain shongwai ne ka Resident Safety and Security Act ha ka 15 tarik Nailar, kaba dei ka sngi rakhe laitluid ka ri India, katba ia ka Ain Prohibition and Detection of Benami Transaction 1958, yn sa pyntreikam hadien u Nailar bad la rai ruh ban sangeh shwa shipor ia ka jingpyntreikam ia ka lynti rel haduh ban da lah ban pyntreikam ia ki lad pyrkhing.
Hadien ba la wai ka jingialang kaba shi kynta tam ha Secretariat bad ki sengbhalang mynta ka sngi, u Myntri Rangbah u la ong ba ia ki ain jong ka Resident Safety and Security Act la dep pynkhreh nadong shadong bad kaba sah ka long sa ba ka sorkar kan pynbna ba kan treikam noh.
“Ngin pynbna ia ki Rule jong ka Resident Safety and Security Act ha ka 15 tarik Nailar kaba dei ka sngi rakhe laitluid ka ri", la ong u Myntri Rangbah bad bynrap, ba ia ka jingshna ia ka lynti rel la rai ban pynsangeh noh shwa shipor, haduh ban lah ban pyndep ia ki lad pyrkhing ia ka jingrung bad ka jingmih ki briew.
Ka jingrai ka sorkar ban pynsangeh shwa shipor ia ka lynti rel, ka dei hadien ba ka KSU ka la pynlong ia ka jingiakhih kaba jur ban pyrshah ia ka haduh ba 26 ngut ki dkhot ka seng ki la shah kem haduh mynta.
Kiwei ki sengbhalang ruh kum ka FKJGP, HNYF, RBYF bad ka CORP ki la kyrshan ia ka jingpyrshah ka KSU ia ka lynti rel khlem pat don ki lad pyrkhing kiba biang ban tehlakam ia ka jingrung ka jingmih ki briew sha kane ka jylla.
U Myntri Rangbah ula iathuh ruh ba ia ki ain jong ka ain Prohibition and Detection of Benami Transaction 1958, yn sa pynbna kham hadien, namar ba ki dang don ki kyndon kiba hap ban bishar bniah shwa.
U la ong ba hadien ba la pyntreikam ia kane ka ain, wat kiwei ki jylla jong ka dong mihngi bad ki ri ka pyrthei kin bud nuksa ia ka ain jong ka Meghalaya.
Katkum ka jingong u myntri rangbah hadien ba la pynbna ia ki rule ka ain shongwai, ki bor pyniaid shnong ruh kin iadon bynta ban pynthikna ba ain kan long kaba larkam.
Ha kajuh ka por, u la ong ba ka jingshim jaka na ka bynta ban shna ia ki jaka mih bad jaka rung jong ki briew ka la iaid shaid shaid ha kaba kila don ki jaka kiba la jan dep ban shim jaka bad shen yn sdang noh ia ka jingshna.
U la ong ba ka jingslem ban shim jaka ban shna ia ki jaka mih jaka rung ka dei namar ba ka sorkar ka hap ban iaid katkum ki kyndon kiba jrong bha hynrei watla katta ka kam ka la iaid.
Halor ka lynti rel, u la ong ba ka sorkar kan thoh ruh sha ka North East Frontier Railway ba kan buh jaka ha ki jaka sangeh rel khnang ban lah ban shna ia ki jaka peit briew ne ki Facilitation Centre kaba dei ka bynta ka lad pyrkhing ia ki briew ba nabar.
U la ong ba ka sorkar kam shong kli kti ban pyntreikam ia ki lad pyrkhing ia ki briew bad ka la pas ruh ia ar tylli ki ain (Resident Safety and Security Act bad ka Prohibition and Detection of Benami Transaction 1958).
U la ong ba shisien ba la pynbna ia ka ain shongwai, ka District Task Force kan long ka nongpyntreikam ia ka ain ha kaba ki bor shnong ruh kin iadon bynta lang ban pynthikna ba kan long kaba treikam.
Ai ksai U Mukul ban ia kren lynti rel ha ka jingialang ki sengbhalangAiu kaba la jia ha ka jingkren ki 13 senghalang bad u Mukul Sangma mynta ka sngi ha ka kamra kaba ki nongthohkhubor kim shym la ioh ban shong lang.
U Rupang u la buddien ia kaei ka jingiakren hapdeng jong kitei ki ar liang, ka sorkar bad ki sengbhalang.
Katkum ka jingtip ba la ioh lum na ki tyllong khubor la iathuh ba marsien sdang ka jingialang ka jingiakren ka dei beit katkum ka sobjek ba la khot da ka sorkar kata ban ia kren ia ka jaka rung jaka mih lem bad kiwei pat ki aiñ ba ka sorkar ka la kdew.
La ong ba kam shym la don kano kano ka jingwanrah ia ka mat ia kren lynti rel bad dei u myntri rangbah hi u Mukul Sangma uba la ai ksai da kaba ong ba lada yn pyntreikam ia kitei ki aiñ kin lah ruh ban teh-lakam lada wan ka lynti rel.
Dei hangtei ba la ai ksai da u myntri rangbah la ong ba ki sengbhalang ki la synrop lang noh ban ia kren lynti rel bad la ong ba ka jingiakren ka la long tang tuk tak bad ka shu kut noh.
Shillong, 19 Naitung:Ka UDP bad ka HSPDP mynta ka sngi ka la shim ia ka rai khadduh jong ka ha ka jingiasam konstitwensi na ka bynta ka elekshon MLA 2018.
Ia katei ka rai la shim ha ka jingialang jong ka Co-ordination Committee jong kitei ki 2 seng kaba la long mynta ka sngi.
Katei ka jingiapynbeit ka long tang ha ki 36 tylli ki konstitwensi ha Khasi bad Jaintia Hill.
Ha katei ka jingiapynbeit ka UDP ka la shim 17 tylli ki konstitwensi katba ka HSPDP pat ka shim 10 tylli, 9 tylli kiba lait la khein ba ki dei ki konstitwensi kiba long laitluid ban ia khun baroh ar tylli ki party (Open Seat).
Ki 17 tylli ki konstitwensi ba ka UDP ka la shim ki long na Jaintia Hills ka Khliehriat, Amlarem, Jowai, Raliang bad Nartiang.
Na East Khasi Hills ka la shim ia ka Mawsynram, ka Shella, ka Pynursla, ka Nongthymmai, ka East Shillong, ka West Shillong bad ka Mawlai.
Na Ri-Bhoi ka la shim ia ka Umsning, Mawhati bad Nongpoh.
Na West Khasi Hills ka la shim ia ka Ranikor bad Mairang.
Ki 10 tylli ki konstitwensi kiba ka HSPDP ka la shim ki long na Jaintia Hills ka Sutnga-Saipung.
Na East Khasi Hills na Nongkrem, Mylliem, Mawphlang, South Shillong bad ka Pynthor.
Na Ri-Bhoi ka la shim ia ka Jirang katba na West Khasi Hills pat ka la shim ia ka Nongstoiñ, Rambrai bad Mawkyrwat.
Ki konstitwensi kiba kitei ki 2 seng ki la shim kum ki konstitwensi kiba lah ban ia leh laitluid lane ba kitei ki 2 party ki lah ban ia khun ki long ka Mookaiaw, North Shillong,Mawthadraishan, Mawshynrut, Mawryng-kneng, Sohiong, Umroi, Sohra bad Mawkynrew.
Lah ban kdew ba na ki 17 tylli kiba ka UDP ka la jied, 5 tylli ki dei kiba ka la don lypa ki MLA kata ka Mawlai, ka Nongthymmai , ka West Shillong Shella bad ka Mairang.
Kiwei pat ki konstitwensi ba katei ka seng kala don lypa ki MLA ki long ka Sohra, ka Mawthadraishan bad ka Mawkynrew bad ia kitei ki 3 konstitwensi la ai laitluid ban ia khun baroh 2 seng.
Na ki 10 tylli kiba ka HSPDP ka la jied 3 tylli ki dei kiba ka la don lypa ki MLA bad kitei ki long ka Nongkrem, ka Nongstoiñ bad ka Rambrai hynrei ia ka Mawshynrut pat ka la ailad ban ia khun laitluid.
Nongpoh, 21 Naitung:Ka jingangnud da ki paidbah jong kiba bun tylli ki shnong ha ka thain Umsawnongbri, Ri Bhoi, ban ioh ia ka jaka sumar kaba kham biang ia ki nongpang ka la wan ban urlong ha ka jingim jong ki bad kane ka la jia ruh mynta ka sngi, ha kaba u Dr DD Lapang, Chief Adviser ka sorkar jylla, ha ryngkat bad ka Kong Roshan Warjri, myntri ba dei peit ia ka koit ka khiah, ki la wan ban plie paidbah ia u Mawnongrim, na ka bynta ban tei ia ka Umsawnongbri PHC ha Madan Raid Nongbri.
Khyndiat kum ban shu pynpaw hangne, ia katei ka jaka ka ban sa tei ia katei ka PHC ka don ia ka jingheh kaba 8 Akar tam, ia kaba la ai sngewbha da ka Dorbar Raid Nongbri, ha kajuh ruh ka por katei ka PHC kan sa ai ruh ia ka jingshakri ia ki palat 21 tylli ki shnong ha katei ka thain bad kaba don ia palat 1300 ngut ki paidbah nongshong shnong.
Ha kaba plie ia une u Mawnongrim, nalor ka jingdon jong kitei ki heh sorkar, la sakhi ruh da ka jingdonlang, ka Kong Rona Khymdeit, MDC ka Nongpoh Constituency, u C.P Gotmare, DC ka Ri Bhoi, u R.O Budnah, Director of Health Services, u Bah R.Kharbihkhiew, BDO ka Umling C&RD Block, u Bah Stickshon Syiem, Syiem ka Raid Nongbri, u Dr B.Pohchen, DH&MO ka Ri Bhoi, ki doktor, ki ophisar sorkar, rangbah shnong, ki nonghikai, ki khynnah skul lem bad da ki hajar ngut ki paidbah na ki shnong ba marjan jong katei ka thain.
Ka Ri Bhoi ka dei ka jaka kaba bun na ki paidbah ki shah the mraw ha ki jingpang kiba ha rukom ha ki por ba mynshwa, ha kaba ka la ioh ruh ia ka ka man kum ka jaka kaba bun eh ki nongpang Malaria, hynrei katba nangmih ki sngi da ka jingshimkhia ka sorkar lyngba ka tnat ka koit ka khiah, ha ryngkat ka jingtrei shitom da ki nongtrei ha ki jaka sumar, la lah ban tehlakam nohh ia kane ka jingpang, la ong u Dr.D.D Lapang.
Namarkata, ka jingioh jongphi ia kane ka PHC kan da long shisha ka jingkyrkhu kaba khraw bad ka por ka sa poi ba baroh ki nongshong shnong ha kane ka thain, kin sa long kiba shait ba khiah krat lyngba ka jingiarap da kane ka jaka sumar, u la bynrap.
Katba na ka liang ka Kong Roshan Warjri, kum ka Myntri ba dep peit ia ka tnat ka koit ka khiah ka sorkar jylla, ka la kyntu ia kiba pyntrei ia kane ka jaka sumar ba kin pyntrei hok ia ka bad ba kin pyndep ha ka por kaba la buh.
La ioh ruh ia ka jingkren na ka Kong Rona Khymdeit lem bad kiwei kiwei, kiba la pynpaw ia ka jingkmen halor ka jingioh ban plie ia utei u Mawnongrim.
Nongstoiñ, 21 Naitung:Ka Higher Secondary Section jong ka skul KJP Synod Sepngi Higher Secondary School Nongstoin ka la kynjoh sha u mawmer ba 10 jong ka jingiaid lynti ka jong katei ka Higher Secondary naduh bala sdang ban seng ia ka ha u snem 2007, ha kaba ki bor pyniaid jong katei ka skul mynta ka sngi, ki la ioh ruh ban rakhe ia katei ka sngi ba kyrpang jong ka HS Section ia kaba la pynlong hapoh phyllaw jong katei ka skul.
Ha katei jingrakhe ia ka lyngkhuh snem kaba 10 jong ka jingiaid lynti jong ka Secondary Section jong katei ka skul, u bah PN Syiem CEM ka KHADC u la long kum u kongsan ha katei ka sngi ha ryngkat ka jingiadon lang ruh u bah LG Nongsiej Chairman ka KHADC u ba dei ruh u MDC ka Nongstoin ryngkat u bah Morning Mawsor MDC ka Mawshynrut kiba la long ruh kum ki symbud kongsan.
U bah PN Syiem CEM ka KHADC ha shwa ba un shim ia ka bynta ban ai jingkren ha katei ka sngi kum u kongsan u la ioh shwa ban plie paidbah noh ia u Mawnongrim jong katei ka KJP Synod Sepngi Higher Secondary Section bad haba shim pat ia ka bynta ban ai jingkren u kongsan u la ong ba shiphew snem ka jingiaid lynti kam long kaba suk ia ki nongpyniaid jong ka skul hynrei kita kiba shaniah ha u Trai kin skhem bad iai neh junom bad u la ong ruh ba kane ka por kaba mynta ka dei ka por bad ka juk kaba ki briew ki im ha ka jingeh bad ka jingduh jingkyrmen hynrei ngi dei ban shaniah ha u Trai nongbuh nongthaw.
“Kane ka Jylla ka jong ngi lada ym dei ka jingnoh synniang jong ki Balang bapher bapher khamtam ha ka pule puthi ngam tharai ba kan long kumne kumba ka long mynta namar ba ha ka Jylla jong ngi ngim don ia ka Educational Policy, ka Employment Policy bad kiwei kiwei de ki policy treikam" ong u CEM bad kum ka dak ban ia don bynta lang bad ka Synod halor ka jingthmu ka jong ka ban nang kyntiew shuh shuh ia ka pule puthina ka Higher Secondary sa sha ka College na ka liang jong u CEM u la pynbna ban noh ka jingiarap kaba 15 lak tyngka na ka skhim KHADC 2015-16 kaba la don lypa bad u la ong ruh ba ha kaba iadei pat bad ka skhim ka ban sa wan na ka liang jong u ha ryngkat ka jingiatreilang bad u MDC ka Nongstoin bad Mawshynrut kin sa nang ia peit ia ki jingdonkam.
Nalor ki kongsan kiwei kiwei kiba la ai jingkren ha katei ka sngi ki kynthup ia u Tbn C.L.Wanshong dkhot ka MC, u Chairman ka New Nongstoin District, u Moderator ka nongstoin Presbytery u Sordar ka shnong Tiehsaw, u Syiem ka Hima nongstoin u Paiem E.P.Syiem, u Rev.S.I.Iawphniaw President barim bad kiwei kiwei, ha katei ka sngi ban pyniphuh iphieng shuh shuh ia katei ka sngi ba kyrpang la ioh ruh ia ki jingrwai jingshad bad ki jingialehkai drama bala iashim bynta shit rhem da ki khynnah pule jong katei ka skul.
Shillong, 21 Naitung:Ka kynhun myntri ka la mynjur ia ka jingthaw ia ka Meghalaya Road Maintenance Policy (MRMP) na ka bynta ban peit bad moramot ia ki surok kiba jot kiba sniew ha ka jylla.
Haba pyntip ia kane hadien ba la wai ka jingialang mynta ka sngi, u Myntri Rangbah u Dr Mukul Sangma u la ong ba ka jingmoramot ia ki surok ka long kaba donkam tam hadien ba la shna ia ka surok.
Hadien ba ka sorkar ka la iohi bad ka la mad ia ki jingud jong ki paidbah ka jylla na ka jingsniew jong ki surok, ka la shim ia ka rai ban thaw noh da kane ka met na ka bynta ban pynbha ia ki surok kynthup ki jingdonkam ba kyrkieh kaba mih kum na ka jingjia na ka bor jong ka mariang bad kumjuh ban moramot man ka por iaki surok.
U la ong ba ia kane ka ain yn sa pyntreikam da ka tnad PWD ha kaba kan don ruh ka jingiasynrap lang na kiwei ki tnad ban pynbha ia ki surok.
U Myntri Rangbah u la ong ba ka sorkar kan peitngor ruh ba ki rukom shna jong ki kontraktor ban pynthikna ba kin bud ia ka jingbthah katkum ba dei haba ki siang rong ia ki surok.
Katkum ka jingong u Myntri Rangbah ki don ki tiar kane ka juk stad kiba lah ban test ia ka jingshna ia ka surok ban tip la ki biang ne em ki jingshna.
Katkum ka jingong u Myntri Rangbah ha kane ka policy kan don ruh ka Monitoring and Evaluation Management ha kaba kin peit ia ka jingshna jong ki kontraktor ia ka surok.
Kane ka policy kan peit ym tang ia ki surok ka sorkar jylla hynrei wat ia ki surok ba la bei pisa ka sorkar India kum ka PMGSY.Halor ka jingkylli ba don ki kontraktor ki bym lah ban pyntreikam ia ka PMGSY, u Myntri Rangbah u la ong ba ki don ki kontraktor ki bym kor bor ban shim ban pyntreikam ia kane ka skhim namar ba haba ka sorkar ka khot tender ba kin pyntreikam ar ne lai tylli ki surok, ka bor jongki, ka long tang kawei bad ha kum kane, ki la shah kyntait.
“Ngin don ki tiar ban peit ban tes ba ka jingshna ia ki surok kin long katkum ka jingbthah, bad kine ki tiar stad teknoloji ki dei ki bym lah ban leh thok", la bynrap u Myntri rangbah.
Shillong, 21 Naitung:3 ngut ki briew ki la mynsaw hadien ba kawei ka Taxi Maruti 800 ka la tyngkhuh bad kawei ka trok ha ka shnong Kynshi, West Khasi Hills.
Katei ka jingjia ka la jia ha ka por 7:10 baje mynstep.
Ha katei ka jingjia la iathuh ba katei ka trok ka dei thmu ban leit sha Nongstoiñ katba katei ka Taxi pat ka wan na mar pyrshah na Lad Myriaw.
Ki 3 ngut kiba la mynsaw ki dei kiba la tip kyrteng kum u Senister Kharshandi 26 snem karta, u Kwik Marngar 17 snem bad u Pynbhalang Kharshandi , 19 snem baroh ki dei na ka shnong Rambrai.
Ka 108 kaba don ha Markasa ka la pynkit ia kitei baroh 3 ngut sha Civil Hospital, Mairang bad kham hadien la pynkynriah sha Bethany Hospital, Shillong.
Shillong, 21 Naitung:Ka Khrang Presbyterian Jubille Secondary School mynta ka sngi ka la pynkup burom ia ki samla pule jong katei ka skul kiba la pass bha ha kane ka eksamin matrik kaba dang shu dep.
Ia katei ka jingialang la pyniaid da u Rev.D.L Syiemlieh ha ryngkat ka jingdonlang u Headmaster u bah K.Khongngaiñ.
U bah Donevan Kharwanlang MDC ka Sohra konstitwensi u la long u kongsan ha katei ka sngi.
Haba kitbok kitrwiang ia katei ka skul kumjuh ki samla pule jong ka kiba la wanrah ia ka nam ka burom jong katei kaba don ha kyndong jong ka thaiñ Sohra u bah Donevan u la ai sngewbha 3 tylli ki kor komputor sha katei ka skul ba kan nang lah ban ai ka jingshakri ba kham bha ia ki khynnah katkum ka jingdonkam jong ka juk mynta.
Halor ki jingkyrpad ki bor pyniaid skul ban iarap kumno ban pynioh jingithuh ia ka skul ha ka sorkar bad kumjuh ruh ban pynioh ia ka building jong ka skul, u bah Donevan u la ong ba un sa buh skhim na ka MDC na bynta ka building bad ha kaba ia dei bad ka jingithuh na ka sorkar u la ong ba un iaid shakhmat ban ia kren bad ki bor sorkar halor kane ka bynta.
Katei ka skul kadei kaba la seng naduh u snem 1975.
Sohra, 21 Naitung:Mynta ka sngi thohdieng ki samla pule jong ka Sohra Goverment College ki la iaid naduh katei ka jaka pule haduh Sohra Civil Sub-Division bad ki la wan ban pynkut biang ia katei ka jingiaid ha katei hi ka kolej.
Ka daw kaba la pynlong ia ki samla pule jong katei ka kolej ban mih paidbah ha surok ka dei namar ka jingkuman ka sorkar halor ki jingdawa kiba bun kiba ki samla pule lyngba ka Sohra Goverment College Student Union ki la dawa na ka sorkar.
Ha katei ka jing ialang paidbah, la wan ban ia shim bynta shitrhem da baroh ki samla pule katei ka kolej kiba don haduh 922 ngut.
Haba ia kren bad u nongthohkhubor u President katei ka Union u samla Ethylberth Khongrymmai ha ryngkat ka jingdonlang u Secretary jong katei ka Union u Vickychell Kharmih ki la ong ba naduh ka 18 tarik u nailar, 2016 ki la leit ban phah ia ki mat jingdawa sha ka sorkar lyngba ka tnad DHTE bad ha ka 23 tarik u nailur, 2016 ki la leit ban pynkynmaw biang ia katei ka jingdawa hynrei la shu sngap man man khadduh dei ha ka 9 tarik u nohprah, 2016 ba kitei ki samla ki la leit pynkynmaw biang hynrei haduh mynta ka sorkar ka leh kumba set kyllut bad dei halor katei ka nongrim ba ki la shim ia ka rai ban mih paidbah ha surok ban pyni sha ki bor sorkar ba ki samla pule jong ka Sohra College ki pyrshah jur ia katei ka jingieh noh khunswet bad ka jingleh shilliang khmat jong ka sorkar ia katei ka kolej kaba dei tang ma ka hi ka kolej sorkar hapoh East Khasi Hills District.
Kitei ki nongialam ka Student Union ki la pynkynmaw ba ki mat ba ki la dawa na ka sorkar ka long ba kan sorkar kan mynjur ia ka riti synshar (Constitution) jong katei ka Union, ban pyndap noh ia ki kam nonghikai kiba la shu thylli la bun snem namarba kumba ka long mynta ym nonghikai satia ha ka Education Department.
Ki la iathuh ba kumba ka long mynta ki don haduh 922 ngut ki samla pule na kylleng ka thaiñ Sohra kiba wan pule hangtei hynrei ka jingdon pat ki nonghikai ka duna palat.
Shuh shuh ki la pynpaw ba ki kwah ba ka sorkar kan wanrah sa ia ka Science Stream bad ka Commerce Stream naba haduh mynta ka dang don tang ka Arts Stream, “Tang kane kaba la don lypa ruh kam pat biang, ngi kwah ba ka sorkar kan pynjanai shuwa ia kane ka shlem jingnang jingstad kaba ai jingshakri na bynta ki longing kiba duk ki bym kot bor ban kiew sha sor Shillong" ong u samla Khongrymmai haba ia kren bad u nongthohkhubor haba dawa ruh ba ka sorkar ka dei ban pynbiang lem kumhba ka la leh ia kiwei pat ki kolej.
Katkum ka jingiathuh kitei ki nongialam ka Union ki la ong ba ki don haduh 241 ngut ki samla pule jong ka Education Department bad kitei ki dei tang ki 1st Semester hynrei ki nonghikai pat ki don tang 2 ngut.
Haba kylli ia ka jingdon ki nonghikai ki la ong ba ha ka Khasi Dept ki don 6 ngut, Economics Dept ki don 5 ngut, English ki don 5 ngut, Political Science ki don 5 ngut bad Environment ki don tang marwei hynrei na kitei don pat uwei u nonghikai uba la hikai la kumba 12 snem eiei hynre ihaduh mynta u dang dei tang u nonghikai Adhoc.
Nangta la iathuh ba ha ka 10+2 ki don tang 2 ngut ki nonghikai kata tang ha ka sobjek English bad Philosphy katba ha ka sobjek Political Sciense, Khasi bad History ym don nonghikai satia bad ia kitei ki sobjek hap ban beh da ki nonghikai kolej.
Ban pynpaw ia ka jingpyrshah ia ka jingieh khun swet ka sorkar ia katei ka kolej kitei ki samla ki la iaid paidbah bad ki la thmu ban pynlong ia ka jingialang ba lyngkot hakhmat ka Sohra Civil Sub-Division hynrei ki bor Sub-Division kim shym la ailad ia ki ban pynlong jingialang bad kumta ki hap ban wan phai biang sha kolej.
Kitei ki samla pule ka Sohra College ki la ai por ar taiew ia ka sorkar ban pynurlong ia kitei ki jingdawa jong ki lym kumta ki la byrngem ba kin ym shongthait satia ban dawa ia ka hok kaba ki dei ban ioh kumba ioh lem kiwei pat ki kolej sorkar.
( Ia kiwei pat ki mat ba ki samla ka Sohra Goverment kolej ka ia khih, sngewbha pule ha ka sngi kaba bud).
Shillong, 21 Naitung:U Myntri ka tnad ka Arts and Culture u Bah Ronie V Lyngdoh mynta ka sngi u la plie ia ka Rynsan ne ka Amphitheater ha Mawlai Nongkwar ba la shna ha ka jinglut kaba T.1.96 klur.
Haba kren ha kane ka sngi u Bah Ronnie u la kyntu ia ki samla ka jaitbynriew ban pule tyngeh ha ka jingpule namar ba mynta ki don ki bor kiba thmu ban pynduh noh ia ka bhah kyrpang kaba ki jaitbynriew kum Scheduled Tribes, Scheduled Cast ba ki ju ioh.
“Ki don ki bor kiba pyrshang ban thom ban pynduh ia ka bhah kyrpan kaba ju ioh ha ka jingpule ha ka ioh kam ioh jam", la ong u Bah Ronnie.
U la ong, “U Blei um shym la pyniapher ia ngi hynrei shu sahdien namar ba ka jingsdang ka pule puthi ha kane ka ri kam pat da slem.
Ka jingwan ka pule puthi ha kane ka ri jong ngi ka long tang ha ka lai ne saw pateng eiei".
U la kyntu ia ki samla ba kin dei shuh ban ap ia ka jingioh bhah kyrpang hynrei ki dei ban durut tyngeh namar ba ym lah ban thikna ba ka bhah kyrpang kaba ju ioh ha ka pule pule, ha ka kam ka jam, ka lah ban shah pynduh noh namar ki don ki bor kiba pyrshang pynduh noh ia ki.
Kane ka rynsan ka dei kaba nyngkong tam ha ka jylla kaba la pyndep bad sa ar tylli kum kane ka juh yn shna ha Jowai bad ha Tura.
U Bah Ronnie u la ong ba ka jingdon jong kane ka Rynsan kan long ka lad ia ki samla ba kin lah ban pyndonkam ha ki sap jongki.
U la kyntu ia ki samla ba kin shim kabu na kane ka jingdon kane ka Rynsan ban pyntbit ia ki sap jongki ha ki sngi ban wan.
Katba u MLA ka thain u Bah Embhahlang u la pynpaw ia ka jingkmen ba ka Mawlai kan ioh pdiang sa ia kane ka Rynsan hadien ba ka la dep ban ioh ia ka Block kaba la plie hynnin ka sngi ha Mawtwar.
U la kyntu ia ki samla, ki kmie ki kpa ban pynneh ia ka jinglong ka jaitbynriew kaba kyrpang ha ka riam ka beit, ka rwai ka siaw bad ka shad ka kmen.
La ioh ruh ia ka jingkren na u Bah P T Sawkmie, MDC, Bah Kynsai M Lyngdoh u Vice President, Mawlai Town Dorbar.
Jowai, 21 Naitung:U Ma Arbor Hima Darnei, u lamphang jong ka Jaiñtia Hills Autonomous District Council (JHADC), ula kynran dien ban shimti ïa ka shuki Chief Executive Member (CEM), wat hadien ba u ma Thombor Shiwat, u CEM JHADC, ula rai ban hiar shuki, lada ki para MDC jong ka Kongress kim don jingshaniah shuh ha u, ong ka khubor kaba la mih ha ka website jong U Riluk mynta ka sngi.
Ka khubor ka ïathuh, ba katto katne ngut ki MDC ka Kongress, ki la ujor sha ki nongialam ka MPCC bad dawa ban pynkylla nongialam hapoh ka konsil da kaba kynnoh ba u Thombor, ula leh pyrshah seng, sam shiliang ia ka skim sorkar kmie hapdeng ki MDC bad thungkam beaiñ hapoh ka konsil.
Ki heh nongïalam ka MPCC ba kynthup ia u Dr.DD Lapang bad u Myntri Rangbah ka Jylla, Dr.Mukul Sangma, ki la khot iakren bad bishar bin bin ia ka jingkynnoh pyrshah ia u CEM JHADC bad kim lah ban pynshisha ba u CEM u iaid lait ia ka riti treikam ka seng Congress.
Wat la katta ruh u ma Thombor, ula rai ban hiar shuki lada ki para MDC kim hun shuh shuh ba un long nongialam.
La sngewthuh ba lada U Ma Shiwat, un dei ban hiar shuki, yn lah ban shimti ia katei ka kam, da U Ma Arbor Hima, uba dei mynta u lamphang ka JHADC.Hynrei la sngewthuh ba U Ma Arbor Hima, ula kynran dien ban shim ia katei ka shuki CEM, hadien ba u Ma Andrew ula mih shakhmat ban pan ia knieh ia ka shuki CEM jong ka JHADC da ka jingkyrshan u Madonbai Rymbai, hynrei ka jingbishar ba stad ki heh ka MPCC, ki la shim iaka rai ban pynneh shuwa ia u ma Thombor Shiwat.
Ki heh MPCC bad u Myntri Rangbah ki la kyntu ia ki MDC Congress ka JHADC ban pynduh iaka jingiapher jingmut bad ban iatreilang bad ban nang pynkhlain ia ka seng, namar ba ka elekshon ruh ka la hajan.
Shillong, 21 Naitung:Ki shipai BSF, ki la ioh kurup ia 27tylli ki masi na Nayabazar (Hat Thymmai) ha East Khasi, kiba shongdor T.4.9lak, ong ka khubor ba la pyllait mynta ka sngi.
Ha kawei pat ka jingjia, la iathuh ba ki BSF, kiba don ha Ganganagar, West Khasi Hills, ki la ioh kurup ia 20 tylli ki masi, kiba shongdor T.3.2 lak, kiba dang mut ban pynrung sha Bangladesh.
Nongstoiñ, 21 Naitung:U bah D.Jyndiang MLA jong ka Nongstoiñ Konstitwensi hynne ka sngi u la hiar sha ka shnong Nongpyndeng kaba don ha Nongstoiñ, na ka bynta ban leit jngoh kyrpang ia ki 56 ngut ki khun swet khynthei bad shynrang kiba sah ha ka Rev.S.Wollington Children’s Home kaba hap hapoh ka jingpeit jong ka KJP Synod Sepngi.
Ha katei ka jingleit jngoh u MLA ia ki khun swet la ioh ruh ban pynlong ia ka jingialang kaba lyngkot hapoh ka ophis treikam jong katei ka jaka ri khun swet kaba don ha nongpyndeng bad ia ka jingïalang, la pynïaid da u Pastor A.C Lymba u ba la pynpaw ba kumba long mynta ki don 32 ngut ki khynnah shynrang bad 24 ngut ki khynnah kynthei kiba don ha kane ka jaka sumar.
Nalor u MLA ha katei ka sngi la iadon ryngkat lang ruh ki riew pawkhmat jong ka Balang ba kynthup ïa u Pastor A.C Lymba u ba long ruh u Chairman jong ka Managing Committee, Pastor S.C Diengngan Director SELD jong ka Synod, u Tymmen basan P.S Mawlieh dkhot Managing Committee, Pastor T.T Diengdoh ba dei peit ïa ka Balang Presbyterian Nongpyndeng, lem bad kiwei kiwei de ki rangbah bad ki nongsumar nongpeit ïa ki khunswet.
Ha shwa ba kin pynlong ruh ia ka jingleit jngoh ia ka jaka ba pyntrei ïa ka iing jong ka Children’s Home la ioh ruh ban pynlong ia ka jingduwai ba kyrpang na u Pastor T.T Diengdoh bad la bud pat sa ka jingkren lyngkot na u Pastor S.C Diengngan, u ba la pynpaw halor ki kam, ki jingdonkam bad ki jingthmu ba bha jong ka Balang haba buh ïa katei ka Children’s Home na ka bynta kito ki khunlung khynnah bad ki khunswet kiba donkam ïa ki jingïarap.
“Ka jingangnud ban ïoh pyndep ïa la ka jong ka building ka dei kawei ka mat ba hakhmat eh, namar kumba long mynta la shu shong wai haduh lai tylli ki ïing, kawei na ka bynta ki khynnah kynthei, kawei na ka bynta ki khynnah shynrang bad kane ka ophis treikam jong ka Children’s Home bad ka bai wai ïing ha ka shi snem ha baroh lai tylli ka la kot sha ka saw lak tam", ïathuh u Pastor.
Katba na ka liang jong u bah D.Jyndiang MLA ka nongstoin haba ai jingkren ha katei ka jingialang kaba lyngkot u la pynpaw ia ki kyntien ai khublei kyrpang sha ki nongpynïaid jong ka Balang bad khamtam eh sha ki nongpeit nongjngoh jong katei ka jaka ri khunswet, namar ka jingtrei shitom jong ki bad ka jingaiti jong ki ban shakri ïa ka kam lyngba katei ka project leh isynei.
Kumta khnang ban pynurlong ia ka jingangnud ban lah pyndep noh kham kloi ïa ka building jong katei ka Rev Wollington Children’s Home na ka liang jong u Jyndiang u la ai ïa ka work order ba T.2 lak, kaba dei ka MLA skhim bad u la ïathuh ruh ba katei ka skhim ba ar lak tyngka, ka dei ka bhah jong u (L) Maieit Hoping Stone Lyngdoh, u ba la angnud ban ïarap ïa katei ka jaka ri khunswet la kham slem.
Shillong, 21 Naitung:U Myntri Rangbah ka jylla u Mukul Sangma um shym la kren shai halor kumno ka sorkar kan leh ia u ophisar u Bah HM Shangpliang uba shah ujor ba iadon bynta bad ka seng sain pyrthei ka Congress ha ka jingialang kaba la long ha Lawbah dang shen.
U Bah Shangpliang u dang bat mynta kum u director ka tnad Social Welfare bad kiwei ki tnad sorkar.
Haba kylli ki nongthoh khubor hadien ba la wai ka jingialang kynhun myntri mynta ka sngi, halor kane, u Dr Mukul u la ong ba kano kano kaba la poi sha ka jingtip ka sorkar kan sa wad ia ka jingshisha katkum ka ain.
U Myntri Rangbah u bym shym la treh ban kren bun halor kane, u shong ong, “Kano kano kaba wanrah sha ka jingtip ka sorkar, kan sa wad la ka long kaba shisha ne em".
Hynrei na ka liang ka myntri ka Social Welfare ka Deborah Marak ka la ong ka sorkar ka la pan jubab na u ophisar (bah Shangpliang) ban wad ia ka jingshisha haduh katno ka long kaba shisha ka jingshah kynnoh jongu.
“Haduh katno ka long kaba shisha ka jingkynnoh namar ba ha kato ka sngi ka don ka prokram sorkar’, la ong ka Marak, kaba mut ba u Bah Shangpliang u leit sha ka jingialang ka sorkar.
La paw ha ki lad khubor ba u dei uwei na ki ophisar uba lah ban iakhun ha ka elekshon MLA ban wan na Mawsynram na ka party Congress.
Lah ban kdew ba ka CSWO bad ka TUR ka la ujor sha u Principal Secretary ba peit ia ka tnad Personal dang shen halor ka jingkynnoh ba u Bah Shangpliang u la leit ban iadon bynta bad ka jingialang ka party Congress na Mawsynram uba la iaroh ruh ia kane ka party watla u dang dei kum u ophisar sorkar bad kane ka long pyrshah ia ka ain.
Kine ki ar seng ki la kam ruh ba ki la don ki sakhi kum ka video halor kane ka jingkren iaroh jong u Bah Shangpliang ia ka party bad ki nongialam ka Congress bad ki la dawa ba dei ban pynshitom ia u da kaba sospen bad ban pynduh lut ia baroh kiba u dei ban ioh lada lap ba ka long kaba shisha ka jingleh jongu lyngba ka jingtohkit ba laitluid ka sorkar.
Kumjuh ka BJYM ruh ka la dawa ba dei ban sospen noh ia une u ophisar sorkar namar ba u don kti bad ka seng sain pyrthei kaba long pyrshah ia ka ain sorkar All India Service (Conduct) Rules, 1968.
Shillong, 21 Naitung:Ka SBUK (Seng Biria U Khasi) ka pynpaw ïa ka jingsngewsih kaba khraw ban tip khubor ba U Bah Krieshon Rapthap, iba long uwei na ki nongthohkot Khasi baradbah jong ka ri Khasi-Jaiñtia u la khlad noh mynta ka sngi, ka 21 tarik u ‘Naitung.
Ka jingkhlad jong u ka long ka jingduh kaba khraw ym tang ïa ka ïing ka sem, hynrei ïa ka ri bad ka jaitbynriew hi baroh kawei ha ka liang ka thoh ka tar, ka pule ka puthi, bad kumjuh ruh ha ka imlang ka sahlang.
“Ngi sngewsarong ban kynmaw ba i Bah Krieshon Rapthap i la long uwei na ki nongseng jong ka Khasi Authors’ Society ha ka snem 1979, ryngkat bad i (L) Babu H.W.Sten; (L) Babu B.C.Jyrwa; (L) Bah Hughlet Warjri; (L) Bah L.Gilbert Shullai; (L) Bah Donbok T.Laloo; i Bah H.Mylliemngap, Bah Kitbor W.Nongrum, Bah E.Weston Dkhar bad lyngba ki jingtrei shitom jong kine ki rangbah, ryngkat bad ka jingkyrshan bad jingïasnohkti lang jong kiwei ki paralok nongthohkot bad kiwei de ki seng ha ki snem kiba hadien, la lah ban kyntiew ïa ka ktien bad ka thoh ka pule Khasi shaduh ka kyrdan ba ka don mynta.
To ngin sngewnguh ïa kine baroh junom" ong ka kyrwoh na U bah Wan Kharkrang, President jong ka SBUK, ha kaba ula phah ruh ïa ka jingsngewlem jong ka sha baroh ki bahaïing hasem jong U Bah Krieshon Rapthap, ryngkat bad ki jingduwai ba une u rangbah un ïoh Ïa ka jingjahthait bymjukut.
Shillong, 24 Naitung:U bah Jamphrang Nongkhlaw uba la shah weng noh ia ka jinglong myntri Kur Nongkhlaw ha ka Khasi Hills Autonomous District Council (KHADC) u la ong ba u dei hok ma u, u ban hiar pateng kum u myntri ka kur Nongkhlaw bad ia kane u la kdew da kaba ieng katkum ka Gazette jong ka Meghalaya kaba la pynmih ha ka 13 tarik mynta u bnai.
Haba kren sha ki nongthohkhubor u bah Jamphrang u la ong ki la don haduh 41 tylli ki kyntien kiba la kum thoh bakla ha ka aiñ jong ka Hima Mylliem ( Mylliem Act) hynrei ia kitei ki jingthoh la pynbeit noh bad la pynmhi ha ka Gazette kaba thymmai ha ka 13 tarik u naitung mynta u snem.
U la ong ba ha katei ka aiñ ia ka kam myntri la shu thoh beit tang Nongkhlaw hynrei la dep ban pynbeit ia ka jingbakla bad la thoh Nongkhlaw Rngi, “Ka district Council ka la weng ia nga namar ba kam don ka kyntien Rngi ha katei ka aiñ Hima Mylliem, hynrei haba ngam jylliew ia ki jingthoh kiba rim ba jah ngi shem ba ka don ka kyntien Rngi bad ia katei ka pynbeit thymmai noh" u la ong.
Shuh shuh u la ong ba u la shah jied kum u myntri ka Hima Nongkhlaw da ka dorbar Kur jong ka Nongkhlaw Rngi katkum ka riti dustur bad katkum ka aiñ ka hima Mylliem hynrei da ka jingbakla thoh ia ki ktien ha ka aiñ ka la wanrah pynmih pynban ia ka jingkulmar jingmut.
U la kyntu ia ka District Council bad ia u Syiem ka Hima Mylliem ba kin bud ryntih noh katkum katei ka aiñ ba la dep pynbeit thymmai khnang ban lah ban weng noh ia baroh ki jingkulmar jingmut.
Lah ban kdew ba ka la don ka jingiakul jingmut hapoh ka kur Nongkhlaw ha kine ki khyndiat ba la dep namar ka kam myntri ha kaba ka la don ka kynhun kaba kwah ba ia ka kam myntri dei ban ailad ban bat da uno uno u briew uba dei na ka kur Nongkhlaw uba lah ban jop ha ka elekshon jied myntri.
Dei na katei ka jingdawa jong ka kynhun kaba na ka kur nongkhlaw hi ba la weng noh ia u bah Jamphrang na ka jinglong myntri jong u.
Jowai, 24 Naitung:Ka lehniam Behdeinkhlam ka Seinraij Tuber mynta ka kynti ka la phah ia ka khubor halor ka jingpyrshah ia ka jingthombor ia ki kynthei ki khynnah bad ia ki longkmie bad ka jingpynjot ia ka mariang nalor ka jingmaham ban ia shongkha kulmar namar ka jingpang HIV AIDS.Ka MP Rajya Sabha ka kong Wansuk Syiem ka la long ka kongsan bad haba kren ha katei ka lehniam,ka la ong ba nga la wan hangne ban kyrkhu kyrdoh ia phi ha kane ka lehkmen behdeinkhlam.
“Ngam don eiei ban ong hynrei U Blei un kyrkhu kyrdoh ia phi ba phin ioh ia ka met kaba koit kaba khiah ban bha ruh ka kamai kajih jong phi baroh", ka la ong.
Ka Biar lane ka pung kyntang ha Tuber Kmai Shnong kumba long mynta ka la kylla dur namar ka la don ka Kalary, ki Painkhana khamtam eh ia ka VIP Kalari nalor kiwei kiwei ki jingtei ban pynitynnad ia katei ka jaka.
Haduh kumba 64 tylli ki Rot kiba la wanrah da ki khun Niamtre jong ka Seinraij Tuber na ki shnong bapher bapher.
Kila wanrah iaka khubor ban pynbha pynmiat ia ka imlang sahlang ban iada iaka jaidbynriew bad ka kolshor bad ruh ban ialeh pyrshah iaki jingdih pynbuaid kiba wanrah iaki jingpang khlam bapher bapher haka imlang.
Ka lehniam Behdeinkhlam ka Seiñraij Tuber, kaba dei ruh ka Behdeinkhlam kaba heh tam ha Jaintia Hills kala poi noh sha kaba kut hynne ka sngi ha kaba la wan sakhi da ki phew hajar ngut ki paidbah na kylleng ka District bad kiba na bar ka Jylla.
Ki kynrem ki lyndang kiba la wan sakhi ia kane ka lehniam Behdeinkhlam ki kynthup (nalor ka MP Rajya Sabha ka kong Wansuk Syiem) ia u local MLA, ma Justine Dkhar, u MLA ka Sutnga, ma Hopeful Bamon, ki Local MDC na Khliehtyrshi, Wapung bad na kiwei kiwei ki jaka nalor kata, ki heh District ka East Jaintia Hills, naduh u SP bad u DC.Kumba long ha ka Behdeinkhlam ka Seinraij Jowai- ka Behdeinkhlam ka Sein Raij Tuber ha Tuberkmai Shnong ruh ka la sdang naduh u bnai Lber -Iaiong da ki jingknia bad ka suit ka shor bad mynta u snem ka shad niam Behdeiñkhlam kala sdang naduh ka 18 tarik une u bnai.
Ha aitnar hashuwa ba hiar ki rong ki rup (Rot) ki Wasan kiba kynthup ia u Langdoh, ki Sangot, ki Maji, ki Kitkhoh bad kiwei kiwei kila ai Pyrnah (kiad kaba don ha u klong) ia ki shnong bapher bapher kiba tip kum ki khun ba shong bri hapoh ka Seinraij Tuber.
Hadien ba dep katei ka jingai Pyrnah ki khun ka Sein Raij Tuber ba kynthup ia palat 26 tylli ki shnong heh bad shnong rit kiba dang bat ia ka Niam uba rim- ka Niamtre Niam-tynrai kila wanrah haduh 64 tylli ki Rot ha katei ka pung aitnar mynta ka kynti Hashuwa ban bret pat ia kitei ki rong ki rup la pynkut ia katei ka jinglehniam ha katei ka pung la don sa ka Iatan Bhang ha kaba ka Phang Nein kala jop pyrshah iaka Phangwah.
Lyngba ka jingjop ka Phang Nein la ngeit ba ka kamai kajih kan biang, u khaw u kba un bha bad kin ioh ka jingkoit jingkhia ha kaba kan ym jia kano kano ka nemsniew.
Shillong, 24 Naitung:Kumba 100 ngut eiei ki jugali kiba la pyndep ia ka eksamin thungkam ryngkat ka jingkyrshan ka KHNAM Youth Wing ki la pynlong ia ka jingiakhih da kaba shong kyrain bad ki lama hajan katei ka ophis kaba don ha Lumjingshai, Shillong.
Hynrei kine ki Jugali kim ioh lad ban leit haduh khyrdop ka MeECL namar ba la shah khang noh ha ki pulit bad ki la shu shong kham pajih.
Namar kane ka jingiakhih jong ki, ka la pynlong ia u Chairman Cum Managing Director ka Meghalaya Energy Cooperation Limited (MeECL) u Bah P S Thangkhiew ban khot ia ki nongialam ban ia kren bad ki.
Katkum ka jingong u President ka KHNAM Youth Wing, u Bah Thomas Passah, u CMD u la ong ba lada um lah ban thung kam lut ia kine baroh ki Jugali hapoh lai bnai, yn hiar shuki noh ialade.
U President ka KHNAM Youth Wing, uba ialam ia ki Jugali, u la iathuh ba CMD, watla um shym la kren shai lano yn thung kam lut noh ia kine ki 466 ngut kiba dang sah, hynrei la iathuh ba ka MeECL kan sa pynjlan shuh ia kane ka jingtreikam ka result sa lai bnai hadien ba kan kut noh ha ka 2 tarik Nailar jong u bnai ban wan.
U la iathuh ba u CMD ula ai ka jingkular kaba skhem ba hadien ba yn sa pynjlan sa lai bnai un ialeh shitom ba baroh kine ki 466 ngut kiba dang sah ban thung lut ia ki.
Namar ka jingbym lah ban kular kaba thikna, na ka liang ki Jugali ki la rai ban bteng beit ia ka jingiakhih haduh ba kin da ioh ia ka jingthoh ban pynthikna ban thungkam ia ki.
U Bah Passah u la ong ba u CMD u la pynthikna ba kito kiba pas ia ka eksamin yn sa pyniar biang ia ka jingtreikam ka resol haduh lai bnai bad 233 ngut ki jugali yn sa ai shithi thungkam noh ha ka Phase II bad 233 ngut ha ka Phase III.“Hynrei ngim nym sangeh ia ka jingiakhih bad yn bteng beit haduh ba ngin ioh pdiang da ka jingthoh ha kti", la ong u Bah Passah.
U la Bah Passah u la ong ba namar ba ka elekshon ka la jan, ki myntri sorkar ki leh mynleh ban pynslem khnang ban ioh thung kam da ki briewq lajong.
Ka KHNAM ka la byrngem ruh ban nym iashim bynta ha ka elekshon ia ka Congress ha ka elekshon ban wan lada kim pynurlong ia ki jingdawa.
Nongpoh, 24 Naitung:Wat la ka tnat Meghalaya Electricity Corporation Limited (MECL) ka la ialeh shitom ban pynbiang ia ki Cheque na ka bynta ban siew ia ka bai lutksan jong ki nongrep kiba la shah ktah na ka jingtei ia ka Umtru Hydroelectric Project, hynrei kitei ki nongrep kiba la shah ktah ha katei ka jaka kim treh satia ban pdiang ia katei ka pisa lyngba ka Cheque ka MECL.Haba sngapthuh ia ki nongrim kaba la pynlong ia kitei ki nongrep ba kin kyntait ia katei ka jingtyrwa jong ka MEECL, ha kaba ka daw hi ka dei namar ba ki Lai tylli ki mat jingdawa, kiba kynthup ia ka jingsiew halor ka jingjulor ki jingthung jingtep, ban thungkam pura noh ia ki 20 ngut ki nongrep ha katei ka jaka bad ban kyntiew ia ka jingsiew haba iadei bad ka bai lutksan jong ki jaka, namar kumba ka long hi na ka liang ka MECL ka la buh ia ka dor kaba T.30 shi Square Meter, ha kaba kum ki nongrep kim sngew iahap shuh ia katei ka dor.
Ha ka jingialang kaba la khot pynlong da ka MECL mynta ka sngi ha IB ha Byrnihat, jan baroh na kitei ki nongrep kiba la shah ktah ki la wan poi bad ha kane ka sngi, ki la kyntait ban pdiang ia ka jingtyrwa da ka MECL ban pdiang ia kitei ki Cheque kaba ki la pynbiang, ban siew ia ka bailutksan jong ka jaka jongki.
Haba kren sha ki nongrep ha kane ka sngi, u Bah Demijit Sawkmie, Joint Secretary ka MECL, u la pynshai halor kitei ki jingdawa na ki nongrep, ha kaba u la ong ba halor jong ka jingdawa ban thungkam pura ia ki nongtrei Casual, u la pynshai ba ia kaba mynta hi ym pat lah ban leh ei namar katei ka Project ruh kam pat da iaid bha, hynrei u la kular ba halor kane un sa iakren bad ki bor ba kham halor.
Haba halor ka jingdawa jongki ban siew ia ka jingjulor jong ki jingthung jingtep bad kumjuh ruh haba iadei bad ban kyntiew ia ka jingsiew ia ka bai jaka, u Bah Sawkmie, u la ong ia katei ka jingkhein halor ka jingjulor ki jingthung jingtep la leh da ka tnat Horticulture bad Forest bad la ioh jingtip ruh ba ki la mang haduh T.1.29 Klur halor ka jingjulor ki jingthung jingtep, hynrei haba iadei bad ka jingdawa ban kyntiew ia ka bai lutksan jong ki jaka, u la pynshai ba ka tnat hi kam lah ban leh ei ei, namar ia kane ka jingkhein la leh da ka ophis u Deputy Commissioner, ha kaba ka MECL hi ka hap ban siew ia kaei kaba la buh da ka ophis u DC.U la pynshai ruh ia ki nongrep, ba lada kim hun ia katei ka dor ka mur kaba la buh ha ka dor kaba T.30 shi Square Meter, u la kyntu ia kitei ki nongrep ba kin leit ban iakren ia u DC ka Ri Bhoi.
Haba iakren bad ki nongthoh khubor, kitei ki nongrep kiba la shah ktah, ki la ong ba kim pyrshah ei ei halor ka jingwan jong katei ka Project ha katei ka jaka, hynrei kaei kaba la pyndiaw ia ki ka long ba kat haduh mynta kim pat ia ka jingsiew wat tang Shityngka, naduh ba la pyntrei ia katei ka Project ha katei ka jaka, ha kaba ka la wanrah jingeh shikatdei ia ki namar ba kim ioh shuh ban trei shawei.
Ki la pynpaw ruh ba lada kane ka jingdawa jong ki kam poi shano shano, kum ki nongrep ngim banse ban iaid da kiwei pat ki lynti kiba kham tyngeh, ki la bynrap.
Shillong, 24 Naitung:U Abdul Kalam, u la ai ka jingujor sha ki pulit ba ha ka step 23 tarik mynta u bnai hapdeng shi baje bad ar baje mynstep ki briew kiba um lah ban ithuh kila rahbor ia u ha kawei ka kali, ha kane ka jingrah bor kila knieh ia ka pisa T.15,000/- tyngka.
Nalor kane ka pisa kaba kila knieh, ha kane ka jingujor la ong ba kine ki briew ki la shim ia ka cheque na u bad ki sa pynlait pat ia u ha ka por kumba 4.00 baje ei ei mynstep.
Kine ki runar ki la dawa ruh na u san lak tyngka.
Haba ia dei bad kane ka jingjia ki pulit ki la kem ia u bah Celrence Jason Rajee.
Ampati, 24 Naitung:U myntri rangbah ka jylla u Dr.Mukul Sangma mynta ka sngi u la sam symbai masi sha ki nongrep bad ki san tylli ki Self Help Groups kiba hap ha Betasing C&RD Block ha South West Garo Hills.
Ia kine ki symbai masi la sam na ka skhim Livestock Mission ka sorkar kaba dang shu pynlait paidbah dang shen ha ka jingialang kaba long ha Ampati.
Ia kane ka prokram la pynlong da ka tnad ri ka AH & Veterinary ryngkat ka jingiatreilang bad ka Basin Development Unit, South West Garo Hills bad la don lang ka Chairperson, Meghalaya Resources & Employment Generation Council, ka Dikkanchi D.Shira, Chairperson, State Development Reforms Commission, Bluebell R.Sangma, CEM, GHADC Boston Marak, Deputy Commissioner u Bah C.V.D.Diengdoh bad kiwei.
U Myntri rangbah u la ong ba kine ki masi kin lah ban pynmih dud haduh 40 liter shi sngi bad kan pynmih pisa ia ki nongrepT.16,000 shi bnai lada sumar bha ia ki masi khem dud.
Katkum ka jingkhein ka sorkar, kumba 10,000 tylli ki longiing ha ka jylla kynthup 5000 tylli ha Garo Hills bad 5000 tylli ha Khasi-Jaintia Hills, kin ioh jingmyntoi na kane ka skhim ri sniang, ri masi, ri syiar, ri blang, ri muid bad kiwei.
Ka sorkar kan sam da ki symbai masi na phareng ne ki Holstein Friesian (HF) sha ki nongrep.
Haba kren ha kane ka sngi u myntri rangbah u la ong ba ka sorkar ka la shim khia bha ban kyntiew ia ka kam ri jingri ha kane ka jylla ban ai jingim ia ki paidbah nongkyndong lyngba ka skhim Livestock Mission kaba pyntrei da ka Veterinary bad ka Integrated Basin Development bad ka Livelihood Promotion Programme (IBDLP).
“Ngi kwah ban hikai ia ki samla bad ki nongrep ban pynmih jingbam chocolate, khi bad kiwei ki jingbam na ka dud khamtam ha Garo Hills", u la ong.
Shillong,24 Naitung:Ki samla pule jong ka Sohra Goverment College, mynta ka sngi ki la leit ia kynduh ia ka myntri ba peit ba ia tnad Higher and Technical Education ka kong Roshan Warjri ha kamra treikam jong ka ha Secretariat ban pynpaw ia kiba bun ki jingeh ba katei ka kolej sorkar kaba don ha Saitsohpen, Sohra ka ia kynduh.
La synran lang ia kitei ki samla da u MDC ka Sohra konstitwensi u bah Donevan Kharwanlang.
Haba kren sha ki nongthohkhubor hadien katei ka jingiakynduh myntri, u President jong ka Sohra Goverment College Student’s Union u samla Ethylberth Khongrymmai u la ong ba la pynpaw sha ka myntri ia ka jingduna nonghikai na bynta ka sobjek Education ( Education department) bad ka myntri ka la kular ba shen yn sa phah noh 2 ngut ki nonghikai kiba dang don mynta ha Williamnagar.
Ki la iathuh ba ar tylli ki kam nonghikai ha ka sobjek Education ka la thylli naduh u snem 2015 bad 2016 naba ha u 2015 uwei u nonghikai u la risaiñ noh na ka kam katba ha u 2016 uwei pat u nonghikai u la shongthait noh.
Ki la ia kren ruh ia ka jingdonkam ban buh sa uwei u Additional Lecturer bad ia katei ruh ka myntri ka la bthah ia u Principal katei ka kolej ban buh jingthoh sha ka khnang ban ioh leh ia kaba donkam.
Ha kaba ia dei bad ka jingdawa ban pynheh ia ki kamra klas namar kumba ka long mynta ka la khapngiah palat na ka jingbun ki samla pule, ki nongialam katei ka Union ki la ong ba la pyntip sha ki ba ka la don ka skhim kaba la mang T.1.40 klur tyngka (Shi klur saw phew lak tyngka) na ka Rashtriya Uchchatar Shiksha Abhiyan ( RUSA) ha kaba yn pyntreikam noh shen.
U MDC ka Sohra u bah Donevan Kharwanlang haba kren sha ki nongthohkhubor u la ong ba naduh ba la khang ia u dewiong , u mawshun ka kamai kajih ha ka thaiñ Sohra, ka la hiar shaba palat ha kaba ki kmie ki kpa kim lah shuh ban phah pule ia ki khun jong ki sha Shillong ne shabar bad kumta ki hap ban phah ia ki khun jong ki sha katei ka kolej kaba don hajan jong ki.
Na katei ka daw ka la don ka jingia tyngngian kaba jubor ha katei ka kolej mynta bad ka jingkhapngiah ka long kaba la palat kaba ki samla pule ki hap ban shong haduh 5 ne 6 ngut ha kawei ka ben ruh.
U la ong ba kum u MDC um shym la lah ban leh lut ia kitei kiei kiei kiba donkam ia katei ka kolej watla u la don eh ka mon bad ka mynsiem ban iarap, u la pynkynmaw ba u la dep ban ai skhim na ka MDC Scheme jong u na ka bynta ban shna pynheh ia ki kamra klas.
Shuwa ba kin leit ia kynduh ia ka myntri sorkar ki samla pule ka Sohra College ki la leit ban ia kynduh ia Director ka tnad DHTE ban ai ia ka jingthoh kiba dei ki mat jingdawa jong ki; hynrei kham hadien u Director bad u Joint Director ki la wan lang sha katei ka jingiakren kaba long ha kamra jong ka myntri sorkar.
Shillong, 24 Naitung:Hadien 2 taiew ba u la shah rahbor ha ki runar u Ricky Marweiñ, na ka shnong Umsur, South West Khasi Hills u la wan poi ïng mynhynnin ka sngi u blei.
U Ricky u la shah rahbor ha ka 7 tarik mynta u bnai na ïngsah jong u kaba don ha ka shnong Umsur, hynrei ha ka sngi thohdieng jong ka taiew ki shipai khappud ka Bangladesh ki la ioh bat ia u, ryngkat ki runar kiba la rahbor ia u na khappud bad ha ka sngi saitjaiñ la aiti sha ki shipai BSF kiba don ha Baghmara bad ha katei hi ka sngi la aiti sha kiba haing hasem ha ka por 2 baje nohphai sngi bad ki la wan poi ha nongbah Shillong ha ka por baje ha ka sngi u blei.
La leit shaw ia u da 4 ngut ki bahaing hasem kiba dei ki hynmen bad kynum.
U Rupang u la ngam jylliew halor katei ka jingshah rahbor u Ricky kumno ka jia bad kumno la ioh ban pyllait pait ia u.
Haba ia kren bad u kynum jong u Ricky u bah Sanjay Kharsati u la ong ba la rahbor ha ka 7 tarik mynta u bnai ha ka por 12:30 baje shiteng miet, ha katei ka por ki runar ki la wan kyndang na ing bad pynap da ki tiar , ki teh ia ka kti jong u bad ha katei ka por ki bahaing hasem ki donlang hynrei kim lah ban leh eiei.
Hadien katei u la ong ba katkum ka jingiathuh u Ricky la ialam sha khappud bad pynryngkang na u pud India sha u pud u sam ka Bangladesh bad la aiti sa ha kiwei pat ki briew bad nangtei ruh la ialam sa sha kiwei pat ki jaka kiba um shym la ithuh satia bad hangtei ruh la aiti sa ha kiwei pat ki briew, u la ong ba kitei ki runar ki don bun kynhun bad ki dei kiba kieng atiar hynrei ym shym la lah pat ban pynthikna la ki dei ki lehnoh ne dei ki dakaid naba um sngewthuh ia ka ktien ba ki ia kren.
Ha ka por ba u don ha kti ki runar u la iathuh ba u Ricky u ong ba kim shoh kim pynmynsaw satia ia u, ka ba mruh ki pynbiang , la iathuh ba u shait u khlaiñ hynrei ka don hi ka jingring tlot.
Ha ka por ba u la shah rah bor na ing la ong ba u phong tang da ka patlun lyngkot (patlun phutbol) namarba ka shit bha ha Umsur hynrei ha ka por ba u la wan phai u la phong da kiwei pat ki jaiñ kiba kiba haing kim pat kylli bha na u la ki dei ki jaiñ ba ai ki nongrah bor ne ki dei ki jaiñ ba ai ki pulit Bangladesh.
Dei ha ka sngi thohdieng jong ka taiew ba kitei ki runar ki la thmu ban wanrah biang noh ia u Ricky shapoh u pud u sam ka India hynrei ha ka por ba ki dang thmu ban ryngkang na shiliang sha shilliang ki shipai Bangladesh ki la ioh bat noh bad hadien kata ki la aiti sha ki pulit Bangladesh bad kham hadien ki sa ia kren bad ki shipai India.
Ha ka sngi saitjaiñ la ia thoh ia tar ia soi ia saiñbad la pyndep ia ki jingdonkam baroh katkum ki kyndon bad la aiti noh sha kiba haing hasem.
Ha kawei pat ka khubor, nalor u Ricky u dang don sa uwei pat u samla uba la shah rahbor ha ki runar na ka shnong Nongjri kaba don marjan bad ka shnong Umsur.
Utei u dei u samla Dajied Kynsai Syiemlieh na ka shnong Bynther-Mairang.
Utei u samla u la shah rahbor ha ka 27 tarik u iaiong, ki pulit Bangladesh ki la ioh bat ha ka 15 tarik u jymmang hynrei hadh mynta ym pat shym la aiti ha ki bahaing hasem.
U Rupang u la ioh ia kren bad u jong u Dajied u bah Rijoy sing Basaiawmoit ha kaba u la ong ba u lyngngoh balei ym pat shym la lah ban wanrah ia u haduh mynta ruh, “Dang myn ha ka sngi saitjaiñ nga la phone ia u SP, u la iathuh ba u la ioh ia kren bad ki pulit ka Bangladesh bad u la ong ba ki dang pyndep ia kaba ki donkam ban leh" ong u bah Rijoy.
U bah Rijoy u la iathuh ba katkum ka jingiakren jong u bad u SP u sngewthuh ba u khun jong u, u shait u khlaiñ; hynrei u la pynpaw pat ka jinglyngngoh balei ba haduh katta ruh ym pat pyllait ia u, “La iathuh ia nga ba u SP ka sherpur District ka Bangladesh u la pyntip sha ki pulit ka Meghalaya ba kaba sah mynta ka long sa tang ban aiti ha ki shipai khappud ka Bangladesh ban wanrah ia u Dajied" ong biang u bah Rijoy.
Shillong,25 Naitung:Ka Kynhun ki Khun Ki Hajar ka Hima Mawsynram ki la dawa na u CEM ka KHADC ba u dei ban weng noh ia u Syiem ka Hima Mawsynram u Pa’iem A.M Syiem Malngiang da kaba kdew bun tylli ki mat kiba la kynnoh pyrshah ai u Syiem.
Ia katei ka kynhun la ialam da u Banshai Marbaniang President FKJGP Mawsynram Circle, ryngkat ka HYC, HANM bad HNYF Mawsynram.
Katei ka jingiakynduh ka la long hapdeng katei ka kynhun bad u CEM bah Pynshngaiñ N Syiem ryngkat u EM ba peit ia ka Elaka u bah Latiplang Kharkongor.
Kawei na ki mat ba la kynnoh ka long ba naduh ba u Pa’iem Amossingstar Malngiang u shimti kum u Syiem ha u snem 2010 um ju lum dorbar pyllun kaba la pynkylla long ia ki khun ki hajar ban sah ha ka umdum.
La kynnoh ba u la pyndonkam bakla ia ki jaka puta hapoh Hima bad la kynnoh ba u pyrshang ban lilam ia ki jaka sha kiwei pat ki briew ki bym don hok ban long trai.
La kynnoh ba la mih ka jingiasngewsih hapdeng ki khun ki hajar namar ka jingbym lah u Syiem ban ai jingshai ia ki jaka puta ka Hima.
La kynnoh ba um lah ba nai jingkheiñ ia ka ioh ka kot bad ka jinglut jingsep jong ka Hima bad la ong ba u la pynlong kam shimet pynban.
U CEM bad EM ki la kular ha katei ka jingiakynduh ba kin shim ia ki lad ki lynti kumno ban pynbeit ia katei ka kam khnang ba u khun u hajar un ym mad jingeh bad kin sa shim ia ka rai kaba dei ban leh.
Shillong, 25 Naitung:Ki paidbah ka Raid Marwet, Ri-Bhoi kim hun ia ka jingpep jong u Syiem Mylliem u Paiem Ricky Nelson Syiem ha ka jingbuh sngi hi jongu, ban pynlong ia ka jingsngap ia ka jingujor pyrshah ia ka jingtih maw ha syndah ka Law kyntang.
Ha ka jingshisha, u Syiem Mylliem u la buh sngi ban hiar hi ban leit sngap bad jurip ia katei ka Lawkyntang ha Patgang ha ka 22 tarik mynta u bnai hynrei u shu phah pynban tang ia ki myntri.
“Ki paidbah ka Raid Marwet kim hun satia ia ka jingwan mih jong ki myntri u Syiem khlem don lang u Syiem ha katei ka sngi namar ba ki la ap khmih lynti ban wan hi Syiem dalade’, la ong ki riew rangbah haba iakren bad u nongthoh khubor.
Ki la ong ba ha ka jingshisha u Syiem ha ka jingkhot jongu kaba long ha ka 17 tarik ha Shillong, u la kular ba un hiar hi dalade sha katei ka jaka ban peit ia ka jinglong jingman hynrei u khlem poi satia bad kane ka la pynsngewsih ia ki paidbah kiba la ap kmong ia u.
Ha katei ka sngi, la wan jurip tang ki myntri bad u Syiem ka Raid,u Rangbah Shnong u Bah Ioanis Narleng,ki nongrep ba ju rep ha katei ka law kyntang, ki longkmie ka raid bad kiwei kiwei, ki la lap ia ka jingshisha namar ha ka jaka ba la tih ka dei ka ba hap ha ka law kyntang.
Haba pyrshang ban iakren bad uwei na ki myntri, u la ong ba ha ka por ba wan jurip nyngkong kim shym la iohi ia ka parmaw,hynrei mynta ki la lap da la ki khmat,bad ong ba ka dei kaba hap ha u pud u sam ka Raid bad law kyntang bad lada dang iai bteng ban tih kan sa ap jingma ia katei ka law kyntang.
Ki myntri ki la batai ba kim lah ban shim rai bad ia kane kin sa rah sha ka dorbar bad ia ka rai kin sa pyntip ha ka wei ka sngi.
Nongpoh, 25 Naitung:Da kaba sngewkhia halor ka jingshah iehnoh bein ka Konstitwensi hi baroh kawei, ka Jirang Constituency Election Committee (JCEC), ka la rai ban pynlong da ka jingialang da kaba khot bad wer ia baroh ki paidbah kynthei bad shynrang kiba dang hap hapoh ka Jirang Constituency, ba kin wan sha ka jingialang ka ban sa long ha ka 29 tarik mynta u bnai ha Dorbar Hall Western Ri Bhoi, Patharkhmah.
Ha ka kyrwoh ia kaba la phah da u Bah B.Nongrum, President ka JCEC, la ong ba ka nongrim kaba kum ki nongialam ki la thmu ban pynlong ia katei ka jingialang paidbah, ka long ban iatai sani bad ban ia saindur khambha halor ka jingjied ia u nongmihkhmat ha kane ka ilekshon 2018.
Kumta haba iadei bad katei ka jingialang paidbah, na ka liang ka JCEC, ka la kyrpad ia baroh ki paidbah nongshong shnong hapoh ka Jirang Connstituency ba kin wan ban iashimbynta, na ka bynta ban iakren halor ka jingsahdien jong ka thain bad khamtam eh haba iadei bad ka jingjied ia u nongmihkhmat ha kane ka Ilekshon ka ban san wan.
Shillong, 25 Naitung:Ka Synjuk Ki Nongsynshar Shnong ka Bri U Hynniewtrep (SNSBH) mynta ka sngi, ka la pynkynmaw biang ia ka jingthoh, ba ka la thoh sha u myntri rangbah ka Jylla, ha ka 7tarik Jylliew 2017 bad ka mat, kaba katei ka seng, ka la thoh, ka long ba u myntri rangbah, u dei ban bat ia ka ktien, kaba la ia kren rangbah bad ki khlieh nongsynshar, halor ka jingiadei bad ka Village Administration Bill (VAB), namar ba ka KHADC, ka la dep jubab ia baroh 12 tylli ki mat, kiba la buh da ka tnat kam poh iing jong ka sorkar India bad kumjuh ruh ba ka dei ka kamram jong ka sorkar Jylla, ba kan phah pat ia katei ka mat sha ka tnat kam poh iing jong ka sorkar India.
Ka SNSBH, ka pynsngew ruh halor ka jingeh, kaba ki paidbah ki ia kynduh, na ka ain jong ka tnat pynroi sor, kaba la pynmih hukum lyngba ka MUDA.Ki Rangbah Shnong, ki kyrmen ba ia kitei ki ar tylli ki mat, yn shim khia da ka sorkar Jylla, khlem da pynslem shuh bad la thoh ruh sha u myntri rangbah, ba un pyntip ia ki Dorbar Shnong, halor ka jingiadei bad kitei ki phang, kumba ka long haduh mynta.
Ka SNSBH, ka shuh shuh, ba ka pdiang ia ka jingiakren sa shisien, ha kano kano ka por, ba u myntri rangbah, u lait por, khnang ban poi sha ka jing ia beit halor kitei ki mat, kiba la sahteng la slem bha, ong ka kyrwoh, ba la phah da U Bah R.L.Blah,Gen.
Secy.
SNSBH.Nongpoh, 25 Naitung:Ha kawei ka jingjia aksiden ba sngewsih kaba la jia mynta ka nohsngi, ha ka por 2.30 baje ei Nongpoh, ha kaba uwei u khynnah skul jong ka St.Paul’s RCLP School, u la mynsaw jur hadien ba u la shah syllad ha kawei ka Tata Mobile kaba don ia u number ML 10 7733, ha ka por ba u dang iaid harud surok kaba don hajan jong katei ka skul.
Katkum ka jingiathuh da ki nonghikai jong katei ka skul, la ong ba utei u khynnah skul uba la tip kyrteng kum u Pynshailang Makri ba dang 12 ka rta, u dei u khun ka Kong Probina Makri na ka shnong Umskun, ha kaba u la iakynduh ia katei ka jingjia ba sngewsih ha ka por ba u la mih na skul ban leitphai noh sha iing.
Ki la iathuh ruh, ba ka daw hi kaba la pynlong ia katei ka jingaksiden ka dei namar ka jingniah khlem akor da u nongniah jong katei ka Tata Mobile, uba la pynher stet khlem da pyrkhat shuh wat ha ki jaka ba iaid ki khynnah skul, tad haduh ba kan da wanrah ia katei ka jingaksiden bad ka jingmynsaw jur utei u khynnah skul khamtam ha ki bynta jong ki kjat bad kti.
Hadien katei, la rah noh mar mar ia utei u khynah sha Nongpoh Civil Hospital ban ioh ia ka jingsumar, hynrei namar ba la jur palat ka jingmynsaw la rah noh sha ki Hospital ha Shillong, khang ban ioh ia ka jingsumar kaba kham paka.
Haba iadei bad kane, ki pulit ka Nongpoh Police Station ki la thwet ia katei ka kali bad ia u Nongniah bad ban tohkit ruh halor katei ka jingjia kaba la wanrah ia ka jingmynsaw jong utei u khynnah skul, na ka bynta ban pynngat ha ki kyndon kiba katkum ka ain.
Shillong, 25 Naitung:Ki paidbah ka Raid Marwet, Ri-Bhoi kim hun ia ka jingpep jong u Syiem Mylliem u Paiem Ricky Nelson Syiem ha ka jingbuh sngi hi jongu, ban pynlong ia ka jingsngap ia ka jingujor pyrshah ia ka jingtih maw ha syndah ka Law kyntang.
Ha ka jingshisha, u Syiem Mylliem u la buh sngi ban hiar hi ban leit sngap bad jurip ia katei ka Lawkyntang ha Patgang ha ka 22 tarik mynta u bnai hynrei u shu phah pynban tang ia ki myntri.
“Ki paidbah ka Raid Marwet kim hun satia ia ka jingwan mih jong ki myntri u Syiem khlem don lang u Syiem ha katei ka sngi namar ba ki la ap khmih lynti ban wan hi Syiem dalade’, la ong ki riew rangbah haba iakren bad u nongthoh khubor.
Ki la ong ba ha ka jingshisha u Syiem ha ka jingkhot jongu kaba long ha ka 17 tarik ha Shillong, u la kular ba un hiar hi dalade sha katei ka jaka ban peit ia ka jinglong jingman hynrei u khlem poi satia bad kane ka la pynsngewsih ia ki paidbah kiba la ap kmong ia u.
Ha katei ka sngi, la wan jurip tang ki myntri bad u Syiem ka Raid,u Rangbah Shnong u Bah Ioanis Narleng,ki nongrep ba ju rep ha katei ka law kyntang, ki longkmie ka raid bad kiwei kiwei, ki la lap ia ka jingshisha namar ha ka jaka ba la tih ka dei ka ba hap ha ka law kyntang.
Haba pyrshang ban iakren bad uwei na ki myntri, u la ong ba ha ka por ba wan jurip nyngkong kim shym la iohi ia ka parmaw,hynrei mynta ki la lap da la ki khmat,bad ong ba ka dei kaba hap ha u pud u sam ka Raid bad law kyntang bad lada dang iai bteng ban tih kan sa ap jingma ia katei ka law kyntang.
Ki myntri ki la batai ba kim lah ban shim rai bad ia kane kin sa rah sha ka dorbar bad ia ka rai kin sa pyntip ha ka wei ka sngi.
Shillong, 25 Naitung:Katba nang mih ki sngi ka jingkynrei ka kam khaïi bad dih drok ha ka nongbah Shillong kala nang jur wat hapdeng ka jingpyrshah na kiba bun balang.
Hynnin ka sngi, ki pulit ki la ioh kem lai ngut ki nongkhaii bad nongdih drok na jaka ieng kali ka Bethany Hospital, Nongrim Hills katba ki dang thmu ban die ia une u drok kiba wan da ka kali Bolero (ML 05 D 5865).
Na kine ki briew la ioh kurup ruh lai tin golden ba thep ia u drok kiba song bha bad buhrieh ha kane ka kali Bolero.
Kine ki briew kiba shah kem la ithuh kum u Yash Mehra 26 snem ka rta, u Amar Thapa 35 snem ka rta bad u Brightstar Shadap 35 snem ka rta.
Kine ki nongdie drok ki la leh kum ki nongleit jngoh ia ki nongpang, ha ka ba ki rah ruh ia ka jingsong ja sngi ba thylli khnang ban ym don kano kano ka jingshah suba ha ki briew, hynrei ki briew ki la ishan khmat ia ka iaid ka ieng jong ki namar ki ju don barabor ha kane ka jaka bad hynnin ka janmiet la ioh ban bat noh ia ki da ka jingiarap ki nongshong shnong kiba la pyntip sha ki pulit ka Anti Narcotics Task Force, East Khasi Hills.
Ki pulit ki la ioh ban bat ia kitei ki lai ngut ha ka por kumba 6:30 janmiet katba ki dang thmu ban khaïi ia u drok na ka jaka pynïeng kali jong katei ka Hospital.
Ha ka jingtalasi ia ka met jong ki, la ioh ban kurup 3 tylli ki tin golden ba la thep ia u drok uba khia 1.91 gram ryngkat ka pisa 16 hajar tam.
Kine ki runar ki la pyndonkam da ka Bolero (ML 05 D 5865) jong u Brightstar Shadap bad ia kine ki briew la rah noh da ki pulit ka Laitumkhrah Police Station ban pynlong ia ka jingtohkit.
Na ka liang u SP (City) ka East Khasi Hills, u Bah Vivek Syiem u la kyntu ia ki paidbah ba kin long ki ba husiar haba ki don ha kino kino ki jaka namar ba ki nongkhaïi drok ki ju don bha ha ki jaka ba ki briew kim poi pyrkhat.
Shillong, 25 Naitung:U Bah SK Sun u ban iakhun ha kane ka elekshon MLA 2018 na Mawphlang,u la pynpaw ba um kwah ban khot ban pyndonkam ia u khun jongu, u Eugenson Lyngdoh uba dei u khlur ialehkai kynjatbol ka ri India ha kane ka elekshon ban wan hynrei un iaid bad ialap elekshon hi dalade nalor ki nongkyrshan jongu.
U Bah Sun uba pynpaw ia ka jingsngew kmen ba u khun jongu, u Eugenson u dei u nongialehkai ba rem dor tam napdeng ki nongialehkai ka ri ha Indian Super League (ISL).
Mynta ka sngi, u nongthoh khubor u la ioh ban twad jingmut na u Bah SK Sun la u don ne em ka jingthmu ban pyndonkam ia u khun jongu, u Eugenson ban khot iarap ban ialap elekshon lem ia u (kum u kpa) ban khring ia ka vote jong ki samla bad ki paidbah, hynrei u la ong ba um don kano kano ka jingthmu ban khot ne ban pyndonkam ia u khun jongu ban wan ialap ha kane ka elekshon.
“Lada u (Eugenson) u wan hi kata ka shong ha u hynrei na ka liang jong nga, ngam kwah bad ngam don kano kano ka jingthmu ban khot ia u ban wan ialap sha ka rynsan elekshon", la ong u Bah Sun.
U Bah SK Sun u la ong ba kum u kpa um kwah ban pynthut ia ka kam jong u khun uba dang hap ban ialehkai bha ban nang kiew khamtam haba ka jingialehkai I-league bad ka ISL ruh ki la nang jan ha kaba un hap ban pynkhreh bad kilanmet bha.
“U dang don ha ka jingpynkhreh ha ka jingialehkai ISL, bad kiwei ki jingialehkai, bad ngam kwah ban pynthut ia ka kam jongu", la ong u Bah Sun.
U Bah SK Sun uba dang shong thait dang shen kum u Chief Engineer ka Public Health Engineering (PHE) u la rai ban iakhun kum u kyrtong shimet na Mawphlang pyrshah ia u MLA ba mynta u Bah Kennedy C Khyriem na ka Congress.
Katkum ka jingong u Bah SK Sun ha ka jingshisha, la bun ki seng, kiba la leit ban tyrwa tiket ia u ban iakhun na Mawphlang ha kane ka kynti hynrei um treh namar ba u kwah ban pdiang ia ka rai jong ki paidbah ba dei ban iakhun independent beit.
“Ha ka jingshisha, la don bun ki party kiba wan ban khot ia nga ban ai tiket ban iakhun ha kane ka elekshon hynrei nga hap ban pdiang ia ka rai jong u paidbah uba la ong ia nga ban iakhun independent", la ong u bah Sun.
U la kyntait ruh ba ka lad kan kham don lada iakhun na ka party hynrei u la ong ba ka rai jong ki paidbah ban phah iakhun independent kan dei kaba biang eh namar ba baroh ki nongkyrshan jong ki party kin wan ban kyrshan lang ia u khlem da niew party.
U la ong ruh ba ka daw kaba kongsan kaba shoh mynsiem ia u ban iakhun elekshon ka long hadien ba ki paidbah na ki shnong bapher bapher ki la wan ban ud ban nam ia u halor ki jingeh ba ki iakynduh ha kaba ka dor jong u jingthung ka kham tad ynda la poi ha iew ban die ban ia ka jinglut ha kaba rep kaba pynkhuid bad kane ka dei kawei ka mat kaba kongsan kaba u kwah ban shim khia.
Halor ka jingkylli u iohi kumno ia ka jingtreikam jong u MLA ba mynta u Bah Kennedy, u bah SK Sun u la kyntait ban kren eiei hynrei u shu ong ba ka shong ha ki paidbah ban bishar namar ma u shimet, um kwah ban kren eiei ia u MLA.Shillong,25 Naitung:Hadien ba la ioh jingtip ba u Ricky, uba la shah rahbor ha ki runar u la wan phai ïng mynta ka sngi, u Rupang u la ioh ban ia kynduh markhmat bad utei u samla ban ia kren ia kaei kaba la jia ia u.
Tang marsien ia kynduh u Ricky u la ong ba ki kotkhubor ki la bakla thoh ia ka kyrteng jong u da kaba ong ba u dei u Ricky Marweiñ hynrei u la ong ba ka kyrteng shisha jong u ka dei u Ricky Nongtynger.
U Ricky u dei u khun khadduh jong i kong Relimai Nongtynger napdeng ki shynrang, u don 10 ngut shi para.
U la don 3 ngut ki khun kynthei suda bad u shong u sah ryngkat bad ka lok jong u ka Amrita Dalami.
Kumno u Ricky u la shah rahbor, aiu kaba la jia ia u ha Bangladesh bad kumno la ioh ban pyllait im ia u, utei u samla u la iathuh bniah bin pa bin ha u Rupang ha katei ka jingiakren markhmat kaba la jrong bha.
U la ong ba ha ka 7 tarik ha ka por 10 baje eiei mynmiet ki 3 ngut ki runar ki la wan sha ingsah jong u ha ka shnong Umsur, ki la teh pyrdet ia ka kti jong u shadien, ki la teh da ka jaiñ na shyntur, ki la pynap da ka wait bad da ka pistol, ki la teh ruh ia ka lok jong u.
La byrngem ia ka lok bad ki khun ba kim dei ban hylla eiei ruh em, nangta ki la pajut ia u shabi thuk thuk uba wah ha ïng.
Hadien kata u la ong ba ha ka por 12 baje eiei mynmiet u la ong ba uwei na ki u la niah ia ka thuk thuk ( FZ Yamaha) katba kiwei pat ki la patan bad ialam ia u ban kam sha shiliang pud lyngba ka Kalagao ka jaka kaba don hapdeng ka Bakli bad ka Cheragao.
Haba la dep ban kam sha shiliang pud u la ong ba la don sa kawei pat ka kynhun kaba la wan shim ia u bad la ialam sha ka jaka kaba um ithuh bad um tip eiei shano ki ialam, namar ba ka jingiaid lynti ka long beit da ka lieng lyngba ka um kaba long kum ka duriaw bah.
Nangta la poi sha kawei pat ka jaka ba don surok kaba don ing briew tang kumba 4 ne san tylli bad hangtei la wan shaw da ka kali bad la bujli kali ban kit ia u kumba 3 sien eiei.
La ialam sha kawei pat ka jaka kaba don tang ka um bad la pynshong pynsah hangtei 2 taiew ha ka lieng kaba long kum ka ïng.
La kylli na u hato kitei ki runar ki ai bam ne em ia u, u la jubab ba ia ka bam ki shu song lypa na dukan bad ki sa wanrah ha katei ka ing lieng, la kylli kaba kum kano ka bam ki ai ia u, “Ki ai ka ja, ka jhur , ka dohkha, ka bam kaba bang, nga bam beit khlem jingkhuslai namar ngam sngew myntoi shuh ban pyrkhat ing pyrkhat sem,nga kheiñ beit ba la nga la iap" u la ong.
“Ngam don jingkyrmen shuh shisha ban dang wan poi ing biang, nga la shu ap beit ia ka sngi lano kin pynkut ia nga" u la ong biang haba iathuh ia ka jingshah byrngem ha kitei ki runar.
U la iathuh ba ka durkhmat kitei ki runar kaba itriem shisha ban peit ruh bad na ka jingiakren la sngewthuh ba ki dei kiba la pyniap briew 3 ne 4 ngut katba don pat u la ong ba la ithuh ba ki dei tang ki nongap nong ki bym da itieng ban peit ia ki.
U la ong ba ka la don ruh ka miet ba ki dih kyiad bad ki ia bu-aid bad ki la tyrwa lang ia u, hynrei um treh namar ba um ju dih kyiad, “Ki pynthied ki sikret ruh, ngam treh ba ngam ju dih, nga bam tang da u kwai, ki ai da u kwai supari uba eh kum uei, nga ktha la ka ktha beit, kim pynshitom kim shoh kim dat hynrei teng teng haba ki byrngem nga sngew kumba kin shu shu ot noh ia nga, ka bam kaba bang hynrei ka um te ngam nud ban dih, namarba nga iohi ba ki eit hangto ki dih um ruh nangto hi,ki wanrah ia nga da kawei pat ka um kaba ki tong na ka jaka ba shu Pump, nga la dih la ka dih dohiap hynrei ngam ibang dih satia, ka sha ngam ju ioh, nga shu bam beit tang u biskit bad ka um" iathuh u Ricky ia ka apot ba u la shem ha Bangladesh.
Mynba la rahbor ia u na ïng Umsur, u la ong ba u phong tang da ka patlun phutbol bad ka jersey bad da katei ka jaiñ u phongsah haba dang don bad kitei ki runar ruh.
Jia ryngkhat u la ong ba u la ia kynduh ia uwei u khar Bangladesh bad ki la ia kren malu mala kat ban lah sngewthuh da ka ktien Bangla bad u la kylli ia u, u dei naei , u la iathuh ba u dei na India bad u wan kai sha Bangladesh bad hangtei ki la ia long paralok bad utei u briew haba u iohi ia ka jingring pang jongu, u la ai jaiñ ba un phong da kawei pat, “Ngam nud iathuh ha utei u briew ba nga shah rahbor namar ba ki la byrngem lypa, u don ruh uwei napdeng kitei ki runar uba shu peit ia nga bad u donlang ha katei ka por, ki la batai lypa ia nga ba ngam dei ban iathuh ba nga shah rahbor" ong u Ricky Nongtynger.
Katba u dang don ha kti kitei ki runar u la ong ba ki phone da ka phone jong u hi sha ing jong u bad ki la dawa pisa T.1 klur tyngka , “Nga la ong ia ki ba kiba haing hasem jong nga, nga la kyrpad ia ki ba ngim don pisa , nga la iathuh ba ngim dei ki malik, kim ai kren ia nga sha ing, wat la ki phone da ka phone jong nga" u la ong.
Katba u kynum jong u pat u bah Sanjay Kharsati u la ong ba kitei ki runar haba ki la dep phone ki la phah recharge card ruh ha katei ka mobile jong u Ricky, “Tang ka bai Recharge ka la kot T.1000 tyngka eiei ha katei ka nombar BSNL" u la ong haba ia thuh ba katei ka phone ruh mynta ka dang don ha kitei ki runar.
U Ricky u la ong ba na ka jingiakren para ma ki ha ka ktien Bangla u la sngewthuh ba ki bakla ban rahbor, ki nangmut ban rah bor da kiwei pat ki briew hynrei ki kum rah bakla pynban ia u, “Nga sngewthuh ba ki ia kren para ma ki, ba ki la bakla, ki ia ong Kulti" ong u Ricky uba la iathuh ba lada u kwah phet u ioh lad bha ban phet naba ki pyllait laitlan khlem teh khlem khum “Hynrei nga pyrkhat shano pat kein ngan phet ka jaka kaba da ka um suda ban jngi ruh ym lah, ban phet shano shano ruh ym ithuh, nga raikut beit ban shong bad ki hangtei jia katba jia" u la ong.
Kumtei ki sngi ki por ki iaid haduh 13 sngi ha katei ka lieng, u la ong.
Dei ha katei ka sngi ba 13 u la ong ba kitei ki runar ki la kit noh ia u na katei ka jaka ban ialam sha kawei pat ka jaka da ka kali, “Ka surok kaba hap ban shu kiew ob beit, nga sngewthuh ba ka dei ka khappud (Border) hynrei ngam tip ka dei haei, nyngkong la poi ha kawei ka iew, ki la tyrwa sha ngam treh dih, ki tyrwa bam ngam treh, nga phahthied ha ki da u kwai, ki wanrah u kwai bad ka umsoh, nangtei ngi la iaid biang ia ki surok kiba hap ban kiew ob biang, ngi la poi sa sha kawei pat ka iew bad ngi la hiar hangtei.
Haba la poi hangtei ka la don lypa kawei ka thuk thuk kaba ieng, ki ong ia nga ba ngan kiew ha ka thuk thuk, nga kiew beit hynrei don ruh napdeng jong ki, kiba kwah leit lang ki kiew lang" u la ong.
Dei ha katei ka por ba leit da ka thuk thuk u Ricky u la iathuh ba kim iaid surok shuh hynrei ki iaid na lynti iaid kjat ( Footpath) naba don napdeng kitei ki runar kiba ong ban iaid short Cut noh.
“Ha katei ka por poi sbak ha jaka ba don ki shipai Bangladesh BGB, 2 ngut ki la phet krad, ki shipai Bangla ki la ioh bat ia nga bad u nongniah thuk thuk, ki kylli tohkit ia nga, nga iathuh ba dei na India bad ba nga shah rahbor, ki pyni ia ka dur ki kylli ia nga ,me ithuh ne-em une u briew, haba nga peit dei ka dur jong nga hi, hangta hi ki la phone sha ki shipai India, nga sah ha ktem ki shipai Bangla shimiet , lashai pat la aiti noh ha ki shipai India hadien ha ki pulit jong ka Baghmara , ha katei ka por kiba haing hasem ki la don lypa" ong u Ricky.
Ka Amrita ka lok jong u Ricky haba ia kren bad u Rupang ka la ong ba ka sheptieng bha marsien ioh jingtip ba u lok jong ka u shah rahbor bad ka shu duwai blei beit miet la bad sngi ba un lait im, ka la iathuh ba ki khun ruh ki shu iam tang mar ia tip ia ka jingjia shaphang u kpa jong ki.
Nongpoh, 25 Naitung:Haba pynshong nongrim kat kum ka ain wad jngtip paidbah, kaba la wad da ka Ri Bhoi Students Union (RBSU), Sengkmie, halor ka jingsahteng ban pyndep noh ia ka ophis u Inspector of School bad Joint Project Director of Education Department ha Nongpoh, ka Ri Bhoi, la lap ba katei ka Building kaba la tei naduh u snem 2013 bad kaba la mang pisa haduh T.1.26 Klur, ha kaba ia katei ka pisa kaba la mang ban tei ia katei ka iing, la dep ban pyllait lut, hynrei kaba pynlyngngoh pat hangne ka long ba katei ka iing ka dang sah khongreng khlem da pyndep kat haduh kine ki sngi.
Ha ka jingwad da ka RBSU, la lap ruh ba ia katei ka iing, la pyntrei da uwei u Kontraktor, uba la tip kyrteng kum u Bah Starlin Rynjah bad ka por ia kaba la buh ban pyyndep ia katei ka Building ka long hapoh ka 18 bnai, hynrei ka long pat kaei kaei kaba sngewkhia ba kat haduh kine ki sngi, katei ka Building ka dang sah khongreng bad kylla pynban kum ka ktem jong ki nongkam sniew.
Haba iadei bad ka jingbym pyndep ia katei ka building, ka RBSU ka la kyntu ruh ia ka sorkar ba ka dei ban shimkhia khnang ba kan long ka jingmyntoi ia kiba pyndonkam ia katei ka Building, namar kumba ka long mynta ka jingpynsahteng hadien ba la dep ban pyllait lut ia ka pisa baroh ka long pynban kum ka jingpynsyrwa ei ia ka pisa paidbah.
Haba pyrshang ban iakren bad u Bah V.Nongbet, District School Education Officer, ka Ri Bhoi, ha kaba na ka liang jong u ruh u la kubur ia ka jingeh ha ka ophis u Sub Divisional School Education Officer namarba ka la khapngiah palat bad kam long shuh kaba bit ba biang ban treikam.
Kumba ka long mynta, ngi la shem jingeh shisha ban treikam ha kane ka jaka, namar ha kane ka jaka la pyntreikam baroh ki tnat pule puthi, kata naduh ki staff bad ophisar na ka District School Education Officers, Joint Director, ki nongtrei SSA bad RMSA ruh kumjuh.
Kan long shisha ka jingmyntoi kaba khraw lada ka sorkar kan shimkhia ha ka ban pyndep noh ia katei ka Building, kumba ka long mynta kane ka ophis ka la khapngiah palat bad lada lah ban pyndep ia katei ka Building kan wanrah shisha ia ka jingmyntoi kaba khraw, namarba ka la biang lut nadong shadong, kata naduh ki Training Hall, Conference Hall lem bad kiwei kiwei, u la bynrap.
Jowai, 26 Naitung:Ka Rilum Jaintia, naduh hyndai hynthai ka long ka District kaba don shibun ki tamasa, naduh ka shad Sukra (shwa ban thung ban bet) haduh ka Behdeinkhlam hadien ba la dep thung tep bad ha kiwei pat ki thain lane ki shnong ka don sa ka ‘Iadaw Masi Rong’ lane ka jingiadur masi kaba shisien shisnem kaba la pynkreh da ka raids lane da ka dorbar shnong.
Mynta ka sngi, ka Raid Nongjngi, Raliang bad ka dorbar shnong Wahiajer ka la pynlong ia kane ka tamasa lehkmen ha la ki jaka jaka.
Kaba heh bha mynta ka sngi kadei ha ka shnong Wahiajer ha kaba um duna ia ka 7000 ngut eiei ki nong Khasi bad Jaintia kiba la wan ban sakhi ia kane ka tamasa.
U MLA ka thain, u ma Sniawbhalang Dhar bad u MLA ka Umroi u ma Ngaitlang Dhar bad ki MDC ka JHADC naduh u CEM ki la wan ban sakhi ia kane ka tamasa ba shisien shisnem.
Ka Iadaw Masi Rong kadei ka Tamasa kaba la hikai u longshwa man shwa hadien ba la dep ka thung ka tep naduh mynbarim bajah.
Ha Jaintia Hills kiba dang bat ia kane ka jinghikai ki longshwa, ki dei ka shnong Mihmyntdu, thain Nongjngi, thain Myngsngat, Wahiajer, Nongbah, Nartiang bad kiwei kiwei.
Ha kane ka ‘Iadaw Masi Rong ha Wahiajer, ki don haduh 32 har (lane jur) ki masi kyrtong kiba la pynmih madan ban pynbyrngia ia ki hajar ki paidbah.
Kaba kum kane ka tamasa, kan sa long ha une u bnai ban wan ha ka shnong Myntsngat bad kane ka tamasa kan long kaba heh tam ha Jaintia Hills.
Shillong 26 Naiung:Hynne ka sngi u Syiem ka Hima Khyrim u Paiem Balajied Sing Syiem u la ai sanad (syrnot) ia u Sordar thymmai ka Raid Mawshun u Bah Lamiki Khongdkhar ha Smit.
Ha kane ka sngi la don lang u Chairman Election Committee Saw Raid Bah Hilarius Pyngrope ryngkat ki riew rangbah jong ka Raid Mawshun.
Ka sanad ka dei ka kot jingpynskhem ia ka jingtrei kam ba san snem jong u Sordar ban pyniaid ia ka shynshar khadar hapoh raid.
U Bah Lamiki u la jop ia ka elekshon jied sordar jong ka Raid kaba la long ha ka 15 tarik mynta u bnai.
Shillong, 26 Naitung:Kum ka dak ka jingpyrshah halor ka jingkuman ka sorkar jylla ia ki 14 tylli ki mat ba la ka dawa, ka Hynniewtrep Youth Council (HYC), ka la pynpaw ia ka jingpyrshah jong ka da kaba rah lama iong, pyndeng ia ki paidbah bad leit teh lama ha ing ki myntri sorkar.
Shuwa ban sdang ka jingteh lama iong ki dkhot ka HYC ki la ia lum khrui ha motphran (Stand Jaiaw) bad hadien kata ki la mih khrui na katei ka jaka bad sdang ia ka jingteh lama iong na ing jong ka myntri sorkar kaba peit ia ka tnad ka koit ka khiah ka kong Roshan Warjri kaba don ha Mawkhar.
Nangta ki la wan phai biang sha Motphran ban pyndeng lama iong ia ki paidbah kiba iaid ba ieng na katei ka jaka bad ki la ia phiah briew hapdeng jong ki ban leit sha manla ki dong jong ka nongbah Shillong, ki don kiba leit sha Polo, sha Laitumkhrah, sha Khyndailad bad kiwei pat ki jaka.
Haba kren sha ki nongthohkhubor shuwa ban mih na Motphran u Assistant Secretary katei ka seng u bah Rhembor G Saibon u la ong ba ka HYC ka la phah jingthoh sha ka sorkar hynrei kam kwah ban ia kren ne iatai ia kitei ki 14 mat, ka la khot hi noh ia ki myntri sorkar ban ia kren hynrei hangtei ruh kim wan.
“Ka jingiarah lama iong mynta ka sngi kam dei ba ka don ka jingiap briew hynrei ka dei namarba ka jingiatip lem jong ka sorkar ka la iap noh" ong u Rhembor haba pyntip ba lashai ka sngi ka 27 tarik u naitung kan don ka jingshong kyraiñ ha Parking Lot ka Addl.Secretariat bad ha ka 29 tarik ki khot ia ki MLA kiba don ha ka liang synshar ban iatai halor kitei ki 14 tylli ki mat.
Tang hadien katto katne por ba ki dkhot ka HYC ki la mih na Motphran ban leit sha ki jaka ba la bynta ia ki ban leit teh lama iong la ioh jingtip ba 2 ngut ki dkhot jong ki kiba leit sha Khyndailad ki la shah kem ha ki pulit.
U Vice President katei ka seng u bah Donbok Kharlyngdoh u la iathuh ba kitei ki 2 ngut ki dkhot ki dei na Nongthymmai Circle bad la kem ia ki ha ka por 1 baje eiei katba ki dang leit teh lama iong.
U la ong ba hadien ba la ioh jingtip ki nongialam ka HYC ki la leit sha Sadar Police Station ban ia kren bad hadien shiteng kynta eiei kata ha ka por 1:30baje eiei la pyllait noh ia ki, “Ha ka por ba ngi poi ki dang khreh ban pynrah sleit ia ki, la kumba ki dei ki riew sniew, la kem ia ki bad kynnoh ba ki ia iaid proseshon, ngi pynrem jur ia kitei ki pulit ki bym tip tang ia ka aiñ jong ka jingrah lama iong ruh" ong u bah Donbok haba ia kren bad u Rupang.
Ha kaba ia dei bad lashai ka sngi ha Parking Lot Addll.
Secretariat u bah Robertjune Kharjahrin General Secretary ka HYC u la ong ba kam shym dei satia ka jingshng kyllaiñ myngngor hynrei kan dei tang ka jingialang rit ban pynpaw ia ka jingpyrshah ia ka sorkar.
Shillong, 26 Naitung:Ki jugali ba la pas ia ka eksam kam ka Meghalaya Energy Corporation Limited (MeECL) kiba iakhih ban thung kam noh, ki la rai ban sangeh noh ia ka jingiakhih jongki hadien ba ki bor ka MeECL ki la rai ban pynjlan ia ka jingtreikam ka result thungkam sa hynriew bnai.
Ha ka jingshisha ka por thungkam jong ki kan kut noh ha ka 2 tarik Nailar ban wan, kaba la pynlong ia ki ban pynlong ia ka jingiakhih kaba khlem pud por naduh ka sngi Nyngkong.
Ki jugali ki la rai ban sangeh hadien ba ki la ioh pdiang ia ka shithi na u Joint secretary ka MeECL u Bah D Warjri ha kane ka sngi Balang, kaba la shim rai da ka Board of Director kaba shong ha ka 7 tarik Naitung.
Ia kane ka jingpynbna la wah hakhmat khyrdop ka MeECL, namar ka jingiakhih jong ki jugali ba la kyrshan da ka KHNAM Youth Wing.
“Ngi sangeh shwa shipor ia ka jingiakhih kum ka jingburom ia ka rai ka MeECL ban pynjlan ia ka jingtreikam ka result sa hynriew bnai", la ong u President ka KHNAM-Youth Wing u Bah Thomas Passah.
Hynrei ha kajuh ka por, u Bah Passah u la ong ba kan long kaba bakla ia ka MeECL lada ka shim ba da kaba pynjlan ia ka jingtreikam ka result sa hynriew bnai khlem da pynthikna ban pynrung kam ia baroh kiba la pas ia ka eksam.
U la ong ba ka MeECL ka dei ban pynsted ban thungkam lut ia baroh kine kiba pas ia ka eksam kiba dang sah sa 466 ngut hapoh lai bnai.
“Lada kim thungkam lut hapoh lai bnai, yn sa pynlong biang ia ka jingiakhih," u la ong bad bynrap ba u chairman-cum-managing director u Bah PS Thangkhiew u dei ban bat ia ka kular ba un iehnoh ia ka kam lada ka MeECL kam lah ban thungkam ia kine ki jugali ba la pas.
Shillong, 26 Naitung:U Chief Engineer (C), Maintenance & Small Hydro, MePGCL, Shillong u pyntip ba ka jingjur slap ha kine ki khyndiat sngi ba ladep, ka pynlong ia ka um ha Umiam, ba kan kiew sha ka 3205.62 phut ha ka por 10.30 mynstep jong ka 26tarik Naitung 2017.
La ong shuh, ba lada ka jinghap slap, kan dang iai bteng, kumta yn hap ban plie noh ia ka jingkhang pynlang um ha Umiam bad la pyntip ia kito kiba don sha kjat jong ka pung umiam, ba kin long kiba husiar ha kine ki sngi ki ban sa wan bad la ong ruh ba ka jingthmu ka long ban pyniaid beit ia ka um, ba kan nym don kano kano ka jingktah ia ki bynta ba shatrai jong ka pung Umiam.
Shillong, 26 Naitung:Ka HYC ka la ong ba ka ain Detection and Prevention of Benami Transaction Act kaba ka sorkar jylla ka la pynbha ka don kyndon ne em ban pynshitom ia ki para riewlum kiba leh benami bad kumjuh ia ki MLA/ ki ophisar kiba leh benami ha ka kyrteng jong kiwei pat.
U general secretary ka HYC u bah Robertjune Kharjahrin haba kren bad ki nongthoh dang shen, u la ong ba katkum ba paw, ka ain Benami u Mukul kam don bniat satia ban pynshitom ia ki briew kiba leh benami namar ba kane ka kam benami kam dei bal eh tang u riewlum ia ki bar jylla hynrei wat hapdeng ki para riewlum ruh ka jia.
“Bun ki myntri sorkar, ki heh ophisar kiba leh benami kylleng ia ki kam ki jam ha ka kyrteng kiwei pat namar ba ka ain sorkar jongki kam shah bad kumba ka paw kane ka ain jong u Mukul kam don eiei ka kyndon kaba kum kata ban pynshitom ia ki", la ong u Bah Kharjahrin.
U la ong ba ka jingpynshitom jong kane ka ain ruh ia ki briew kiba leh benami ka long kaba synjor palat namar ba ka buh pud tang hapoh 20 hajar ban shain kuna lait tang kam don eiei.
Katkum ka jingong u Bah Kharjahrin, lada ka jingpynshitom ka long tang 20 hajar katba kiba leh ia ka kam (Benami) ki long da ki klur tyngka.
U la ong ba ka ain ka sorkar pdeng ka kham biang namar ba ka la kren shai ba lada lap ia kiba leh benami yn shain kuna kaba heh nalor ka jaka ne ka mar yn kurup ei ka sorkar bad kiba donkti kin hap ban siew ruh lai bynta na ka jingmih jong kata ka kam ba ki leh Benami.
Hynrei kane ka ain Benami pat u Mukul ka ong ban shu shain kuna tang 20 hajar khlem don eiei shuh nangta.
“Kane ka ain Benami u Mukul ka long kaba khlem bniat eiei bad ka jingthmu jongka ban tehlakam ia ka Benami ka long bym lah ban pdiang", u la ong.
Halor ka ain shongwai ne ka Resident and Safety Security Act 2016 jong kane ka sorkar ruh, u la ong ba ka long kaba tlot bha namar ba ka kren ba dei ban pdiang shwa ia u briew ba un sah bad sa pynbiang ki kot ki sla.
Ha ka jingshisha, shwa ba un rung sha shnong ne rung ha shnong, u dei ban pynbiang shwa ia ki kot ki sla bad kiwei ki jingdonkam.
“Ka don jingmut aiu ban pdiang shwa ia u bad sa pan ki kot ki sla hadien", la ong u Bah Kharjahrin.
“Ban ia ka ain shongwai ka sorkar jylla, dang khlain bun shah ka adong shnong ka Madanrting", la ong u General secretary ka HYC.Katkum ka jingong ka HYC, kaba bha tam ban tehlakam ia ka jingwan rung ki briew nabar ka dei beit tang ka Inner Line Permit.
Shillong, 26 Naitung:Lashai ka sngi palei ki ophisar ka India bad Bangladesh kin ia kynduh ha nongbah Shillong ban ia kren kumno ban pynneh pynsah ia ki Hati khlaw kiba ju mlien ban ryngkang pud na kawei ka Ri sha kawei pat.
Kan dei ka jingiakynduh kaba ar hadien ka jingiakynduh kaba ar sngi ha ka 19-20 tarik ha u bnai nailar ha Kolkata ha u snem 2015.
La mynjur ba katei ka jingiakren kan long ha nongbah Shillong, namar ba kaba bun ka jingryngkang pud jong ki Hati ka dei ha ka jylla Meghalaya.
Katkum ka jingioh lum jingtip la ong ba ki don ki hati haduh 1800 tylli ha ka jylla Meghalaya.
Haba kren sha ki katto katne ngut ki nongthohkhubor u bah F.S Wahlang Deputy Conservator of Forests, u la ong ba ka jingrung jingmih ki Hati hapdeng kitei ki ar tylli ki ri ka jur bha na khappud kaba don ha South West Khasi Hills , South Garo Hills ha kane ka jylla katba na Bangladesh pat ka jur na Sherpur District ha kaba ki don haduh 30 tylli ki lynti iaid jong ki hati na kitei ki jaka.
Na ki 30 tylli u la ong ba 12 tylli dei ki jaka ba ju jia bha manla ka por, ka don ruh ka jingrung jingmih ki hati na Karimganj District ka Assam.
U bah Wahlang u la ong ba ki hati kim ju shong ju sah ha kajuh ka jaka bad ki ju iaid da ki kilomitar ban leit wad bam bad ym lah ban batai lypa ia ka iaid ka ieng jong ki bad ha katei ka rukom ka ju mih ruh ka jingjia ba sngewsih ia ki paidbah haba ki hati ki dei iaid lynti na jaka ba don briew.
U la ong ba katei ka jingphet shnong ki hati ka jia ruh namar ka jingstang jong ka ki khlaw namar ka jingpom pathar ia ki dieng ki siej.
Ha ki 7 snem mynta u la ong ba ki la don haduh 14,754 tylli ki jingjia ba ki paidbah ki ia tyngkhuh bad ki Hati bad ha katei ka jingjia ki la don haduh 69 ngut ki briew kiba la iap, 48 ngut kiba la mynsaw, 118 tylli ki jingri kiba la iap, 1325 tylli ki ing kiba la julor bad 113,194 tylli ki jingjia ba ba ki jingthung jingtep ki sha pynjulor.
U bah Wahlang u la ong ruh ba ka jingker sainar shiah ha khappud ka la pynduna ia kiba bun ki kam sniew kum ka jingiakhaii be-aiñ kiba bun jait bad ka la pynduna ruh ia ka jingioh laitlan ki riew sniew ban rung ban mih hynrei katei ka ktah pat ia ka jingiaid ki Hati bad kiwei pat ki mrad khlaw bad lada jia ba ki hati kim ioh lad ban rung ban mih sha ka lynti kaba ki kwah ban leit kan nangmih bun ki jingiatyngkhuh hapdeng ki briew bad ki hati.
Shillong, 26 Naitung:Mynta ka sngi ha ka por 4:30 baje janmiet ki pulit ki la leit khynra ha Mawtawar, Thapbalieh, VIP road bad ki la ioh kurup 39 tylli ki Petrol bom na ka khlaw kaba don harud surok.
Shillong, 26 Naitung:Hadien ba ki la ioh kem ia ki nongkhaii drok na jaka ieng kali ka Bethany Hospital ha kane ka sngi Hatmajai, mynta ka sngi ki pulit ki la ioh kem biang ia u nongkhaii drok bad kurup ia u drok na Nongkseh, Laimer, Shillong.
Kane ka la jia mynta ka sngi ha ka por 1:45 eiei janmiet ha kaba uwei u briew uba la donkti ha kane ka kam, u la shah kem ha ki pulit lyngba ka jingiatreilang bad ka shnong.
Ia une u nongkhaii drok ba la tip kyrteng kum u Ridap Thangkhiew 27 snem uba dei na Nongkseh, Laimer la kem bad la ioh kurup ruh ia u drok 2 tin Golden ba khia 1.51 gram.
La ioh kurup ia une u drok na kawei ka kali Maruti Alto (ML05-M-1145) kaba dei trai kawei ka kynthei bad ruh ia ka pisa kaba T.4166.
Ki pulit ka Jhalupara Beat House ki la rah noh ia u sha thanat ban tohkit kham bniah ia une u briew.
Shillong, 26 Naitung:Ka Supreme Court jong ka India, ka la shong bishar mynta ka sngi, ha ka jingiadei bad ka mukotduma jong U Bimolangshu Roy, uba la khlad noh, uba ialeh mukotduma pyrshah ia ka sorkar Jylla bad katei ka dei ka mukotduma, kaba la pynkynriah noh na ka High Court jong ka Assam sha Supreme Court bad ka dei halor ka jingthaw ia ka ain ban thung Parliamentary Secretary, ha kaba la thung bad la ai ia ki jingmyntoi bapher, ha ka jingioh tulop bad kiwei de ki jingmyntoi, lyngba ka ain kaba ha u snem 2004.
Ka Kashari, ka pyni, ba ha ka 1tarik Kyllalyngkot 2004, ka Parliament, ka la mynjur ia ka ain, ba ka jingdon ki myntri ha ki Jylla, kam dei ban palat ia ka 15 percent, na ka jingdon jong ki dkhot bad ha katei ka por, ki myntri, ki don 36ngut, na ka jingdon ki dkhot kaba 126ngut bad kumta, la donkam ban pynhiar sha ka 19ngut, katba kum katei ka ain, hynrei ha ka 3tarik Naiwieng 2004, la thaw ia ka ain Assam Parliamentary Secretaries (Appointment, Salaries, Allowances and Miscellaneous Provisions) Ordinance, 2004 bad la mudui ha Guwahati High Court, ban pyrshah ia katei ka ain, ha ka 13tarik Iaiong 2005 bad ha u snem 2006, ka Gauhati High Court, ka la iehnoh ban tuklar, ia katei ka kam, namar ba katei kajuh ka jingmudui, ka don ha Supreme Court.
Hadien ki jing ia said, kiba la bunsien, ka Supreme Court mynta ka sngi, ka shim ba ka ain, kaba la thaw da ka Assam, kam don jingshisha bad ka dei ka ain, kaba dei ban weng noh bad la shim namarkata, ba ka ain ban thung ia ki Parliamentary Secretery, ka dei kaba beain.
Na ka liang U Bah Madal Sumer, na Jowai, ula ujor ha ka High Court jong ka Meghalaya, halor katei ka jingthung Parliamentary Secretery ha Meghalya bad na kaei kaba paw shai, ka pyni ba ka sorkar Jylla, kam lah ban thaw ia ka ain, ha kaba dei bad ka jingthung Parliamentary Secretery.
Nongstoiñ, 27 Naitung:Ka jingbym pat lah jong ka sorkar bad ki bor ba dei peit ban plie noh ia ka Sub Centre kaba don hapoh ka shnong Umdang West Khasi Hills District, kala wanrah ia ka jingeh kaba khraw ia ki paidbah noh shong shnong jong katei ka thain namar ba wat hadien bala dep ban tei ia katei ka sub center naduh u bnai November jong u snem 2014 hynrei haduh mynta mynne katei ka sub center kala shu sah khong reng.
Ha kaba iadei bad katei ka jingpynslem jong ka sorkar ban plie noh ia katei ka sub centre na ka liang jong ka seng Lyngam Indigenous Federation (LIF) dang shen kala dep ban leit jurip ia katei ka sub center ha kaba na ka liang jong ka seng kala lap ba katei ka jaka tang ha teng ha teng kala long pynban kum ka ktem rieh tngen ia ki nong kam sniew da kaba ki shim kabu ia ka iing jah.
U Samla Everpearl Mawsor President ka (LIF) haba iakren bad u nongthoh khubor u la ong ba na ka liang jong ka seng ka dap da ka jinglyngoh haba mynta la 3 snem kynthih naduh ba lah dep shna ia katei ka sub center haduh mynta ym pat shem la lah ban pyndonkam da ka tnad jong ka koit ka khiah.
Shuh shuh u la ong ruh ba ha ka jingshisha jin lada la lah ban plie noh sa ia katei ka sub center kan long ka jingmyntoi bad ka jingkyrkhu kaba khraw na ka bynta ka thain bad kan pynsting ruh ia ka PHC kaba ha Chahlang namar haduh mynta mynne ruh ki briew jong ka thain tang na ka bynta ki jingpang ki barit baria ruh ki hap ban mareh shaduh sha Riangdo Nongstoin bad Chahlang tang namar ba ym don jaka sumar.
“Ngi la pyrshang ban leit ia kynduh ia ki bor ki bahalor ban kyrpad ia ki ba kin plie noh ia kane ka sub center hynrei na ka liang jong ka tnad ka la jubab da kaba ong ngim pat don pisa, ka kur kaba la ai sngewbha ia kane ka jaka ruh ka long kaba la kloi ban pyniar shuh shuh ban noh synniang biang ia ka khyndew lada ka kam ka iaid beit" ong biang u Samla Mawsor da kaba u la bynrap shuh shuh da kaba ong ba ka seng ka kyntu ruh ia ka sorkar ba kan plie noh khamkloi khnang ba katei ka jaka kan nym kylla long ka ktem awria.
Shillong, 27 Naitung:Ka bor pyniaid ka kompeni 02 Private Ltd jong ka Shillong ki la kyntait halor ka jingmih khubor ba ki samla kynthei ba la phah shah hikai shabar ki shah ialam bakla ha kane ka kompeni ban trei ha kiwei pat ki kam ba ktah ia ka akor ka burom.
Kane ka kompeni bym dei sorkar kaba dei na Hyderabad ka la wan ha nongbah Shillong kaba don mynta ha lyndet ka Shillong Law College, naduh u snem 2013 kaba long kum ka ejen ban phah ia ki samla kynthei bad shynrang kiba kwah ban leit shah hikai ha ka liang ka jingpynbha briew, ha hospitality bad ka Spa ne khem met.
Haba iakren bad u Bah Nicky War uba dei u State Coordinator mynta ka sngi, u la iathuh ba ka kompeni ka la sngew kyndit ia ka jingkynnoh kawei samla ba ka shah pyntrei kam ha kiwei ki kam ki bym iahap kumba la phah hikai bad ka la wad jingtip na kiwei ki kynthei kiba leit pule lang bad ka, ha kane ka juh ka jaka ban lap ia ka jingshisha.
“Ngi la wad jingtip ia kane na kiwei ki kynthei kiba leit shah hikai lang ha kane ka lain kiba don ha Hyderabad hadien ba la mih ka jingujor na kawei ka samla, hynrei la iathuh ba kita ruh ki sngew lyngngoh hadien ba la mih kum kane ka khubor namar ba kam don satia kaba kum kata", la ong u Bah War.
U la ong ba kane ka khynnah ka la pyntip sha ka ophis ha Shillong ba kwah ban wan phai noh sha shnong bad na ka liang ka ophis kam pat lah ban pynbiang ia ki jingdonkam ban leit shwa ia ka bad namar kane, ka la pynlong ia ka ba kan wan hi shane bad leit kynduh ia ka Kong Agnes Kharshiing, ha kaba ki la ujor sha ki pulit.
U la ong ba ha ka jingshisha ka ophis, shwa ba kan phah ia ki khynnah sha ka jaka shah hikai kam ju pynbor ne pynbiej eiei bad ka da khot lang ia ki kmie kpa ba pynshai bad hadien ba ki la hun bad sngewthuh ka la ialam ia ki lada ki kwah.
U la iathuh ba haduh mynta kane ka kompeni ka la phah ia ki khynnah haduh palat 500 ngut eiei ban leit shah hikai shabar ha ki lain pyntbit bapher bapher lyngba ka jingiatreilang bad ka sorkar jylla.
“Haduh mynta, la phah shah hikai 518 ngut ki samla bad na kine, 467 ngut kiba la ioh jaka treikam bad ia kane la leh ryngkat ka jingiatreilang bad ka sorkar jylla lyngba ka State Skill Training Development ka sorkar jylla", u la ong.
U Bah War u la iathuh ba ha ki snem ba la dep la don ki samla kiba kwah ban wan phai noh khlem pat dep ia ka jingshah hikai bad ia kane ym lah ban khang bad ka shong ha ki hi bad ka kompeni ka leit shaw noh ia ki.
U la ong ba ki jingshah hikai ki long lai bnai bad hadien ba la dep shah hikai, ki dei ban trei 9 bnai kum ka jingiateh ha ki kompeni, ha ki hotel, ha ki kad liengsuin.
Katkum ka jingong u Bah War, kane ka kompeni ka ai jinghikai kham bun ha ka lain spa bad la shim ia kito kiba hapdeng 18-35 snem.
Shwa ban phah ia ki sha jaka shah hikai, la hap soi da ki kmie ki kpa ia ka phom ba mynjur, la hap ban leh ia ka jingpynshisha na ki pulit bad kawei kawei ka kynhun kan kynthup 10 ngut eiei ki samla.
Bun na ki samla kiba leit shah hikai ki dei kiba la pep skul noh bad kiba hapdeng ka klas VIII shaneng bad don kiba la pyndep ia ka jingpule ba kham shalor ruh.
Katkum ka jingong u state coordinator, bun ki samla kiba la trei ha ki kompeni bapher bapher ki sngew tynnad bad kim don kano kano ka jingshah pyndik bad ia kane la pynthikna namar ba haba ki wan sha Shillong ki don kiba wan sha ka ophis.
U la ong ba kane ka jingmih ba katei ka samla ka la shah pyntrei kam bakla ka la pynkyndit bad pyntieng ia kiwei hynrei ka kompeni ka kwah ban pynshai ba kam ju ieh beit kumto ia ki samla hynrei ka buddien ia ki khamtam haba ki dang don ha ka jingshah hikai.
Shillong, 27 Naitung:Ka kynhun kynthup u Conrad Sangma u MP ka Tura, u Bah Vincent H Pala u MP ka Shillong, u Bah A L Hek u MLA, bad ki dkhot ka Joint action committee (JAC) jong ka ophis ka Customs & Central Excise Service Association ki la iakynduh ia u myntri pla pisa ka sorkar India u Arun Jaitley bad ki la aiti ka dorkhas ban pynneh ia ka ophis u Chief Commissioners ha Shillong.
Ia kane ka dorkhas la soi ruh da ki MP jong kane ka dong mihngi baroh kiba dei na ki seng sain pyrthei bapher bapher.
Ka kynhun ka la pynsngew ha u Jaitley ba ka ophis jong u Chief commissioner ka la don ha Shillong la palat 15 snem bad ka la dep thied ruh ia ka jaka kaba heh 15 akar ha Shillong ban shna ia ka ophis.
Ki la ong ruh ba ka ophis jong u Chief commissioner ka dei tang ka ophis ban treikam ki ophisar bad kam don kano kano ka jingiadei bad ki paidbah namar ba bad ki paidbah la leh da ka ophis u Commissioner.
Ka ophis jong u Commisioner ka la don ha Guwahati, Shillong bad ha baroh ki jylla ka dong mihngi.
Namar kata ka jingthmu ban rah ia kane ka ophis Chief commissioner kan ktah ia ki nongtrei khamtam ki Khasi kiba la shim jait na ka kmie kiba hap ban peit ia ka iing ka sem.
Ha kane ka jingiakynduh, na ka liang u Jaitley u la sngap bad u la pynthikna ba un peit ia kane ka kam, kloi katba lah.
Shillong, 27 Naitung:Ki dkhot ka CEC ka Hynniewtrep Youth Council mynta ka sngi ki la pynlong ia ka jingiashong kyraiñ ha Parking Lot ka Addl.Secretariat kum ka dak ka jingpyrshah ia ka sorkar halor ka jingkuman bad ka jingleh mutlop jong ka halor ki 14 tylli ki mat ba katei ka seng ka dawa bad ka kwah ban iatai, kawei na kitei ki mat ka dei ka Inner Line Permit lane ka ILP.Ha katei ka jingshong kyraiñ ki dkhot ka HYC ki la pyrta jam da kaba ong ‘We Demand ILP, No ILP No Rest’ ki la pynrem jur ruh ia u Dr.Mukul bad ki myntri sorkar jong u da kaba ong ‘Dr.Mukul Sangma Down Down’ bad ‘Cabinet Minister Down Down’.
Hadien ka jingshong kyllaiñ mongor kaba shi kynta tam ha katei ka jaka, ki dkhot ka HYC ki la ieng khrui bad ki la sei ia ka tin theh ñiut kaba don ia ka dur u Dr.Mukul Sangma myntri rangbah ka jylla hynrei ha katei ka por ki bor District ki la wan ban ia kren ba yn ym ailad satia ba kin thang tyngshop ha katei ka jaka.
Shipor ka la mih ka jingiapyni nia hynrei kham hadien ki dkhot ka HYC ki la ong ba kin iaid katkum ka jingbit ba ki ioh na ka ophis jong u Deputy Commissioner.
Namar ka jingbym iohlad ban thang tyngshop ki la sei ia ka dur jong ki myntri sorkar ka jylla bad ki la tar lyngkhot lyngkhai bad bret ia ki kitei ki kot lyngkhot ha katei ka tin theh niut kaba don ka dur u Dr.Mukul Sangma.
Haba kren ha katei ka jingialang ba lyngkot jong katei ka seng u bah Robertjune Kharjahrin, General Secretary u la ong ba ki bor Distrik kim shym la shah ban thang tyngshop bad ki hap ban shu tar noh ia ka dur ki synran jong u Dr.Mukul bad ki synran jong u.
U la ong ba ha ka sngi ba ki dkhot katei ka seng ki teh lama iong ka la don ka jingshah rah ha ki pulit da kaba kynnoh ba ki iaid proseshon bad ba ki pynbor ia ki briew ban deng lama iong hynrei u la ong ba katei ka dei ka bym shisha bad ym don uwei ruh u riew paidbah uba shah pyn teh lama iong da ka bor.
“Lada ki dkhot jong ngi kim iaid ban leit teh lama iong kylleng kylleng, phi mutdur kin leh kumno kin shu par, kim dei ki Spider Man ne ki Superman hynrei ki dei ki Common man, ki hap ban iaid" ong u bah Robert.
Shuh shuh u la ong ba katba ka HYC ka dang iaid da ka lynti ia khih kaba jai jai ki don ki ‘lang iong na ki pulit hi kiba pynshit bad kiba thmu ban pynthut “Kynmaw ba ngi don haduh 4/5 hajar ngut ki dkhot kiba dang shit, lada jia ba ki nongialam ka CEC kim lah shuh ban teh lakam mano ban shim ia ka jingkitkhlieh" ong biang u bah Robert.
Utei u nongialam ka HYC u la bteng da kaba ong ba ki don bun ki nongtrei sorkar bad ki pulit kiba kwah ia ka ILP bad kiba pyrkhat ia ki khun ki kti bad ki pateng jong ki bad kiba kyrshan ia ka jingiakhih jong ka HYC hynrei kitei kim banse ki hap ban pyndep ia ka kamram jong ki katba ki dang don ha ka kam.
“Hynrei don pat ki pulit ki bym na ka jaitbynriew jong ngi kiba don da kawei pat ka kam wat hadien ba ka kam jong ki, ka la dep ruh bad katei ka dei ka mishon barieh jong ki kumno ban iada ia ki para jait jong ki, nga kyntu ia ki pulit Khasi bad ki nongtrei sorkar na ka jaitbynriew jong ngi ba lada kitei ki briew na kawei pat ka jaitbynriew ki lah ban don ia ka mishon ba rieh jong ki-ki ruh ki dei ban don kata ka mynsiem ban ia donlang kata ka mishon ba rieh na bynta ka Ri bad ka jaitbynriew" ong u bah Robert.
Ka HYC ka la pynbna ba ka 29 tarik u naitung ka dei ka sngi ba ka la khot ia ki MLA kiba don ha ka liang synshar ba kin wan sha ka jingiakren bad katei kan dei ka sngi khadduh ba ka HYC ka kwah ban ia kren bad lada kim wan kan pyni ba ki ruh ki donkti ha ka jingpynjot ia ka jaitbynriew.
Shillong, 23 Lber:Ka iing dorbar mynta ka sngi ka la map noh bad weng ia ka jingpynshitom ia u CEO ka Tura Municipal u Zenithsky J Sangma hadien ba u la panmap hapoh ka iing dorbar thawain pyrshah ia ka jingujor jongu, ia u MLA ka South Tura u John Leslee K Sangma.
U Zenithsky uba la shah khot hajir ha ka iing dorbar hadien ba ka Privilege Committee ka la lap ia ka jingleh tam jongu, ban pynkhein ia ka kyrdan jong u MLA.“Nga panmap na u MLA ka South Tura John Leslee K Sangma bad ia ki dkhot ka Privilege Committee", la ong u Zenithsky hapoh ka iing dorbar.
U Lamphang ka iing dorbar u AT Mondal uba pyniaid ia ka dorbar, u la ong, “Ka iing dorbar ka la pynngat ia phi halor ka jingpynkhein ia ka kabu jong u MLA ka South Tura".
Shen hadien ba la panmap u Zenithsky, u Lamphang u la pan jingkynthoh na u Myntri Rangbah u Dr Mukul Sangma halor kane.
U Myntri Rangbah u la pynpaw ia ka jingsngew phylla namar ba kum kane ka jingjia, ka dei ka sien kaba nyngkong eh ha ka jinglong MLA jongu naduh u snem 1993 haduh mynta.
“Ka dei ka sien kaba nyngkong naduh ba nga long MLA naduh u snem 1993 ban don kum kane ka jingjia.
Ai ba kane ka jingjia kan dei ka nuksa hadien habud bad ba kan nym jia biang", la ong u Myntri Rangbah.
U la ong, “Namar ba u ophisar u la panmap da ka mynsiem baroh, ngin nym iaid shuh shakhmat ban pynngat kam ia u bad weng noh ia ka jingpynshitom",la ong u Myntri Rangbah.
U la ong ba ki ophisar ki dei ban sngewthuh ba ka iing dorbar ka dei kaba la bynshet kat kum ka synshar paidbah bad ym dei ban jia biang kum kane hadien habud.
Kumjuh u Lamphang u la ong “Namar ba ka iing ka la pdiang ia ka jingpan map jong u ophisar, ia kane ka kam la pynkut noh bad la weng".
Ha shwa ban shah ia u Zenithsky ban mih na jaka ba la pynieng ia u ha iing dorbar, u Lamphang u la bthah ia u ban dem sha baroh ki dkhot ka liangsynshar bad liangpyrshah jong ka iing dorbar.
Shwa ia kane, u James K Sangma u la pynpaw ba um iahap ban khot hajir ha iing dorbar ia u ophisar bad u la mih noh shwa ban shim bishar ia u Zenithsky.
Lah ban kdew ba ka ing dorbar mynta ka sngi, ka la khot hajir ia u CEO ka Tura Municipal u Zenithsky J Sangma katkum ka jinglap ka Privilege Committee ba la ujor da u MLA ka South Tura u John Leslee K Sangma mynshem snem.
Ia ka kaiphod jong ka privilege committee la wanrah da u Saleng A Sangma bad katkum ka kaiphod ka shem ba u Zenithsky u la pynkhein ia ka kabu jong u John Leslee K Sangma kum u MLA bad namarkata un hap ban shah pynshitom.
U Zenithsky u la shah pynshitom hadien ba u la kynnoh ia u MLA ka South Tura ba u pynshit ia ki nongdie madan ha Tura mynshem ha ka por ba khynra ka Municipal ia ki nongdie madan ha katei ka jaka.
Halor Kane u John Leslee u la ujor pyrshah ia u Zenithsky uba long ruh u CEO ka Tura Municipal bad ka Privilege Committee hadien ba la tohkit ka la phah ia ka kaiphod jongka sha ka iing dorbar ban pynshitom ia u Zenithsky.
Shillong, 27 Naitung:Ka Jaintia Coal Miners and Dealers Association, ka la leit ban shim bynta ha ka jingshong bishar, kaba mynta ka sngi, ba la pynlong da ka National Green Tribunal (NGT) ha Delhi bad haba iakren halor ka jingtih dewiong, na ka liang ka sorkar Jylla, ka la pan por biang, namar ba kam pat lah ban pyndep ia ka ain kaba iadei bad ka jingtih mar poh khyndew haduh mynta.
Na ka liang jong ka State Co-ordination Committee of Coal Owners’s Miners and Dealers Forum, ki dawa namarkata na ka sorkar jylla, ba kan pynphai noh ia ka pisa, kaba ka la shim tam na ki nongkhaii dewiong bad halor katei ka phang, ka NGT, ka ai por shiphew sngi, ia ka sorkar Jylla, ba kan ai, ia ka jubab kaba shai halor katei ka jinglum pisa tam jongka, na ki nongkhaii dewiong, ong ka kyrwoh ba la phah da U Ma Balious Swer President jong ka Jaintia Coal Miners and Dealers Association.
Ha ka jingiakren bad U Ma Balious Swer, ula iathuh ba ka jingbym lah jong ka sorkar Jylla, ban pyndep ia ka ain mar poh khyndew, ka dei beit beit, ka mon sain pyrthei bad u ong ruh “Ka shong ha u myntri rangbah, u bat ma u, ia ka tnat DMR" lane ka tnat mar poh khyndew.
La ong biang utei u rangbah “Lada u treh, tang shi bnai lah dep" bad u iathuh shuh shuh ba ki seng dewiong, ki la dep ai ia ka ain jongki la shisnem tam, hynrei, namar ba ka sorkar Jylla, ka dei kawei na ki nongdon bynta, kumta ka NGT, kam lah satia ban shim ia ka rai.
La ong biang U Ma Swer “Ha Goa tang 11 bnai ki khang" bad ka dei ka long namar ba ka sorkar Jylla, ka pyndep stet ia ka ain mar poh khyndew.
U nongthoh, ula kylli, haba kumta, la ka sorkar Jylla, ka la dep aiti ne em, ia ka ain sha ka NGT bad utei u rangbah, ula jubab ba ki la dep leh, tangba kam biang satia, namar ba kim khlem leh home work bha.
U Ma Balious, u kren diaw ruh, halor ka jingtyrwa jong U Mukul Sangma, ban aiti noh sha ka MMDC ban tih dewiong bad katei ka thew, ba u kwah ban leh beit katba u mon, ym shuh, katba u mon u paidbah.
Halor ka jingsiew tam jong ki nongkhaii dewiong sha ka tnat mar poh khyndew, U Ma Balious, u shim ba ka pisa, kaba ki siew tam kan poi sha ka T.10 haduh T.15klur ha baroh kawei ka Jylla bad ka daw, ka long namar ba ka por ba ki nongkhaii ki kam ia ka jingdonkam ka long palat na kaei kaba u mar, u don shisha ha par bad kumta ka jingkhein ka kham heh, ia ka jingdon ka mar bad kumta ka khajna, ka bun kaba tam bad kaba don ha kti ka sorkar Jylla.
Haba kylli, la ka don ne em ka lynti ban pyllait dewiong, ha kane ka sorkar, kaba mynta, U Ma Balious, u ong “Ban plie ia u dewiong, ha kane ka sorkar, ym don lad shuh" bad kaba u ong, ka long ba ioh lehse, kin lah ban pynbiang tang ka ain, ha kine ki khyndiat bnai bad lada ka long kumta ruh, katba kan mynjur ka tnat Coal, Environment, Climate Change kan shim por ar, lai bnai bad ban pyntreikam ia ka plan kan shim por 3,4 bnai bad U Ma Swer, u kren pynkut, da kaba ong “Ha kane ka sorkar, ym don lad shuh bad kan wan ha ka sorkar thymmai".
Ki nong ia said na ka liang jong ki trai par dewiong, ki long U Nalin Kohli, uwei na ki riewsaid ba paw jong ka Supreme Court bad U P Yoobin, uwei na ki riewsaid na ka Jylla.
Shillong, 23 Lber:U bah Daniel stone Lyngdoh Nonglait u nongiasaid aiñ jong ka Supreme Court u la ong ba lada pyntreikam ia ka aiñ khyndew jong ka sorkar pdeng – ka Land Acquisition Act 2014, ha kane ka jylla kan pynduh noh ia ka hok longtrai bad long nongkynti jong ki paidbah kane ka jylla naduh ki jaitbynriew Khasi, Jaintia bad Garo.
U bah Daniel u la ong ba la pynkupbor ia ngi ban long trai ia ka khyndew ka shyiap lyngba ka IOA kaba dei ka jingiasoi soskular ha u snem 1947 hynrei ka jingwanrah jong ka sorkar NDA ia katei ka aiñ hapoh ka jingialam jong ka BJP ia ka sorkar ka la buh jingma.
U la ong ruh ba ka jingthaw ka sorkar ia katei ka aiñ ban pyntreikam ha baroh kawei ka ri India, ka dei ka bym lah ban pdiang ha kane ka jylla namarba kan pyniap noh ia ka IOA.U la ong ba lada pyntreikam ia katei ka aiñ kan nym lah lait na ki jingdkoh bad ki jingduna ha kiba bun ki liang.
“Haduh mynta, ngim donkam ban registar ia ka khyndew hynrei katkum ki kyndon jong kane ka Aiñ bathymmai ka Sorkar Pdeng kin pyniap noh ia ka Instrument of Accession kaba la iasoi ha u snem 1947, ngin hap ban pyrkhat bha halor kane namar lada ka Sorkar BJP kan pyntreikam salonsar ia kane ka aiñ kan wanrah jingmynsaw ia ngi hi bad ym tang katta, wat ki Autonomous District Council kiba peit bad khmih ia ka khyndew ka shyiap bad ka riti ka dustur kin ngat lang ha ka jingshah ktah na kane ka aiñ bathymmai ka Sorkar Pdeng.
" Ong u bah Daniel da kabakyntu ia ka Sorkar NDA ba ka dei ban pyrkhat thymmai biang da kumwei pat khnang ba kane ka aiñ kan ym ktah ia ki nongshong shnong kane ka Jylla bad ia kiwei pat ki jylla kane ka thaiñ Shatei Lam mihngi kiba hap hapoh ka khyrnit jong ka Sixth Schedule.
Shillong, 24 Lber:U myntri rangbah ka jylla u Dr Mukul Sangma u la ong ba ka sorkar kam ju pynlong tamasa, hynrei ka shu ai jingkyrshan bad iarap ia ki seng, ki kynhun kiba pynlong ia ki.
Ia kane u Dr Mukul u la kren ha iing dorbar halor ka jingkylli ba la wanrah da u MLA ka Nongkrem u bah Ardent M Basaiaw-moit mynta ka sngi, uba la buh jingkylli la ka sorkar ka ju pynlong tamasa ne em.
U Myntri Rangbah u la ong ba ka sorkar ka ju ai jingkyrshan ia ki kynhun kiba pynlong ia ka tamasa ryngkat ka jingiatreilang bad ka bor synshar district bapher bapher bad tang ha u snem 2016-17, ka sorkar ka la pynlut T.1,18,06,200 ha ki kam tamasa ha ka jylla.
U Dr Mukul u la ong ba ia kine ki tamasa la kyrshan pisa da ka sorkar katkum ka jingpan jongki da kaba pynshnong nong-rim katkum ka jingdon-kam.
Ka District Arts Society kaba khlieh da u Deputy Commissioner ka peit ia ki jingpan pisa jong ki kynhun ba pynlong ia ki tamasa ha ki district jongki, la ongu Myntri Rangbah.
U la ong ba kiba kwah ban pynlong ia ki tamasa ki hap ban thoh aplikeshon sha u Deputy Commissioner ban ioh jingmynjur.
Na ka liang u Bah Ardent u la ong ba ka sorkar ka dei ban thaw ia ki kyndon kiba biang haba ai jingmynjur, ban pynlong tamsa namar ba bunsien ki tamasa ki kylla long ki kam pynjah burom namar ka jingiadih kyaid, ka jingialeh ki kam bym lah ban pdiang.
“Nga la ioh jingujor na ki paidbah ba ka jingpynlong ia ki tamasa ka jingpynwit bad pynjah burom namar ba la mih ka jingiadih kyiad pathar, ka jingleh khlemakor ba lait phew jait", la ong u bah Ardent.
U la kyntu ia ka sorkar ba kan bishar bniah bha ia kane khnang ba kan nym long ka kam pynjah burom ha kaba u Myntri Rangbah u la kular ba ka sorkar kan peit bad bishar ia ki bynta ba dei halor kane.
Shillong, 24 Lber:U Myntri tnad lum khajna ka jylla u Zenith M Sangma u la pyntip mynta ka sngi, hapoh ka iing dorbar ba ia ki trok ba iaid ha surok la buh rekod da ki nongtrei ka tnat lum khajna da ka kti, namar ba ka sorkar kam pat pyntreikam da ka kor computer.
Haba jubab ia ka jingkylli mynta ka sngi hapoh ka iing dorbar ba la wanrah da ka MLA ka Dikkanchi Shira, u Zenith u la ong ba ka tnad mynta ka dang pynkhreh ban pyndonkam noh da ki kor computer ia ki trok kiba iaid khnang ban pynjanai ia ka rukom lum khajna ka sorkar.
U myntri u la ai jingkhein ruh ia ki trok kiba iaid naduh u snem 2014 haduh 2017, ha ki khyrdop bapher bapher kynthup ka Byrnihat 2,94,522 tylli, na Athiabari 18,652 tylli, na Umkiang 26,765 tylli, bad na Dainaduba ka long 1,58,334 tylli ki trok kiba iaid.
U myntri u la pyntip ruh ha iing dorbar ba ka sorkar ka ioh khajna ka long ha u snem 2014-15, ka ioh T.24,85,87,632, ha u snem 2015-16 ka ioh T.7,10,30,21 bad ha u snem 2016-17 ka ioh T.2,70,75,622.
Shillong, 24 Lber:Ka bor Shnong Sohryngkham lyngba U Sordar Shnong ka pynbna paitbah ba ha kaba iadei bad ka Jingiaseng KJP Assembly ka ban long ha ka Balang Presbyterian Sohryngkham naduh ka 6haduh ka 9tarik Iaiong, 2017 ka mana bad khang ban nym shah ban die jingdie ha ka Sngi U Trai.
Kine ki kynthup ia ki nongdie kot, caset, calendar, ki jingbam plastic, ki jingbam khutia bad kiwei kiwei ki jait jingdie.
Yn shah tang ia ki dukan shnong kiba ju plie lypa man ka Sngi U Blei bad ki dukan sha & ja kiba la ioh jingbit, kata ruh kham pajih na ka jaka long Jingiaseng.
Kumta ka Bor shnong ka pyntip paitbah lypa khnang ba baroh kin ioh jingtip.
Ki volunteer Shnong kin beh beit ia kiba pynkhein ia kane ka adong bad kan nym don jingkitkhlieh ia ki.
Ha kajuh ka por ka Bor Shnong ka pdiang sngewbha ia ki pait riewngeit kiban wan sha kane ka Jingiaseng Bah ba kin poi ha ka jingsuk jingsain, ong ka kyrwoh na U Sordar Sohryngkham U Bah I.Dkhar.
Shillong, 24 Lber:Ha ka sngi palei jong ka taiew u MDC ka Mawkynrew konstitwensi u bah Banteidor Lyngdoh uba la ju tip kum u bah Paidang u la sam paidbah ia ka skhim kaba T.3 klur tyngka kaba la ioh lyngba ka Special Assistant na ka sorkar pdeng.
La sam ia katei ka skhim ha ka jingialang paidbah kaba la long ha phyllaw ing skul jong ka Church of God ha Thangsning.
Katei ka skhim kaba la sam ka kynthup ia ki jingtrei bapher bapher naduh ka lynti iaidkjat, pynbha ia ki Community Hall, ki kynroh, ki nala um, ki madan ialehkai, surok Shnong, ki skul jong ki shnong bapher bapher ba hap hapoh Mawkynrew konstitwensi.
La sam ia ki work order da u bah Pai ryngkat bad ka kurim jong u ka kong Amanda Pakynteiñ.
Ha kane ka sngi, u Bah Paidang ula buh ka jingtyrwa hakhmat u paidbah na ka bynta ka elekshon MLA-2018 bad ula pan ïa ka jingkyrshan na u paidbah ryngkat jingkular da kaba ong “Lada nga shah jied kum u MLA ha u 2018, ngan nym aireng shuh ïa ka elekshon MDC-2019 namar nga sngewthuh ba ngan nym lah ban shakri ar kynrad".
Kiwei pat kiba la ai jingkren ha kane ka sngi ki kynthup ïa u Bah Kolin Rongtong Sordar rim ka Nongjrong, u Bah Tyngkai S Mynsong Sordar Raid Rngi, Bah Andra Rynjah Sordar Laitkyrhong, Bah Traibor Nongkhlaw Sordar Thangsning, Bah Cresent Lyngdoh President ka Synjuk ki Nongsynshar Shnong ka Mawkynrew Constituency, Bah Seibor Warbah, Secretary Synjuk ki Nongsynshar Shnong ka Mawkynrew Constituency, Bah Daniel Suting ba na Jatah Lakadong bad kiwei kiwei.
Ia ka jingialang ha katei ka sngi la pyniaid da u Bah D.L.Nongspung.
Jowai, 24 Lber:Ka JHADC mynta ka sngi ka la mynjur ia ka Mang Tyngka kaba 140.19 klur bad kane ka mang tyngka ka duna haduh 1.52 klur na ka jing-mang ban ioh lum.
Ka JHADC lyngba kane ka mang tyngka ka la mang ban lum haduh 139.19 klur katba la mang ban pyllut pat haduh 140.72 klur.
Ha shwa ban mynjur ia katei ka mang tyngka, ka la don ka jingiatai da ki member jong ka JHADC ha kaba u ma Marki Mulieh u la ong ba ka jingthaw thymmai ia ka kam bapher bapher hapoh ka Council kan ktah iaka iarong pisa jong ka.
U la ong ruh ba ka jingthung ia ka Casual Driver bad ia ki Casual Peon bad Personal Peon ruh ka ktah ia ka pla pisa jong ka District Council.
Ka JHADC ka la mang ban thung haduh 39 tylli ki kam ba lait hapoh ka Council na ka bynta ban pynkhlain shuh shuh ia ka rukom treikam jong ka.
Hadien ka jingiatai, ha ka dorbar kaba la shong ha ka nohphai sngi, ka iing dorbar ka JHADC ka la rai ban mynjur iaka kumba ka long ha kaba u Chairman ka JHADC u la pynbna ruh hapoh ka iing ba ia katei ka mang Tyngka kaba dei na ka bynta u snem 2017-18 la mynjur bad pdiang ia ka dang ka iing dorbar.
Ha ka kylla step jong ka dorbar Mang Tyngka, la iatai ruh halor ka Bill kaba la wanrah da u CEM hynnin ka sngi Palei hapoh ka iing Dorbar.
Katei ka Bill kaba la tip kum ka The Jaintia Hills Autonomous District (Administration of Justice) Bill, 2017.
Kane ka Bill ka long na ka bynta ban pynkhlain ia ka rukom trei kam ki Court District Council naduh ka Subordinate District Council Court, District Council Court bad Additional District Council Court bad kumjuh ruh ia ki Village Court lyngba ki kyndon bapher bapher.
U ma Marki Mulieh u ba dei u MDC ba marwei ka liang pyrshah u la wanrah ia ka mat iatai, hynrei la kyntait ia ka da u lamphang dorbar, na ka daw ba kam long satia kaba shai bad kumjuh ruh u la wanrah ia ka Amendment halor katei ka Bill, hynrei hadien pat u la hap ban weng noh na ka daw ba baroh kiwei pat ki dkhot ka iing dorbar ki mynjur ia ka kumba ka long.
Shillong, 24 Lber:Ka shnong Lait-mawlong-Wahpein kaba don ha konstitwensi Sohra ka la ioh ia ka jingithuh kum ka Open Defecation Free (ODF) ne ka shnong kaba la don lut ki painkhana ha man ki thliew iing.
Ia kane ka jingpynbna la plie paidbah da u MLA ka thain u Bah TW Chyne ha ka jingialang kaba long hynne ka sngi ha katei ka shnong ba la don lang ka BDO ka Khatar shnong-Laitkroh Kong E Warjri bad ki riew rangbah katei ka shnong.
Ha kane ka sngi, u MLA u la pynpaw ia ka jingkmen ba ka shnong kaba la lah ban pyntreikam ia kane ka jingthmu ban pynneh ia ka jingkhuid bad u la kyntu ia ki paidbah nongshnong ba kin bat bha ia ka jingkhuid ha ka shnong bad ki sawdong sawkun.
Shillong,24 Lber:Ka Shnong Phodeit-sim kaba don ha ki thain Phodkroh Ranikor kam shym la ioh bording naduh ba la thaw shnong kata naduh u snem 1996 haduh kine ki sngi ruh, ka dorbar shnong ka la dawa na ki bor ka MeECL ba ka dei ban wanrah bording noh ha katei ka shnong da kaba ki la leit ban aida ka jingthoh.
U bah Sporlin u rangbah na katei ka shnong u la ong ba ki bor shnong ki la leit ban ia kynduh ia u MLA jong ki u Martin M Dango halor katei ka kam, hynrei ki shu kut tang ha ki jingkular.
U la iathuh ba katei ka shnong kaba don 30 ing bad 135 ngut ki nongshong shnong ka ia kynduh jingeh namar ka jingbym don bording bad ki khun ki kti jong ki ki hap khreh kot da kaba thang sharak ha ka por miet.
U Samla Marconi Thongni, President ka Ranikor Circle u la bynrap ba kane ka shnong ka dei kaba la rung ruh ha ka Khanasamari jong u snem 2000-2001 bad 2010-2012 jong ka Sorkar.
“Ngi sngew lyngngoh haduh katta katta watla kane ka shnong ka dei kaba la rung ha ka Khanasamari pynban na ka liang u Director ka tnat Distribution jong ka MeECL u la ong ba kane ka shnong kam pat rung ha ka skhim DDUG," ong u Samla Marconi.
U iathuh ruh ba u Director ka tnat Distribution ka MeECL u la kular sha ki nongialam ka Phodeitsim bad KSU ban pynioh bording ia kane ka shnong da kaba pynrung ha ka Phase-II jong ka skhim DDUG.U la iathuh ruh ba kane ka shnong ka dei ruh ka bym pat don surok rong bad ki paidbah ki dang hap pyndonkam da ka lynti khlaw.
Shilllong, 24 Lber:Ka iing dorbar mynta ka sngi ka la pass ia ka ain da kaba pynkiew ia ka baibam tymmen jong ki MLA sha ka T.30 hajar.
Ia kane ka ain Legislative Assembly of Meghalaya (members Pension (amendment) Bill 2017.
Ia kane ka Bill la wanrah da u MM Danggo u myntri ka tnad parliamentary affairs.
Da ka jingpas ia kane ka ain, ki MLA kiba la shongthait kin ioh baibam tymmen T.30 hajar shi bnai.
Da kane ka jingwanrah ia kane ka jingpynkylla ia ka baibam tymmen jong ki MLA la pynkiew na ka T.17,000/- sha ka T.30,000/-, ia ka Medical Allowances kaba T.3000/- mynta la pynkiew sha ka T.5000/- bad kane kan treikam naduh ka 1 tarik u bnai Kyllalyngot 2017.
Ha kajuh ka por, ka iing dorbar ka la pdiang ruh ban pynkiew tulop jong ki MLA lyngba ka jingpdiang ia ka Meghalaya Legislators Salaries and Allowances (Amendment) Bill, 2017, ia kaba la pdiang da ka iing dorbar mynta ka sngi.
Kane ka Amendment bill, ka long ban kyntiew ia ka tulop bad kiwei kiwei de ki jingsiew, ia ki minister, speaker, Parliamentary secretary, nongialam ka liang pyrshah bad ia ki dkhot jong ka iing dorbar thawain ka jylla.
Katkum kane ka Amendment Bill kaba la wanrah mynta ka sngi hapoh ka iing dorbar ka tulop jong u Speaker, la pynkiew na ka T.63,600/- sha ka T.1,08,000/-, ia u Deputy Speaker la pynkiew na ka T.62,750/- la pynkiew sha ka T.1,06,000/-.
Na ka bynta jong u myntri rangbah, la pynkiew na ka T.64,000/- sha ka T.1,09,000/- Ia ki myntri la pynkiew na ka T.63,600/- sha ka T.1,07,500/-, ki myntri khynnah, la pynkiew na ka T.63,200/- sha ka T.1,07,000/-, bad na ka T.62,750/- la pynkiew sha ka T.1,06,000/- bad ia ki parliamentary Secretary pat la pynkiew na ka T.62,750/- la pynkiew sha ka T.1,06,000/-.
Katba na ka bynta jong ki MLA, ia ka tulop jong ki la pynkiew na ka T.34,000/- sha ka T.60,000/- ia kiwei ki jingsiew sha ki MLA, kaba ki ioh T.5000/- la pynkiew sha ka T.15,000/- na ka bynta ka bai phone bad kiwei kiwei ki jingdon kam la buh T.11,000/-, Ka jingsiew kaba T.3000/- tyngka la pynkiew sha ka T.10,000/-, ka jingsiew kaba T.7000/- la pynkiew sha ka T.14,000/- ia ka jingsiew kaba T.6000/- la pynkiew sha ka T.12,000/- haba khien lang baroh ka jingsiew ia u MLA ha ka shibnai kala kiew sha ka T.1,21,000/- tyngka.
Na ka bynta jong nongialam ka liang pyrshah hapoh ka iing dorbar ka jingsiew la pynkiew na ka T.63,250/- sha ka T.1,07,000/-.
Kiwei ki Bill ba la pass da ka iing dorbar ki long ka Meghalaya Community and Public Services Social Audit Bill 2017, ka ban ailad ia ki paidbah ban leh audit ia ki kam ba la shna da ka sorkar ha man ki jaka ha ka jylla kaba iasyriem bad ka Social audit jong ka skhim shipah sngi na ka MGNREGS.Ka iing dorbar ka la pdiang ruh ia ka jingpynkylla ia ka Compulsory Registration of Marriage Act (amendment) Bill 2017 katkum ka jingdawa jong ki Balang bapher bapher.
Shillong, 24 Lber:Mynta ka nohphai sngi kawei ka Petrol Pump kaba don ha Nongrim Hills kaba don mar syndah bad ka Rynjah ka la pluh.
Katei ka jingjia la ong ba ka jia ha ka por 4 baje eiei nohphai sngi.
La iathuh ba ka jingsdang kem ding jong katei ka Petrol Pump ka dei na kawei ka trok kit umphniang kaba ieng ha katei ka jaka.
Haba ia kren bad u SP City u bah Vivek Syiem u la ong ba katei ka Petrol Pump ka dei kaba long trai da u bah Plostarland Lyngdoh na ka shnong Nongshiliang.
Ha katei ka jingjia u la ong ba kam shym la don kano kano ka jingjulor kaba heh lait noh tang ka kali kit umphniang kaba ieng hangtei bad ki kor theh umphniang.
Haduh mynta ki pulit kim pat lah ban ai jingkheiñ ia ki jingjulor ha katei ka jingjia bad ki dang tohkit ban lap ia ka daw bad la iathuh ba tang mar ia kem ding katei ka Petrol Pump kaba don ha ka jaka sah briew, ki paidbah ki la mih na la ki ing ki sem bad ki la lynñiar bad phet shane shatai.
Namar katei ka jingjia la iohi ba da ki phew tylli ki kali pynlip ding na ki dong bapher bapher ka nongbah Shillong ki la her sha katei ka jaka ban leit tem ia ka ding kaba klang.
La iohi ruh ba namar katei ka jingjia ka la don ka jingdheng kali kaba jur bha mynta ka janmiet ha kylleng ka nongbah Shillong.
Jowai, 24 Lber:Ka Sumer Patorship kaba don hapoh ka Raliang Elaka kaba dei ruh tang ma ka, ka Patorship kaba la ithuh da ka JHADC naduh u snem 1968, mynta ka sngi ka iing Dorbar ka la rai ban mynjur ia ka Resolution ba wanrah da u CEM ka JHADC u ma Thombor Shiwat na ka bynta ban ai Elaka noh ia ka.
Ia katei ka Elaka ba thymmai la tip ia ka kum ka Sumer Elaka kaba don palat 10 hajar ki nongshong shnong bad kaba kynthup ia ki 17 tylli ki shnong.
Ki shnong kiba hap hapoh katei ka Elaka Thymmai ki kynthup ia ka shnong Pala kum ka head-quarter, ka Kseh, Umkyrpong, Mooriap, Lakasein, Samasi, Mynthlu, Krem Myrsiang, Kyrluh, Jalapher Bri-Sumer, Mulait Bri-Sumer, Mookhain, Mynthning, Shyrwang, Larket, Khahnar bad ka Mooknor.
U ma Thombor Shiwat, haba kren hapoh ka iing Dorbar u la pynpaw ba riew rangbah na ka thain Sumer ki la dawa la slem bha ban ioh noh ia la ka Elaka bad hadien ba ka EC ka la bishar bniah bad ka la shem ba ki paidbah katei ka thain ki ia kynduh jingeh shibun ban wan shaduh sha Raliang na ka bynta ban pyndep ia ki kam ki jam jong ki ha kaba iadei bad ka Ophis u Dolloi.
U ma Bison Iano, MDC ka Raliang ruh u la pynpaw ia ka jingkmen halor ka jingrai ban pynkha ia ka Sumer Elaka.
Utei u MDC u la iathuh ba ia kane ka kam la leh ruh da ka jingiasngewthuh jingmut ki bor Elaka jong ka Raliang bad ki Rangbah jong ka Sumer Patorship (Sumer Elaka mynta).
Na ka liang u ma Richard Singh Lyngdoh ruh u la ai ka jingiaroh ia ka EC kaba la wanrah ia katei ka mat iakren bad u la kyntu ia ka EC ban pynbiang sa ia u pud u sam ba janai jong katei ka Elaka khnang ban lait na kano kano ka jingiapher jingmut hapdeng ki nongshong shnong kiba na ki elaka ba marjan.
Shillong, 24 Lber:Ka Myntri tnad pule puthi ka jylla ka Deborah Marak ka la ai jingmut ia u Bah Pynshngain N Syiem, ba un iakynduh bad u Myntri Rangbah u Dr Mukul Sangma ban iakren ia ka jingpynrung ia ka skul Rangblang bad ka Divine Mercy Secondary Skul Umdang ha South West Khasi ha ka NCLPR.Haba jubab ia ka jingkylli ba la wanrah da u MLA ka Mawsynram Bah Pynshngain mynta ka sngi ha iing dorbar, ka Deborah ka la ong, “Ka jingpdiang ban pynrung ia ka skhim la jied ka tnad Planning ba la peit da u Myntri Rangbah, nga ai jingmut ia u Bah Pynshngain ban leit iakynduh markhmat bad u Myntri Rangbah, balei katei ka skul kam shym la shah jied ban ioh skhim".
Kane ka jingkren ka myntri ka la pynmih sur ha iing dorbar, namar ka jingsamrkhie ki dkhot ka iing namar ba u Bah Pyn-shngain bad u Dr Mukul ki dei kiba iakawang ktieh bha.
Halor kane u Bah Pynshngain u la jubab da kaba ong, “Hadien ba la kut ka dorbar mang tyngka, ngan leit iakynduh ia u Myntri Rangbah".
Ha kane ka por, u myntri rangbah u Dr Mukul Sangma u la ieng bad u la jubab, “Ka jingai jingmut jong ka myntri kaba dei bha bad kumjuh ka jubab na u Bah Pynshngain ruh kaba biang bha".
U Myntri rangbah u la ong ba ka sorkar ka don ka pisa ym tang na ka NCLPR, hynrei wat na ka skhim ka sorkar jylla ruh ban ai sha ki skul ban shna ia ki iing bad kiwei ki jingdonkam.
Ki don ki skhim ruh ba ka sorkar ka la pan pisa na ka NEC, la ong u Myntri Rangbah.
Hadien kane u Bah Pynshngain u la ieng biang bad jubab ia ka jingkren u Myntri Rangbah da kaba ong “Nga kyrmen ba u Myntri Rangbah un leh ynda nga rung ha kamra jong u".
Shillong, 24 Lber:Ka HSPDP Mawkyr-wat area ka kwah ban pynshai paidbah ba ka khubor kaba la mih ha kine ki khyndiat sngi ba la dep kaba ong “U Bah E.K.Raswai u kyrtong ka HSPDP na Mawkyrwat ha u 2018" ka long kaba bakla bad ka bym don jingshisha eiei.
Haba pynshai halor kane u Bah Nolip Lyngdoh u President ka HSPDP Mawkyrwat area, ka seng u la ong ba ka kwah ban pynshai ba ka party kam pat rai eiei halor iano ban ai ia ka tiket ban ialeh na Mawkyrwat namar ia kane ka kam dang hap ban iakren ha ka komiti kaba dei bad kane ka bynta kaba dei ka Central Election Committee ka party.
“Ngi kwah ban pynshai ruh ba don ar ngut ki riew rangbah kiba la pan tiket na ka party na ka bynta ka election 2018; kita ki long Bah Enbin K.Raswai bad Bah Renikton L.Tongkhar",la ong ka HSPDP.Halor kane ka kam ka seng HSPDP Mawkyrwat Area ka dang hap ban ap ia ka rai jong ka Central Election Committee ha shwa ba kan pynbna paidbah ia u kyrtong jong ka, la ong u Bah Nolip Lyngdoh.
Shillong, 24 Lber:U MLA ka South Tura u John Leslee K Sangma mynta ka sngi u la ujor ha ka ing dorbar pyrshah ia ka jingthoh ka Kong Patricia Mukhim ia ka jingkren jongu, hapoh ka ing dorbar halor ka phang ba iadei bad ka jingbym ioh jingbam tynrai ha ki ing Meghalaya ha New Delhi, Kolkata, Mumbai.
Haba wanrah ia kane mynta ka sngi u MLA ka South Tura u la ong ba ka jingthoh artikil ka Kong Patricia ha Shillong Times kaba la mih ha ka sngi Thohdieng ba la dep, ka la ktah ia ka burom ka ijot jong ka ing dorbar bad dawa ba dei ban leh eiei halor kane.
U Lamphang ka ing dorbar u AT Mondal u la pynbna ba ia kane ka jingujor u John Leslee la aiti sha ka Privilege Committee ka Ing dorbar.
“Ia kane ka jingujor yn aiti sha ka Privilege Committee ba kan eksamin, tohkit bad ban wanrah da ka kaiphod halor kane", la ong u Speaker.
Shillong, 24 Lber:Tang ar sngi hadien ba u la shah ujor, mynta u bah Paul Lyngdoh MLA ka UDP na 18 Shillong West konstitwensi u la ujor kylla ia ki briew kiba ujor pyrshah ia u, ha kaba ia katei ka jing ujor, u la ai sha u Chief Secretary ka jylla uba dei ruh u Chief Vigilance Commissioner bad ha katei ka jingujor pyrshah ia u, ula ong ba ka dei tang ban pynthoh-bria ia u bad u la kyntu ba dei ban pynshitom ia ki briew kiba u la niew kyrteng ha ka jing ujor.
Ha ka 22 tarik mynta u bnai u ba Michael Pakyntein u la ujor pyrshah ia u bah Paul da kaba kynnoh ba u la pyndonkam bakla ia ka pisa paidbah kaba kot haduh T.55.80 lak tyngka.
U bah Paul Lyngdoh haba kyntait ia kiba bun ki jingkynnoh pyrshah ia u halor katei ka pisa u la ong ba ka dei tang ka jingleh politik ban pynsniew dur ia u.
Lah ban kdew ba u bah Michael Pakyntein bad ka kynhun jong u ki dei ki nongkyrshan radbah jong u bah Paul Lyngdoh ha ka elekshon kaba la dep.
Ha ka jing ujor sha u CS, u bah Paul Lyngdoh u la kdew ruh ba ha kaba ia dei bad ka jingthied tiar thied tar ha konstitwensi jong u dei kaba leh da ka Implementation Committee kaba la thaw katkum ki jingbthah ka Shillong Municipal Board bad baroh ki kot ki sla ba donkam la phah sha ka SMB kaba la mynjur bad pyllait ia ka pisa sha ka komiti.
U la ong ruh ba ia kitei ki tiar ba la thied la dep ban sam sha ki paidbah nongshong shnong bad ki dorbar shnong jong ka konstitwensi, ki seng bad kiwei bad ia ka Utilization Certificate ruh la dep ban phah sha ka SMB ryngkat ki dur ki dar ba la sam paidbah.
U bah Paul u la kynthah kylla ia u bah Michael Pakynteiñ da kaba ong ba u dei u briew uba la don dak sniew bad uba la lait phatok hadien ka jingshah kem jong u ha ka 31 tarik u naitung, 2014 ha Laitumkhrah PS bad u la ong ruh ba un dang hap ban leit mih sha ing bishar ka District and Session Court Judge ha ka 3 tarik u iaiong, 2017.
Shuh shuh ha katei ka jing ujor, u la ong ba ha u naitung 2014 u Pakyntein ryngkat bad 2 ngut kiwei pat kiba dei ki nongtrei jong ka seng HNLC ki la shah kem namar ka jingthmu jong ki ban rahbor ia u khun jong uwei u nongkhaii.
U la kynthah ruh ia kiwei pat ki paralok jong u Michael Pakyntein kata u Rishan Nongsiej, Damonlong Pakyntein bad Bernhard Kharmih kiba dei ki nongshong shnong jong ka Lower Mawprem bad u la kynnoh ba kitei ki nongkyrshan barim jong u mynta ki la kylla long ki sohpyut bad hadien ba la lap lut ia ki kam jaboh jong ki u la ong ba kim don lynti shuh da kumwei pat lait noh sa tang ban mih hi na ka kynhun jong u bad ban mih pyrthei pat da kumwei da ki jingkynnoh bym dei ban tap eit miaw ia ki kam jaboh jong ki, ong u bah Paul.
Shuh shuh u la ong ba uwei na ki nongujor u bah Damonlang Pakyntein u la pynkular khlieh ia ka dorbar shnong ha kaba ka la hap ban lum jingialang kyrkieh namar ka jingsei ia ka pisa kaba T.6 lak tyngka da u na ka SMB ban pyniaid ia kawei ka kam hynrei ka bym shym la leh eiei bad hadien ka SMB ka la bthah ia ka dorbar shnong ban pynphai biang noh ia katei ka pisa.
U la ong ba ha katei ka por um kwah shuh ban dang pynjan ialade bad kitei ki briew “Nga shu kiar noh ialade, ngam kwah ban dang pynjan bad ki hynrei nga shu ap beit ba kin mih noh dalade hi na ka kynhun jong nga ban iasoh bad kiwei pat ki kynhun" u la ong.
Halor ki jingkynnoh ba la soi tuh ia ki cash memo kiba la kyntait da ki trai dukan u bah Paul Lyngdoh u la ong ba lada dei ba soi tuh ki trai dukan ki la dei ban ujor ejahar “Ka lah ruh ban dei ba ki trai dukan ki thok ban lait na ki khajna" u la ong.
Nongstoiñ, 24 Lber:Ka jingbymlah jong ki kyrtong ka seng Congress ban ioh ia ka jingjop ha ki election na Nong-stoin, ka dei na ka daw jong ka jingiaknieh tiket bad ka jingiai pynkylla ia ki kyrtong da ka MPCC, hadien ba ki dkhot bad nongkitkam jong ka seng ki la dep ban ia jied bad katei ka jingkylla khlieh khlieh tdong tdong ia ki kyrtong ka long ruh kawei na ki daw bah ban mih ka jingiapait ia pra hapoh jong ka seng.
Kumta ban tehsong biang ia ka seng congress hapoh Nongstoin, ka NBCC da kawei ka jingmut ki la iashim ia rai ban phah ia ka kyrteng jong u bah Gabriel Wahlang kum u kyrtong ban iakhun ia ka election MLA ha u 2018 bad ia u bah N.Nongdkhar kum u kyrtong MDC ha u 2019, sha ka MPCC da ka jingiamynjur lang da baroh ki President Delegate, Youth Congress, Mahila ki nongkitkam jong ki Primary Unit bad Sub Unit bapher.
Katei ka paw shai ruh ha ka General Meeting jong ka Nongstoin Block Congress Committee, kaba la long mynta ka sngi ha Congress Bhavan Nongstoin bad ha katei ka jingialang hadien bala pynpaw ia kitei ki ar ngut ki kyrteng ban long kum ki kyrtong, ki la pan ruh ia ka jingmynjur na baroh ki paidbah nongkitkam jong ka seng Congress ha kaba baroh ki la iamon bad ia mynjur ia kitei baroh ar ngut ba kin long kum ki kyrtong jong ka seng, na ka bynta ka election MLA bad MDC da kaba ki la ia pyni ruh ia ka dak jong ka jingiamynjur da kaba iarah kti.
Ia katei ka jingialang la pyniaid da u bah Simpleman Marwein Vice President jong ka NBCC ha ryngkat ka jingiadonlang u bah B.K.Bani Adviser ka NBCC, u bah F.Lyngkhoi Chief Adviser District Youth Congress, kitei ki ar ngut kiba la shah jied kum ki kyrtong kata u bah Gabriel Wahlang bad bah N.Nongdkhar, bad la wan ruh ban iashim bynta da President Delegate, Youth Congress, Mahila ki nongkitkam jong ki Primary Unit bad Sub Unit bapher.
Mawkyrwat, 26 Lber:Mynhynnin ka sngi u Myntri ba dei khmih ia ka tnad PWD Roads u Martin M.Dango u la plie ia u mawnongrim jong ka jingkieng Maheskola- Darengiri Roads ryngkat ka jingsynran lang u Zenith M.Sangma Myntri ka tnad Sports & Youth Affairs lem bad ki nongialam jong ka Ranikor Block Congress Committee (RBCC) u bah Jerman Nonsiang ia kaba la pynlong ha ka shnong Chimasora South West Khasi Hills.
Na ka liang u kongsan u Martin M.Dango, haba ai jingkren ha katei ka sngi u la ong ba ia kane ka jingkieng Maheskola – Darengiri Roads kaba dei ka RCC Bridge kaba wan lyngba ka skhim RIDF- XX11 la mang haduh T.3 klur 8 lak tyngka na ka bynta ban shna iaka bad ka jingjrong jong kane ka jingkieng ka long kumba 24.7 meter eiei.
U la ong ruh ba kane ka jingkieng ka long kaba la rim bha bad ka dei ka jingkieng kaba naduh ka por Sorkar Assam bad kaba la neh kumba palat sanphew snem mynta bad ka jingioh ban maramot bad shna thymmai ia kane ka jingkieng ka long kum ka jingkyrkhu ia ki paidbah kane ka thaiñ ha kaba ki la lah ban leit na kawei ka jaka sha kawei pat ban ia Khaii ia pateng.
Shuh shuh na ka liang jong u, u buh ruh ia ka jingkyntu ia ki paidbah ba ki dei ban don ka jingsngew longtrai ia kane ka jingkieng bad ba ki dei ruh ban iada bad lehkhuid ia kane ka jingkieng kaba ka sorkar ka la shna na ka bynta ka jingdonkam jongki, u la ong ruh ba katba lah yn pyndep kloi ia ka jingshna ia kane ka jingkieng.
Ha kane ka sngi plie ia u mawnongrim la pyniaid ia ka jingialang da u bah F.Sohlang E.E PWD Roads Ranikor ryngkat ka jingiadonlang u Zenith.
M.Sangma Myntri ka tnad Sports & Youth Affairs, bah Manstudy Nongrem MDC Langrin Constituency, bah D.Kyndiah Assistant Executive Engnineer Nonghyllam, bah H.S.Diengdoh ADC South West Khasi Hiils, Jerman Nongsiang President Ranikor Block Conggress Committee bad kiwei kiwei.
Nongstoiñ, 26 Lber:Ha ka sngi Saitjain jong ka taiew bala lah u wei u rangbah, u ba na ka shnong Riangmaw West Khasi Hills District, u la leit ban ujor da ka ehajar ha thanad Nongstoin pyrshah ia kiba don kti ban sei tuh ia ka Challan dewiong jong u tei u rangbah.
Katkum ka ehajar bala wan ban ujor da u tei u rangbah la ong ba u la lap ia katei ka jingjia ha ka14 tarik mynta u bnai katba u dang thmu ban leit sei ia ki Challan ki jong u na ka ophis DMR kaba don ha Nongstoin, hynrei Mar ia poi ha katei ka ophis u la lap ba ia ki Challan ki jong u la dep ban wan sei tuh noh da kiwei ki briew ki bym shymla lah satia ban tip.
Hadien katei na ka liang jong u tei u rangbah u la ai da ka jingthoh sha u ophisar ka tnad DMR halor katei ka jingjia bad na ka liang jong ka tnad DMR kala pyntip sha u tei u rangbah ba ia ki challan MTC Book NO.2236 SL NO.22350, 223598 bad MEPRF Book NO.22350 SL NO.223598 kiba don ha ka kyrteng jong u tei u rangbah la wan ban sei noh da kiwei Pat ki briew ki bym shymla lah satia ban tip bad ithuh.
Shuh shuh la ong ruh ba ki nongsei tuh ia ki Challan jong u tei u rang ah kila pyndonkam ruh ia ka specimen signature ha ka kyrteng jong u tei u rangbah bad ia ka dur thep vote (EPIC) kaba la dep phah attested ha u DC jong ka East Garo Hills District.
Na ka liang jong u Officer Incharge ka Nongstoin Police Station u la ong ba ha kaba iadei bad katei ka jingjia na ka liang jong ki pulit kila dep ban register case bad ka jingtohkit ka dang iaid sha khmat.
Nongpoh, 26 Lber:Hadien ka jingujor na ki nongrep ha ka thain Umlaper, kiba la iakynduh jingeh halor jingshah pynjulor ia ki jaka rep jaka riang ka jongki, tang namar ka jinglehtorti da u Kontraktor ba pyntrei ia ka surok PMGSY, kata na Umlaper sha Lymphuid, ki nongialam ka KSU, ia kaba la ialam da u Samla Lamkyrdan Sungoh, Organizing Secretary ka KSU, NKHD lem bad ki dkhot na ka Nongpoh Circle, ha ka sngi Thohdieng, ki pynlong ia ka jingleit ban jurip bad pynrem jur halor ka jinglehtorti da u Kontraktor ba shna ia katei ka surok.
Kum ban shu pynkynmaw hangne, ia katei ka surok PMGSY kaba 16.125 km, kaba pyniasoh na Umlaper sha Lymphuid, la pyntrei da u Bah Khlurstep Pakma bad na ka bynta katei ka surok ka sorkar ka la mang haduh T.144.03 lak.
Hadien kane ka jingjurip, u samla L.Sungoh, u la ong ba ka seng ka la lap ba ki don haduh 30 ngut ki nongrep kiba la shah ktah, ha ka jingshna ia kane ka surok PMGSY, ha kaba naduh ki lyngkha kba bad kiwei de ki jaka rep ki la shah ktah.
“Ha ka jingshisha ngi kmen bad ngim don jingpyrshah ei ei haba wan kino kino ki kam pynroi na ka ki paidbah, hynrei kaei pat kaba pynlong iangi ban gin hap ban pyrshah kadei namar ka jinglehtorti da u Kontraktor uba la pynshna ia kane ka surok, namar kaei kaba ngi la sakhi ba ka la don ka jingjulor ha ki jaka rep, katba na ka liang u Kontraktor pat u khlem seiw ei ei sha kito kiba la shah ktah" ong u samla L.Sungoh.
Wat na ka liang jong kitei nongrep kiba la shah ktah, ki la leit ban iakynduh ia utei u Kontraktor ban iakren halor ka jingshah pynjulor ia ki jaka rep ki jongki, hynrei na ka liang utei u Kontraktor um shem la pynsngap ia katei ka jingud da kitei ki nongrep, bynrap u samla L.Sungoh.
Kumta, haba iadei bad katei na ka liang ka seng kan nym shong kli kti, hynrei kan dawa na ka sorkar na ka bynta ka hok jong kitei ki nongrep kiba la shah pynjulor ia ki lyngkha ki jongki bad ha kajuh ruh ka por ka seng kan sa leit ruh ban kynduh ia u DC ka Ri Bhoi, u la bynrap.
Shillong, 26 Lber:Ki don baroh 267 ngut ki khunswet ha baroh ka jylla kiba ioh jingiarap na ka skhim ka sorkar jylla.
