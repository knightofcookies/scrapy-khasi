Ha kine ki bnai ba la dep, ka nam ka burom jong ka Annada Gohain ka la saphriang sha ki saw lyer jong ka pyrthei, ïa kaba ma ngi hangne ha Meghalaya, ngi la klet noh ban kynmaw burom ïa ka.
Ha u Nailar, 2023, ka University of New South Wales kaba don ha Sydney, Australia ka la pynkup burom ïa kito kiba la pule ha katei ka University.
Kane jingpynkup burom ka dei na ka bynta kito kiba la pyndep ïa ki jingpule na katei ka University bad kiba la noh ïa u synñiang ban kyntiew ïa ka rep soh rep pai kham tam na ka bynta ka jingpyndonkam ïa ki kor ki bor ka juk mynta ban kyntiew ïa ka ïoh ka kot jong ki rep soh rep pai.
Ha kaba ïa dei bad kane, ka University of New South Wales, Australia ka la ai kyrteng ïa kawei ka Hall “Go6" ba kynmaw burom ïa ka Annada Gohain kaba long ka kynthei ba nyngkong ba pyndep ïa ka jingpule na ka University South Wales School of Chemical Engineering, Sydney, Australia.
Ym tang namarba ka la pyndep ïa ki jingpule jong ka na katei ka University.
Hynrei, kham tam eh ïa u synñiang ba ka la noh ban kyntiew ïa ka rep soh rep pai bad ïa ka ïoh ka kot jong ki nongrep ha ka Dong Shatei Lam Mihngi.
Kane ka longkmie ka la long ka nongprat lynti ba nyngkong ha kane ka liang ha ka Dong Shatei Lam Mihngi.
La kha ïa ka ha North Guwahati, Assam.
Haba ka la pyndep ïa ka jingpule ïa ka B.Sc ha ka subject Chemistry, ka la leit ban trei noh ha ka tnad ka rep ka riang jong ka Sorkar Assam, ha Shillong ha ki snem 1950 bad ka la long ka nongseng nongbuh ïa ka Fruit Processing Factory ha Fruit Garden ha ka snem 1955.
Hadien kane, ka la leit ban pyntbit shuh shuh ïa ki jingpule jong ka ha liang ka Food Processing Technology kaba hap hapoh ka Colombo Plan Programme jong ka University of New South Wales.
Haba ka la pyndep ïa ka jingpule ha ka kyrdan M.Sc na katei ka University ha ka snem 1959, ka la wan trei biang hapoh ka tnad ka rep ka riang ha Shillong, kaba long ka nongbah jong ka Assam ha kata ka por.
Ki jingtrei jong ka ha katei ka por ka long ban pynneh pynsah ïa ki soh ki pai kiba don ha kine ki jaka ki jong ngi, kum ki sohniamtra, sohphareng, sohphoh bad sohplom kiba soh kyrhai.
Kine ki jingtrei ki jong ka, ki la wanrah ïa ka jingseng jingbuh ïa ka Food Processing Factory ha Fruit Garden kaba nyngkong ha ka Dong Shatei Lam Mihngi.
Ka jingpynmih ïa ki umsoh bad ka jam na kane ka jaka, ka la kyntiew ïa ka ïoh ka kot jong ki nongrep ha ka Dong Shatei Lam Mihngi.
Ïa ki umsoh bad ka jam ba pynmih nangne, la pynïaid ïew da ka kyrteng, “Meg Fruit" bad mynta la pynïaid ïew da ka kyrteng, “Meg".
Haba ka Meghalaya ka la ïoh ïa la ka jong ka jylla bapura ha snem 1972, ka Annada Gphain ka la dei ban leit phai noh sha Assam.
Hynrei, ka la bteng ïa ka jingtrei jong ka ha ka tnad ka rep ka riang jong ka Sorkar Meghalaya ha ka dur jong ka deputation haduh ka snem 1979.
Ka la leit phai noh sha Assam bad trei ha ka tnad ka rep ka riang.
Ka la shong thait kum ka Additional Director jong ka tnad ka rep ka riang jong ka Sorkar Assam.
Hadien ba ka la shongthait bad wat lada ka la don hapdeng ka jingpangmat bad jingktha shyieng, ka la pyllut ïa ki sngi jong ka ha kaba thoh ïa ki jingthoh kiba ïa dei bad ka rep soh rep pai bad kiwei ki jingshem jong ka halor kane ka liang.
Ka la khlad noh na kane ka pyrthei ha ka snem 2021 hadien ba ka jingpang ka la bat ïa ka la kham slem.
Ki matti ki jong ka ki dang ïai bteng haduh kine ki sngi bad ka Government Fruit Preservation Centre ka nang suhsieng iwbih bad pynïeng la ka rasong.
Ki khun u Hynniewtrep ryngkat bad ka jylla Meghalaya baroh kawei ki la rakhe ïa ka lyngkhuh sngi ïap ba phraphew lai jong u Myllung bakhraw, u Soso Tham.
Ha kaba ïa dei bad kane, u Lat ka Meghalaya, u Phagu Chauhan bad kum juh ruh u Myntri Rangbah u Conrad K.Sangma u la ki la phah ïa ki kyrwoh kitbok kit rwiang sha ki paidbah nongshong shnong jong ka jylla.
Ki kyrwoh ba kine ki khlieh nongsynshar jong ka jylla ki la phah sha ki nongshong shnong, ki la pynpaw ïa ka jingkynmaw tympang ïa ka jingnoh synñiang jong u Myllung Soso Tham sha ka thoh ka pule bad kham tam eh ha ka liang ka poitri.
U Myllung Soso Tham ula thoh ïa ka kot Duitara Ksiar, Ki Sngi Barim U Hynniewtrep bad kiwei.
Ha ka jingphah kyrwoh, u Myntri Rangbah Conrad K.Sangma u la ïaroh ïa u Myllung Soso Than ban pynneh pynsah ïa ka ktien Khasi bad kham tam eh ïa ki poim jong u, kiba long ka ïit khmih jong ka mynnor bad ki jingsneng jingkraw ban pynneh pynsah ïa la ka larity bad ka jinglong tynrai jong ka jaitbynriew Hynniewtrep.
Ha kane katei ka sngi, ka Khasi Authors’ Society bad kiwei ki seng ki la tuid sha tyngkong jong ka State Central Library ha Shillong ban leit buh syntiew ha u mot sah kynmaw jong u.
:U President jong ka Hynniewtrep Youth Council, u Bah Roy Kupar Synrem u la pynsngew ïa ka jingdonkam ban pyntrei kam ïa ka Inner Line Permit (ILP)  Meghalaya.
U Bah Synrem u la ïathuh ruh ba ka Sorkar jylla ka angnud ïa ka jingpyntrei kam ïa ka ILP.U Bah Synrem u la ïathuh ruh ba u Myntri Rangbah Conrad K.Sangma u khlem shongthait ha kaba pyrshang ban pyntrei kam ïa ka ILP ka Meghalaya bad ba ka la don bun sien ka jingïakren hapdeng ka Sorkar Meghalaya bad ka Sorkar Pdeng halor kane ka bynta.
Haba kren na ka liang ka imlang sahlang bad ruh na ka liang jong ki paidbah nongshong shnong, u Bah Synrem ula ong ba ka jingpyntrei kam ïa ka ILP ka long kaba donkam haduh katta katta ha kane ka por kaba mynta.
Une u nongïalam jong ka HYC u la ïathuh ba ka seng kan pyrshah ïa ka jingwan ka rel sha Meghalaya.
U MDC ba shu thung ha ka Khasi Hills Autonomous District Council, uba long ruh u nongïalam barim ka United Democratic Party (UDP) u Bah Bindo M Lanong mynta ka 18 Tarik Nohprah, 2023, u la pyntip ba kum u MDC, un ai noh ka jingkyrshan bapura sha ïa ka kynhun  ba ïalam ïa ka KHADC ka Khasi Hills Democratic Front (KHDF) ba la ïalam da ka National People Party.
Lah ban kdew hangne ba ïa u Bah Bindo M Lanong la jied kum u MDC ba la shu thung na ka Party UDP, ha ka 28 tarik Jylliew 2019.
Haba kren sha ki lad pathai khubor u Bah Bindo M Lanong u la kdew ba kane ka rai kaba u la shim ban ai noh ka jingkyrshan sha ka party ba ïalam ïa ka KHADC ka long hadien ba na ka liang ki nongïalam ka UDP ki la leh bym suidñiew ïa ka jingdon jong u ha ka party UDP.“Wat hadien ba ka UDP ka la kyntait ban ai ka tiket ban ïakhun ïa ka MLA election, ruh nga la phah da ka shithi ban pynpaw ïa ka jingkwah ba ngan ïa khun ïa ka MP election na ka UDP bad kyntu ïa ki ba kin klet noh ïa kaei kaba la jia hynrei haduh mynta kim pat shem la jubab eiei" u la ong.
U la bynrap ruh ba " ki nongïalam ka UDP, wat ha ka jingïalang ka General Council ka party ruh kim shym la khot bad pyntip eiei shuh ïa nga, u nongseng ïa ka UDP kumta ngam banse shuh ban shim noh ïa lade kum u briew ba khlem seng shuh".
U Bah Bindo u la ong ruh haduh mynta um pat ju kyrtiap seng hynrei ka jinglong jingman bad ka rukom leh ki ïalam ka UDP ka la pynlong ïa u ba un long marwei bad shim ruh ïa ka rai ban ai noh ka jingkyrshan ba pura sha ka kynhun ba ïalam ïa ka KHADC hapoh ka jingïalam u bah Pyniaid Sing Syiem.
U la pynshai ruh ba haduh mynta ym pat shim kano kano ka rai ban pynïasoh sha kano kano ka party hynrei hadien ba u la shah ïeh marwei na ka party UDP, u la ñiew ïalade kum u MDC shimet bad rai ban ai noh ka jingkyrshan ba pura sha ka kynhun ba ïalam da u Bah Pyniaid Sing Syiem kum u CEM ka KHADC.U Chief Executive Member (CEM) ka Khasi Hills Autonomous District Council (KHADC) u Bah Pyniaid Sing Syiem, u la kyntu ïa ki shnong kiba hap hapoh ka jingpeit ka KHADC ban ai ïa ki jaka na ka bynta ban shna ïa ki Resource Recovery Center (RRC), khnang ban lah ban pynduna noh ïa ka jingkhia jong ka jaka bret ñuit ha Marten, kaba don ha Mawlai.
Myn ha ka 18 tarik Nohprah 2023, u CEM ka KHADC u la aiti ïa ka Trok kit ñuit kaba la mang na ka Chief Minister Development Fund jong u snem 2022-23 ha ka jinglut kaba la kot sha ka T.23 lak, sha ka Dorbar Shnong Rynjah.
Ha ba kren ha kane ka sngi u bah Pyniaid u la ong ba ka jingpynlait ïa ki skhim bapher bapher ha kaba ïadei bad ka Solid Waste Mangement kane ka long hadien ba la ïoh ïa ka jingïatai halor ka jingwanrah ïa ka khuid ka suba ha Ri Khasi, bad na ka liang ka Council ka la ïoh ruh ban wanrah ïa kawei ka aiñ kaba la tip kum ka Solid Waste Management Act 2020, ka ba la mynjur da u Lat ka jylla bad lyngba kane ka aiñ, ka Council ka la ïoh ka lad ban ïa trei lang bad ki Hima ki nongïalam shnong ban wanrah ïa ka khuid ka suba.
“Haba kdew halor ka khuid ka suba, lada ngi phai sha ka shnong Mawlai kaba don ïa ka jaka ban buh ïa ki ñuit na ka Nongbah Shillong, ka Marten katno ka long kaba sngewsynei ban peit namar baroh ki ñuit ngi leit buh shatei".
“Kumta kum ka District Council ka ban ïa trei lang bad ki bor shnong, kan ym dei tang ban aiti ïa ki kali  kit ïa u ñuit na ki shnong  hynrei ka kwah ban pyrkhat ruh ban  wanrah da ki  Resource Recovery Center (RRC) ha man ki shnong ki thaw ha Ri Khasi", u la ong.
U la bynrap, “Ka RRC ka long na ka bynta ki shnong kiba don ki jaka ban pynsaphraing ïa ki ñuit ha ka rukom kaba dei, bad kan long ruh kum ka jaka ban ai jingshai sha ki paidbah ba ka RRC kan long kum ka lad ïohkam ïohjam bad ka jingkha pisa na ki ñuit".
U Bah Pyniaid u la ong ba “ngi  kyntu ïa ki shnong kiba don ïa ki jaka ba kin ai ïa ki jaka na ka bynta ban buh ïa ki RRC khnang ban ym donkam shuh ban leit buh ïa ki nuit sha duh marten hynrei ban  lah ban pynbit pynbiang tang ha ki shnong hi".
“Ka jingthmu ba ha khmat ka District council ka long ban ai ka jingïarap na ka bynta ki jaka ïew ki shnong ki jaka paidbah ban ïoh ban ai jingïarap lyngba kine ki skhim bapher bapher".
Ha kane ka sngi ka na ka liang ka Dorbar Shnong Rynjah ka la ai khusnam ruh ïa ki nongtrei ASHA bad Aganwadi ban ai jingithuh ïa ka jingshakri jong ki ha ka imlang sahlang.
Ha kane ka jingïalang la don lang ruh u  MDC u Bah Bindo Lanong, u Syiem ka Hima Mylliem u Paiem Ainam Manik Syiem, u Rangbah Shnong, ki longkmie, ki nongshong ïew bad ki paid nongshong shnong.
Na ka liang u Syiem ka Hima Mylliem u Paiem Ainam Manik Syiem ula pynbna ban synñiang da ka song pisa sha ka Dorbar Shnong.
U Nongïalam ka Liang Pyrshah, u Bah Ronnie V.Lyngdoh u la ong ba ka Sorkar ka dei ban pyndonkam bha ïa ki aiñ kiba don mynta ban ïada ïa ka jingwanrung kyrthep jong ki bar jylla sha Meghalaya.
U Bah Ronnie V.Lyngdoh u la ong ba dei ban pyndon kam pyrkhing ïa ki aiñ kiba don mynta katba ka jylla ka dang ap ïa ka jingpyntrei kam jong ka Inner Line Permit (ILP) da ka Sorkar Pdeng.
U Bah Ronnie V.Lyngdoh u la ong ba ki aiñ kiba don mynta ki dei ka Land Transfer Act, Trading by Non-Tribal Regulations Act, Labour Act bad kiwei ki long ki stieh jingïada ïa ka jingwan rung jong kiwei ki jaitbynriew sha Meghalaya.
Dang shen, ka tnad ki kam pohïing jong ka Sorkar Pdeng ka la kyntait ïa ka Meghalaya Residents Safety and Security (Amendment) Bill, 2020 ka ban long ïa ka jingïada ïa ka jingwanrung jong kiwei pat ki briew sha Meghalaya.
Haba kren ha ki nongthoh kot khubor, u Bah Ronnie V.Lyngdoh u la ong ba kam dei tang ka kamram jong ka Sorkar ban rah ïa kine ki jingdonkam hakhmat jong ka Sorkar Pdeng, hynrei, ka dei ruh ka kamram jong uwei pa uwei u nongshong jong ka Meghalaya.
U Bah Ronnie V.Lyngdoh u la ka jingpyntrei kam ïa ka MRSSA ïa kaba la mynjur da ka Ïing Dorbar Thaw Aiñ jong ka Meghalaya ban ïada ïa ka jingwan ruh jong kiwei pat ki jaitbynriew sha Meghalaya, kan ym don kano kano ka jingpynthud pynwit bad ka jingktah ïano ïano.
U Bah Ronnie V.Lyngdoh uba long ruh uwei na ki nongïalam jong ka seng saiñ hima sima, ula ong ba lada pyntrei kam bha ïa ka aiñ Trading by Non-Tribal Act, kane ruh ka ïarap shibun ban khang lad ïa ka jingwan jong kiwei pat ki jaitbynriew sha kane ka jylla.
Une u rangbah ula ong ba ka jingïoh lad jong kiwei pat ki jaitbynriew ban rung sha Meghalaya ka long ha ka dur jong ki nongshongwai bad lada kitei ki aiñ ki trei kam bha, kane kan ïarap ban tehlakam ïa ka jingwanrung jong kiwei pat ki briew.
Ha kaba ïa dei bad ka jingtieng jong ki paidbah ïa ka jingwan jong ka rel sha Meghalaya, u Bah Ronnie V.Lyngdoh u la ong ba ha ka jingsngewthuh jong u, ym dei ban tieng shaphang kane, lada kine ki aiñ kiba don mynta ki trei kam bha.
Une u rangbah ula ïathuh ba lada ka rel ka wan sha Meghalaya, kan don ka jinghiar jong ka dor jong ki mar ki mata.
U la ai nuksa ba ka jingshalan jong u sohniamtra na Meghalaya sha kiwei pat ki jylla ruh ka jyn da la hiar shibun bad ka ïoh ka kot jong ka jylla ruh kan neh hi hangne ha Meghalaya.
:Ki Dkhot ka Federation of Khasi Jaintia and Garo People (FKJGP) Sohryngkham Circle, ha ka 18 tarik Nohprah 2023 ki la dawa na u Sordar ka Sohryngkham u Bah Donbor Kharmujai ban khot da ka dorbar ba kyrkieh ban pynshai halor ka jingailad ban thied jaka ïa kawei ka longkmie ka ba ïoh lok da u bar jylla.
Na ka liang u President ka FKJGP Sohryngkham Circle, u Bah Wanlambok Kharmalki u la ong ba ka seng kan ym lah ban pdiang ïa ki longkmie Khasi ki ba ïoh lok da u bar jylla ba kin ïoh ban thied ïa ka jaka ka puta ha Sohryngkham.
“Ngi kyntu ia u Sordar ba u dei ban khot da ka Dorbar bad un pynshai ia ka nongrim halor ka jingïoh thied jaka kane ka longkmie ka ba ïoh lok bar jylla ha Sohryngkham bad kane kan long ruh ban khanglad ïa u Sordar ba un leh la ka jong ka mon khlem da pyntip ïa ka EC ha ka shnong ka thaw".
U la bynrap ha kaba ïa dei bad kane ngi la dep ban ujor sha u Paiem Balajied Sing Syiem sha u CEM ka KHADC bad kumjuh sha ki bor ba dei peit ban ujor halor ka jingleh mon u ne u Sordar hynrei haduh mynta kam pat shem la don kano kano ka jubab na ka liang jong ki".
Na ka liang u Bah Rocky Kharduit General Secreatary u la ong ba na ka liang ka FKJGP ka pynpaw ïa ka jing sngew pyrshah jur ïa u Sordar ka Sohryngkham halor ka jingsoi ïa ka dulir sha kawei ka longkmie ka ba la ïoh lok da u bar jylla ha kane ka shnong.
“Kane ka long ba u la ïaid lait ïa ki kyndon ka shnong ka ba la pynmih ha ka 3 tarik u Naitung 2002, kaba la mana pyrshah ban khang lad ïa kano kano ka briew ka ba ïoh lok bar jylla ba kan ïoh ban thied jaka ha ka shnong Sohryngkham" u la ong.
:Ki nongïalam ka Hynniewtrep Youth Council (HYC) ha ka 18 tarik Nohprah 2023 ki la pynlong da ka jingïalang ban kynmaw burom ïaka lyngkhuh sngi ïap ba 83 snem jong u Myllung Soso Tham ha phyllaw ka Soso Tham Auditorium Shillong.
Na ka liang ka HYC ha ka jingïalam u president rangbah, u Bah Roykupar Synrem, u nongïalam barim ka u Bah Robertjune Kharjahrin lem bad ki dkhot na kylleng ki unit kila pynlong ka jing ïabuh syntiew ha khmat u Mot-Dur u Soso Tham.
Haba kren ha kane ka sngi u president ka HYC u Bah Roykupar Synrem u la pynkynmaw ïa ki kam ba ratbah ki ba u Myllung Soso Tham u la leh na ka bynta ka jaitbynriew.
“Ki kam ki ba u Myllung SoSo Tham u la leh ka pynlong ïa ki longdien ba dei ban pyndonburom ïa ka lyngkhuh sngi ïap jong u Myllung ka Jaitbynriew.
U Myllung Soso Tham u dei u nonghikai, u ba la ai ka jinghikai ym tang ha ki skul hynrei u ai ka jinghikai ïa ka Ri bad ka jaitbynriew halor ka akor ka burom bad kumno ban poi sha kliar lum jong ka man" u la ong.
U la bynrap, "hynrei haba phai sha ki jingeh jong ki nonghikai ha ka jylla mynta, ka jingkylli ka long ba kaei ba ka sorkar ka ai sha ki nonghikai jong ngi?".
“Dang shen ki nonghikai bala shongthait kila pynpaw ba wat la ki la ai ka jingshakri la 30 snem ruh hynrei kim pat ïoh satia ïa ka bai bam tymmen, hynrei ki MLA ki ba tang 2 snem ki la ïoh ïa ki Baibam tymmen, "u la ong.
U la kyntu ïa ka sorkar ba ka dei ban ai ïa ka burom sha ki nonghikai kum ba ki dei ban ïoh ym ban shu pyndon burom ïa ki tang ha ka sngi kyrpang jong ki.
U la ai jingmut ruh sha ka Sorkar ba ka dei ban pynthikna ba baroh ki nonghikai ha ki skul kin shah kynthup haka juh ka thup rukom siew tulop.
“ka Sorkar ka dei ban kyntiew ïaki nonghikai ka Jylla da ka ba wanrah da ki  Policy ki ban ïarap ban ban ai burom ïaki nonghikai ka Jylla" u la ong.
Haba ïadei bad ka jingthmu ka Sorkar ban wanrah noh daki kot NCERT ha ka jylla, u Bah Roykupar u la kyntu ïa ka sorkar ba ka dei ban bishar bha shwa ban pynurlong ïa kane.
U Bah Roykupar u la ong baka Sorkar Jylla kadei ban pynthikna ba kot NCERT ki ban pyndonkam haki skul kidei ban pynneh ïaka thymmei jong ki trai ri ka Jylla Meghalaya khamtam haba ïadei bad ka jingsynñiang ki riew khraw thohkot ki ba dei ki trai Ri ha ka Jylla.
Ha kane ka sngi la sam ruh ïa ki khusnam sha ki nong jop jingai jingkren lyngkot kaba la pynlong da kane ka seng halor ka mat ‘Jingma Ka Jaidbynriew namar ka Jingai Jaitkpa’ bad ka jingthoh Essay halor ka phang pdeng ‘Khulom Ksiar’ ïaka bala pynlong daka Socio Cultural Cell.
:U Bah Renikton Lyngdoh Tongkhar, u MLA ka Mawkyrwat Constituency ha ka jingjurip ba kyrpang ne surprise inspection ïa ka jingtei ïa ka jaka sumar nongpang  ka Sub Center kaba don ka shnong Pyndenlyngdoh, South West Khasi Hills District u la ong ba ka sorkar lyngba ka tnad ka koit ka khiah shen kan sa ïoh ban plie noh ïa ka khnang ba ki paidbah jong ka san shnong area kin ïoh jingmyntoi.
Shuh shuh u la ong ruh ba ka jingplie ïa kane ka jaka sumar kan long ruh kum ka dak jong ka jingaisngewbha Christmas ïa ki paidbah jong ki san tylli ki shnong.
Lah ban kdew ruh ba ïa ka Sub Center ha Pyndenlyngdoh la pyntrei ha ka jingmang pisa kaba T.50 lak tam ei ei bad ka ban sa pynïoh jingmyntoi ïa ki san tylli ki shnong kata ka Shnong Manad, Mawbidong, Lummawbah, Pyndenlyngdoh bad Pyndensohlang.
Ha kane ka sngi la synran ruh da ki riew rangbah jong ki san tylli ki shnong.
Kawei ka ïing tap shilliang kaba la shna ha jrong ka Meghalaya Rural Bank ha Lumshatsngi, Laban ha ka step jong ka 18 tarik Nohprah 2023 ka la shah bam duh ha ka ding.
Kane ka jingjia ka la jia ha ka por kumba 11 baje mynstep bad la suba ba kane ka jingkem ka ding ka lah ban dei na ka jingklet ban pynlip ïa ka gas shet jingshet.
Kane ka ïing tap shilliang  ka dei ka ïing  jong u Munna Ahmed kaba la shna da ki lyntang bad ki tin na ka bynta ban ai sah shipor ïa ki bar jylla kiba wan ban bylla sha kane ka thaiñ.
Na ka liang ki pulit pynlip ding ki la ïoh ban poi kloi sha kane ka jaka bad ïoh ban tem  ïa kane ka jingklang ka ding.
Na ka liang u MLA ka South Shillong Constituency u Bah Sanbor Shullai mynta ka step u la hiar ban jurip ïa kane ka jaka kaba la shah bam duh ha ka ding.
Na ka liang ki nongpynïaid shnong ki la kyntu ïa ki bor ba dei peit ba kin leh ïa ka ba donkam pyrshah ïa une u trai ïing namar ka jingshna khlem da bud ïa ki kyndon ban shna ïa ki ïing namar ka rukom shna ïa kine ki ïing ka long ka bym ishngain eiei.
:Ha ka step jong ka 27 tarik Naiwieng 2023, kawei ka ïing kaba la shna da ka lyntang kaba ju pyndonkam ban buh ïa ki tiar ba la rim ka la ingkhong lut na ka daw ka jingbam shngiam ha ka ding.
Kane ka jingjia ka la jia ha ka por 6 baje eiei ha ka por mynstep ha ka dong Sngithiang Lower Mawprem.
Kane ka dei ka ïing jong ka Kong Lawaniar Kharmalong, kaba la aiwai sha kawei pat ka longïing bad ka bynta kaba ing ka dei ka jaka ba ju pynlang ïa ki tiar ba la rim.
Ha kane ka jingjia ym shem la don mano mano ba mynsaw lane kano kano ka jingjia kaba sngewsih.
Kat kum ka jingïathuh ki basah marjan la ong ba kane ka jingjia ka lah ban dei na ka jingthud ha ka bording elektrik.
:Ka Khun Hynniewtrep National Awakening Movement (KHNAM) ka la ïakynduh ïa u chief secretary myn ha ka 27 tarik, Naiwieng bad ka la phah da ka dorkhas(memorandum) ha kaba ka la pan ïa ka kaiphod ba la shna da ka Expert Committee halor ka State Reservation Policy (SRP).
“Ngi la ïoh jingtip ba ka Expert Committee, kaba la dei ban khreh ïa ka State Reservation Policy (SRP), ka la ïakynduh myn ha ka 23 tarik, Naiwieng.
Kin sa pynlong biang ha ka 6 tarik, Nohprah bad pynbeit da jingïalang ba lai sien ha nongbah Shillong.
Kaba bud da katei, ka Expert Committee kan sa ïohpdiang ïa ki jingtyrwa na baroh ki party saiñ pyrthei bad ki party ba don jingmut, ong u president jong ka KHNAM, u Thomas Passah sha ki lad pathai khubor.
U Passah u la ong ba ïa katei ka mat, la pynslem palat bad ba ka jingpynkylla ïa ka polisi ba don ar sla, ym dei ban pynslem.
U Myntri ka thoh ka pule jong ka Sorkar Meghalaya, u Rakkam A.Sangma ula iathuh ba kawei na ki jingeh ki bakhraw ha kaba buh ia ki sawphew tylli Eklavya Model Residential School hapoh jylla ka dei ka jingeh ban ioh jaka.
U Rakkam A.Sangma u la iathuh ia kane ha ki nongthoh kotkhubor bad lad pathai khubor hadien ba ula pyllong ia ka jingbuhdien ia ka jngshna ia ki Eklavya Model Residential School.
U Myntri u la iathuh ba yn sa don ka jingshna ia kito katto katne tylli kine ki Residential School.
U la iathuh don padeng jong kine ki skul kiba dang don hapdeng ka jingpynkhreh ia ki Detail Project Report, don katto katne ki skul kiba la Sorkar ka la dep mang pisa, ki skul kiba dang don hapdeng ka jingkhot Tender bad don kiwei pat ki skul ha kaba ka Sorkar ka don don hapdeng ka jingpynshang ban ioh jaka.
U Rakkam u la ithuh ba ka jingeh kaba khraw ha kaba buh ia kine ki Residential School jong ka Sorkar Pdeng ka long ba ka Sorkar jylla kan hap ban ai jaka haduh khadsan akar khlem kano kano ka jingsiew.
U la iathuh ba ki trai jaka kim treh ban ai ia ka jaka ei ia ka jaka jong ki.
Hynrei, na ka liang jong ka Sorkar jylla kan iai buddien ia kane ka kam ba kan iaid sha khmat bad ba kan long ka jingmyntoi ia ki paidbah nongshong jong ka jylla.
U Myntri Rakkam A.Sangma u la iathuh ba ka don ka jingtuyrwa ai kam na ka jingai jaka ban shna ia kitei ki Residential School hapoh ka jylla.
Ka Sorkar Meghalaya ka la ai por hynriew phew sngi ia uwei u Consultant bathymmai ba un ai ia ka kaiphot jong u ha kaba ia dei bad ka jinglut ban shna ia ka lynti ban hiar liengsuin ha Kad Liengsuin Umroi ha Ri Bhoi District.
U Symbud Myntri Rangbah ka Meghalaya, u Bah Sniawbhalang Dhar u la iathuh ba ha shuwa jong kane, ka Sorkar ka la ioh ia ka kaiphod na uwei u Consultant ba ka jinglut na ka bynta ban shna ia ka lynti ban hiar liengsuin, kynthup ruh ia ka jingpom ia u lum ka long haduh 7,000 klur tyngka.
U Bah Sniawbhalang Dhar uba long ruh u Myntri ba dei peit ia ki lynti ki syngkien, ula iathuh ba ka Sorkar kan pat shym leh pat leh ieie halor kane ka kaiphod namarba ka la shem ba ka jinglut ka long shaba palat.
U la iathuh ba dei na kane ka daw, ka Sorkar kan dang hap ban ap ia kane ka kaiphot na une u Consultaant uba thymmai.
Ha shuwa jong kane, ha ka 30 tarik u Risaw, ka Iing Bishar Meghalaya High Court, ka la bthah ia ka Sorkar jylla bad ia ka A Airports Authority of India (AAI) ba ki dei ban pyndep noh ia ka jingtohkit kaba ia dei bad ka jingpynheh ia ka lynti ban hiar liengsuin ha Kad LiengsuinUmroi bad na ka liang jong ka Sorkar pat lah ban ai jubab na ka daw jong kane ka jingeh.
Kane ka jingpynheh ia ka lynti ban hiar liengsuin kan iarap ia ka jinglah ban hiar jong ki liengsuin kiba kham heh ha Kad Liengsuin Umroih ka Ri Bhoi District.
U Myntri Rangbah ka Meghalaya, u Conrad K.Sangma u la plie ia ki surok ha East Garo Hill, kiba kynthup ia ka surok hapdeng Nengmandalgre  bad Daribokgre (Mandalgre) kaba  35 kms, L042 Cherangre to Sisobibra (Nengmandalgre to Gitokgre) kaba 7.820 Km, ka jynkieng bajrong haduh 51.68 mitar halor ka Wah Rongon bad ia ka jynkieng kaba 51.68 mitar halor jong ka Wah Rongre ha ka jingialang kaba la pyllong ha madan Nengmandalgre.
Kiba la ia don lang ha katei ka sngi ki long u Symbud Myntri Rangbah, u Bah Prestone Tynsong, u MLA Marcuise N Marak bad ka dkhot jong ka Iing Dorbar Lok Sabha ka Agatha K Sangma.
Haba kren ha katei ka sngi, u Myntri Rangbah Conrad K.Sangma u la ong ba ka jingplie ia ki surok ka long kawei na ki lad ki lynti ban wanrah ia ka jingroi ha ka dong ka thain.
U Myntri Rangbah Conrad K.Sangma u la pynpaw ia ka jingsngewnguh  ia ka Agatha K.Sangma kaba la don ka bynta kaba khraw ban pynioh ia ka jngshan ia kitei ki surok lyngba ka MPGSY skim jong ka Sorkar Pdeng.
U Conrad K.Sangma u la iathuh ba ka thong jong ka Sorkar jong u ka long ban pynioh surok ia baroh, ban pynioh iing ia baroh, ban pynioh jingtip ia baroh, bad ban pynbiang um ia baroh.
U la iathuh ba ha ka snem 2023-2024 la don ka jingmang pisa haduh 1,600 klur tyngka na ka bynta ka jingshna ia ki 1,500 tylli ki iing bad u la iaroh ruh ia ka Agatha K.Sangma na ka bynta jong kane.
U la ithuh ruh ba kumno ka Sorkar ka trei shitom na ka bynta ka jingioh kami oh jan jong ki samla bad kiwei ki jingpyntrei kam na ka bynta ka bha ka miat jong ki samla.
Ha kaba kren ha katei ka sngi, u Symbud Myntri Rangbah, u Bah Prestone Tynsong u la ong ba ka jingdon jong ki surok ka wanrah ia ka jingsuk ha ka leit ka wan, ka pynioh ia ka jingkoit jingkhiah bad ka plie lad plie lynti na ka bynta ki samla pule ba kin lah ban ioh ia ka jingnang jingstad.
U Bah Prestone Tynsong u la iathuh ruh ba ka Sorkar ka don ka jingthmu ban shna ia ki surok ha ka jingjngai kaba 1,200 Km hapoh jong ka jylla.
U Bah Prestone Tynsong ula pynpaw ruh ia ka jingsngewburom ia ki khlieh nongsynshar jong ka Garo Hills kiba la kloi ban iatrei lang bad ka Sorkar ha kaba shna ia kine ki surok.
Ka West Jaiñtia District Sports Association (WJDSA) kan sa pynlong ia ka ‘Trial Camp’ lane ka jingjied ia ki nongïalehkai haka 08-12-23 na ka bynta ka West Jaiñtia Hills District ia kaba kin sa leit ban ïakhun na ka bynta ka Meghalaya Games 2024.
Ha ka liang jong ki shynrang shynrang (Under-23) : 100 Meter, 200 Meter, 400 Meter, 800 Meter, 1500 Meter, 5000 Meter, 10,000 Meter, High Jump, Long Jump, Javelin Throw, 4×100 Meter bad ka Mixed Relay.
Katba ha ka liang jong ki shynrang (Under-23) : 100 Meter, 200 Meter, 400 Meter, 800 Meter, 1500 Meter, 3000 Meter, 10,000 Meter, High Jump, Long Jump, Javelin Throw, 4×100 Meter bad ha ka Mixed Relay.
Kane ka jingpyrshang lane ka jingjied nongïalehkai kan long kyrpang na ka bynta ki nongshong shnong ka thaiñ West Jaintia District.
Kiba thmu ban wan ïashim bynta ha kane ka jingpyrshang ki dei ban ym palat ia ka 23 snem bad ban ym duna ia ka 16 snem.
Ki nongïalehkai kin donkam ruh ban wanrah ia ka Aadhaar Card, ka Birth Certificate (Original) ha katei ka tarik ba la kdew haneng por 7 baje mynstep.
Na ka bynta ki jingtip ba kham bniah lah ban phun ha u nombor : 9856109222, 9862274201.
Ka Khasi Hills Autonomous District Council (KHADC) ka la pynlong ka jingleit jngoh kaba kyndit halor ka kam khaïi, labour license bad ka professional tax ha baroh ki dukan ha Laitumkhrah jong kane ka nongbah, myn ha ka 27 tarik, Nailur.
Ïa katei ka jingleit jngoh, la pynlong da ki pulit jong ka enforcement wing jong ka council ha baroh ki kam khaïi ba pynïaid da ki bar jylla naduh Fire Brigade haduh ka ïew Laitumkhrah.
Katei ka kynhun, ba la lam da u executive member (EM), u Land Teibor Pathaw bad u MDC jong ka Laitumkhrah konstituensi, u Fantin Lakadong, ha kaba ki la lap ba bun ki dukan kim don ki kot ki sla ba biang halor ka professional tax.
La don bun ki jingtei kiba la shah phah ban khang noh tad haduh ban da biang ki kot ki sla jong ki ban phah sha ka district council.
Haba la kren sha ki nongthoh kot khubor, u Lakadong u la pyntip ba ka executive committee (EC) jong ka KHADC dang shen, ka la rai ban sdang pynlong ïa katei ka jingleit jngoh khnang ba kito kiba dei trai jong ka dukan, khamtam ki bar jylla, ki dei ban bud ïa ka Trading by Non-Tribals Regulations act.
“Palat 80 per cent jong ki dukan ha Laitumkhrah ki bud ïa ki kyndon jong ka district council naba bun na ki kim don ïa ka lisen khaïi bad labour hynrei bun na ki, ki la pulom ban pynbiang ïa ki kot ki sla halor ka professional tax" ong u Lakadong.
U Myntri ka liang pyrshah bad u kliehduh ka MP jong ka Congress na Shillong, u Ma Vincent H Pala myn ha ka nyngkong u la ong ba ka sorkar kam shym la thmu shisha shaphang ka jingïakren ïasuk ban sa ïaid bad ka seng Hynniewtrep National Liberation Council (HNLC) katba u la kyrpad ba ïa ka jingkynnoh ba dang shen da katei ka seng, dei ban pynsangeh noh.
Katkum ka jingkren jong u, ka Centre, ka sorkar jylla bad ka seng HNLC ka donkam ban don jingmut shisha ban ïakren ïasuk ha kaba kut ka jingïakren.
U la ai jingmut ruh ba ka sorkar ka la pyndonkam da u chairman barim jong ka HNLC, u Julius Dorphang, uba dei u nongthaw aiñ barim jong ka Mawhati, ba un wanrah ka jingsuk jingsaiñ ba shi junom.
U Dorphang u la shah kem bad shah set phatok hadien ba u la shah kynnoh halor ka jingbatbor ïa ka khynnah rit.
“Ka sorkar ka dei ban thmu shisha.
Ka sorkar ka hap ban peit ba kumno ka jingpynrung kam thymmai ka dei ban pynsangeh noh bad ki paidbah kiba don shabar ka ri ki dei ban wan noh sha ka jylla lajong.
Kam dei ba phi hap kren ïa u general secretary bad phim kren shuh bad u chairman (jong ka seng)," ong u Pala.
“Nga sngew ha nga ba ka sorkar ka la pyrshang, hynrei kam thmu shisha ban khot ïakren," ong u Pala.
Katkum ka jingkren jong u, ka mat halot ka jingïakren bad ka HNLC ka la don mynta arphew laiphew snem.
U la bynrap shuh shuh, “U chairman barim jong ka HNLC u dei u MLA bad mynta u don hapoh phatok, te ma ki (sorkar) ka lah ban pyndonkam da u ha ka jingshisha ne ki lah ban pyndonkam da kiwei pat ki kynhun.
"Da kaba kren halor ka jingeh ba ïasyriem ba la mad da ka jylla Nagaland, Assam bad kiwei pat ki jylla jong ka jaka, u Pala u la ong ba u la dep ïohi ba ka sorkar pdeng kam thmu shisha shaphang ka jylla North East.
U la ong ba ka sorkar ka dei ban wad bniah halor ka daw jong ka jingjur ka kam lehnoh bad kiwei kiwei ki jingeh kiba ïadei bad ka kam lehnoh namar ba wat haba la dep ïasoi bun ki jingmynjur bad ki kynhun ne ki seng bapher bapher, hynrei dang bun ki seng ba thymmai ba dang mih.
Halor ka jingdawa jong ka HNLC na ka bynta ka jingïakren ïasuk ka ban ïaid shakhmat, une u rangbah u la ong ba ka aiñ ka la dep kren shai halor kane.
U la ong ba u nongïalam jong ka ULFA u la long u MP haduh ar sien bad u nongïalam jong ka HNLC u dei u Myntri bad u chairman u dei u MLA, te lada ka HNLC ka lah ban teh lakam ïa ki briew lajong te kam eh eiei ruh em na ka bynta ka sorkar ba kan pynïoh jingsuk hapoh ka jylla.
“Nga la dep ïohi ïa ki ba ki la pyrshang ïakren, hynrei dei ban don ka jingthmu ba shisha halor ka bynta jong ka HNLC, dei ban don ka jingthmu shisha halor ka bynta jong ka sorkar ruh kumjuh bad ka sorkar pdeng ka dei ban long ka kongsan ha ka ban shimkhia ïa katei, namar dei ban don ka rukom synshar ba biang kaba dei ban ïaid hapoh bad shabar jong ka jylla naba ki la dep ïasoi bun ki jingmynjur bad ka Bangladesh bad kiwei pat ki ri hynrei ka sorkar jylla ka la pynduna ki bor synshar ba dei halor ki ehrang kiba don shabar jong ka jylla," ong u Pala.
Ka Hynñiewtrep Integrated Territorial Organisation (HITO) South West Khasi Hills District, ha ka jingïalam u Bah Paul Thyrniang uba dei u President bad u Bah H.M Ramsiej u General Secretary ha ryngkat bad ki wei de ki dkhot jong ka seng mynta ka sngi ka 19 tarik u Nohprah 2023 ki la leit ïa kynduh ïa u Deputy Commissioner ka South West Khasi Hills District Bah T.Lyngwa ban kyrpad ban pyllait noh ïa ka Result jong ka District Selection committee (DSC) hadien ka jingud jingnam jong ki khun samla wad kam na South West Khas Hills halor ka jingslem ka result jong ka DSC naduh u snem 2022 ha kaba haduh mynta u snem 2023 kim pat ioh ïa ka Result jong ki.
Hadien ba ka seng ka la leit ïa kynduh ïa u Deputy Commissioner South West Khasi Hills District Khasi haba kren ha ki lad pathai khubor ki ki la ong na na ka liang jong u DC u la ïathuh ba dei namar ka jing pynslem jong ki tnad ophis bapher bapher kiba don hapoh ka distrik namar kata ka seng ka la kyrpad ïa ki tnad ophis ba pher bapher kiba don hapoh ka distrik ki dei ban pynkhreh lypa namar na ka liang seng ha kano kano ka por kan sa leit wad bniah na ka bynta kine ki (Vacancy post ) ki kam kiba thylli ha ki ophis sorkar.
Shuh shuh ki la buh ruh ka jingmaham ïa ki ophisar ha baroh ki tnad ophis hapoh ka distrik ba kin sangeh shwa ban thung-kam tad haduh ban da pyllait shwa ïa ka Result jong ka DSC khnang ba ki khun samla wad kam napoh ka district kin ym sah ka jinglynngoh bad ka kyrwoh na ka liang ka seng ba na ka liang ki ophisar bad ki bor distrik lada kin dang pynsahteng na ka liang ka seng kam banse ba kan hap ban shim da kawei ka sienjam ban khot ïa ki samla wad kam ban pynlong da ka jingïakhih ong u Bah Paul Thyrniang u President HITO South West Khasi Hills District.
U nongïalam ka liang pyrshah bad u nongthaw aiñ ka Congress na Mylliem, u Bah Ronnie V Lyngdoh u la ong ba ka seng ka la pyrshang ban wanrah biang da ki nongïalam barim.
“Ngi pdiang sngewbha ïa baroh ki rangbah barim jong ka seng Congressmen sha ka seng namar ba ngi dei na ka seng ba ïatylli lang," ong u Lyngdoh sha ki nongthoh kot khubor.
“Ngi pdiang sngewbha ïa baroh, kiba thrang ban wanphai biang sha ka seng na ka bynta ban shimkhia ïa ka jylla bad ki paidbah," bynrap u Ronnie.
Haba kylli jingkylli, u Lyngdoh u la ong ba ka seng ka dang ap ïa ka kaiphod na ka president, ka Deborah Marak ha kaba ïadei bad ka jingleit kynduh ïa u Myntri rangbah barim ka jylla Meghalaya, u Mukul Sangma.
“Ha kaba ïadei bad ka jingbym ïoh jingtip tad haduh mynta, namar ba ïa katei, la dep ïakren bad ka Deborah.
To ngin kyrmen ba kan sa ai ïa ka kaiphod sha ka seng ha kaba ïadei bad ka jingïakren bad u Dr Mukul Sangma," ong u Lyngdoh.
Ha u Naiwieng 2022, u Mukul lem bad kiwei pat ki MLA kiba la mih lang bad ka All India Trinamool Congress (AITC) hashwa jong ka ilekshon 2023 Assembly.
Ka la don ka jingïasuh buit ïa ka Congress ha ka jylla Meghalaya.
Ha ka jingthmu ban pynhusiar napdeng ki nongshong shnong na nongkyndong shaphang ki skhim bapher bapher jong ka sorkar, la wanrah da ka Viksit Bharat Sankalp Yatra Campaign da ka Central Bureau of Communication and Broadcasting ha Nongpoh ha ka 19 tarik, Nohprah.
Ha katei ka tamasa, kaba la dep pynlong ha Nongpoh jong ki dukan die jingdie, la ïohi bun ka jingïatreilang hapdeng ka Central Bureau of Communication and Broadcasting bad ki tnad jong ka Ri Bhoi district.
Ha katei ka prokram, la ïashim bynta da ka nodal officer, ka Sofia Dkhar, urban officer, u Bah L Langstieh, bad u capacity building specialist, u Wansalan Passah, ryngkat bad kiwei pat ki nongshong shnong jong katei ka jaka.
Ka jingthmu jong katei ka kampeiñ ka long ban pynlong da ka jingphah eksamin ïalade ba lait ei ne free medical check-up, ha kaba lah ban ong hangne ba katei ka prokram ka la pynleit jingmut ha ka ban pynduh jait noh syndon ïa ka jingpang Tuberculosis(TB), lyngba ka Pradhan Mantri TB Mukt Bharat Abhiyan.
Shuh shuh, la don ki kali Urban LED ha katei ka jaka, kiba la pynpaw ïa ka jingthmu ban pynïar ïa ka jingïoh jingmyntoi na kine ki skhim na ka bynta ki nongïoh jingmyntoi bad ban pynhusiar ïa ka jingpynïar ki kam pynroi ha kane ka ri, lyngba ki prokram thymmai.
U nongthaw aiñ ba la jop haduh lai sien na Gambegre, u Saleng A Sangma bad ka nongthaw aiñ barim jong ka Williamnagar, ka Deborah Marak, ki dei napdeng ki nongïakhun na ka bynta ka seng Congress ban ïoh tiket na Tura Parliamentary konstituensi.
Katba u nongïalam jong ka Congress Legislature Party (CLP), u Bah Ronnie V Lyngdoh u la ïathuh ha ki lad pathai khubor ba kumba saw haduh san ngut ki briew ki la leit kynduh ïa katei ka seng na ka bynta ka tiket, hynrei ka seng shen, kan sa khot ban aplai na ka bynta kajuh ka phang.
U la pyntip ba u Saleng A Sangma u dei uwei na ki nongïakhun na ka bynta ka tiket.
“Ma u (Saleng) u la pynpaw ka jingdon jingmut ha ka ban ïakhun ha ka ilekshon MP."Ong u Lyngdoh, “Hooid, hooid, ka (Deborah) ka don jingmut ban ïakhun, namar katei, ngim pat rai eiei ruh em.
Katkum ki jingbatai bad kumno ngi ïoh ïa ki hadien kane, ngin sa khot aplikashon.
"Ma u, lehse, u la ong ba ka seng kan sa khmih ha baroh ki mat bad kan sa rai shaphang ki kyrtong ba biang.
Haba kylli jingkylli, utei u nongïalam jong ka CLP u la ong, “Ka shong ha ki paidbah jong ka Ri Lum Garo (ba kin bishar) ba lehse ka nongïakhun (Agatha K Sangma) ka la ïaid katkum ka jingkhmih lynti jong ki paidbah ne em, kata ka shong ha ki.
Ym dei ka seng, dei ki paidbah, kiban sa rai ba lehse kan ïaid katkum ka jingkhmih lynti jong ki paidbah ne jingthrang jong ki te yn sa rai hi da ki paidbah.
"U la ong ba ka seng ka shaniah ha ka ban pynïakhun ïa ki kyrtong na ka bynta ka Shillong parliamentary seat, kaba la mihkhmat da u president jong ka Meghalaya Pradesh Congress Committee (MPCC), u Ma Vincent H Pala.
U Lyngdoh u la ong ba ka seng Congress ka dang pynkhreh na ka bynta ka ilekshon ban wan na ka bynta ar tylli ki autonomous district council (ADC) – KHADC bad JHADC.:Ka Hynniewtrep Youth Council (HYC), Jaiñtia Hills ka la pynpaw ka jingsngew halor ka jingbym lah ban poi ha ka por ba biang jong ki nongtrei sorkar ha ki tnad bapher bapher ha West Jaiñtia Hills.
Ka HYC kaba hapoh ka jingïalam jong u vice President, u Yoodahunki Shylla, Organising Secretary, Phaitki Suna kiba la leit jngoh ha kawei na ki tnad treikam jong ka PWD South Division Jowai ha ka 19 tarik, Nohprah ha ka por 11 baje mynstep bad lap ba ym don nongtrei ne ki ophisar ban don bad thylli ki shuki ha kaba la don tang ar ngut ki nongtrei ba wan trei.
“Ngi la rai ban ban pynlong noh da ka jingleit jngoh ba kyndit kyndit hadien ba la ïoh ka jingujor na ki paidbha", katkum ka HYC.Ka HYC ka la pynpaw ka jingsngew jong ka halor ka rukom wan rukom leit trei jong ki nongtrei sorkar, kaba la ktah ïa ki paidbah baroh haba ki donkam ban pyndep ïa ki kam jong ki.
Ka HYC ka la kyrpad ruh na ki nongtrei sorkar ha baroh ki tnad ba kin poi ha ka por ba biang sha ki ohpis jong ki na ka bynta ka jingïoh jingmyntoi jong ki paidbah.
Ka Additional Director of Health Services, Civil Hospital, Shillong, ka la pyntip ba uwei u nongpang ba thiah pang ba la tip kyrteng kum u Banteilad Lyngdoh Peinlang, ba la don 29 snem ka rta, ka jaka sah jong u dei ka C/o Nongpoh, Donggate, uba la don hapoh C.C.U.myn ha ka 8 tarik, Nohprah 2023 ha ka por 4 baje 14 minit, u la khlad noh na kane ka pyrthei ha ka 1 tarik, Nohprah 2023 ha ka por 12:30 mynstep.
La kyrpad ïa baroh ki bahaïing ha sem jong uba khlad ba kin wan kam noh mar mar ïa katei ka met jong u na ka kamra ba buh metïap jong kane ka hospital hapoh lai sngi ne katkum ka por ba la buh naduh ba la pynmih ïa katei ka jingpynbna jong ka General Notice, ha kaba lada ym don nongwan kam, yn aiti noh ïa katei ka met sha ka Shillong Municipal Board ban pyndep ïa ki kam baroh.
Ki nongïalam ka Mawphlang PHE Worker Union (MPWU) mynta ka 19 tarik Nohprah, 2023 ki la kyntu ïa ka Sorkar ba kan pynlait noh ïa ka tulop jong ki nongtrei Muster Roll Category bad ki Work Charge Category ki ba trei ha kane ka tnad.
Haba kren sha ki ladpathai khubor ha Shillong Press Club, u Bah Nepoleon S Mawphniang u la ong ba kumba ka long mynta ki nongtrei jong ka tnad PHE ki ba dei ki Master roll bad ki Work Charge mynta la ar bnai, kata u bnai Risaw bad Naiwieng.
U la ong, “Ha ka ba ïadei bad kane na ka liang ka union ka la dep ban phah da ka shithi sha ki ophisar kane ka tnad bad kumjuh sha u Myntri ka tnad u Marcuis N Marak ruh hynrei ym shem la ïoh ïa kano kano ka jingkular hynrei ki la shu ong ba kin pyrshang bad kane kan shem pynhun ïa kine ki nongtrei “.
U la bynrap ruh, “Kane ka jingong u Myntri ka wanrah jingeh ïa kine ki nongtrei namar ba mynta la jan ka Christmas kumta ki kyntu na ka sorkar ba kan pynlait noh ka tulop ha shwa ka jingrakhe Christmas".
Na ka liang ka Union ka la kyntu ruh naka sorkar ba kan pynlait ym tang ka tulop jong u bnai Risaw bad Naiwieng hynrei ban pynlait ruh ïa ka Advance Christmas mynta u snem.
:Ka kynhun jong ki shipai BSF Meghalaya ki la ïoh ban pyllait im haduh 37 tylli ki masi na ka khappud Meghalaya myn ha ka 18 tarik, Nohprah 2023, kiba la thmu ban khaïi na India sha Bangladesh.
Ha katei ka jingleit kem jong ki shipai ïa kiba khaïi ïa ki masi, ka kynhun jong ka BSF Meghalaya ha ki jingpyntreikam bapher bapher ki la ïoh kurup haduh 37 tylli ki masi katba dang thmu ban leit khaïi ïa ki sha ka khappud da ki nongkhaïi tuh ïa ki masi.
Halor ka jingleit kem ki shipai BSF ïa ki nongkhaïi tuh, ki la phet krad noh na katei ka jaka da kaba iehnoh shadien ïa ki masi.
Ki nongkhaïi tuh ki ju pynrieh ïa ki masi ha ki jaka ba long khlaw bad thmu ban pynïaid lyngba ïa ki na ki kynroh bym pat ker sainar ha ka por shiteng synñia.
Ïa kitei ki masi ba la ïoh kurup, la aiti noh sha ka thanad pulit ba dei peit na ka bynta ban leh ïa kaba donkam.
Ka kynhun BSF ka la buh da ka jingmaham ha ki jaka khappud na ka bynta ban ai jingïada na baroh ki jait kam sniew ba ïadei bad ka khappud.
:Ka synjuk ki barikor na jylla Meghalaya, ka Ri Academy of Visual Arts ka la pynlong ïa ka lyngwiar thoh dur jong ki barikor ha ICSSR, NEHU ba la plie da u Kher Rangbah ka tnat sorkar Mattithaw bad Deiriti, u Bah Frederick Roy Kharkongor.
La iasnoh kti lang da ka Santiniketan Kala Bhavan Praktoni, ka synjuk ki barikor rangbah na Santiniketan na ka bynta ban sei pyrthei ïa ki sap kyrpang jong ki samla ka jylla kiba angnud ban trei bad kyntiew ïa lade kum ki barikor batbit.
La aiti sahnam ïa kane ka lyngwiar thohdur ha ka kyrteng jong u Myllung Soso Tham, kum ban sot na ki snap jingstad jong ka saiñ pyrkhat jong u na ka bynta ban tei ïa ka imlang sahlang.
La nguh burom ïa u Myllung Soso Tham da baroh kiba ïa don ryngkat naduh ki kynrem ki lyndan haduh ki paidbah da ka ba thoh shun ha ka sladur ba la mang lypa na ka bynta ka jingthmu.
U kongsan ha kane ka lyngwiar thohdur, u Bah F R Kharkongor u la pyrto ïa ka thoh ka tar ka ba la kyrsoi na ka janor bad dohnud jong u Myllung Soso Tham ha kita ki snem kiba ka imlang sahlang ka dang don ha ki latlat jong ka synshar donbor ka sorkar Bilat bad haba dang sdang seilung ka thoh ka tar Khasi.
U la pynkynmaw ruh ba ka snap tynrai Khasi ka shong tynrai ha ka khyndew, ka kur bad ka ktien, ha ka ba donkam ban pynneh pynsah na ka bynta ka lawei jong ka imlang sahlang.
Ka jinglong dukha jong ki barikor ha ka lynti jingim ka long ka phang ka ba la phalang lyngba ka jingkren jong ki kynrem lyndan ha kane ka sngi, ba kynthup ïa u khliehduh ka ICSSR u Prof B Panda, bad u Dr Jank Jhankar Narzari, u khliehduh jong ka Santiketan Kala Bhavan Praktoni.
U Dr Janak Jhankar Narzari u la bynñiaw halor ka jinglong jingman ha ka thaiñ shatei lam mihngi kaba la sahdien ha ka liang jong ka thohdur, wat lada ka mynsiem shitrhem jong ki samla ka ïai kyrsoi bad na ka por sha ka por ki sap nylla jong ki barikor ki dang ïai shylluit man la ka por.
U nongïalam rangbah jong ka synjuk ki barikor ha jylla, u Bah Raphael Warjri u la kubur ïa ka jingkren jong kita ki kynrem lyndan bad u la ban khia halor ka jingdonkam ban mih ki shlem hikai shlem pule ha ka liang ka kam thohdur thohdar ha jylla na ka bynta ban kyntiew ïa ki samla kiba angnud ban kiew irat ha kane ka liang.
Kum shibynta ban kyntiew ïa ka thohdur thohdar ha jylla bad ban ban plie lynti ïa ki barikor na jylla, ka Santiniketan Kala Bhavan Praktoni ka la ïa soi ïa ka dorkhas soskular bad ka Riti Academy of Visual Arts, Shillong na ka bynta ban sam kylliang ïa ki jingtip bad jingstad shaphang ka thohdur da ki lympung ki ba yn pynkhreh markylliang ha Shillong bad sha kiwei kiwei ki jaka ha Ri India.
Ha ka Lyngwiar Thohdur kaba dang ïaid shitrhem mynta ha ICSSR, salonsari NEHU kan don ruh ka jingïaphylliew jingmut jong ki barikor na baroh arliang ha ka ba pyninam ïa la ki sap ki phong bad ban batai ïa ka jinglong jingman jong ka Thohdur ha la ki jylli lajong.
Kumta ki don ki mat ïatai kiba yn sa pashat jingmut da ki barikor na Shillong bad na shabar ka jylla ba kynthup ïa u Prof.Janak Jhankar Narzari, Soumitra Chatterji, Rathin Kanji, Prof.Niaz Majumdar, Falguni Mukherji, Shamita Goswami, Ketaki Choudhury, Mario Pathaw bad Raphael Warjri, halor ki phang ba ki ïa tyngkhuh ha la shimet bad kiba ïadei bad ka lyngwiar thohdur ha ka imlang sahlang.
Ka Meghalaya ka la sakhi ia ka jingplie ia ki 10-Bed ICU Project bad Tele ICU Hub ha State Convention Centre, Shillong.
Ha kane ka prokram, u Myntri Rangbah ka Meghalaya, u Conrad K.Sangma u la long u kongsan bad ka Myntri ka koit ka khiah, ka Kong Mazel Ampareen Lyngdoh ka la long ka symbud kongsan.
Ha ka jingpathai khubor, lyngba ka “X" ia kaba la tip mynshuwa kum ka Twitter, u Myntri Rangbah Conrad K.Sangma u la pynpaw ia ka jingsngewkmen jong u ha kaba plie ia kine project kiba ia dei bad ka jingai jingsumar ia ki nongpang.
“Nga sngewkmen bap lie ia kine ka10 Bed ICU Project ha ki 12 district hospital bad 2 tylli Tele ICU Hubs ha Meghalaya.
".
U Myntri Rangbah Conrad K.Sangma u la ong ba kine ki lad ai jingsumar na jngai, ki long ka jingiarap kaba khraw ia kito ki nongpang kiba shong basah ha kine jaka nongkyndong ha kaba kim ioh lah ban leit shah sumar ialade ha ki hospital.
U la iathuh kane ka lad ai jingsumar mynta ka la urlor dei na ka daw jong ka jingpyndonkam ia ki kor ki bor sumar nongpang ba kane ka juk shai ka la lah ai sha ka imlang sahlang.
Ka Central Silk Board, P-3 Unit, MESSO, Rompara, Meghalaya ka la pyllong ia ka farmer’s field dayRompara, Resubelpara, Meghalaya Dr.K.Indirakuma, Scientist – C, MESSO, P-4 Unit, Tura.
Ia kane ka prokram la pyniaid da u K.D.Sangma, uba long u Senior Technical Assistant, P-3 Unit, Rompara.
Ia kane la prokrama la plied a u Dr.Vikram Kumar, Scientist-C and kren halor ka jingkongsan halor ka jingpynmih ia ki jain ryndia, kaba long ruh ka jingpynphalang ia ka larity jong kato ka jaitbynriew.
U Shongknor, u Dr.Saicharan, Scientist- B, SSPC, Kaliabari u la batai shaphang ka jingtrei kam jong ka jingpynmih ia ki jain muka, kham tam lei lei ha kaba ia dei bad ka jingpyndonkam ia ki kor ki bor jong kane ka juk kaba mynta.
Haduh 60 ngut ki la ia shim bynta na North Garo Hills ha kane ka prokram.
Ha kane ka prokram ka la don ka jingiaphylliew jingmut kaba ioh jingmyntoi hapdeng ki saiantis bad ki nongrep.
Ka klob Shillong Lajong kaba dei ruh ka klob kaba mihkhmat ia ka jylla sha ka lympung I-league mynta ka aïom ka la sdang ia ki jingiakhun da ka jingjop bad khlem mad ia ka nam rem, kata na 8 tylli ki jingiakhun hynrei ma kine ki 2 tylli ki jingïalehkai ba lah dep, kane ka kynhun ka la liem noh bad hiar ha ka kyrdan ba 5 na ka kyrdan ba 3.
Ki paidbah nongkyrshan jong ka klob Shillong Lajong kiba la wan ban ai mynsiem ia kane ka klob naduh ba sdang haduh ba kin da mad ia ka nam rem, ki don ia ka jingkhmih lynti bad ka jingngeit ba kane ka kynhun kan ai sngewbha (gift) Christmas ia ki da ka jingjop don burom ha ka jingiakhun ba khatduh mynta ka samoi ha ka jingïalehkai pyrshah ia ka Namdhari ha ka 23 tarik mynta u bnai ha ka por 2 baje noh phai sngi ha madan SSA, polo Shillong.
Ka Mohammedan SC ka dang iai bat ia ka kyrdan ba nyngkong mynta ka samoi da ka jingioh 24 poiñ na 10 tylli ki jingïalehkai katba ka Lajong kaba la hiar kynsan sha ka kyrdan ba 5 ka la ioh 16 poiñ.
U Myntri ka tnad ri jingri jingdup, u Bah Alexander Laloo Hek u la plie ia ka jaka ot doh Bi- Species Abattoir (Slaughter House) ha shnong Demthring ha West Jaiñtia Hills.
Ia kane ka prokram la pyniphuh iphieng da ka jingiadon lang jong u MLA ka Amlarem MLA, u Lahkmen Rymbui and u MLA ka Jowai, u Bah Wailadmiki Shylla, kiba la sakhi ia kane ka prokram kum u Symbud Kongsan bad nongshah khot kyrpang, kynthup ruh ia u  S.C.Sadhu, uba long u Secretary ka tnad jingri jingdup.
Haba kren ha katei ka sngi, u Deputy Director (Planing), u Dr.WMW Kongwir u la iatuh ba ka jingshna ia kane ka jaka ot doh la bei pisa da ka NABARD ha ka jinglut kaba 7.83 klur tyngka bad ka tnad ka la ioh pdiang haduh mynta 7.10 klur tyngka.
Ia ka pisa kaba sah yn sa pdiang hadien.
Ha kane ka jaka ot doh lah ban pyniap haduh haduh 50 tylli ki masi bad 100 tylli ki sniang shi sngi.
Haba kren ha katei ka sngi, u Myntri ka tnad ri jingri jingdup, u Bah Alexander Laloo Hek, u la ong ba ka jingplie ia katei ka jaka ot doh, ka dei ka jingai sngewha Khristmas na ka bynta ki nongshong shnong jong ka Demthring.
U Bah Alexander Laloo Hek u la ong ba kane ka shnong ka lah ban khring ia ki nongjngohkai pyrthei lada ka seng ki nongot doh, ki khlieh nongsynshar bad ki dorbar ki lah ban pynneh ia ka jingkhuid jingsuba, namarba kane ka long ka shnong kaba itynnad.
U MLA jong ka Jowai, u Bah Wailadmiki Shylla u la ong ba ki nongshong shnong kim dei ban duh jingkyrmen bad ia kiwei ki jingdonkam yn sa nang pynbiang shuh shuh ha ki por kiba ban sa wan.
U MLA u Bah Lahkmen Rymbui u la ong ba ka jingplie ia kane ka project, kan long ka jingmyntoi kaba khraw ia ki nongot doh jong katei ka don bad ka thain, ha kaba ki paidbah nongshong kin ioh ban bam ia ka don kaba khuid.
U la kyntu ruh ia ki nongri jingkren ban ki dei ban pynsonkam ia ki skim bapher bapher ba ka Sorkar ka tyrwa na ka bynta jong ki.
SHILLONG:Myn ha ka 19 tarik Nohprah 2023, u MDC ka Nongkrem Constituency u Bah Lambor Malniang u la pynbna ban ai ka jingkyrshan ba pura ïa ka kynhun ka Khasi Hills Democratic Front (KHDF) ba la ïalam da u Bah Pyniaid Sing Syiem.
Lah ban kdew hangne ba ha ka 18 tarik Nohprah 2023, u Bah Bindo M Lanong u la shim ïa ka rai ban ai ka jingkyrshan ba pura ïa ka kynhun ba ïalam da u Bah Pyniaid hapoh ka KHADC bad ha ka sngi ba bud u Bah Malniang u la ai ka jingkyrshan ïa kane ka kynhun hapoh ka Councl.
Haba kren sha ki lad pathai khubor u Bah Malniang u la ïathuh ba kane ka rai ban kyrshan ïa ka EC ba ïalam da u Bah Pyniaid ka long namar ka jingtrei bha kane ka kynhun hapoh ka jingïalam u Bah Pyniaid Sing Syiem ka ba la khring ïa u ban ai ka jingkyrshan ba pura ïa kane ka kynhun.
U Bah Malniang u la pynshai ba kane ka jingkyrsan kam shem dei ba un leit ban pynïasoh sha kano kano ka party hynrei ka long tang ban ïoh ka lad ban ai ka jingshakri ba pura sha u paidbah.
U la ong, “Hadien ka jingshimti u Bah Pyniaid kum u CEM, nga ïohi ïa ka jingpyntyllun sted ïa ki kam jong ka Council khamtam ha kaba ïadei bad ka bha ka miat ka jaitbynriew da kaba wanrah ïa ki Bill ba kongsan kynthup ïa ka Clan Bill ka ba donkam tam na ka bynta ka jaitbynriew “.
Ïa u Bah Malniang la pdiang sngewbha da u CEM ka KHADC ha ka ophis treikam jong u kaba la long myn ha ka 19 tarik Nohprah 2023.
U President ka United Democratic Party (UDP) u Bah Metbah Lyngdoh, myn ha ka 19 traik Nohprah 2023, u la ong ba ka party ka la aiti ha u nongïalam ki MDC ban bishar halor ki MDC ka UDP kiba la leit ban kyrshan ïa ka Liang shynshar ha KHADC khlem da pyntip sha ka party.
Lah ban kdew hangne ba ki ar ngut ki MDC ka United Democratic Party (UDP) ki ba kynthup ïa u Bah Bindo M Lanong u MDC ba shu thung bad u MDC ka Nongkrem Constituency bad u Bah Lambor Malniang ki la rai ban leit kyrshan noh ïa ka Executive Commitee jong ka Khasi Hills Democratic Front (KHDF) ba la ïalam da u Bah Pyniaid Sing Syiem ha KHADCHalor kane, na ka liang u President ka UDP u Bah Metbah Lyngdoh u la ong ba na ka liang jong u ym shem la ïoh kano kano ka jingtip hynrei u la shu ïohi lyngba ki lad pathai khubor kumta ka party ka la rai ban aiti ïa kane ka kam ha u nongïalam ki MDC u Bah Titos W Chyne ban bishar ïa kane ka kam.
Halor ka jingkynnoh u Bah Bindo M Lanong u President u la ong, “ngam kwah ban kren eiei ha kaba ïadei bad kane ka jingkynthoh hynrei kum ka party hi ka burom ïa u Bah Bindo kum u nongïalam ba la rangbah ha ka party".
U la kyntait ruh ba ka party UDP ka la ïehnoh marwei ïa u Bah Bindo M Lanong bad ong ba na ka por sha ka por ki ju don ka jingïakren halor kiba bun ki mat jong ka party.
Na ka liang u Bah Titos W Chyne u nongïalam ki liang pyrshah ha KHADC u la ong ba kane ka jingleit ai jingkyrshan jong ki ar ngut ki MDC ka UDP ïa ka kynhun ba la ïalam da u Bah Pyniaid Sing Syiem kam dei kaba phylla namar ka la don lypa la slem.
“Kane ka jingleit ai jingkyrshan jong ki, kam dei ka ba phylla namar ba tang shi kynta ba la shah pynkhyllem ka EC ba ïalam ma nga ruh ki la leit ban kyrshan ïa ka EC u Bah Pyniaid, te ka la don lypa ka jingkyrshan kaba la slem na ka liang jong ki," u la ong.
Ha ka janmiet jong ka tamasa ïa rwai bad ka jingdon sap ki khynnah kaba la pynlong ha Lariti Performing Centre ha Mawdiangdiang, Shillong, naba ki khynnah skul jong ka Persara Piano ka la leit halor rynsan na ka bynta ka jingkren jong ka Beatles Piano.
U Commissioner & Secretary Arts & Culture, u Bah F.R Kharkongor u la ïaroh da kaba thab kti ïa ka jingnoh synñiang jong ka Persara Studio haduh ka jinglah ban pynneh pynsah ïa ka jingdon sap ki khynnah samla.
Haba kren shaphang jong katei ka tamasa, u Bah F.R Kharkongor u la ong ba katei ka jingkren ka la pynsah jingkynmaw ïa ka jingdon bynta ki paidbah ba ïashim bynta ha ka ban rwai ha katei ka rynsan ba dang plie shen jong ka Lariti Centre, kaba la tip kum ka “Little Black Box", kaba dei ka rynsan ba biang na ka bynta ki nongrwai ba kin pyni ïa ka sap ba ki don.
U la ai jingïaroh ruh ïa ka Persara Studio na ka bynta ka jinglah ban pynneh pynsah ïa ka kam rwai, ha kaba ki samla ba don sap ki lah ban pyni ïa ka sap jong ki hapoh ka jingïoh jinghikai jong ki nonghikai ba tbit.
U la pynïanujor ïa katei ka studio sha ka “nursery" ha kaba ki sap ba hiar pateng ki la seisoh bad biang lut.
Une u Commissioner & Secretary Arts & Culture, u la pynpaw ka jingsngew nguh ïa ki kmie ki kpa kiba la pynshlur ïa ka jingthrang jong ki khun jong ki, da kaba ithuh ïa ka bynta jong ki ha ka ban oh shrong bha ïa kine ki samla kiba la ïoh jinghikai bha ha ki bynta bapher bapher.
U la pdiang shuh shuh da kaba ïaroh ïa ka tynrai jong ki jingbuh jingsat jong ki jingtem jong ka Shillong bad Meghalaya, da kaba ban jur ba ka kam rwai kan nym duh jait ha kane ka jaka.
U la pynpaw ka jingsngew jong u shaphang ka jingangnud jong u ban ïoh jinghikai ban nang tem hynrei u la kren biria da kaba phla ba u nang ban pyndonkam da ka “radio" tad haduh mynta.
U Commissioner & Secretary Arts & Culture, u la kular ba ka tnad kan bteng ban kyrshan na ka bynta ka jingsdang ïa ka tamasa kum ka Persara Studio, kaba la thmu ban pynïoh ïa ki rynsan na ka bynta ki samla ba don sap ba kin pawnam bad pynïoh burom na ka bynta ka jylla Meghalaya.
Katba ki samla ba tem piano kiba la pynshongshit ïa ki paidbah, ki kynthup ïa ki jingrwai Beatles classics, jazz pieces bad kiwei kiwei ki jingrwai.
Ka Hynniewtrep Achik National Movement (HANM) myn ha ka 19 tarik, Nohprah, ka la dawa ba ïa ka jingtei ha Motphran, dei ban pynbna kum ka jaka jong u mot jingtei.
Ha ka dorkhas kaba la dep phah sha u director jong ka urban affairs, ka kynhun HANM ka la ong ba ïa ka jingtei ha Motphran, la pynïeng ha ka jingkynmaw burom ïa ka jingdap 26 snem jong ka Khasi Labour Corps kaba dei peit hapoh ka sorkar British ha France ha ka por don ka thma bah ba nyngkong ne World War I.Ïa katei ka dorkhas kaba la dep plie ha u snem 1927 ka long ka dak ka shin na ka bynta ban kynmaw ïa ki nongkit tiar ha ïew jong ka 26th Khasi Labour Corps kaba la kit ïa ki mar ki mata bad kiwei ki tiar ba donkam na ka bynta ki shipai England ha ka por ba jia ka thma bah ba nyngkong ne First World War, ha kaba ïa katei ka jingtei sah nam, la plie ha u snem 1927.
Katkum katei ka dorkhas, la ong ba, “katei ka kynhun ka pynpaw ka jingsngew ba ïa kane ka jingtei mot, dei ban ïada da ka aiñ khnang ban kynmaw ïa ka jingïai shah jong ki paidbah ka Ri Lum Khasi ha ka por ba jia ha thma bah ba nyngkong, te kumta ïa katei ka jingtei, dei ban pynbna kum ka jaka ba don dur mot bad dei ban ai jingïada hapoh ka Meghalaya Heritage Act, 2011 bad Regulation 2012.
“.
Ka Regional Democratic Alliance (RDA) myn ha ka 19 tarik Nohprah, 2023 ka la  pynbna ïa ka kyrteng jong u Bah Robertjune Kharjahrin  ban long kum u Kyrtong ka RDA ban ïa khun ïa ka Lok Sabha election na Shillong seat.
Ka  Regional Democratic Alliance (RDA), kaba kynthup ïa ka United Democratic Party (UDP)  bad ka Hill Sate People Democratic Party (HSPDP) ki la rai ban ïakhun lang  ïa ka Lok Sabha Election, kum shibynta ban pynthikna ba ka Seng riewlum kan ïoh ïa ka jingjop ha kane ka election.
U Bah Robertjune Kharjahrin uba dei u President barim ka Hynniewtrep Youth Council bad u la pynïasoh sha ka UDP ha u bnai Naiwieng.
Haba kren sha ki ladpathai khubor u Bah Metbah Lyngdoh u la ong ba kum ka RDA ka sngewkmen ba ka jingïatai ban jied ïa u kyrtong ka RDA, tang kawei ka kyrteng kaba long jong u Bah Robertjune Kharjahrin ka mih bad kane ka paw ïa ka dak ka jingïatylli hapdeng ka UDP bad ka HSPDP hapoh ka RDA.“Ka RDA kan ïatrei lang na ka bynta ka MP election bad kumjuh ruh na ka bynta ka MDC election ka ban sa long shen, bad ka RDA kan dang pynlong ruh ïa ki jjngïalang ban dang pynbit pynbiang ha kiba bun ki mat," u la ong.
Haba kylli u la ong, “ha ka election MP kaba la dep ka la don ka jingïatrei lang bad baroh ki party na ka bynta ban kyrshan ïa u kyrtong ka UDP hynrei mynta ka kynti, kat kum ka jinglong jingman ha ka saiñpyrthei, ngi sngew donkam ban don ka jingïatrei ang hapdeng ka UDP bad ka HSPDP bad ban pynkhlaiñ ïa ka RDA".
Ha kane ka jingïalang la wan ban shim bynta da u President ka UDP u Bah Metbah Lyngdoh, u President ka HSPDP u Bah KP Pangniang, u Myntri Sorkar u Bh Shakliar Warjri, u Minister u Bah Paul Lyngdoh, u General Secretary ka UDP u Bah Jemino Mawthoh, u nongialam ka liang pyrshah ha KHADC u Bah Titosstarwell Chyne, u MLA u Bah Lahkmen Rymbui, bad kiwei kiwei.
MAWKYRWAT:Ka kynhun ki nongñiah ar shaka ba la tip kum ka The Ultimate Legend Bikers Association (TULBA) myn ha ka sngi saitjaiñ ka 16 tarik Nohprah 2023 hadien ba ka la ïoh ban aiti ïa ka ïing ha kawei ka longïing ba duk ha Wah Mawpat Raid Sawsymper East Khasi Hills District ka la ïoh ruh ban pyllait thymmai ïa ka Logo jong ka seng TULBA da u Bah Lamphrang Kharbuli bad ïa kane Logo jong ka seng la pynwan dur da u Bah Ophel Nath Kharthangmaw bad ha kajuh ka por ki la ïoh ruh ban ai sngewbha da ki jaiñkup thiah sha ki katto katne ki long ïing ba duna ha ka ïoh ka kot kum ka dak ka jingaisngewbha khrismas bad ruh ban pyllait ïa ka Almanak jong ka TULBA Sohryngkham Unit.
Ha kane ka sngi ha shwa ban aiti ïa ki jaiñkup bad ruh ban pyllait ïa ka Logo jong ka seng la ïoh ka jingduwai na u Pastor Rev.Ïaidbiang Marweiñ ha kaba la ïoh ruh ban ai ka khubor Khrismas da kaba shim na ki katto katne ki dkhot na ka Bible ban ai jinghikai shaphang ka jingwan long briew u Jisu khrist ba kum ki khristan ha kylleng ka pyrthei ki ju rakhe ïa ka sngikha u Jisu ha ka 25 tarik, Nohprah man la u snem.
Ka Ïing Bishar Meghalaya High Court ka la bthah ïa ka Sorkar ba dei ban pynkynriah noh ïa u heh pulit Superintendent of Police jong ka East Jaintia Hills District sha kawei pat ka jaka.
Kane ka jingbthah jong ka Ïing Bishar ka long na daw jong ka jingbym lah ban tehlakam ïa ka jingtih bad khaïi beaiñ ïa u dewïong ha katei ka district.
Ïa kane ka jingbym lah ban tehlakam ïa ka jingtih bad jingkhaïi ïa u dewiong, la lah ban sngewthuh na ka kaiphod 19interim report, la ong ki nongbishar jong ka Meghalaya High Court ba kynthup ïa u Chief Justice H.S.Thangkhiew bad ïa u nongbishar W.Diengdoh ha ka jingpynmih hukum ha kaba ïa dei bad ka mukotduma Public Interest Litigation.
Kane ka hukum ka la ong ruh ba utei u heh pulit u la don ha East Jaintia Hills naduh ka snem 2021 bad u la dei ban tip lut ïa ka jinglong jingman bad kaei kaba jia ha katei ka district.
Ka kaiphod 19interim report ïa kaba la ai da ka Committee ba la khlieh tang da uwei u nongbishar ka ong ba ka paw ba u Superintendent of Police un trei kam bha bad kane ka wanrah ïa ka jingmih jong ki kam beaiñ.
Ka Ïing Bishar ka la bthah ruh ïa ka tnad tnad Home Department bad ïa u Director General of Police ban shim khia ïa kane ka jingbthah jong ka Ïing Bishar.
Ka kaiphod 19th interim ka kdew shai ïa ka jingshem jong ka jingtheh dewiong ha syndah jong ka Don Bosco College ha Byndihati.
Ka Ïing Bishar ka la ong ruh ba ka Committee kam pdiang ïa kita ki jingaidaw jong ki bor district ha kaba ïa dei bad ka jingtheh dewïong ha Mindihati.
“Wat lada ka la don ka jingpdiang ïa kane bad ka jingtohkit bad ka jingpdiang ïa ka jingujor da ki pulit ha kaba ïa dei bad ka jingtheh dewïong ha Myndihati, ka kaiphod ka kren shai ba ka artatien ïa ka jingshim khia jong ki bor district halor kane ka phang.
Ka Ïing Bishar ka la ïathuh ba na ka liang jong u Advocate General jong ka Meghalaya u la pan por ban jubab ïa ka kaiphod, hynrei na ka liang jong ka, kam banse ban pynmih ïa ki hukum ban tehlakam ïa ki jingmih jong ki kam beaiñ.
Ka Ïing Bishar ka la byrngem ruh ban pynmih da ka hukum pyrshah ïa ki bor district ban pyni ïa ka jingialeh ban pyntrei kam ïa ki jingbthah jong ka Ïing Bishar.
Ka Ïing Bishar ka la bthah ruh ban siew 3 lak tyngka sha u nongbishar Katakey nalor kiwei pat ki jingsiew kiba u la pyllut.
La pynwai noh ïa ka jingïalang jong ka 26th Society of Operations Management (SOM) 2023 Conference ba la pyllong da ka IIM Shillong, halor ka phang “Sustainability and Resilience in Operations Management bad ïoh jingkyrshan ruh na ka Indian Council of Social Science Research, Emerald Publishing, EBSCO bad TLS Group.
Ha kane ka jingïamir jingmut jong ka SOM 2023 la ïoh ban pdiang haduh 258 ki jingthoh ba ka thoh da ki 513 ki nongthoh na ki 89 ki jaka ai jinghikai.
Kine ki jingthoh la ïoh pdiang ka 21 IIM kiba don ha ri India  na ki 137 ngut ki nongthoh, 88 ngut ki thoh kot jong ka IIT, 21 ngut ki nongthoh kot jong ka NIT, 113 ngut ki nongthoh kot na ki B-schools jong ka, 89 ngut ki thoh kot ki University, 28 ngut ki nongthoh kot na ki karkhana, 37 ngut ki nongthoh kot jong ka pyrthei international la ïoh ban pdiang ha ka jingïalang jong ka SOM 2023 conference.
U Myntri ka liang pyrshah jong ka seng UDP na Nongkrem konstituensi, u Bah Lambor Malngiang myn ha ka sngi ba ar, u la kyrshan pura ïa ka NPP executive committee (EC) ha Khasi Hills Autonomous District Council (KHADC) na ka bynta ka bha ka miat.
Ïa ka jingkyrshan jong u Malngiang, la pdiang sngewbha da u CEM jong ka KHADC, u Bah Pyniaid Sing Syiem.
Kane ka la jia hadien ba u nongïalam ba la rangbah jong ka seng UDP bad u MDC, u Bah Bindo Lanong uba la kyrshan lang ïa ka EC ba lam khmat da u Syiem.
Haba kren sha ki lad pathai khubor, u Malngiang u la ong ba ka jingrai jong u ban kyrshan ïa u EC ba lam khmat da u Syiem kam shym mut ba un ïasnohkti bad kano kano ka seng saiñ hima sima ha KHADC.U la bynrap da kaba ong ba jingrai jong u ban kyrshan ka long ka mat ba ïadei halor ka jingshimkhia da ka EC ba dang shen, khamtam ha ka ban pynleit jingmut halor ka jingsngewtynnad jong ki paidbah bad pynskhem ïa ka district council.
“Hadien ba al shimti kum u CEM jong ka district council, u Pyniaid Sing Syiem u la long uba kitkhia ha ka ban shimti ïa ki mat baroh kiba long kiba kongsan na ka bynta ka jingbit jong u paid riewlum jong ka imlang ka sahlang, khamtam haba ïadei bad ka Clan Bill," ong u Malngiang.
“Hadien ba la ïohi ïa ki kam ba la trei da ka EC, ka long ka kamram jong nga ban kyrshan ïa ka EC khnang ban pynthikna ba lahbiang ban bteng ka jingtrei kaba long ba donkam na ka bynta ki paidbah bad ka district council," bynrap u Malngiang.
Ha ka 19 tarik, Jylliew, mynta u snem, ka seng NPP ka la shah pynrem ha katei ka seng ba la neh lai snem mynta, ka United Democratic Party (UDP)-led United Democratic Alliance (UDA) EC ha ka KHADC.Kumba khathynñiew ngut ki MDC ki la kyrshan ïa ka no-confidence motion kaba la pynkhih win da ka seng NPP pyrshah ïa ka rukom treikam jong u dkhot barim ka executive, u Bah Titosstarwell Chyne.
:Ka Khasi Hills Autonomous District Council ka la pdiang ïa ka jingbuh ïa ka Khasi Traditional Medicine Commission.
Kat kum ka kaiphod ba la pynkhreh da ka Executive Committee bad wanrah da u Chief Executive Member ka KHADC, u Bah Pyniaid Sing Syiem ha ka sngi ba nyngkong jong ka Dorbar Tlang jong ka Council, ïa kane ka Commission la ithuh da ka KHADC (Protection and Promotion of Khasi Traditional Medicine) Act, 2011.
Ïa kane ka Commission kaba don 12 ngut ki dkhot yn khlieh da u Chief Executive Member jong ka KHADC kum u Shnongknor bad u Secretary jong ka Executive Committee, u Bah A.Nonghuloo kum u Secretary.
Kiwei pat ki dkhot jong ka Commission kin long ki saw ngut ki stad nongai dawai kynbat bapawkhmat, kum u Dr D.L.Nongspung, Dr Alka Kharsati, Dr.Boss Myrthong bad Dr.Dlas Rani, saw ngut ki dawai kynbat kum u Dr.J.P.Lyngdoh bad Dr Sparstarlin Nongrem, kynthup ruh ïa ki saw ngut ki ‘riew shemphang na ka imlang sahlang, kum u Dr.P.S.Nianglang, Dr.Fabian Lyngdoh, Kitboklang Nongphlang bad R.S.Wanniang.
Ha ka jingïaid shakhmat jong ka district council ilekshon ban wan jong ka Lok Sabha, ka seng National People’s Party (NPP), Ri Bhoi District, ka la pynlong da ka jingjied da ki nongïalam ba kongsan ha ka CFC Hall, Umsning, myn ha ka sngi balang.
Ka Myntri ka koit ka khiah bad kyrtong jong ka seng NPP ka ban sa ïakhun ha ka ilekshon Shillong Lok Sabha seat, ka Kong Ampareen Lyngdoh bad u Hamlet Dohlieng, uba dei u State Working President jong ka seng, u la dei peit ïa ka jingthung ïa ki nongïalam ha kylleng ki blok bapher bapher jong ka Ri Bhoi district.
Ha kane ka por, ki nongïalam ba kongsan ki la shah thung na bynta ki kam ba kongsan, kynthup ïa u Sothenes Sohtun uba la shimti na ka bynta ka kam Block President jong ka Jirang Konstituensi, u Jason Mawlong na ka bynta ka Umsning Block, Damanbait Lamare na ka bynta ka Umroi Block, Shemphang Lyngdoh na ka bynta ka Mawhati bad u Henry Nongrum na ka bynta ka Nongpoh Block.
Kito kiba don ha katei ka jingïalang napdeng kiwei, ki kynthup ïa u Prof.Donkupar War, Secretary jong ka NPP Meghalaya Unit, u Samlin Malngiang, Secretary In-charge Ri Bhoi, Clement Mawlong, NPP President of Ri Bhoi bad ka Macdalyne Mawlong, MDC jong ka Umsning.
Ka kynhun Myntri myn ha ka 19 tarik, Nohprah ka la shah ïa ki 115 ngut kiba la heh ka rta ban ïakhun eksamin na ka bynta ki post ba lait hapoh ka tnad Textiles.
Haba la ïoh kren sha ka lad pathai khubor, u Myntri rangbah ka jylla Meghalaya, u Conrad K Sangma u la ong ba na ka 196 ngut ki nongïakhun eksam, yn don haduh 115 ngut ki nongïakhun ki bym lah ban ïakhun na ka bynta ki eksam namar ba ki la heh ka rta.
“Te kumta, kum ka mat ban khmih ïa kane ka bynta bad namar ki daw bym lah kiar, ka kynhun Myntri ka la rai ban mynjur ban nym don jingthut halor ka rta na ka bynta kiba la heh rta ki ban ïakhun ha ki eksam," ong u Conrad katba dang bynrap ba watla ym don jingkyrmen ba kin ïoh kam, hynrei yn shah ïa ki ba kin ïakhun ha ki eksam.
U la ong ba naduh u snem 2015, ym don kano kano ka jingpynlong ïa ka eksam ha kane ka tnad.
Ha ka jingshisha, bun ki briew kiba la kyrshan ha kaba ïadei bad ka stipend ba la ai da ka sorkar bad ki nongïakhun, kiba la pyndep ïa ki jingpule bapher bapher jong ki bad ka jingshim interview ïa ki.
U la ong ba kane ka donkam ban don da ki kaiphod ba biang bad naduh u snem 2015, ki briew kim shym la shah khot ha ki interview bad ym don ka jinglait kam lait jam namar ba ym don ka jingpynshai kaba long ba donkam.
Katei ka mat ka la shu sah teng noh la slem bha bad namar kata, la rai ban pynlong da ki eksam ha kaba ki nongïakhun ki lah ban aplai bad ïakhun eksam bad kan shong ha ka jingjied ban khot interview ïa ki.
Haba la kylli, utei u Myntri rangbah u la ong ba ka jingpynskhem beit beit ïa ki kan nym lah ban long na ka bynta ka sorkar namar ba dei ban don ka jingjied ïa ki nongïakhun eksam.
“Dei ban pyntreikam naduh u snem 2015.
Ngam don hangne ban kynnoh ïano ïano ruh namar ba ka rukom treikam ka la pynsah teng bad ka jingpynrung kam, kam shym la jia ha kato ka por ba bun ki briew ki la heh ka rta.
Te kumta, ka long ka mat ba kulmar hynrei ki kyndon kiba hap ban bud bad kumta ngi la pyrshang ban pyntreikam katba lah hynrei kan nym lah ban long ïangi ba ngin pynskhem beit beit ïa ki nongtrei ba la trei lypa namar ba ym don ka jingpyntreikam halor ka jingjied ïa ki nongïakhun eksam," ong u Conrad.
Ka Adventure Tour Operators Association jong ka India ka la sam khusnam ïa ki briew kiba la lah ban noh mynsiem ha ka jingban pynkiew ïa ka kam jngoh kai pyrthei ha ki bynta bapher bapher kum ka Spirit of Adventure, Sustainability Champion, Trailblazer Award, Pathfinder Award na ka bynta ki jingtei ba thymmai bad ka Lifetime Achievement award.
Ïa katei ka jingsam khusnam, la ai da u Myntri rangbah ka Arunachal Pradesh, u Pema Khandu, u Milind Sonam, Mike Druce, Ajeet Bajaj bad kiwei kiwei.
U nongïohrah ïa ka khusnam Trailblazer Award, ba dei ka city-based Duia Trailblazers, ha ka jingkren jong ki, ka la ong, “Ngi da sngewnguh ban ïohpdiang ïa kane ka khusnam, ka “Trailblazer Award" ha ka jingithuh ïa ka “Path Breaking New Adventure Tourism Products" na ka Adventure Tour Operators Association of India.
Ngi sngew donbok ban don bynta bad ka ATOAI Family, sngewnguh ban ïakynduh ïa ki nongïalam bakhraw ha kaba ïadei bad ka kam jngoh kai pyrthei.
Ha ka jingsngap ïa katei, khreh bad don napdeng jong ki, kynthup ïa u @milindrunning @pemakhandu_bjp @slalomcoach @ajeetbajaj8848 @okentayeng , ki heh Army, ki nongseng kam lajong bad ki nongwan jngoh kai pyrthei.
Sngewnguh shi junom!U Gerald Samuel Duia, u nongshem bad trai jong ka Duia Trailblazers, u dei u nongleit jngoh kai pyrthei bad uba la tbit ha kane ka kam la palat 10 snem.
U la sdang kum u nongpynïaid ne u tour guide bad kum u nongshondur.
U MLA ka Mawkyrwat Constituency, u Bah Renikton L Tongkhar u la leit jurip kyndit ïa ka jingkieng ïaid kali kaba dei ban pynïasnoh ïa ka shnong Sohma sha ka shnong Jashiar South West Khasi Hills District kaba kam lyngba ïa ka wah Rilang ha kaba u la lap ba kane ka jingkieng ka dang sah khongreng wat ki nongtrei kim shem la don satia.
Halor kane ka bynta haba kren sha ki lad pathai khubor u Bah Renik u la pynpaw ka jingsngew khia ha kaba ïa dei bad kane ka jingkieng u la ong ba kane ka jingkieng ka dei kaba don kam tam ïa ki paitbah jong kane ka dong ka thaiñ ba kin ïoh ïaid noh na kane ka jingkieng, hynrei kumba long mynta kane ka jingkieng ka dang don tang shiliang u païa katba shiliang yn pat leh eiei, u la pynkynmaw ruh ba ïa kane ka jingkieng la mang tyngka na ka World Bank ban pyntrei kaba long 4 klur shiteng ei ei.
Kumta u lah kyntu ïa u kontraktor u ba pyntrei ïa kane ka jingkieng ba un sngew bha ban pyntrei noh kham kloi lane ban sdang noh biang ïa ka jingtrei ba ym dei ban pynsah kut noh kumne namar ka aiom ruh ka dei ka aiom ban trei, shwa ban wan ka aiom lyiur la kumno kumno kane ka jingkieng ka la dei ban dep noh ba ki briew kin dup suk ban ïoh shibun ki jingmyntoi lyngba kane ka surok kaba pynïasnoh ïa shibun tylli ki shnong ha kane ka thaiñ.
U Deputy Chief Executive Member ka KHADC, u Bah Pynshngain N Syiem myn ha ka sngi balang u la pyntip ba ka border committee ba la pynïaid da ka Council ka dang don ha ka jingïakren bad ka regional committee na ka bynta ban ïakren ïasuk halor ka jingïakajia bad ka khappud Assam.
Haba la jubab ïa ka jingkylli kaba la kylli da u Myntri ka liang pyrshah, u Bah Titosstarwell Chyne, u Syiem u la pyntip ba tad haduh mynta ki regional committee jong ka Meghalaya bad Assam kim pat leit jngoh ïa kito k jaka ïa kajia na ki daw bym lah kiar.
Katba u Chyne u kwah ban tip ba ka jingmih na kane ka jingïalang kaba ka pynlong hapdeng ka Meghalaya bad Assam naduh ba la don ki dkhot jong ka House kiba long ruh ki dkhot jong ka regional committees, ha kaba u Syiem u la pyntip kumne, “Ka jingïalang hapdeng jong ki chairman jong ki regional committee jong ka jylla Meghalaya bad Assam bad ym don jingïakren eiei ruh em halor ba kumno ban pynkhreh ha kaba ïadei bad ka jaka kaba ngi la dep leit jnogoh hynrei ha ka jingïalang, ïa ka tarik, ym pat pynthikna na ka bynta ka jingleit jngoh ïa ka jaka".
Ka ïing dorbar jong ka KHADC myn ha ka 20 tarik Nohprah 2023, ka la pdiang ïa ka Official Resolution ban dawa na ka Sorkar Pdeng ban pynkylla (Amend) ïa ka Constitution (Scheduled Tribes) Order, 1950  kane ka long ban khanglad ïa kiwei ki riewlum na kiwei ki jylla  kiba ïoh jingithuh  Schedule Tribes (ST) ban ïoh jingmyntoi kum ki trai jylla.
Ha ka dorbar tlang jong ka KHADC kaba la sdang  myn ha ka 20 tarik Nohprah na ka liang ki MDC na baroh ar liang ki la pynpaw ïa ka jingsngewkhia ba kiwei ki riewlum na kiwei ki jylla, ha jylla Meghalaya ki ïoh ki juh ki jingmyntoi kumba ïoh ki trai jylla  lyngba ka jingïoh syrnod Schedule Tribes (ST).
Haba ïadei bad kane u Chief Executive Member (CEM) ka KHADC u Bah Pyniaid Sing Syiem ha kane ka sngi u la wanrah da ka Official Resolution ban dawa na ka Sorkar Pdeng ban pynkylla (Amend) ïa ka Presidential Order 1950.
U la ong, “Ka jingthmu ban wanrah ïa kane ka resolution ka long hadien ba ïohi ïa ka jinglong jingman  hapoh  ka Ri Khasi, ha kaba ïadei bad ka jingïoh jingmyntoi  kiwei pat ki riewlum na shatei lam mihngi na ka ST Status na Meghalaya, haba leit pat sha kiwei ki jylla ki trai jylla Meghalaya kim ïoh ïa ka jingmyntoi kum ba ïoh kiwei ki riewlum ha ka jylla jong ngi bad kane ka long ka jingduhnong ha baroh ki liang.
"“Kumta ngi donkam ban wanrah noh da ka Resolution ban kyntu na ka Sorkar jylla ba ka dei ban shim khia ban pynsngew sha ka sorkar India ban wan rah noh ïa ka jingpynkylla ha ka Constitution (Scheduled Tribes) Order, 1950, da kaba ithuh noh thik tang ki trai paid riewlum kum ki Scheduled Tribe ha Meghalaya," u la ong.
Haba kyrshan ïa kane ka Resolution, u Nongïalam ka Liang Pyrshah u Bah Titosstarwel Chyne u la ong ba ha ka jingshisha ma u ruh ula dep ban aiti ïa ka Private Member Resolution halor kane kajuh ka kam ha ka 4 tarik u Nohprah, u la ai khublei ïa ka EC kaba la sngewthuh ïa ka jinglong kongsan kane ka Resolution bad ban wanrah ïa ka mynta ka sngi hapoh ka Ïingdorbar ban ïoh ïatai bad ai jingmynjur.
U Bah Titos ula ong ba kane ka Resolution ka long kaba kongsan bha bad ka dei ka jingkyrsiew thiah ïa baroh ba kin ïeng ïada ïa ka khyndew ka shyiap bad ki nongshong shnong.
Ka jingthmu jong kane ka Resolution ka long ban kdew ïa ka jingshisha ba ki la don bun bha ki paid riewlum (kat kum ka thup ST) kiba ïoh ïa ki juh ki jingmyntoi kumba ïoh ki trai paid riewlum jong ka jylla".
“Ka jingsngewkhia jong nga ka long ba kine ki riewlum na kiwei ki jylla, ki lah ban thied jaka katba ki mon ha ka jylla Meghalaya hynrei ki nong Meghalaya pat kim lah ban thied jaka ha ki jylla jong ki," u la bynrap.
Halor kane ka Resolution la ïashim bynta lang ban ïatai da ki MDC kiba kynthup ïa u Bah Ronnie V Lyngdoh, u Bah Bajop Pyngrope, u Bah PN Syiem, u Bah Jambor War, u Bah Latiplang Kharkongor bad kiwei kiwei.
Ka Khasi Students’ Union lyngba ka Education Cell hadien ba ka la ïoh ïa ka jingujor na ki samla pule ka jylla ki ban ïakhun ïa ka examine CSIR NET exam 2023 ka ban long ha ka 26, 27 bad 28 tarik u Nohprah 2023, kiba hap ban leit ïakhun ïa kane ka exam shabar jong ka jylla kum sha Jorhat bad Dibrugarh.
Ka seng mynta ka sngi ka 21 tarik u Nohprah 2023, ha ka jingïalam u Samla Richest Malngiang bad u Samla Shelkitbok Kharbani Assistant  Education Secretary  CEC ka la leit ban ïa kynduh ïa u Education Minister jong ka sorkar jylla u Rakkam A Sangma ha ka ophis treikam jong u ha Secretariat.
Ha kane ka sngi la don ryngka ruh u Adviser to the education Minister, Government Meghalaya u Bah Himalaya Shangpliang.
Ka seng ha kane ka jingïakynduh ka la ïoh ban ïakren bad pynpaw halor kane ka jingeh jong ki samla pule ki ban ïakhun ïa kane ka examine, hadien ka jingïakren bad ki nongïalam iong ka seng, na ka liang jong u Minister u ba dei khmih ïa ka pule puthi u la kular ba un shimkhia mardor ïa kane ka kam, bad ha khmat jong ki nongïalam ka seng hi u la phone sha u senior Director NTA ban khmih bniah ïa kane ka kam bad ban pyntikna ba ki samla pule ka jylla ki dei ban ïoh thoh ïa kane ka examine hapoh ka jylla la jong.
:U Myntri ka tnad  Food Civil Supply and Consumer Affair, u Bah Comingone Ymbon ha ka 28 tarik Naiwieng, 2023 u la kyntu ïa ki nongshong shong ha ka jylla ba kim dei ban khuslai jingmut halor ka jingbyrngem ka North East Petroleum Mazdoor Union (NEPMU) ban sangeh wanrah petrol ha ka jylla da kaba kdew ba ka sorkar ka dang wad ïa ki lad ban pynbeit ïa kane ka jingeh.
Kane ka long shisngi hadien ba na ka liang ka North East Petroleum Mazdoor Union ka la rai ban sangeh  ban wanrah ïa ka umphiang petrol jong ka IOCL ,BPCL bad HPCL sha ka jylla Meghalaya, na ka liang ka Sorkar Jylla ka la khot ïa ka jingïalang kaba kyrkieh bad ki Union ha Nongpoh ha ka 29 tarik Naiwieng ban pynbeit ïa ka mat jingdawa  jong ki.
Haba kren sha ki lad pathai khubor na ka liang u Myntri ka tnad Food Supply and Consumer ka Sorkar Jylla, u Bah Comingone Ymbon u la ïathuh ba na ka liang ka sorkar ka la dep ban khot ïa ki Union na ka bynta ban don ka jingïalang ha Shillong hynrei ki la kyntait kumta la pynbeit noh ban don ka jingïalang ha Nongpoh Ribhoi District.
Na ka liang u Myntri u la kyntu ïa ki nongshong shnong ha ka jylla ba kim dei ban sngewthuh bakla halor kane ka mat namar na ka liang ki nongdie petrol ha ka jylla ki dang pahuh ka petrol kum ba ka long mynta.
Ngi dang pahuh ka petrol ha ka jylla na ka bynta 2-3 sngi, bad lada ka jylla ka shem ba ka duna petrol ka sorkar kan sa bthah ïa ki Deputy Commissioner  ba kin shim khia ban tyngkai ha ka jingdie ïa ka petrol.
Ka Khun Hynniewtrep National Awakening Movement (KHNAM) ka la dawa haduh 80 per cent ïa ki kam ba lait na ka bynta ki paidbah Ri Lum Khasi ha ki private bad organised sector.
Ha ka shithi sha u Chief Secretary, u DP Wahlang, uba dei u president ka KHNAM, Pyndapbor Saibon uba la ong ba ka party ka la phah da ka jingtyrwa ba tam na ka bynta ban kynthup hapoh ka State Reservation Policy (SRP) lem bad ka jingpynshai.
“(Ngi la kyrpad ba) ïa ka reservation jong ki 80 per cent ki kam ba lait ha ki private sector/organized sector, dei ban ai na ka bynta ki paidbah Ri Lum Khasi jong ka jylla Meghalaya," ong u Saibon.
Da kaba ai da ka jingpynshai, utei u president jong ka KHNAM u la ong, “Haba peit shaphang ka jingkyrduh ka ki samla hapoh ka jylla, ngi sngewthuh ba ka kam sorkar marwei kan nym lah ban pynbiang, te kumta, lada ki kam shimet(private sector) ki lah ban wanrah ïa ka jingtreikam jong ka SRP, ka lah ban ïarap ban pynmih kam na ka bynta ki samla jong ka jylla.
"“Shuh shuh, ka tarik ba la buh, kata ha ka 18 tarik, Jylliew 1973 ka laiñ ba 7.2 ka la dep kynthup lypa ïa ki kam paidbah, ha kaba ka sorkar ka la ïarap ïa ki jaka pule bad ki kontraktor ha ka SRP.Te kumta, ngim ïohi eiei ruh em ban don jingeh ha ka ban pyn kynthup ïa ki kam shimet bad kiwei kiwei ki organized sector ha ka SRP," bynrap u president ka KHNAM.Ka party ka la dep phah lypa ïa ka mat treikam jong ka jingtyrwa sha ka SRP, 1972 bad ka Office Memorandum kaba la pynmih na ka por sha ka por katkum ka shithi ba la buh tarik, kata ha ka 31 tarik, Jymmang 2023.
“Ngi kwah ban pynpaw ka jingsngew jong ngi na ka daw jong ka jingpynslem ha ka ban rai ïa ka jingpyntreikam bad ngi kwah ban kyrpad ïa ka sorkar ba kan buh ïa kane hakhmat na ka bynta ka rai ba khatduh," ong u Saibon.
Ka Meghalaya Human Rights Commission (MHRC) ka la ai por haduh 15 sngi ïa u chief secretary ban phah ïa ka kaiphod halor ka jingbym lah ban siew tulop ïa ki hynriew ngut ki nongtrei kontrak jong ka tnad transport.
Kawei ka jingthoh ba la pynmih da u secretary jong ka MHRC u la ong ba la Commission ka la shim ïa ka suo motu cognisance ban pynïoh ïa ka hok jong kito ki hynriew ngut ki nongtrei kontrak ki bym shym la ïoh tulop ba trei ha ka tnad transport ha South Garo Hills District.
Katkum ka jingïathuh na ka lad pathai khubor, kumba hynriew ngut ki nongtrei kontrak jong ka tnad transport ha South Garo Hills ki dei ki bym shym la ïoh tulop la don haduh ar snem lem bad uwei u nongtrei uba la khlad noh bad ka pisa kaba dang sah sa kumba 20 bnai kaba u dei ban ïoh.
Ka la ong ba ka Commission ka la dep pynmih da ka jingtip sha u chief secretary ba un phah da ka kaiphod ba biang sha ka Commission hapoh 15 sngi.
:Ka Khasi Students’ Union myn ha ka 28 tarik u Naiwieng 2023 hapoh ka jingïalam jong u Samla Eric Nongkynrih, Sport Secretary ka Seng ka lah ïoh ban ai jingïarap ïa ki Samla ki ban mih khmat sha ka National Youth Champion League ka ban long ha ki tarik 8-10 jong u Nohphrah 2023 ba lah pynlong da ka Pro MMA League hapoh Priyadarshini Youth Complex, Malund West, hapoh ka nongbah Mumbai.
Ka Seng ha kane ka sngi ka lah ïoh ban noh synñiang lang sha ki 4 ngut ki samla ki ba mih khmat lyngba ka Shlem School of Martial Arts kaba don hapoh Mawlai Iewrynghep.
U Samla Eric ha ba ai jingkren u la kyntu kynpham bad ba kitei ki samla ki ban mihkhmat ba kin trei shitom ban ïoh ïa u soh ka jingjop ha ka jingïakhun ka jong ki bad kumjuh ban ïai kyntiew lem ïa ki para samla namar ka jingïalehkai sports ka dei ka wei ka lad ka lynti ka ban pynjngai ïa ki samla na ki jingdih pynbuaid kiba kyrni kum u drok u ba lah kynrei bha hapoh ka jylla jongngi.
Kumjuh u la pynkynmaw ruh ïa ki sienjam kiba ka Seng ka lah shim ha kaba ka la plie ïa ka Maitshaphrang MMA and Fitness Team hapoh ka shnong Nongthymmai kum kawei na ki shlem ban ai jinghikai ïa ki Samla ha ka liang ka kilan met bad kumjuh ban ban kyntiew ïa ki Samla ha ka kam ïalehkai.
U Myntri ka thoh ka pule ka Meghalaya, u Rakkam A.Sangma u la iathuh ba ka Sorkar jylla ka la shim ia ka rai ba kan don ka jingpule kaba kyrpang ia ka Sixth Schedule jong ka Riti Synshar jong ka Ri India, ia ka Larity bad ia ki matti u mynbarim na ka bynta ki samla pule ka jylla.
Kine ki jingpule ki sa long na ka bynta i khynnah skul Primary, Upper Primary bad Secondary.
U Myntri Rakkam A.Sangma ula iathuh ia ki nongthoh kot khubor ba ki samla pule ki dei ban tip ia Riti Synshar jong ka ri India, kaba kynthup ruh ia ka Sixth Schedule, ka jingriew spah jong ka larity bad ia ka rukom im jong ki ‘riewlum jong ka Meghalaya.
U Rakkam A.Sangma ula iathuh ba ka Sorkar jylla ka don ka jingthmu ba kan don la ki jong ki kot pule bad pyrshan ruh ban ioh jingbit na ka NCERT.U Myntri u la iathuh ruh ba ka Sorkar jylla kan sa shong pyrkhat bad ka Khasi Authors’ Society, kynthup ruh ia ka Achik Literature Society, ki akhia bad khlieh nongsynshar ia kiba kiba kum kino ki jait jingpule yn pule ha ka kyrdan Elementary, Primary, Upper Primary bad Secondary.
:U Bah Lakmen Rymbui, uba dei u Chief Adviser Government of Meghalaya u ba dei ruh u MLA ka Amlarem Konstitwensi ha ryngkat da ka jingïa donlang u Bah Pius Marweiñ MLA ka Ranikor Konstitwensi mynta ka sngi u la ïoh ban ot ïa u ribon bad plie pyrda noh ïa ka Indoor Stadium ha shnong Nonghyllam South West Khasi Hills District  ha ryngkat da ka jingïa donlang ruh u Bah T.Lyngwa Deputy Commissioner SWKHD, u Bah Avin Warbah jong ka BADO ka C&RD Block Ranikor, u Bah G.D.Kharwanlang, Supritendent of Police SWKHD bad kiwei de ki ophisar sorkar.
Ïa kane ka Indoor Stadium Nonghyllam, la pyntrei lyngba ka Under Additional Scheme SCA (BADP) 2019- 2020 Border Area Development Department Government of Meghalaya ha ka mang tyngka kaba T.60 lak.
Ha kane ka sngi, la pynshit pynshngaiñ shuh shuh lyngba ki jing rwai bad ruh ka jing pyni nam ïa ki Marrep ki soh bad ki jhur jyrngam bad ki umsoh bala shna hi na kane ka dong ka thaiñ ha ryngkat da ka jingïa donlang ki riew rangbah bad ki paidbah jong kane ka thaiñ.
Naka liang u Ma Lakmen Rymbui, haba ai jingkren ha kane ka sngi u la ai ka jingïaroh ia U Bah Pius Marweiñ, u MLA ka Ranikor Konstitwensi ba kum u nongmikhmat naka ne ka thaiñ u la leh bha shibun ban wanrah shibun ki jing myntoi naka bynta ki shnong lyngba da ka jingïia trei lang bad ki ophisar bapher bapher da kaba kitbok ba kin nang ïai pyn tyllun ïa ki kam hapoh ka Konstitwensi.
Ka jing don kane ka Indoor Stadium ha Nonghyllam kan long ka jingkyrkhu ïa ka shnong Nonghyllam bad ki shnong ba Marjan ban ïoh pyndonkam ha kino kino ki bynta khamtam ha ki kam ïalehkai Sports da kaba kyntu ba kin sumar khuid da kaba pyndonkam hok ïa kane Indoor Stadium khnang ba kan long ka jing kyrkhu ïa kane ka dong ka thaiñ hi baroh kawei.
Ka School of Humanities jong ka North Eastern Hill University ka la rakhe ia ka “Bhartiya Bhasha Utsav-2023, kaba ia dei bad ka jingdon jong ki jait ktien bapher bapher ha India.
Ia kane ka prokram la Multi Use Convention Hall jong ka NEHU at Umshing in Shillong.
Ha kane ka program, la ia shim bynta da ki nonghikai jong ka NEHU kum juh ruh ki nonghikai college bad samla pule.
Ha kane ka prokram la don ruh ka jingiaphylliew jingmut Panel Discussion halor ka phang, “Ka jingstad teknoloji bad ki ktien lyngba ka Bhartiya Bhasha.
Ka jingrakhe ia ka Bhasha Utsav ka long ban sam sha ki samla pule ia ki jingtip kiba ia dei bad ki ktien bapher bapher ha India.
Ban sngewkmen ia ka jingdon jong ki ktien bapher bapher, kiba wanrah ia ka jingiatylli, ka jinglah ban ia sngewthuh jingmut iwei ia iwei pat.
Ka jingrakhe ia ka  Bhartiya Bhasha Utsav-2023 ka long kham tam eh ban pynsngew sha ki paidbah nongshong shnong ba ki ktien bapher bapher ki wanrah ia ka roi ka par hapoh ka ri bad ia ka jinglong kawei jong ka ri India.
Kane ka prokran ka la sdang da ka jingthang sharak bad pynbud pat sa da ka jingrwai ieid ri “Mei India".
Ka Chairperson jong ka Bhartiya Bhasha, ka Prof.Streamlet Dkhar ka la pdiang sngewbha ia ki nong shim bynta.
Kane ka prokram ka la sdang da ka jingai jingkren da u Myntri jong ka Sorkar Meghalaya, u Bah Alexander Hek.
Kiba la ia shim bynta ha kane ka Panel Discussion ki long u Prof.Buddha Chandrasekhar ka AICTE, New Delhi, Prof.P.Mahanta ka NIT, Shillong; u Dr.A.K.Maji of Information Technology ka NEHU, Shillong bad Dr.Abir Suchiang ka English and Foreign Languages University, Regional Campus, Shillong.
Ia kane ka panel discussion la pyniaid da u Prof.S.K.Singh from the Department of Linguistics, NEHU Shillong.
Kum shi bynta ban pynmih fund iaka Club naka bynta ka 1st Division Football League bad 1st Division Cricket League, ka Malki SC kan pynlong iaka Penalty Shootout haka 1 tarik bad 2 tarik December 2023 ha madan Malki naduh ka por 10 baje mynstep.
Haka 1 tarik December ki ba jop kin ioh iaka song tyngka 10,000 tyngka bad kiba wan ba ar iaka song tyngka 5000 tyngka.
Ka bai rung ha katei ka sngi kan dei 500 tyngka.
Haka 2 tarik December kiba jop kin ioh iaka song tyngka 15,000 tyngka bad kiba wan ba ar kin ioh 10,000 tyngka.
Ka bai rung ha katei ka sngi kan long 700 tyngka.
Kino2 ki kynhun kiba kwah ban iashimbynta kin sngewbha ban poi noh ha madan Malki haka por 10 baje mynstep.
Nalor ka Penalty Shootout ka Club kan pynlong ruh iaka Fete haka 1 tarik bad 2 tarik December ha kaba ka Bumper Prize jong ka Housie kalong 50,000 tyngka haka 1 tarik December bad 1,00,000 tyngka haka 2 tarik December 2023.
Ka Housie kan sdang naduh ka por 6 baje janmiet.
Ka jingialang jong ka Expert Committee kaba ia dei bad ka bhah thungkam thung jam kan long ha ha ka 6 tarik u Nohprah.
Ia kane la iathuh da u Chief Secretary ka Meghalaya, u Bah D.P.Wahlang ha ki dkhot ong ka  Khun Hynniewtrep National Awakening Movement (KHNAM) ha ba ki la iakynduh ha Main Secretariat, Shillong.
Ia kane ka kynhun la iathuh da u General Secretary, u Bah  James M.A.Neng hadien ba u la ioh ban ia kynduh ia u Chief Secretary, u Bah D.P.Wahlang.
Haba kren ha ki nongthoh kot khubor bad lad pathai khubor, u Bah Neng ula ong ba ka seng kam banse ban leit iakynduh ia u Chief Secretary ban tohkit shaphang ka jingtrei kam jong ka Expert Committee namarba ka seng ka iohi ba kane ka kam kam shym la iaid shaphrang.
Ia kane ka Expert Committee kaba don san ngut ki dkhot, la khlieh da u nongbishar ba la shongthait jong ka Iing Bishar Madhya Pradesh High Court, u Mool Chand Garg.
Ki nongpyniaid jong ka Hotel Polo Towers Group ha Shillong ki la pathai ia ka jingbeh jong ki lyer lehkmen lehsngewbha, kum ka jingwan jong jong ka Khristmas bad kiwei ki sngi lehsngewbha da kaba pynlong ia ka jingot ia u Cake uba khia haduh 50 Kg.
Ka jingshet ia une u Cake ba kyrpang ka kynthup ia ka jingkhleh ia ki soh, ki budam, ki musli musla, ka wan bad ka ngap ba la wanrah kyrpang na Sohra.
U Myntri Rangbah ka Meghalaya, u Conrad K.Sangma u la pynbna ba ka Chigitchakgre kaba hap hapoh jong ka Gambegre Block ha West Garo Hills District kum ka shnong ki nongri ngap.
Haba kren ha katei ka sngi, u Conrad K.Sangma u la iathuh na ka Sorkar jylla ka pyrshang kaba lah ban kyntiew ia ka ioh ka kot jong ki paidbah da kaba pyntrei kam ia ki skim kum ka  CM Elevate bad YESS Meghalaya na ka bynta jong ki samla.
U Myntri Rangbah Conrad K.Sangma u la iathuh ba ka jingithuh ia kane ka shnong kum ka shong jong ki nongri ngap ka ba ka Sorkar kan lah ban ai ia ki jingiarap bapher bapher ia ki nongri ngap jong katei ka shnong.
U Myntri Rangbah u la iathuh ba kine ki jingai jingiarap ia kine ki nongri ngap, ka kynthup ia ka jngai jingiarap pisa ia kane ka shnong kaba 10 lak tyngka.
Nalor kane ka pisa, ki nongri ngap ki ioh ruh ia ki tiar ri ngap, kum ki ksing ngap, ki jaka ri ngap, ki jaka ai jinghikai ba ia dei bad ka jingri ngap, ka jingplie lad plie lynti bad kiwei ki kam kiba ia dei bad ka jingri ngap.
U Myntri Rangbah Conrad K.Sangma ula ioh ruh ban iakren bad ki paidbah hadien jong katei ka prokram.
U Myntri sorkar bad u nongïalam jong ka seng United Democratic Party (UDP), u Bah Paul Lyngdoh u la rai ban nym ïakhun biang na Jaiaw konstituensi ha ka ilekshon ban wan jong ka Khasi Hills Autonomous District Council (KHADC), ka ban sa pynlong la shem snem.
U Lyngdoh u la ong ba un nym ïakhun ha kane ka ilekshon na ka bynta ban ai lad ïa u kyrtong jong ka kynhun Khasi Students’ Union (KSU), uba dei u general secretary barim, u Auguster Jyrwa na kane ka konstituensi.
“Ngi la ai da ka kyrteng jong u Auguster Jyrwa kum u kyrtong jong kane ka seng na Jaiaw," bynrap u Paul.
Ha ka 20 tarik, Risaw 2022, u Jyrwa u la mih noh na ka seng Congress bad leit ïasnoh bad ka UDP kaba bud da ka ilekshon Assembly jong u snem 2023.
U Jyrwa u la ïakhun pyrshah ïa u Paul Lyngdoh, uba dei ruh u president barim ka KSU, ha ka ilekshon MDC jong u snem 2019.
:Ka MP jong ka Lok Sabha na Tura, ka Agatha K Sangma ka la leit sha South Garo Hills myn ha ka sngi ba ar bad ka la long ka shongknor na ka bynta ka District Development Coordination and Monitoring Committee (DISHA) ha new Circuit House Conference Hall ha Baghmara.
Ha katei ka jingleit jong ka, ka Sangma ka la pynpaw ka jingsngew jong ka halor ki bor ba dei peit ïa ki district jong ki tnad bapher bapher na ka bynta ka jingseisoh ka jingïalang bad ka la ong ba kano kano ka jingïakren kaba la dep ïakren mynta ka sngi, yn sa rah noh sha ki bor ba dei peit na ka bynta ban pynbha shuh shuh bad shimkhia ïa kaba donkam.
Ka la ong shuh shuh ba ka la shimkhia halor kaei kaei ka jingkylla ban wan kaba ka lah ban wanrah.
Ha ka jingpdiang sngewbha ïa ka Agatha, u Deputy Commissioner jong ka South Garo Hills district, u S Awasthi u la pynpaw ka jingsngew nguh ïa katei ka MP ba don burom, ka Agatha K Sangma na ka bynta jong ka jinglah jong ka ban pynlong ïa katei ka jingïalang bad ong ba ka dei la lad kaba ka district ka lah ban pynbiang halor ka jingpyntreikam ïa ka jingpyn poi ïa ki tiar(delivery service) bad ban shimkhia halor ki katto katne ki mat bad ki jinglah ha ka ban sdang ïa ki scheme bad ki projek.
:Ha ka miet jong ka 28 tarik, Naiwieng 2023, kumba 10 baje mynmiet, kawei ka trok (kaba don ka kali nombar WB 91 8529) ka la leit tynrah ïa ki lai tylli ki dukan bad noh shapoh riat ha Shangbangla.
Katba u nongniah ïa katei ka trok u la mynsaw jur bad u nongïarap u la khlad noh hashen.
Ki nongshong shnong jong ka Shangbangla ki la pyntip ïa katei ka jingjia sha ki pulit bad ka NHAI.Ïa u nongniah jong ka trok, la pynkit noh sha Civil Hospital Nongpoh na ka bynta ka jingai jingsumar.
Ïa mynta, ka trok bad ka met jong u nongïarap, la lap da ki pulit jong ka thanad Nongpoh bad ka NHAI.Ki nongsakhi ki la ïathuh shaphang katei ka aksiden ba la don ka jingbym lah teh lakam jong u nongniah ïa ka trok kaba u la pynher stet bad haba poi ha ka jaka ba khun, ha kaba ka jingkit mar ba bun jong kane ka trok, kaba ïaid na Shillong sha Guwahati.
Hapoh ka jingkylli ïa u nongdie dukan, la ong ha kawei ka lad pathai khubor ba katei ka dukan ka dei kaba khang ha kato ka por ba jia katei ka jingjia, lem bad ka jingym don briew hapoh.
Hynrei, katei ka dukan ka la shah pynjulor noh ha katei ka trok.
Kum ka jingpyntip, ka jingjia ki aksiden ha kane ka jaka ka ju jia khah khah jan man ka taïew na ka daw jong ka jingkhun ka surok bad ka jingpynher stet ki kali, khamtam ki trok bad ki bos, kiba ap jingma ïa kiwei pat ki kali, dukan bad ki briew kiba pyndonkam ban ïaid na kane ka jaka.
Ha ki jaka theh umphniang petrol ha Shillong, la lum da ki paidbah ba bun ha ka janmiet jong ka 28 tarik, Naiwieng, kaba bud da ka rai jong ka North East Petroleum Mazdoor Union (NEPMU) ban sangeh ban ai petrol ïa ka jylla Meghalaya naduh ka 29 tarik, Naiwieng.
Ka long ka jingjia ba jia kyndit kyndit kaba la sakhi ha kane ka jylla, lem bad ki jaka theh petrol kiba la pyrshang ban teh lakam ïa ka jingbun jong u paidbah naduh 6 baje shaneng naba ki kali kiba la ïeng laiñ ki la phylliew petrol ha ki kali jong ki.
Watla ka sorkar ka la pynthikna ïa ka jylla halor ka jingbym don petrol mynta lai haduh saw sngi, hynrei ki paidbah ki la sheptieng lypa shaphang ka jingeh kaba kin mad na ka jingïakhih bad yn sa don ka jingtyrkhong umphniang hapoh ka jylla ha ki sngi ban wan.
:U Myntri rangbah ka jylla Meghalaya, u Conrad K Sangma mynta ka sngi, u la leit jngoh ïa ka 7th Elite Men’s National Boxing Championship kaba dang ïaid ha SAI, NEHU naduh ka 25 tarik, Naiwieng haduh ka 1 tarik, Nohprah 2023.
Haba kren shaphang katei ka jingïalehkai, u Myntri rangbah, u Conrad K Sangma, u la ong ba ka long ka burom na ka bynta ka jylla ban pynïaid ïa ka National Boxing Championship.
“Ka la don ka jingban jur da ka sorkar ban don ka jingïalehkai hapoh kane ka jylla da ki katto katne ki kynhun ba kyrshan lang, kiba pynmih bun ki jingai jinghikai, ka jingpynmih bun ki jaka ïalehkai, ka jingithuh ïa ki nongïalehkai ba pawnam bad da kaba pynïaid bun ki tamasa ïalehkai,’’ ong u MR.U la ong ba katba dang pynthikna ba ka Sport ka la long kaba pynkhring da ka sorkar, hynrei la don k jingïakhun hynrei u la bynrap da kaba ong kumne, “Ngin sa pyrshang ban pynbiang na kine ki jingïakhun kiba ngi mad ha ka lynti jong ngi bad kyrmen ban pynïaid ïa ki tamasa ïalehkai," ong u Conrad.
U la ban jur halor ka jingdonkam ban don sap ki samla ïalehkai ha ka rta kaba dang biang bad ong “Lada ngi kwah ba ki samla jong ngi kin wanrah burom ïa ka ri da kaba ïohpdiang ki takma, ngi hap ban ithuh ïa ka sap ba ki don ha ka rta ba dang khynnah, ban ai ïa ki ka jinghikai ba biang khlem ap ba un da dap 10 haduh 15 snem ka rta.
"U Conrad u la ong shuh shuh ba ki samla ki donkam ban ïoh ka hok jong ki bad ka jingdon jingmut jong ki ha ki jingïalehkai ne jingrwai kaba dei ban kin ïoh jinghikai.
“Ka dei namar kane ba balei ngi la pynlong ïa ki prokram bapher bapher na ka bynta ki samla jong ka jylla khnang ba ka jingthrang jong ki bad jingdon jingmut jong ki, kan nym long leh noh ei," bynrap u Conrad.
Shuh shuh, ha kane ka por, dei ka Director, Sports and Youth Affairs, ka Kong Isawanda Laloo, IAS bad u S K Shandil, u Technical Delegate bad ka Member Boxing Federation of India.
:U District Magistrate ka West Khasi Hills u bah Garod LSN Dykes u la pynbna ban pynjari da ka kyndon 144 CrPC ban mana bad khang pyrshah ïa ka jingtih bad jingshalan beaiñ ïa u dewiong ha baroh ka West Khasi Hills District bad shabar ka District.
Kino kino kiba ïaleh pyrshah yn pynshitom katkum ka aiñ bad kane ka hukum ym pyntreikam noh mardor tad haduh ban da pynbeit da kumwei pat.
:Ka North East Petroleum Mazdoor Union (NEPMU) mynta ka 29 tarik Naiwieng, 2023 ka la pynbna ban pynsangeh noh ïa ka jingthmu ban ïakhih hadien ba la pynlong ïa ka jingïalang ha Nongpoh Ribhoi District.
Lah ban kdew hangne ba na ka liang ka North East Petroleum Mazdoor Union ha ka 27 tarik Naiwieng 2023 ka la phah da ka shithi sha u myntri ka tnad Food Civil Supply and Consumer, u Bah Comingone Ymbon halor ka jingthmu ban sangeh wanrah petrol sha ka jylla Meghalaya da kaba kdew ba ki shah pynthud ha ki pulit ka jylla Meghalaya.
Mynta ka sngi na ka liang u General Secretary  ka NEP Mazdoor Union, u Ramen Das u la ïathuh ba ka jingïakhih ngim pat sdang hynrei ka la saphriang ka shithi kaba ngi la phah sha u Myntri ka tnad Food Civil  Supply ka sorkar Meghalaya, kumta ka la don ka jingsngewthuh bakla.
“Hynrei hadien kane ka jingïalang kaba la  pynlong mynta ka sngi ha Nongpoh, Ri Bhoi District na ka liang ka Union ka la shim ïa ka rai ban ym ïakhih shuh bad ki kali kiba dei ban pynpoi ïa ka petrol kin wan kumba ju long" u la ong.
Na ka liang u Bah Kennedy Khyriem, u President  ka Petroleum Dealers Association, Meghalaya,  u la ïathuh ba kane ka jingïalang ka long kaba seisoh ha kaba na ka liang ka Mazdoor Union ka la rai ba kan ym ïakhih shuh.
U la bynrap  “Ha kane ka jingïalang ngi la ïoh ruh ban ïa kren ruh halor ka jingeh ka ba ki nongñiah kali bad ki nongïarap ïa ki nongkit umphiang ki mad, kumta ngi la rai ban sa pynlong jingïalang ha kawei ka sngi ban weng ïa kine ki jingeh “.
Ha kane ka jingïalang kaba la long mynta ka sngi la wan shim bynta da u Pravin Bakshi, u Commissioner Secretary ka tnad Food Civil Supply ka Sorkar Jylla, ki dkhot ka Petroleum Dealer Assiociation, ki bor district bad kiwei kiwei.
:U MLA ka Bharatiya Janata Party (BJP) u Bah Sanbor Shullai mynta ka 29 tarik Naiwieng, 2023 u la kynthoh ïa u Member of Parliament (MP) ka jylla u Bah Vincent H Pala, da kaba kdew ba u dei u MP u ba khlem trei eiei baroh san snem.
Haba kren sha ki lad pathai khubor u Bah Shullai u la ong ba ka jingpynjop MP ïa u Bah Pala ka dei ka jingduhnong kaba khraw na ka bynta ka jylla namar ba u Bah Pala u khlem leh eiei na ka bynta ka jylla baroh san snem.
“Ngam don eiei pyrshah ïa u Bah Pala hynrei ym tang ma nga hynrei wat ki nongshong shnong ha ka jylla ruh ki sakhi ïa ka jingduhnong ba ki pynjop ïa u Bah Pala kum u MP namar baroh san snem u khlem leh eiei " u la ong.
U la bynrap “ka long ka ba sepei ïa ka jylla namar kum ba ka long la san snem hi u Bah Pala u la shu shong ha kyndong, bad lada ha kato ka por ki pynjop ïa nga, katta nga la wanrah da ka dud bad ka ngap na ka bynta ka jylla.
"“Kumta nga kyntu ïa ki paidbah ha ka jylla ba mynta ka kynti ki dei ban pynjop ïa u kyrtong ka BJP namar ïa ka Sorkar Pdeng yn ialam da ka sorkar BJP te kan long ka jingmyntoi ïa ka jylla" u la ong shuh shuh.
Halor ki khubor ba u Dr Mukul Sangma bad u Bah VH Pala ki lah ban pynïasoh bad ka BJP u la ong, “ka thong jong ka BJP hi ka long ban punkhlaiñ ïa ka party bad ka dei ka kamram ki dkhot ka party ban pynsngewthuh ïa ki paidbah ba kin wan ban pynïasoh sha ka BJP, kumta lada u Bah Pala bad u Dr Mukul kin wan ngin pdiang sngewbha ïa ki".
Halor ka khubor ba u Bah Hek u pan tiket MP, u la ong ba na ka liang ka party hi lada ka rai ban ai tiket ïano ïano ruh kin pdiang bad kin trei shitom lang ban pynjop ïa u kyrtong ka BJP.Ka Sorkar Meghalaya kan pynlut haduh 50 million US dolar ka pisa na ka bynta ban shana ia ki 273 tylli ki Aganwadi Centre kiba tymmai bad ban moramot pat ia ki 2200 anganwadi centre kiba ri ha kylla jong ka jylla.
Ia kane la iathuh da u Myntri ka tnad Social Welfare, u Bah Paul Lyngdoh haduh ka jingpyllong ia ka jingialang baar sngi.
Ha kane ka jingialang la ioh ruh ban iakren shaphang ka jingthung ia ki briew kiba don ka jingtbit kiba ia dei bad kane ka tnad trei kam.
Haba kren ha ki nongthoh kot khubor, u Bah Paul ula iathuh ba kawei ka jingduna trei kam jong kane ka tnad Sorkar ka dei ka jingduna jong ki briew kiba don ka jingtbit bad jingjanai jong ki ha kane ka kam.
U Bah Paul Lyngdoh u la iathuh ruh ia ka jingdon kam ban buh ia ki nongtrei Sorkar kiba lah ban don ka jingiadei bad ki tnad Sorkar bapher bapher jong ka Sorkar Pdeng khnang ba yn lah ban pyntrei kam khan bha ia ki skim jong ka Sorkar Pdeng hapoh jong ka jylla bad ban pyndep ia ka jingtrei kam jong ki ha ka por kaba la buh.
Na ka liang jong u Pricipal Secretary, Sampath Kumar u la iathuh ba ka jingshna ia kitei ki Aganwadi Center kiba thymmai bad ka jingmoramot ia ki Aganwadi barim ha kylleng ka jylla kan long ka jingmyntoi ia ki hynriew lak ki khynnah.
U Sampath Kumar ula iathuh ruh ba kane ka jingmang pisa kaba haduh 50 million US dollar, ka long ha ka dur jong ka jingpyntrei kam ia ka Asian Development Bank project nalor ka jingpyntrei kam ia ka skim MGNERGS.U Sampat Kumar u la iathuh ba la shim ruh ia ka rai ban pynkhlain shu shuh ia ka jingtrei kam ki ICDS sa ha kiwei pat ki 14 tylli ki Block da kaba thung ia kaCDPO bad kumba ka long haduh mynta ka Meghalaya ka don haduh 41 tylli ki ICDS kiba trei kam ha ki 55 tylli ki Block jong ka jylla.
Une u heh Sorkar u la iathuh ruh ba ka Sorkar ka la bthah ia ki Deputy Commissioner ban kin ai jingmut ban buh ia ki Aganwadi Center kiba thymmai ha ki 1.500 tylli ki shnong kiba ym pat don ia ki ICDS.U Sampat Kumar u la iathuh ruh ba ha katei ka jingialang la ioh ruh ban ia kren shaphang ka project DREAM kumno ban pynlong ia ka jylla Meghalaya kaba lait na u drok.
:Ka ophis jong u Block Development Officer Mawkyrwat C&RD Block ha ryngkat da ka jingïatrei lang bad ka Line Department jong ki tnad ophis bapher bapher hapoh ka District mynta ka sngi ki la ïoh ban pynlong ïa ka “Hamara Sankalp Viksit Bharat" hapoh jong ka M3K Resource Centre Mawpharkhrew Mawranglang Laikyntoit South West Khasi Hills, ha kaba ka Kong Caralyn Khongwar Deshmuk, ka IAS Additional Secretary, Rural Development Government of India ka la long kum ka kongsan ha ryngkat ka jingïadonlang u Bah T.Lyngwa, u Deputy Commissioner SWKHD, u Bah I.Lawrynniang, u BDO Mawkyrwat Block bad kiwei de ki ophisar sorkar bad ki paidbah kiba la wan ban sngap ha kane ka prokram ba kyrpang.
Ka kong Caralyn Khongwar Deshmukh ka la pynshai paidbah halor kane ka sngi ba kane ka Viksit Bharat Sankalp Yatra ka long kum shi bynta kumno ban pyntip paitbah ïa ki skhim bapher bapher ba ka sorkar India ka la ai lyngba ki ophis sorkar bapher bapher kiba don hapoh ka jylla bad ki District na ka bynta ki jingmyntoi ki riewshimet, ki paidbah ha ki ïing ki sem bad ha ki  shnong ki thaw  bad ïa ka thaiñ baroh kawei.
Ka sorkar India ka la pynbiang lut ïa ki jingdonkam jong ki briew da kaba phiah ïa ki skhim bapher bapher ha man la ki tnad ophis sorkar da kaba bhah kyrpang ban kyntiew da ka jingthmu kumno ban wanrah ïa kata ka jingim kaba long mar katjuh bad ki briew da kaba ka la ai ïa ki skhim shna ïing, ki  surok, ki mar rep, ban seng kam seng jam la jong lyngba ki Self Help Group bad ki Society bad kumjuh ruh ha kaba ïa dei bad ka koit ka khiah bad ruh ha ka pule puthi.
Shuh shuh ka la ong ruh ba ka sorkar kala leh bha shaba palat ïa ki nongshong shnong hapoh ka Ri India ha kaba ym don shuh ki jingduna naduh ka ïing, ka um, u khaw, ki mar rep, ki dawai da shin bad ruh ki kot skul namar kata ka la kyntu ba baroh kine ka sorkar ka la bthah ba ki paidbah ki dei ban pynbiang ïa ki kot jingdonkam kumjuh ruh ki dei ban don ïa u Aadhar Card bad ïa ki Bank Account.
Ha kane ka sngi la ïoh ruh ka jingkren na u bah T.Lyngwa, u Deputy Commissioner SWKHD bad ruh ki jingkren lyngkot na ki briew kiba la ïoh jingmyntoi bad ki jingïarap lyngba ka skhim  NRLM, PMAY-G , MGNREGS bad kiwei kiwei de.
Ha kane ka sngi la ïoh ruh ka jingpynkup burom ïa ki nong seng kam la jong bad ruh ïa kiba la ïoh jingïarap na ki skhim sorkar bad ka jingai ïa ki Work Order sha ki longïing  na ka bynta ki Skhim PMAY bad kiwei kiwei de.
Ïa kane ka jingïalang la pynïaid da u Bah.
L.T Tariang MCS bad ka jingkren pdiang na u Bah R.S Marweiñ, u Rangbah Shnong ka Mawranglang Laikyntoit bad ka jingkhublei na u Bah I.Lawrynniang, u BDO Mawkyrwat Block.
Ha ka jingjia kaba ym pat ju iohsngew koit mynno mynno ha ka history jong ka Garo Hills Autonomous District council, ha ka Sngi Nyngkong ka GHADC kam shym ailad ba kan don kano kano ka jingpathai khubor ka dorbar jong ka Council.
Ha kane ka jingjia, ki bor jong ka GHAC kim shym la shah ia ki nongthoh kot khubor bad lad pathai khubor ba kin wan lum khubor ia ki jingiakren hapoh jong ka Council.
Ki kot khubor bad ki lad pathai khubor ki la ong ba kim lah ban sngewthuh kaba la pyllong ia ka GHADC ban ym shah ki nongthoh kot khubor bad lad pathai khubor ban pathai khubor ia ki jingiatainia hapoh jong ka Council.
Kiwei ki khubor ki ong ba kane ka jingleh jong ka GHADC ka long ba kam kwah ba ki paidbah kin tip ia ka jingshah thad ia ki jingduna trei kam jong ka Executive Committee synrop hapdeng ka National People’s Party bad BJP ha ki dkhot ka liang pyrshah.
U Chief Executive Member jong ka Jaintia Hills Autonomous District Council u Bah Madonbai Rymbai, u la ong ba ka jingbym lah ban lum ia ka khajna kaba thikna na ka liang jong ka Sorkar jylla na ka daw jong ka jingkhaii beain ia u dewiong, ka la wanrah ia ka jingduhnong ia ka Meghalaya.
U Bah Madonbai Rymbai u la ong ba kane ka jingbym lah ban lum bha ia ka khajna da ka Sorkar jylla, ka la pyllong ia ka ban ym lah ban pyllait ia ka khajna dewiong sha ka Jaintia Hills Autonmous District Council.
Une u rangbah u la ong ba kane pat ka la pyllong ia ka JHADC ban ym lah ban siew ia ka tulop jong ki nongtrei jong ka Council mynta la shiphew bnai.
U Bah Madonbai Rymbai u la iathuh ba ki nongtrei jong ka Council ki la ia kynduh ia ki jingeh kiba khraw namarba ki ioh ia ka tulop kaba thikna naduh ka snem 2019.
Une u nongmihkhmat u la kynthoh ia ka seng sain hima sima National People’s Party kaba bat ia ka jingsynshar hapoh ka jylla bad ia ka BJP kaba bat ia ka jingsynshar jong ka Sorkar Pdeng ba kim lah ban weng ia kane ka jingeh.
U Bah Madonbai Rymbai u la kynthoh jur ruh ia ka jingtrei kam jong ka NPP Executive Committee jong ka JHADC hapoh ka jingialam jong u Bah Thombor Shiwat, uba ym shym la lah ban weng ia kane ka jingeh.
U Bah Madonbai Rymbai u la iathuh ki nongtrei jong ka JHADC ki ioh tulop tang shi bnai bad ar bnai ha ka jaka ba kin ioh shiphew bnai.
Ia ka jaitbynriew Hynniewtrep la tip kum ka jaitbynriew tipbriew tip Blei.
Ia kane ka jaitbynriew la tip ruh kum ka jaitbynriew ha kaba ki kynthei ki ioh na ka nam ka burom, ym tang haiing hasem bad ha ka imlang sahlang.
Namarba kane ka jaitbynriew ka shim jait na ka kmie, kiwei ki jaitbynriew ki shim beit ba ki kynthei ki long kiba khlain bad kiba bat ia ka bor ka iktiar ha ki longing longsem jong ki.
Kiwei ki jait bynriew ki sngewthuh bakla ba ki kynthei ki long kiba donbor namarba dei maki, kiba bat iaka pla pisa haiing hasem.
Dei ma ki kiba leit thied leit pet bad kumta ter ter.
Ia kane ka jaitbynriew la tip ruh ka jaitbynriew kaba tip ia ka akor ka burom.
Hynrei, kane kam dei baroh ka jingshisha.
Kane ka long namarba ka don pat sa kawei ka jingshisha bad kata ka long ba ki kynthei ki long kiba tlot.
Ki jingtip kiba ngi lah ban lum ki iathuh ia ngi ba bun ki kynthei jong kane ka jaitbynriew ka jong ngi, ki shah leh bein leh khoh, ki shah byrngem byrsit, ki shah shoh shabat bad ki shah ieh khunrei.
Kine ki dei kita ki jingeh bad ki jingjaw ummat, ba ki longkmie jong ka jait bynriew jong ngi ki mad jar jar ha kine ki longing longsem ki jong ngi.
Kiba kum kine ki longkmie bad jong ngi, kim nud ban iathuh iano iano.
Lada ki iathuh ki lah ban shah mad arshah ki jingeh.
Lada ki iathuh ia kita ki jingeh jong ki, mano ba ai jingiada ia ki.
Ki don ki khep ha kaba ki longkmie ki jong ngi, ki shah byrngem byrsit bad shah dawa pisa na la ki jong ki kurim.
Kine ki dei ki jingshisha jong ka jingim.
Kawei ka jingshah thom bor jong ki longkmie ka long ba ki hap ban pyndem ha la u jong u kurim lada ki mon lane kim mon.
Nalor ka jingbym biang ha iing hasem, ka kynthei kan hap ruh ban shim ia ka jingkitkhlieh ban ri ban sumar bad ban pynbiang ia kito ki khun babun jong ki.
Ki don kiba ong ba ki kynthei kiba ia kynduh ia kine kum kine ki jingeh ki lah ban ieh noh ia kita ki lok jong ki.
Hynrei, kane ruh ka long kaba eh.
Lada ka phet noh da uta u lok jong ka.
Kan hap ban shim ia ka jingkitkhlieh halade ban ri ban sumar ia kita ki khun babun jong ka.
Kawei ka jingshisha ka long ba ain, ka khang bad ka pynshitom ia ki kurim shynrang kiba leh bein leh khoh ia ki kurim ki jong ngi.
Ha kaba ia dei bad kane ka jingeh, ki longkmie ki jong ngi, kiba iakynduh ia ki jingeh ki jong ki ha ki longiing longsem ki jong ngi, ki lah ban leit wad jingiarap na ki One Stop Center ba ka Sorkar ka la buh ha ki jaka ai jingsumar.
Kine ki One Stop Center ki lah ban ai jingmut ym tang ia ki kynthei kiba shah leh bein leh khoh.
Hynrei, ia ki kurim shynrang ki jong ki, khnang ba kin lah ban wan sha ka jingsngewthuh jingmut bad ba kin lah ban ia imsuk im sain kum shiiing shisem.
Kine ki longkmie ki dei ruh ban tip ba ka ain Protection of Women from Domestic Violence Act, kam teh tang ia kito kiba la iathoh shongkurim kat kum ka ain, la ka long ha Iingmane lane kat kum ka ain jong ka Sorkar.
Kane ka ain kateh ruh ia kito kiba shu iashong kha kumto khlem da pyndep kat kum ki kyndon iathoh jong ka ain.
Kane ka ain ka kren shai kdar ba ki kurim shynrang ki dei ban ai ia u bai bam na ka bynta ki khun lada kim iashong shuh bad ki kurim ki jong ki.
Ka Khasi Students’ Union, Umsning Circle kan sa pynlong noh shen ia ka Football Tournament na ka bynta ki khynnah kiba hapoh 14 snem ha madan Umsning Town Dorbar Pyllun.
Kino kino ki kynhun kiba don jingthmu na ka bynta ban ïashim bynta ha kane ka lympung ki lah ban phah noh ia ki phom ha shwa ka 20 tarik Nohprah mynta u snem.
Na ka bynta ki jingtip ba kham bniah lah ban phun ha u nombor 609927372,6909948239,9366347391.
:Ka kynhun Hynniewtrep Youth Council (HYC), myn ha ka 29 tarik, Naiwieng, ka la kyrpad ïa ka sorkar ban weng noh ïa ka shithi ba la pynmih da u ophisar jong ka tnad social welfare na ka bynta ka jingpyndonkam bakla ïa ka KHAD (Khasi Social Custom of Lineage) Act, 1997.
Haba la kren sha ki lad pathai khubor hadien jong ka jingïalang bad u Myntri ka tnad Social welfare, u Bah Paul Lyngdoh, u president jong ka HYC, u Roy Kupar Synrem u la ong kumne, “Ngi kyrpad ïaphi ba phin pynmih da ka jingshim khia ba biang na ka bynta ban phah weng noh ïa ka shithi hapoh ka jingong jong phi.
"U la ong ba katei ka shithi jong ka tnad social welfare ka la ong kumne, “Shuh shuh, hangne la ong ba ka Lineage Act, 1997 kam ai jingbit ban pynmih ïa ki syrnod ST sha ki nong aplai, kiba la ai bad ka jait jong ki lehse na ka jait kpa ne kmie bad kane ka jingpyrshang ban ai da ka jait jong u kurim da ki bym dei ki Khasi ruh la ïoh jingbit".
“(Ka HYC) ka la dep thoh da ka shithi sha ka Khasi Hills Autonomous District Council (KHADC), Shillong, kaba la pan jingpynshai ba lehse ka aiñ ba la thaw da ka KHADC ba la tip kum ka KHAD (Khasi Social Custom of Lineage) Act, 1997 ka ai jingbit ban pyrshang ïa ka jingpynmih ïa ki ST.Kata ruh, ka shong ha ka jingujor jong ngi, naba ka Registration Authority, KHADC, Shillong na ka shithi Letter No.DC.II/RA/24/2023/2 kaba hap ha ka 8 tarik, Jymmang 2023, Shillong, ka la thoh sha u Under Secretary sha ka sorkar jong ka jylla Meghalaya, Social Welfare Department, ba kan pynshai halor kane ka mat bad kyrpad ïa ka Concern Authority(s) ba kan nym pynmih kino kino ki syrnod ST ha kaba ïadei bad ka KHAD (Khasi Social Custom of Lineage) Act, 1997 bad ka aiñ kaba la dep thaw," ong u Synrem katba dang bynrap kumne “Katkum katei ka shithi ba la phah sha u Under Secretary sha ka sorkar jong ka jylla Meghalaya, Social Welfare Department, ka long kaba beaiñ bad ka long kumba leh pyrshah ïa kitei ki jingpyrshang ba dei rukom bad ha kaba long ka jingpyrshah ïa ka aiñ kaba dei ka KHAD (Khasi Social Custom of Lineage) Act, 1997 bad ki aiñ ba la thaw.
Te kumta, dei ban phah weng noh ïa ka shithi mar mar.
".
U Myntri ki kam korbah ri u Amit Shah mynta ka sngi Thohdieng u la ïoh ban ïa don lang bad ki Lat, ki Myntri Rangbah bad heh Sorkar jong ka Dong Shatei Lam Mihngi ha ka jingïalang jong ka 71st Plenary of North Eastern Council ha State Convention Centre ha Shillong.
Ka jingthmu jong kane ka jingïalang jong ka North Eastern Council ka long ban ïakren shaphang ki kam pynroi jong kane ka dong bad ka thaiñ.
Ha kane ka jingïalang la pdiang sngewbha da u Myntri Rangbah ka Meghalaya, u Conrad K.Sangma ryngkat bad ki Lat ka Dong Shatei Lam Mihngi.
Ka prokram ban wanrah ïa ka kampeiñ ‘Viksit Bharat Sankalp Yatra’ ha South Garo Hills District, la dep pynlong ha Malikona, Baghmara, myn ha ka 29 tarik, Naiwieng.
Ïa katei ka prokram, la pynïaid da ka District administration bad ki khlieh jong ka district bapher bapher ha ka jingdon lang jong ki na ka bynta katei ka jingwanrah ïa kane ka kampeiñ.
Ha ka por ba don katei ka prokram, ki ophisar ki la kren shaphang ki scheme bapher bapher bad ki prokram jong ka GoI, kiba dang sdang mynta lyngba ki tnad ba dei peit.
La pynïaid ruh da ki kali IEC naduh na Malikona kum shi bynta jong ka ‘Viksit Bharat Sankalp Yatra’.
Katei ka kali ne art mobile van, ka la don da ki jingpyni da ki video, ka jingïakren bad ki tiar ki tar ban ïoh ïakren phone bad ki paidbah bad ban pynhusiar ïa ki halor ki sheme bapher bapher bad ki prokram.
La don haduh phra tylli ki kali IEC kiba la ïaid na ka bynta ka South Garo Hills, kiba napdeng kitei ki kali, la pynïaid ar tylli sha ki saw tylli ki C&RD block hapoh katei ka District.
Don na kitei ki scheme na ka bynta ka Rural Awareness, ki dei kiba la pyndonkam ha kane ka kampeiñ, kynthup ïa ka Ayushman Bharat – PMJAY, PM Garib Kalyan AnnaYojana, Deendayal Antyodaya Yojana, PM Awas Yojana, PM Ujjwalla Yojna, PM Vishwakarma, PM Kishan Saman, Kisan Credit Card (KCC), Har Ghar Jal – Jal Jeevan Mission, Jan Dhan Yojana, Suraksha Bima Yojana, Atal Pension Yojana bad kiwei kiwei.
Sa kiwei pat ki scheme, ki kynthup ïa ka Sickle Cell Anaemia Elimination Mission, jingpynrung kyrteng ha ki skul Eklavya Model Residential, Scholarship schemes Forest Right Titles kiba kynthup ïa ki jaka shimet bad jong ka imlang ka sahlang, ka Van Dhan Vikas Kendra kaba la pynïaid ïa ki Self Help Groups bad kiwei kiwei.
Ka Australian Consul General, ka Ms Rowan Ainsworth, myn ha ka 29 tarik Naiwieng, 2023 ha ka por 5 baje janmiet ka la ïakynduh bad ka kynhun Meghalaya State Olympic Association (MSOA) Podium Finish Committee ban ïa syllok halor ki jingtreikam ka Talent Identification Program (TID), Ka Elite Pathway Program (EPP) bad ka Super Elite Pathway Program (SEPP).
Ha katei ka jingïasyllok la ïa don lang u Bah John F Kharshiing u Working President, ka Kong Matsiewdor War Nongbri, IAS, Vice President, u Bah P Laloo, Joint Secretary, bad u Bah Dipshon Rynthathiang u Chairman Podium Finish Committee, MSOA.Kiba la ai jingpynshai bniah halor ki rukom treikam kitei ki prokram da ka jingïarap ki Olympian na Australia bad da ka jingkyrshan borbah na ka tnad Department of Sports and Youth Affairs Government of Meghalaya.
Ka Australian Consul General ka la pynpaw ka jingkmen ban ïoh sngew ïa ka jingmaitphang ka MSOA da ka jingkyrshan ka tnad DSYA ha ka ban pyndonkam ïa ki Olympian na Australia ban sei ïa ki rangkynsai ha ka sport bad ka la pynpaw ïa ka jingkmen ba ka jylla Meghalaya ka la jam shakhmat kumba leh kiwei ki jylla hapoh Ri India.
Ka la ong ruh ba ka Ri Australia ka dei ka Ri ha kaba ki paidbah ki da ïa shim bynta bha ha jan baroh ki jingïalehkai sports.
La pyntip ruh ïa kane da ka longheh, ha kaba ka SEPP prokram ka don ruh ka bynta ban ïalam ïa ki 12 ngut ki nongïalehkai SEPP bad ki katto katne ngut ki Coach sha Australia ban ïa shim bynta ha ki Tournament sha ri jong ki kum shi bynta ban tynjuh bad ban ailad ba kin mad ïa ki rukom long ha ki jingïalehkai shabar ri ne International.
Hadien kane ka jingïakynduh katei ka longheh ka la ïoh lad ban ïa kynduh lang bad u Myntri Rangbah ka jylla, u Conrad K Sangma ban ïa syllok shuh shuh halor kumno ban pynïajan ïa ka Australia bad ka Meghalaya bad India ha kiba bun ki kam.
:Ka jingrwai Khasi ba la dep pyllait paidbah kaba kyrteng ka “Da jingkmen", ka dei kaba la rwai da u Eibanroy Langsteh, Agent Langstieh bad ka Phiba Lyngdoh bad la pynmih ïa katei ka jingrwai da ka kompeni Eibanroi Langstieh Visuals.
Katba u Director Editing dei u Elvest Thabah, Asst Director : Wanstar Thabah, Asst.Anthonius Thabah, Nathan Thabah John Nongrum Rudolf Malngiang Ibalahunshisha wahlang.
Ha katei ka jingrwai, la shim bynta da ki tyngshop bad ki puron jong ka Khasi, kynthup ïa u Keebor Kurbah ( Marangbah ) bad ka Medaaihun Basaiawmoit ( Kongbih ).
Ka Make Up Artist dei ka Suzan_kharsaiot Jenevivekhyriem jong ka SV Make-Up Studio, katba ïa ki Costume, la shimti da ka Ladiangarti Thabah Mebica Thabah, nonghikai shad dei u Mebha dondor k wanlang, Light & Decor : Rupert Pathaw & Ban Dancers : Drew syngkrem, Gracymai Pala, Damian Shyrngap, Larijanai sutnga, Adele Zachary Nongrum, Daiarisa Wahlang, Daphisa wahlang, Iaridashisha sutnga, Wanpynshai nongrum, Banshailang nongrum, l Bobby wahlang, Shirlena A.Lyngdoh Nongbri, Shanaya lyngdoh, Prakash thapa, Ibanylla lamin, Sujal kuri, Deibanda.
R.Natep, Jessica malngiang, Ibaiasuk malngiang, Liza Mary kharkongor, Sherya basaiawmoit, Deimaphishisha shangpliang, Banylla rynjah, After khongngai, Erisha thabah, Witney Marbaniang, Sara Malngiang, Lovelin syiemlieh, Liza Mary Kharkongor, Shreya Basaiawmoit, Gracymai Pala, Larijanai sutnga, Daiarisa Wahlang, Daphisa wahlang, Iaridashisha sutnga, Wanpynshai nongrum, Adele Zachary nongrum, Damian Shyrngap, Hedi Drew Myrthong, Dadaaihun mawblei, Rinesca mawblei, Gloryza mawblei.
Katei ka kynhun ka ai khublei ïa u Fairson L.Nongbet, M.Lyngdoh, C.R Kurbah, B.B.Lyngdoh, A.Lyngdoh, Pynshngain Kurbah, Pynbha Lyngdoh, Naphilahun L.Nongbet, Balbareen Kurbah, Andy Rapsang, Batdon Sohtun, Sainkupar Sun bad ka jaka kaba ki la leit ring ïa katei ka jingrwai ka dei ha La Nicholas bad Dei kine Resort.
Uwei u briew u la shah kem ha ki pulit ha ka Sngi Thohdieng katba u dang pyrshang ban phut ïa ki tyllai ba buh dak na ka bynta ka jingiamareh thong jong ka 5th Meghalaya Games kaba dang ïaid shaid shaid mynta ha madan Pa Togan Nengminja Athletics stadium in Tura, West Garo Hills District.
Ki nongialehkai bad kum juh ruh ki nongwan peitkai ki la kyndit ban ïohi ïa ka jingshah pynsniew jong kine ki tyllai buh dak.
Kane ka la jia ha bakut jong ka stadium haka por 10 baje mynstep.
Man la ka sngi da ki hajar ngut ki nongpeit ki ïa tuid sha katei ka stadium, kham tam lei lei ban peit ïa ki nongïamareh thong.
Ka jinglah ban pynbiang ïa ka madan ïalehkai kaba la ïaryngkat kyrdan bad kiwei ki jaka ïalehkai jong ka pyrthei, ka la khring iïa ki paidbah ïa kito kiba ieid ïa ki jingïalehkai bad kum ruh ruh ïa ki hajar ngut ki nongshong shnong jong ka Meghalaya kiba ïa tuid sha Pa Togan Nengminja Athletics stadium ha Tura, West Garo Hills District man laka sngi.
Ki pulit ki la ïathuh ba une uba la shah kem, u dei uwei na ki bashong basah shabar jong ka stadium.
:Ka jingrwai Khasi kaba kyrteng ka “Wat pynleh noh ei", ka dei kaba shim bynta da ki tyngshop bad ki purom jong ka Khasi, kynthup ïa u Micheal Pyngrope, Wellborn Mynsong, John Rani, Sanmilian Mawrie, Medaaihun Basaiawmoit, Rishisha Mynsong.
Ha katei ka jingrwai, la rwai da ka Sunmisha Nongbet, Beststar Kharsahnoh, katba la ring da ka Camera da u Skhem L Tron, la pynmih bad shna ïa katei ka jingrwai da u Mike Denzil jong ka Khasi Studio, DJ Banshan Studio Nongpoh Studio Mawlai.
Ki nonghikai shad ïa katei ka jingrwai dei u Phrang sngi L Mawphlang bad ka Parvi Rongrin.
Katei ka kynhun ka ai khublei ïa u MLA, u Charles Pynrope, Zi Mawlong, Donald Mylliem Umlong, Asha Lynda Pyngrope, Robinsius Lyngdoh, Rihun Biam, Rishalsius Pyngrope bad ïa ki nong subscribe baroh jong kane ka kynhun.
:Ha ka jingkhynra kaba la pynlong myn ha ka 18 tarik, Kyllalyngkot 2024, ka kynhun shipai jong ka BSF Meghalaya ka la ïoh kurup ïa ka shini ba khia palat 17,000 kilo na ka khappud Meghalaya kaba la thmu ban khaïi tuh sha Bangladesh.
Ha katei katei ka sngi, ka kynhun BSF Meghalaya ka la pynlong da ka jingkhynra ba jur, kaba la lam sha ka jingïoh kurup ïa ka shini ba bun na ki khappud district bapher bapher jong ka jylla Meghalaya.
Ïa katei ka shini ba la ïoh kurup, la aiti noh sha ka ophis Customs na ka bynta ban shimkhia halor katei.
:Ka phlim Khasi, kaba kyrteng ka “Mano ban tip?" ka dei kaba la shim bynta da ki tyngshop bad ki puron ka Khasi, kynthup ïa ka Ibaniewkor L Mawnai(Jenny), Banmanbha Marwein(Nick), Ribhanylla Thangkhiew(Lydia), Bahunglang Nongneng, Rishan Kharsyntiew, Meena Khongain, Catherine A Kharsati.
Katei ka kynhun ka ai khublei ïa ka longïing Kharsati (Mawpdang).
:Ka kynhun jong ka Officer Club South West Khasi Hills District mynta ka sngi kila ïoh ban pynlong ïa ka Ranikor Beach Festival ha rud wah Kynshi kiba la khot Pamdaba River Beach kane kalong kum shi bynta ban kyntiew ïa ki kam tourism hapoh ka South West Khasi Hills DistrictÏa kane ka Ranikor Beach festival ki la sdang mynta ka sngi ka 19 tarik kan kut noh ha ka 20 tarik Kyllalyngkot 2024.
Ka jing pynlong ïa kum kine ki Festival ka dei ka sien kaba 3 kata hadien bun bun snem ym shem la lah shuh ban pynlong ïa kane ka tamasa dei tad mynta u snem la ïoh biang ban pynlong ïa kane ka Ranikor Beach festival.
Ha kane ka sngi la long kongsan da u ma Kyrmen Shylla Minister jong ka Social Welfare jong ka jylla Meghalaya ha ryngkat da ka jing ïa donlang u MLA ka Ranikor bah Pius marwein, u DC ka SWKHD bah T.Lyngwa, U SP ka SWKHD bah G.D Kharwanlang.
U Ma Kyrmen Shylla haba kren ha kane ka sngi u la ai ka jing ïaroh ïa u MLA ka thaiñ kata ïa u bah Pius Marweiñ bad ïa ki ophisar sorkar jong ka District ba ki la ïoh biang ban pynlong kum ïa kane ka tamasa leh kmen hangne ha kane ka jaka ban kyntiew ïa ka thaiñ ha ki kam jngohkai pyrthei.
Kane ka long ruh kum shibynta ka jingkha arsien ïa kane ka Festival kata hadien bun snem kim ïoh shuh kum kane ka kabu ban pynlong biang mynta u snem bad ngeit skhem ba nangne shakhmat naka liang ka Officer Club South West Khasi Hills District kin dang ïai bteng ban pynlong kum ïa kine ki tamasa lehkmen ha kane ka thaiñ.
U bah Pius Marweiñ haba kren ha kane ka sngi u la ong ba lada ma ngi, ngi nang ban sumar ïa ka mei mariang halor katne ka jing itynnad jongka ka mariang ar shah kan ai ka jing kyrkhu ïa ngi ki briew.
Ha kane ka sngi la pynshit pynshngaiñ shuh da ki nongput nong tem ki nongrwai kiba paw napoh ka jylla Meghalaya bad ruh la pyn i phuh i phieng shuh da ki jingïalehkai sport bapher bapher, ki jingshad tynrai khasi, garo banggali, lyngngam, ki jingput jingtem naki group bapher bapher lem bad kiwei kiwei de.
:Hadien ba la ïoh ka jingujor na ki paidbah, ka Hynniewtrep National Youth Front Patharkhmah Circle myn ha ka 19 tarik, Kyllalyngkot 2024, ka la leit jngoh ïa ka surok naduh na Patharkhmah shaduh Umpyrtha bad shaduh Warmawsaw (9 KM) kaba la dep shna hapoh ka Scheme Pradhan Mantri Gram Sadak Yojana lem bad ka jingbei tyngka kaba haduh T.4.66 klur.
Ïa katei ka jingleit jngoh, la lam khmat da u Bah Pynkhraw Makri, u President jong ka HNYF Patharkhmah Circle ha ryngkat ki dkhot jong ka seng HNYF.Ha ka por ba don katei ka jingleit jngoh, ka HNYF ka la lap ba ïa ka jingsiang ïa katei ka surok rong ka long kaba la shu tap tang nalor bad kaba lah ban khlong ïa ka da ka kti.
“Kum kane ka jingshna ïa ka surok, sa tang katno sngi ngin lah ban pyndonkam ïa ka?’’ kylli jingkylli ka seng HNYF ïa ka PWD.Ka seng HNYF ka la kyrpad ïa ka sorkar bad ka PWD ba kan wan hi ban peit bad dawa ban shna biang ïa katei ka surok, “Ka surok ka dei u shyieng budlum jong ka roi ka par, hynrei kum kane ka jingshna ïa ka surok, klet noh ka roi ka par, ngi donkam ban phah shna biang ïa ka surok man la ka taïew.
" pynkut u Makri.
:U Symbud Myntri rangbah ka jylla u bah Prestone Tyngsong u la kyntu ïa ki nongïalam ka Hynniewtrep National Liberation Council (HNLC) ba kin wan biang ban bteng ïa ka jingïakren ïa suk bad ka Sorkar, da ka ba pynshai ruh ba ka jingkyrpad ka sorkar jylla ban phah wan ïa ki nongïalam ba hakhlieh duh ka seng ka long namar ba ki nongïalam ba pynkup bor da ka seng ban pynïaid ïa ka jingkren ïa suk kim lah ban shim rai eiei khlem da phah ktien sha ki nongïalam ba ha khlieh duh ka Seng.
Haba kren sha ki lad pathai khubor ha ka 19 tarik Kyllalyngkot 2024 u bah Tynsong u la ong ba ka jingweng ka HNLC ïa ka jingïakren ïa suk ka dei ka khubor ka ba la pynkyndit ïa ka Sorkar jylla bad ka Sorkar pdeng namar ka jingpynïaid ïa ka jingïakren ïa suk ka la long ka ba ïaid beit shait shait.
U bah Tynsong u la ong ruh ba halor ka jingdawa ka HNLC ban weng ïa baroh ki mokotduma pyrshah ki dkhot ka seng, ha ka jingïalang ka ba nyngkong ka sorkar ka la dep ban pan ïa ki kyrteng jong ki dkhot ka seng ki ba don ïa ki mokotduma.
U la ong shuh shuh ba halor ka jingpan ïa ka safe passages na ka liang ka Sorkar ka la dep ban mynjur ïa kane bad ki dkhot ka seng ki la ïoh ban wan bad leit phai suk sha ka jaka ba ki don mynta.
U la ïathuh ruh “Ki la dawa ruh ba ka Sorkar pdeng ka dei ban weng noh ïa ka jingkheiñ beaiñ ïa ka seng HNLC halor kane na ka liang ka sorkar ka la ong sha ki ba haba ki ong kren ïa suk kamut ban poi sha kata ka thong bad hap ban ïaid kyndon pa kyndon".
“Ka jingkynnoh jong ki ba ka sorkar jylla kam shim khia ka dei ka ba bakla namar ka sorkar jylla ka da thrang ban pynurlong ïa ka jingïakren ïa suk bad ka HNLC", u la ong.
:Tang ha ka rta kaba 21 snem ka samla Phyrnai Kyndait, ba shong ba sah ha East Jaintia Hills bad kaba dang pule ha ka 4th semester Bachelor of Arts, ka la tyngshain ha ka jingïalehkai niah cycle ha ka lympung jong ka 5th Meghalaya Games ha Tura.
Ka jingieid jong ka Phyrnai ban niah cycle ka la mihpaw naduh ba dang rit ha ki por ba ka dang niah tang da I cycle lai shaka bad nangne in sa kiew ha ka jingïalehkai.
Ha u snem 2022, I la ioh ïa ka lad ban ïakhun nyngkong eh ha kawei ka lympung ba la pynïaid da ka West Jaintia Adventure Cycling Association ha Jowai.
Ha kane ka lympung, ka la ïoh ban khur ïa ka jingjop bad ka la lah ruh ban poi ha ka thong niah cycle na Jowai shaduh Amlarem bad kam sangeh tang hangne hynreo ka la kiew ruh ha ki kyrdan ba shajrong wat ha Mawkyrwat ba la pynïaid da ka Meghalaya Cycling Association.
Ka la ïoh ban mihkhmat ruh ïa ka jylla Meghalaya ha ka jingïakop jong ka MTB Tawang National CFI kaba la pynlong ha Tawang, bad hangne I la ïoh ban khur ïa ka takma ksiar.
Ka jingïaid lynti jong ka samla Phyrnai Kyndait na I nongniah cycle ba paw tang ha shnong, da ka jingtrei shitom I la long ruh I nongniah cycle wat ha satlak ka pyrthei.
Ha u snem ba ladep, ka la ïakhun ha ka 4th Meghalaya Games bad ka la jop ha ka kyrdan ba ar, bad mynta u snem ha ka 5th Meghalaya Games, ka la ïoh syndon ban khur ïa ka takma ksiar ha ka jingïakhun jong ka XCO women open category/Mass start.
Ka samla Phyrnai ka la ai khublei ia ki kmie ki kpa, bahaïing hasem khamtam ïa u hynmen uba ju ai mynsiem ïa ka ha ka jingïaid lynti kum ka thei ïalehkai.
U hynmen jong ka, uba dei ruh u nongniah cycle, u long u païa baskhem na ka bynta ka samla Phyrnai bad dei lyngba ka cycle u hynmen ka sa jop ïa ka thong.
Ka samla Phyrnai kam ju phai dien na ki jingeh bad jingjynjar bad haba ai jingkren ka la ong ba lada ka leit shabar ban ïakhun ha ki rynsan, ka ju kynduh ïa kiwei pat ki para nongïalehkai ba kham tbit, bad lada ïanujor, ki kham biang ki tiar ki tar ban ïa ki cycle ba na shane bad haba ka wan na ka longïing kaba sngewrit, ka long ka jingeh ïa ki ban ïoh ïa ki cycle kiba biang ki tiar ki tar namar ki la kham rem.
Khlem kano kano ka jingshah hikai, ka ju ïaid marwei ha ka jingim kum ka thei ïalehkai niah cycle bad ka ju niah kai tang bad ki paralok, bad man la ka step ka ju mareh step kumba 5-10 kilometer bad ka ju niah cycle man ka step bad por janmiet kumba 2 kynta eiei.
:U Symbud myntri rangbah ka jylla u bah Prestone Tynsong, u la kyntait ïa ka jingdawa ka Voice of People Party (VPP) halor ka jingthung biang ïa ki ophisar ki ba la shah wengkam na Lokayukta da ka ba ong “Ngim treh ban thung biang ïa ki".
Haba kren sha ki lad pathai khubor ha ka 19 tarik kyllalyngkot 2024, u bah Prestone Tynsong u la ong ba ka sorkar ka ïaid kat kum ki act bad ki rule.
“Ka jingthungkam ïa ki ha ki por mynshwa ka long namar ba duna ki ophisar ha Lokayukta kumta ngi la thung da ki ophisar ki ba la shongthait ban pynïaid ïa ka jingtrei kam ka Lokayukta", u la ong.
“Hynrei lada phai sha ka act jong ka Lokayukta ka kdew ba dei ban thung da ki ophiser ki ba dang trei bad ka sorkar ka leh ïa kata hi mynta", u la bynrap.
U bah Tynsong u la ong “Ngam tip ba ka VPP halor kaei bad balei ki dawa ban thungkam biang ïa ki ta ki ophisar, haba mynta ngi la dep ban thung da ki ophiser ki ba pura bad ngi la weng ïa ki ophiser ki ba la thung contractual".
U la bynrap “Ngi la ïoh ïa ka shithi na ka VPP bad ngi la dep pynshai baroh ki jingsngewthuh bakla jong ki hynrei ngam tip balei ki kwah ban mih surok".
U Bah Tynsong u la ong halor kane ka jingdawa ka VPP ngan kren shai ba ka sorkar kan ym treh ban thung biang ïa ki.
Halor ka jingkynnoh ba ka jingwengkam ïa kine ki lai ngut ki ophisar ka dei namar ba ki la sei ïa ka jingbam sap ha GHADC, u bah Tynsong u la ong" lada don ka jingshisha ha kata ka jingkynnoh la dei ban weng kam shwa ïa u heh duh ka Lokayukta ym ïa ki lai ngut ki nongtrei ki ba trei hapoh u Lokayukta".
:Kawei na ki jingïalehkai kaba lehse kaba ym juh bna koit ba kan paw ne ban ïalehkai pura ïa ka, pynban dei ha ka lympung kaba mynta jong ka Meghalaya Games kaba 5 kaba la long ha sorbah Tura, ka Volleyball, lehse ka dei kawei na ki jingïalehkai kaba ki samla na kane ka jylla khamtam lei lei ki shynrang ki don bha ïa katta ka sap ba kin ïalehkai.
Kumba ka kyntien ki riewtymmen ka ong “baroh u briew ba stad mano ba lah ban len, lada khlem da plie ka lad da kumno un lait ban kren".
Da kumta haba phai sha kane kawei na ki jingïalehkai kaba la long ha kawei ka madan shyiap ba don ha kut jong ka shlem pule ka Tura Law College, la shem bad ïohi ba ki sap ïalehkai ba nylla ki khun samla, khamtam lei lei ha ka liang ki khynnah shyrang, ka dak jong ka jingkyrmen ka don ïa ka jylla ha ka liang jong ka volleyball.
Haba phai sha ki jingïakhun jong ki semifinal kiba la long mynta ka Thohdieng jong ka taïew, ki rang ïalehkai jong ka West Garo Hills ki la lah ba kin pynliem noh ïa ka ïa ka South Garo Hills da 25 – 22, 22 – 25,25 – 23, Set 4 : 25 -16).
Katba ha ka jingïakhun ïa ka semifinal kaba ar pat ka kynhun ïalehkai ka South West Khasi Hills ka la lah ba kan pynliem noh ïa ka North Garo Hills da 25-21, 17-25, 23-25, 25-17, 17-15, lada yn ïa phai pat sha ka jingïakhun hapdeng ki kynthei, ki thei ïalehkai jong ka South West Khasi Hills District ki la lah ban pynliem noh ïa ka East Khasi Hills da 25 – 14, 20 – 25, 25 – 18, 25 – 18.
Ha ka jingïakhun ïa ka semifinal kaba ar pat, ki thei ïalehkai jong ka South West Garo Hills District ki la lah ban pynliem noh ïa ka West Garo Hills District da 25 – 09, 25 – 15, 25 – 23.
Hadien kane, ka la don pat ka jingpynïakhun ïa ka kyrdan kaba lai (bronze medal match) kaba na ka liang ki kynthei, ka kynhun ka East Khasi Hills ki la lah ban pynliem noh ïa ka West Garo Hills District da 25 – 14, 25 – 11, 25 – 20.
Katba ha ka jingïalehkai ki shynrang ka jingïakhun ka dang bteng ban jam shakhmat.
:Ka jingïalehkai jong ka jingïakhun kti kam lah khlem da pynhun hi jrut ïa ki paidbah nongpeitkai ha Don Bosco Junior College Indoor Arena.
Ka jingïakhun kti ka long kaba shongkun ha ka final ha kaba ki nongshim bynta ki la sei la ka buit ka bor ban jop ha kane ka lympung.
Hadpeng ka jinglehkai, ka East Khasi Hills bad South-West Khasi Hills ki la wan hakhlieh duh ha ka jingïakheiñ point da kaba khur mar artylli ki takma ksiar katba ka West Khasi Hills, Eastern West Khasi Hills, West Jaintia Hills bad East Garo Hills ki la ïoh mar kawei ka takma ksiar.
Ha ka jingïakhun jong ki kynthei hapoh ka jingjia 55 kg, 60 kg bad 60 kg shajrong, ka kong Pynsuklang Lyngdoh na Eastern Wet Khasi Hills, Olivia Dkhar na West Jaintia Hills bad Rikka Ch Marak na East Garo Hills ki la sei la buit ka bor ka jong ki bad ki la ïoh ban khur ïa ka jingjop.
Na ka liang ki shynrang, u Brandon Tariang na East Khasi Hills u la jop ha ka jingkhia 85 kg, u Mebansan Sangma na South-West Khasi Hills u la jop ha ka jingkhia 85 kg.
Na ka bynta ka nam Champion of Champions, la ïoh ban khur da u bah Pynskhemborlang Marngar na West Khasi Hills ha ki kyrdan jong ki shynrang ha ka jingkhia kaba 75 kg bad na ka liang ki kynthei la ïoh ban khur da ka Olivia Dkhar na West Jaintia Hills ha ka jingkhia kaba 60 kg.
U Deputy Commissioner, u Jagdish Chelani, IAS, u la ong ba ka long ka sien kaba nyngkong eh ba ka arm wrestling ka la rung ha ka thup jong ka Meghalaya Games bad ka Meghalaya Games ka la wanrah shibun ki jingmyntoi na ka bynta ki nongïalehkai, ki rang bad ki thei ïalehkai.
:Ka jingïalehkai jong ka Wushu ha ka lympung ïalehkai jong ka Meghalaya Games kaba san ka la lah ba kan jam noh sha kaba kut hynnin ka sngi palei jong ka taïew.
Ha kaba kut jong kane ka jingïalehkai, ka kynhun jong ka East Khasi Hills ki la lah ha kaban bat ïa ka kyrdan kaba halor duh jong ka miej khur takma, hadien ba kane ka kynhun ka la lah ba kan kur haduh 10 tylli ki takma ksiar 5 tylli ki takma Rupa bad 3 tylli ki takma Rnong, ka district kaba wan ban bat ïa ka kyrdan kaba ar dei ka Ri-Bhoi District kaba la lah ba kan khur 5 tylli ki takma ksiar bad 2 tylli ki takma Rnong, katba ka District kaba la wan ban bat ïa ka kyrdan kaba lai dei Noth Garo Hills kaba la ïoh ba kan khur 2 tylli ki takma ksiar, 4 tylli ki takma Rupa bad 1 ka takma Rnong.
Na ka liang ki bor ba dei khmih, ki niew bad shim ba ka jingïalehkai Wushu ha kane ka lympung ka kren shai kdar ïa ka jingsdang ba kan kiew bad ruh ban suthied bha ha kane ka jylla, ka daw bah kaba la pynlong ïa ki ban ong kumne ka long ba lada khmih bha ïa ka jingïoh ban khur takma, la lap bad shem ba nalor kitei ki lai tylli ki district kiba la kdew haneng, kiwei kiwei ruh ki samla ba la wan ïashim bynta na kiwei pat ruh ki district kim shym la leit phai thylli sha la ïing namar ba la don ki rang ne ki thei ïalehkai kiba la ïoh ban khur lemNa ka liang ki bor ba dei khmih, ki niew bad shim ba ka jingïalehkai Wushu ha kane ka lympung ka kren shai kdar ïa ka jingsdang ba kan kiew bad ruh ban suthied bha ha kane ka jylla, ka daw bah kaba la pynlong ïa ki ban ong kumne ka long ba lada khmih bha ïa ka jingïoh ban khur takma, la lap bad shem ba nalor kitei ki lai tylli ki district kiba la kdew haneng, kiwei kiwei ruh ki samla ba la wan ïashim bynta na kiwei pat ruh ki district kim shym la leit phai thylli sha la ïing namar ba la don ki rang ne ki thei ïalehkai kiba la ïoh ban khur lem ïa la ki takma ki jong ki.
:Ka 5th Meghalaya Games 2024 ka la lah ban sei shisha ïa ki rang bad ki thei kiba snar kiba la ïakhun ha ka weightlifting bad ha kane ka jinglehkai, ki nonglehkai ki la wan poi na kylleng ki district ban ïakhun ban rah ïa ka namjop.
Ka Ri Bhoi ka la sei ïa ki nongjop ha ka jingïakhun da kaba khur haduh hynriew tylli ki takma ksiar katba ka East Khasi Hills, West Garo Hills, bad South-West Khasi Hills ki la ïoh mar kawei ka takma ksiar.
Ka Ri Bhoi ka la long ka lahduh ha ka weightlifting, da kaba khur 6 tylli ki takma ksiar ha kaba na ka liang ki shynrang ba ïakhun ha ka 73 kg, u Anasthasius Ryndongsngi, u la ïoh khur haduh 107 points bad ha ka sienjam ba ar da 112 points kaba la pynbiang pura ïa u ban ïoh khur haduh 219 point.
U Wanbhabianglang Thabah, Laikmenlang Kharkongor bad u David Lyngdoh ki la long ki lahduh ha ka 61 kg, 55 kg bad 40 kg.
Na ka liang ki nonglehkai ka East Khasi Hills ka la ïoh khur ïa ka takma ksiar ha ka kyrdan 81 kg lyngba u Edegar Benneth Jana uba la ïoh khur 140 points.
Na West Garo Hills ha ka jingïakhun ha ka kyrdan 67 kg, u Raksil N Sangma, u la ïoh khur 142 point bad ïoh ïa ka takma ksiar katba na South-West Khasi Hills ka la don tang uwei ba ïoh ban khur ïa ka takma ksiar.
Ka jingjop Jong ka Meghalaya Games kaba 5 ka dei ka sakhi Jong ka jingkiew ki Kam ïa lehkai bad kilan met kaba ka lawei ba phyrnai ïa ka jylla.
Haba ïa kren bad u Wei na ki nongïalehkai rah nar ba paw ka pyrthei, u ba dei ruh u ba la jop ïa ka takma Rupa Jong ka Olympics bad ka takma ksiar jong ka Commonwealth Games u Robert Kabbas u ba dei ruh u nonghikai bad nongai mynsiem Jong ka Meghalaya Elite Pathway program u la ong, “ba ka rukom pynïaid ïa ka Meghalaya Games kaba 5 ka long kaba paka bha.
Nga ai khublei ïa ki nongïalehkai baroh.
ka Weightlifting ka dei ka jingïalehkai kaba biang bha ha ka Jylla ba ka jingdon ryngkat lang jong u ka ban pynpoi ïa kine ki khynnah sha ka thong, bad ngi kyrmen shisha ba kin poi sha ka thong," u la bynrap.
:U Myntri rangbah ka jylla, u Conrad K Sangma u la ïathuh ba un sa pynlait paidbah ïa ka State Anthem ha ka sngi ban rakhe ïa ka jingdap 52 snem ka jingïoh ïa ka jylla ba pura.
Haba kren sha ki lad pathai khubor u Myntri rangbah ka jylla u Conrad K Sangna hadien ka jingïalang ki kynhun myntri ka ba la long ha ka 19 tarik Kyllalyngkot 2024 ha Secretariat, u la ïathuh ba ha ka jingïalang ki kynhun myntri la ai ka jingmynjur na ka bynta ka State Anthem ka ban sa pynlait ha ka sngi ban rakhe ïa ka Meghalaya Day ka ban long ha ka 20 tarik Kyllalyngkot 2024 ha Tura.
U Sangma u la bynrap ba kan long ka jingsarong ka ba khraw na ka bynta ka jylla ban ïoh la ka jong ka state anthem, namar ka jylla kam don ïa ka state anthem, naduh ba ïoh ïa ka jylla ba pura.
U Myntri rangbah ka jylla u la ïathuh ba ha ka jingïalang ki kynhun myntri la ïakren bad mynjur ruh ïa ki kyrteng jong ki briew ki ban ïoh ïa ki khusnam The Meghalaya Day Award — ka ban kynthup ïa ka khusnam U Tirot Sing Award na ka bynta ka arts and literature, ka Pa Togan N Sangma Award na ka bynta social services bad U Kiang Nangbah Award na ka bynta ka sports and games.
Ha ka jingïalang ki kynhun myntri la ïa ruh ïa ka jingmynjur ïa ka draft bill ban padam ïa ka Meghalaya Civil Task Force Act 1974.
Halor kane na ka liang u Myntri rangbah u la ong “Kat kum kane ki lai tylli ki post ki ba ju pynlait yn pynlong ki lai tylli ki post ba ju don, yn pynlong noh kawei kaban long shirta ban khmih da ka office u Chief Inspector of Boilers & Factories".
U Myntri rangbah u la ïathuh ruh ba ha ak jingïalang ki kynhun myntri la ai ruh ka jingmynjur ïa ka Contingency Fund of Meghalaya (Amendment) Ordinance 2024, kaba long ka sienjan ba shipor ban kyntiew ïa ka Contingency Fund of Meghalaya na ka ₹500 klur sha ka ₹1000 klur.
:Ha ka jingïakop siatkhnam (Archery) ki jingïalehkai ki la jam sha ka final ha ka Meghalaya Games ha kaba ïa baroh ki jingïakhun na ka bynta ban ïaknieh ïa ka nam lahduh yn pynlong lashai ka sngi ka 20 tarik u Kyllalyngkot 2024 ha Montfort Centre of Education School, Tura.
Ki kynhun kiba la jam sha ka final ha ka Indian Round jong ki kynthei ne Women Team Event ki long ka West Khasi Hills District bad ka East Khasi Hills District.
Katba ha ka jingïalehkai kynhun jong ki shynrang ne Men Team Event ki long ka East Khasi Hills District bad ka South West Khasi Hills District.
Ha ka Mixed Team jong ka Revurve ki long ka South West Khasi Hills District bad ka West Jaintia Hills.
Katba ha ka Indian Round (Mixed Team) ki long ka East Khasi Hills District bad ka Eastern West Khasi Hills District.
Ïa ka takma rnong ha ka Women Team Event kaba la long hynne ka sngi, la khur da ka Ri Bhoi hadien ba ka la jop ïa ka South Garo Hills District.
Ka West Jaintia Hills District ka la khur ïa ka takma rnong ha ka Men Team Event hadien ba ka la jop ïa ka West Khasi Hills District.
Ka Ri Bhoi ka la khur ruh ïa ka takma rnong ha ka Mixed Team Event hadien ba ka la jop ïa ka Eastern West Khasi Hills District.
Ha ka Indian Round Mixed Team, ka West Khasi Hills District ka la khur ïa ka takma rnong hadien ba ka la jop ïa ka Ri Bhoi District.
:Hadien ba la dep lum ïa u kba u khaw kum ka dak ka jingainam ïa u nongbuh nongthaw na ka liang ki khun ki hajar ka Raid Marwet hapoh ka jingïalam jong u Syiem ka Raid Marwet, u Pa’iem Ken Syiem lem bad ki Longsan , Lyngdoh, Pator bad kiwei de mynta ka sngi ki la pyndep noh ïa ka kñia ka khriam bad ka jingduwai phirat jong ka jinglehniam Sohjer kaba la pynlong ha Baridua, Ri Bhoi District.
Ha kane ka sngi la sakhi ruh da ka jingïadon ryngkat ruh u Bah Nathaniel Thangkhiew, Basan Nongkseh ka Hima Mylliem, u Syiem ka Raid Marngar, u Jeremy Lyngdoh, Pa’iem Richard Syiem, ki Myntri ka Hima Mylliem, ki Longsan Mansan, Lyngdoh bad Pator ka Raid Marwet nalor kiwei kiwei de ryngkat ki khun ki hajar ka Raid Marwet.
Ha kane ka sngi la pyndep ïa ka jingkñia ha ryngkat ka shuid ka shor kaba la pyndep kat kum ka jinghikai u men barim ban pynneh la ka Tynrai kaba la ai da u syiem ka Raid marwet ha ryngkat na Hima Mylliem kiba la ai ïa ka nguh ka dem ïa u Trai nongbuh nongthaw u ba la ri sumar bad u ba la ai ka jingseisoh haka khyndew ka raid bad kiba la buh da ka jingduwai na ka bynta ka ka jingseisoh bad ka bha ka miat jong u khun u hajar ka raid.
Haiden ba la dep kñia da ka ba suid ïa ka um luta bad ka jhur kpu la bud pat sa ka jingïadih ïa ka ka kyiad um kum ka Dak ban ai nguh ïa u nongbuh nongthaw bad ki men barim ban ïoh ka jingkyrkhuh kyrdoh na ki.
Hadien shi snem ba u lah pynmih ïa ka phlim “Khat Saw Phra 14/8" uwei napdeng ki nongshna phlim ba tbit na ka jylla, u Bah Kenny Lyngdoh, u lah pynkhreh ban wanlam biang sha ki paidbah ïa ka phlim ka ban pynïapbiej ïa ki bad ka ban pynsah ïa ki paid nongpeit ha ka jinglyngngoh (suspense thriller).
Kum ban shu pynkynmaw u Bah Kenny u lah don bynta ban pynmih ïa ka phlim Gangs of North East (2017) bad ban shna ïa ka phlim AHOR (2022).
Ha ka phlim ‘Unveiling Shadows (RNGAI)’, lah ak da kawei napdeng ki puron ba pawnam ka Regina Lamo.
Kane ka phlim ka don ïa ka khana shaphang ka jingban khia ka jingsngewsih jong ka hadien ka jingshahpynïap ka kmie bad kiba ïa dei shipara bad ka.
Ha kum kane ka jingshem lanot jong ka, ka don ka jingthmu ban wad ïa ka tynrai bad ka daw jong ka jingshah pynïap ki baïeid bathoiñ jong ka.
Ha ka jingïaid lynti jong ka ban wad ïa ka jingshisha, ka shem ïa kiei kiei kiba pynher syrngiew ïa ka.
U Bah Kenny Lyngdoh haba kren halor katei ka phlim u la ong, “Kane ka phlim ka pyni ba, ïa kiei kiei baroh kam long kumba ngi mut ne ïohi nabar.
Kane ka phlim ka ïathuh khana ïa ka jingïaid lynti jong ka puron bad jingshem jong ka ïa bun ki jingpynthame, ki jingartatien.
"Ka puron Regina Lamo kan ïatrei lang bad u nongshna phlim u Kenny Lyngdoh.
Ha kane ka phlim ngin ïohi ruh ïa kiwei kiwei ki tyngshop ki puron kiba paw kum Jeremy Khongjee, Banatimon Mawlong, Mangkara Khongthohrem, Brandon Sunn, Phidalin Kharsyntiew, MewanpynbhalangTham bad kiwei kiwei ruh.
Ka ‘teaser’ jong kane ka phlim lah dep pyllait ha YouTube Channel bad ïa ka phlim yn pyllait ha u bnai Rymphang.
:Ha kawei ka jingjia ba la jia ha ka por miet, la don ki nongtuh kiba la thew beit ban leit tuh na ka State Bank of India ATM kiosk ha Rongram, kaba jngai kumba 15 kilometar na Tura, ha kaba ki la ïoh ban tuh haduh T.
