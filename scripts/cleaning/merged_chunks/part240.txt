U la ïathuh ruh ba ki jingeh kiba ïadei bad ka rukom pyntreikam ïa ka aiñ hapoh ka jylla ba la palat san phew snem na ka daw ka jingbym don ki shlem pule kiba paka ban ai jinghikai, bad ban tip shaphang ka aiñ.
U la ong ba ka jingdon jong ka NLU kan pynthikna ba kane ka shlem pule kan ai jingmyntoi shikatdei eh ïa ki samla pule aiñ bad kiwei kiwei de ki lad jingshakri.
U la pynpaw ka jingkyrmen ba ka NLU kan long ka shlem pule kaba wanrah ïa ki lad jingtip kiba thymmai, bad ban wad bniah.
U la ïathuh ba ki jingpule ha kane ka skulbah ki long halor ka Business Administration, ka Policy Research, bad ka Data Sciences kiba la kynthup lang bad ka Aiñ, ka ban ïarap ïa ki samla pule ban dup lah ban ïakhun pyrshah ïa ki jingeh ki ban sa wan.
Ha kajuh ka por, u Myntri Rangbah u la ong ba ka por ka ladei ban pynrung ïa ka Smart Technology ha ka pule puthi namarba kane kan pynïasoh bad ka saiñ jingtip shabar ka pyrthei ka ban ïarap ïa ki samla pule ba kin ïoh jingtip shuh shuh halor ka phang pule ka jong ki.
Ka Sorkar ka la bei pisa T.25 crore ban shna ïa ki jingdonkam jong kane skulbah ha ka Temporary Campus, ha kaba T.19 klur ladep ban pyndonkam.
U Chief Justice jong ka Ingbishar Meghalaya High Court u Sanjib Bannerjee haba kren ha kane ka sngi u la ong, ba ka jingplie ïa ka National Law University (NLU), kan pynmyntoi ïa ki samla pule ban tip shaphang ki aiñ bad ki riti ki dustur jong ki riewlum ha kane ka thaiñ.
U la ong ruh ka NLU ka la buh hakhmat ïa ka thong ban ka jingpule shaphang ka aiñ da kaba pynrung ïa ki laiñ pule kum ka Data Science bad ka Artificial Intelligence ha ki lynnong pule.
U Myntri ka tnat Pule Puthi, u Rakkam A.Sangma u la ong ba ka jingdon National Law University (NLU) kan pynkylla dur ïa ka lawei pule jong ka jylla.
U la ong ruh ki samla pule kin ïoh ïa ki tiar jinghikai bad ki saiñ jingtip ki ban pynproh ïa ki jabieng khnang ba kin dup lah ba noh synñiang sha u sup u thiar jong ka pule ka puthi shaphang ka aiñ ha ka Jylla.
Haba pynpaw ba ka bynta kaba kongsan jong ka Kashari ka long ban pynïoh ïa ka hok sha ki paidbah, u Rakkam, u la ong, “ka NLU kan sa pynkhreh ban pynmih ïa ki Muktiar kiba tbit ki ban long ki nongïasaid na ka bynta ki paidbah, ki ban pynïoh ïa ka hok bad ban ïada ruh ïa ka hok jong ki paidbah.
"“Da kaba ai jinghikai shaphang ka aiñ bad ka jingngam jylliew ban sngewthuh ïa ka aiñ, ka NLU kan sa pynkup bor ïa ki samla pule ban long ki nongpynkylla dur ïa ka imlang ka sahlang," u la ong.
Nongstoiñ, Naitung 09: Ka West Khasi Hilla District Chess Association kala ïoh ban pynlong ïa ka WKHDCA State B & Inter School chess Championship 2023 kaba khyndai haka 8th July ha SGSY C&RD Block Nongstoin.
La plie ïa Kane ka program da u ADC ka WKH, i Bah Velentine Swer MCS u ba la kyntu ïa ki nongïashim bynta ba kidei ban don ka thong ban poi ha ka kyrdan hakhmat duh ym ban sah kut shiteng.
U la kyntu ruh ba dei ban kiar na ki jingbam kiba pynsniewïa ka met khnang ban long kiba koit bad ban pynleit jingmut bha khnang ban khlain ka jingmut jingpyrkhat.
ïa Kane ka program la pyniaid da u President ka Association bah Richard Sun hapdeng ka jingïadon lang ki para dkhot, ki nonghikai, ki kmie ki kpa, ki player ha ka open bad ki khynnah skul na ki 6 tylli ki skul ba pawkhmat jong ka District.
Ki nongjop ha ka Under 12 Boys ki long, 1st Meshwa Syiemlieh na JNV Nongstoin.2nd Kyrpang Sangriang bad 3rd position Raimankupar Jyndiang na Anderson HS School Nongstoin.
Ha ka Under 15 Boys, 1st Brian CJL Marshillong na JNV Nongstoin.2nd P Dakerhime Lyngdoh na Anderson HS School Nongstoin bad 3rd Canbeljone Wanniang.
Ha ka Under 18 Boys kiba long 1st Sambor Jyrwa.2nd Arwandame Thongni bad 3rd Hawamanbha Phyrngap.
Kiba la ioh 1st position ha ka kyrdan Under 18 Girls bad Women Open category ki long i P Sarasaphi Lyngdoh na St Anthony’s bad I Gavy Jones L Marshillong na Nongstoin college.
Ia ka tournament la long Chief Arbiter da u bah Bonney Kharbani SNA bad la pyniaid da ka Swiss System ba 5 rounds.
Bad la ïoh ruh ban jied 6 ngut ki player ba jop hakhmat duh ban leit sha ka State Level Chess Tournament kaban long ha Ribhoi District haki tarik 21 bad 22 mynta u bnai.
Bad nangne yn jied ïa ki 4 ngut ban leit ïashimbynta sa ha ka National Chess Championship kaban long ha Maharashtra ha u bnai August 2023.
Ha ka pynkut noh ia ka program la ioh ban Sam ia ki prize, trophies bad certificates sha ki Nongjop ha ka jingiadon lang u EE jong ka PWD(R) Nongstoin bah F Sohlang kum u Kongsan.
Urkaliar Ground, Naitung 09: Ka lympung ïalehkai phutbol kaba la tip da ka Samkhamti Summer Cup na bynta kito ki khynnah ba dang hapoh ka 20 snem ka rta la pynhap pyrda noh hynnin ka Sngi Saitjaiñ jong ka taïew ba ladep (08 naitung), ha kaba ïa ka namlahduh la ïoh ban rah da ka kynhun lehkai Aiba FC.ïa kane ka lympung la ïoh ban plie pyrda naduh ka 04 tarik u Jylliew bad ki la don haduh 22 tylli ki kynhun kiba la wan ban ïashimbynta bad ha kaba khadduh dei satang ka Ibarial FT Center bad ka Aiba Fc kiba la ïoh ban bteng ïa ka lynti ïaid shaduh ka final.
La ïoh ban khylliap ïa kane ka lympung ha ka jingïadon ryngkat i Bah Samborlang Diengdoh bad ruh i kurim jong i, i Kong Khamtilin Massar.
Hashwa ban sdang ïa ka jingïalehkai, na ka liang jong i Bah Samborlang Diengdoh i la ïoh ban kren ai khublei ïa baroh ar kynhun ki ban sa aireng kawei ïa kawei bad kumba la leh ha ka sngi plie pyrda ïa ka lympung ha kane ka sngi ruh la ïoh ruh ban pule ïa ki kyndon bad ki ktien smai (rules & pledge), kiba la buh ryntih da ka seng na ka bynta ki player.
Haba phai sha ka jingïalehkai ym shym la don ba pynkhihjar haduh kaba kut jong ka 90 kaba la pynlong ïa kine ki ar kynhun ban jam sha ka extra time.
Dei ha ka wat kaba ar jong ka extra time ba ka Ibarial FTC ka la ïoh ban lamkhmat ïa ka jingïalehkai lyngba ka shi kol kaba la thep da u Biangki Khongjoh.
Watla ka por ka lyngkot na ka bynta ka Aiba fC hynrei kam shym la kynrandien satia bad ha ka jingbym poi pyrkhat ki bak ka Ibarial u Marshal Nongtnger jong ka Aiba u la pynkhie im biang ïa ka jingïalehkai da kaba pynïakhaid shuwa ban sa kut ka minit lehkai jong ka extra time.
Katei ka shi kol na u Marshal Nongtnger kaba la pynïakhaid ïa ka jingïalehkai da mar 1 kol haduh ka extra time ka la ai mynsiem ïa ka kynhun.
Dei hangne ba ka Aiba FC ka la ïoh ban pynliem ïa ka Ibarial 5- 3 kol ha ka jingïashut ïa ka tie breaker ban rah ïa ka namlahduh.
Khliehriat, Naitung 09: ïa ka jingialehkai footbal jong ki skul ba la tip kum ka ka Inter-School Subroto Mukherjee Cup football tournament 2023 kaba la pynlong ha East Jaiñtia Hills District, la ïoh ban pynhap pyrda noh hynnin ka Sngi Saitjaiñ jong ka taïew ba ladep ha kaba u Deputy Commissioner, u Abhilash Baranwal, IAS u la long kum u kongsan ha katei ka sngi bad u samla Halen Nongtdu, kapten jong ka kynhun U-20 Indian National Football Team, u dei uba la shah khot kyrpang.
Ha kane ka sngi la ïoh ban pyndep ïa baroh lai ki thup ïakhun jong ki kynthei bad shynrang kiba la bynta ha ki ar kyrdan, kata ha ka thup ïakhun ki khynnah lehkai ba dang hapoh 14 snem ka rta jong ki shynrang ha kaba ka K.B.Memorial School Wapung kan ïakhun pyrshah ïa ka Chiehruphi Secondary School, nangta ha ka kyrdan ïakhun Under-17 jong ki samla lud shynrang, ka Rymbai Presbyterian Higher Secondary School pyrshah ïa ka Wapung Higher Secondary School, katba ha ka kyrdan ïakhun ki kynthei, ka Khliehriat Higher Secondary School pyrshah ïa ka Lotus Secondary School Deiñchynrum.
Ha ka jingïakhun final jong ka U-17 jong ki shynrang, ki khynnah lehkai jong ka Rymbai Presbyterian Higher Secondary School ka la pynliem ïa ka Wapung Higher Secondary School da 2 kol -1 kol.
Haba phai pat sha ka kyrdan ïakhun ki samla lud hapoh ka rta 17 snem jong ki khynnah kynthei, ïa ka namlahduh la rah da ka Khliehriat Higher Secondary School kaba la pynliem ïa ka Lotus Secondary School Deiñchynrum da 1 kol 1– 0 kol.
Ha ka kyrdan ïalehkai jong ki khynnah hapoh ka 14 snem rta jong shynrang, ka K.B.Memorial School Wapung ka la khur ïa ka namlahduh da kaba pynliem ïa ka Chiehruphi Secondary School, bad kane ka la wan ha ka jingïashut ïa ka tie breaker kaba la kut da 3 -1 kol.
Ka Rymbai Presbyterian Higher Secondary School, ka Khliehriat Higher Secondary School ryngkat bad ka K.B Memorial Secondary School Higher kin sa leit ban mih khmat na ka East Jaiñtia Hills District ban ïashim bynta ha rynsan ïakhun jong ka State Level Subroto Cup Football Tournament, 2023 ha ka thup kyrdan ïakhun jong ka Under-17 shynrang, Under-17 kynthei bad Under-14 shynrang kaba yn sa pynlong ha ka nongbah Shillong.
Ha katei ka sngi la ai ïa ki khusnam sha ki Best Player jong ka tournament ha kaba u Bisterly Ksih jong ka Rymbai Presbyterian Higher Secondary School u la ioh khur ïa kane ka khusnam ha ka thup jong ka Under-17 shynrang, katba na ka liang jong ka kyrda ïakhun ki kynthei ïa katei ka khusnam la khur da i Filicia Sympli jong ka Khliehriat Higher Secondary School la pynbna kum ka Best Player ha ka thup jong ka Under-17 kynthei bad u Lyonel Ryngkhlem jong ka K.B Memorial Secondary School ruh la pynbna kum u Best Player ha ka thup jong ka Under-14 shynrang.
Shillong, Naitung 08: San ngut ki samla lehkai ka Kick boxer jong ka jylla ki la ïoh ban wanran nam bad ka burom ïa ka thaiñ hadien ba ki la ïoh ban khur haduh san tylli ki takma na ka rynsan lehkai kaba la tip da ka WAKO India National Seniors Masters Kickboxing Championship kaba la pynlong ha Sports Complex Lovely Professional University kaba ha Jalandhar, Punjab, ïa kaba la sdang naduh ka 1 tarik haduh 5 tarik mynta u bnai.
Kine ki nongïalehkai kiba la ïoh ban khur takma ki kynthup ïa u Teimiki Sungoh bad ka Sweety Kumari Thakur kiba la ïoh ban khur takma ksiar, nanta kaAnjelin Ïakai bad ka Banisha Suiam kiba la ïoh ban khur takma rupa.
Baroh kine ki dei na ka shnong Shangpung kaba hap hapoh ka West Jaiñtia Hills, katba u Kynsaibor Wahlang na Mawkyrwat South West Khasi Hills District u la ïoh ban wanrah sha ïing ïa ka takma rnong.
Na ka liang jong u Teimiki u la ïoh ban khur ïa katei ka takma ksiar dei ha ka kyrdan ïalehkai FullContact hapoh 57 kg.
Ka Sweety ka la ïoh ban khur ha ka thup hapoh 40 Kg.
Ka Anjelin ka la khur takma ha kyrdan jong ka Light Contact Women hapoh 51 kg bad ka Banisha ka la khur ïa ka namjop ha ka Light Contact hapoh 55kg.
Katba u Kynsaibor u la ïoh ban khur ïa katei ka takma rnong ha ka kyrdan ïalehkai Full Contact Below 51 kg.
Haba pdiang pdiang burom ïa kine ki samla kiba la wanran nam ïa ka jylla, na ka liang jong ka Meghalaya State Kickboxing Association ka la pynkynmaw ba naduh u Nailar snem 2017 ki takma ba la khur da ki samla lehkai jong ka jylla kiba ïashimbynta ha ki lympung shabar ka la kynjoh haduh 185 tylli ( kiba kynthup ïa 70 tylli ki takma ksiar, 47 tylli ki rupa bad 68 tylli ki rnong).
Shuh shuh, na ka liang jong ka seng ka la pyntip ruh ba u Shaiborlang Lyngdoh Mawphlang, u wei na ki referee ba dang khynnah ha katei ka tournament u la ïohpdiang ïa ka certified Grade C katba u rangïalehkai kickboxer barim ka jylla, u Mordekai S.Kharpuri u la btin lynti ïa ka kynhun jong ka Meghalaya sha katei ka lympung kum u Coach.
Kane ka juk ka dei ka juk stad jongka saiañ kaba ngi tip shai ha baroh ki bynta la treikam kita ki saiañ bad teknoloji ha kaba lah ban ong ba kat shaba phai ki don tang ki jingïaleh suda.
Ka jylla jong ngi ka dei ka jylla kaba rit paid bad kaba don ruh hapdeng ka jingma kaba khraw ba ïoh shah tyllep.
Hynrei ha kum kane ka juk ba mynta la ïohi shai ba bun ki samla ki dang ïoh thiah lyngngai bad kim pat poi pyrkhat kaei kaba ban jia ha ka pateng ban sa wan jong ka jaid bynriew.
Ngim lah ban len ha kino kino ki kam kiba ngi trei mynta la donkam ban don kita ki computer ne ki kor saïañ kiba pyntyllun ïa ki jingdonkam jong ngi ha baroh ki bynta, hynrei haba phai pat sha ka pule ka puthi la ïohi ba wat lada ngi la sdang ban kiew hynrei ngi dang duna pat ha kiba bun ki liang.
Kine ki sngi kiba mynta la donkam ban peitngor ïa ki khun samla jong ka jylla ba kin nym jah lynti ha ka jingim, namar bun na ki samla ki ngop ha ki ba bun ki jingsniew, kum ha ki drok, ka kyiad, kiba lah ruh ban ktah ïa u thied snam ka jaid bynriew lada kum ki samla ngim ïohi ïa kane ka bynta.
Haba phai ha ka liang ka ïoh kam ïoh jam ngi dang duna kita ki ophis kiba hakhlieh duh kiba lah ban shakri ha baroh ki bynta ha ka jylla.
Lah ruh ban ong hangne bun na ki samla ki jah noh ha shiteng lynti jong ka jingïaid lynti ban poi sha ka thong dei namar ba ym don kita kiba btin lynti bad ban pyni ïa ki ïa ka lynti kaba ki ïaid.
Ha kane ka juk ba ïa beh rongphong lei leit bun na ki samla ki la klet wat ïa la ka jingim, namar ki ïa ngam jyllop haki rongphong, hynrei la jin ba don kita ki nongïalam ban btin lynti kan long ka jingkyrkhu ïa ki ruh ba kin tip ban ïaid ha kata ka lynti kaba ki dei ban ïaid ban poi sha ka thong.
Haba ïa nujor ba kiwei ki samla jong ki jylla ka ri, ngi lah ban ong ba ngi dang duna ha baroh ki bynta jong ka jingim namar kiwei ki samla ki la kiew shaphrang ha baroh ki bynta jong ka jingnang jingstad, hynrei ngi pat ngi pat ngi dah sahdien ha ba ïa nujor bad ki.
Balei ba ki samla ki jot ka jingim bad ki poi sha ka jingjot, ka jingkylli ka mih.
Haba pyrkhat bad pynshong dor bha ka dei hi na ka daw ba ym don tynrai ha la iïng la sem bad wat ha ka jylla ruh.
Namar bunsien ngi klet ki samla haba ym don ba ialam lynti naduh bas dang ki poi noh sha ka jingjot jong ka jingim.
Haba tlot ki samla ban long kita ki nongkyrshan ïa ka imlang ka sahlang, ka ïing ka sem ka jylla ruh ka tlot ha ki liang baroh.
Namar kata, ka dei ka por ïa ki riew proh jabieng ba kin kren sha ki samla ba kin hikai ïa ka lynti ba ki dei ban ïaid la ka long ha ka pule puthi, ha ka rep ka riang ha ka kam ka jam, khnang ba kum ki samla ruh kin ïohi ïa ka jingshai bad kin bret ïa ki bor jong ka jingdum.
Haba phai ïa ki riti ki dustur jong u Khasi ha ki por hyndai ka long shisha kaba sngewhun bad sngew ïoh jingkyrmen, namar kum u kñi bad ki kmie ki kpa ki don ïa ka por ban hikai ïa ki khun ban ïaid ha ka lynti kaba dei, hynrei ha kane ka juk ba mynta pat kam don shuh ka sneng ka kyntu, ka ïa thir ka ïa ksai, namar ba la bud palat ïa ka rongphong, hynrei lada kum ki samla bad ki riew shemphang kin nym lah ban ïa mir jingmut ka long kaba eh ban ngin ïada ïa la ka jong ka iïng ka sem bad ïa ka ri bad ka jaid bynriew.
Ka por ka la dei ruh ba ngin hap ban bishar bniah ïa kiwei ki jaidbynriew kiba la kiew shaphrang ha baroh ki liang bad lah ruh ban ong wat lada ki don ki jingkylla ha baroh ki liang, hynrei kim klet pat ïa la ka jong katynrai bad ki kloi ban long kita ki samla kiba peit phang kumno ban ïada ïa la ka jaid bynriew.
Ki la kiew ha ka jingnang jingstad, ki la kiew ha ki jingstad saiañ bad kim klet pat ïa la ka jong ka tynrai, hynrei haba phai sha ki samla ha ka jylla ka long kaba ma haduh katta katta tang namar ka rongphong ki klet ïa la ka jong ka tynrai bad ki bud tynneng ïa jong kiwei khlem da sngewthuh shaei kan ïalam ïa ka jingim jong ki.
Dei halor kane ka nongrim, ki khmat ngi iohi, hynrei ngi matlah, ki shkor ngi iohsngew, hynrei ngi kyllut bad lada matlah bad kyllut sah, ka jingma kaba khraw ka ap ia ka jaid bynriew barit paidbah jong ngi ha kane ka jylla.
Namar kata, ka la dei ka por ba ki riew shemphang bad kiba proh ka jabieng ba kin kysiew thiah ïa ki samla ba kum ki samla jong ka jylla ruh kin dang kiew shaphrang na ka por sha ka por bad haba kiew shaphrang ha baroh ki bynta jong ka jingim, ngi ioh jingshngaiñ bad ngi lah ban iada ia la ka jong ka jaid bynriew.
Kane ka ia kaba mynta la donkam ruh ban kyndit bynriew ym tang ki khun samla jong ka jylla, hynrei wat ki kmie ki kpa, ki longkñi ki longkpa ki dei ban kyndit bynriew kumno ban shim ïa ka jingkit khlieh ha la iïng la sem namar kiei kiei baroh ki sdang shuwa na la iïng la sem bad kin sa paw pat sha bar ba ka pynthei kan sa ioh bishar.
Lada ngi paw haka nam kaba bha ka long ka jingkmen, hynrei kaba sngewsih bad lada ngi paw h aki kam sniew kiba ym tip ïa la ka jong ka jaid bynriew ka ktah syndon ïa lawei jong ka jaid bynriew ba tip briew tip Blei.
Nongpoh, Naitung, 09: Ki Nongïalam ka Khasi Student Union kiba kynthup ïa u bah James Hitler Mawphniang Secretary Legal Affairs KSU CEC bad u Bah Ferdinald Kharkamni President KSU NHKD ha ryngkat bad ki dkhot jong ka, ki la leit ban pynskhem ïaki nongkitkam kiba thymmai jong ki artylli ki unit kiba hap hapoh ka Nongpoh Circle.
Kitei ki artylli ki unit kiba kynthup ïaka Umjarasi Unit bad ka Sohlait thymmai Unit la ïoh ban pynskhem noh ïaki nongkitkam kiba thymmai haka 8 tarik u Naitung haka jingïalang ka ba la long ha iingdorbar Nongpoh, da u Bah James Hitler Mawphniang kum u nongïalam baha khmat jong ka KSU CEC hakaba hakatei ka sngi la ïoh ruh ïaka jingbam smai naki dkhot Jong kitei ki artylli ki unit.
Ki nongïalam ka KSU haba ai jingkren ha kane ka sngi ki la ai ka jingkhublei ïa ki dkhot ba thymmai Jong kine ki artylli ki unit.
Ki la Ong ruh ba kum ki nongïalam jong ka seng KSU ki dei ban long kiba shemphang haka kam bad kiba don ïaka jingbah khlieh naka bynta ka khia ka shon jong ka jaitbynriew baroh kawei.
Shuh shuh ki la pynkynmaw ruh ba ka seng KSU ka la ju don bynta ha kiba bun ki jingïakhih la kadei ha ka pule ka dangle, ka jingwat kam wat jam ki khun samla bad kumjuh ruh ha kaban ïeng pyrshah bad ka sorkar ha kiba bun ki liang ha ka ba ki la mih ruh shibun ki jingkynthoh pyrshah ïaka seng hynrei kum ki nongïalam kiba shemphang ngi khlem kynran dien ban tur shaphrang wat iaki jingeh bad ki jingshah pyntyrha ka bynta ka jingbha jong ka ri bad ka jait bynriew.
Kine ki nongïalam ki la kyntu ruh ïaki dkhot ba thymmai jong kine ki artylli ki unit ba kim dei ban kynran dien haba mih kino kino ki jingshah kynthoh lane shah kren pyrshah, hynrei ki dei ban ïeng skhem ha ka nongrim kum ki dkhot ba pura ka seng ha ka ba kila kyntu ruh ba ki dei ban long ki ba don akor burom khamtam haka ïaid ka ïeng bad barabor ki dei ban don ka jingïatrei lang para dkhot khnang ba kan nym wan rah ïaka jingïa sngewthuh bakla bad ruh ban don ka jingiatreilang bad ki bor shnong naka bynta ka bha ka miat imlang ka sahlang.
Nongpoh, Naitung 09: Ban shimti kum u khlieh nongsynshar na ka bynta ka bha ka miat bad ka roi ka par ki paidbah hapoh ka shnong Borbhuiñ ba hap ha ka Raid Marwet jongka Hima Mylliem Syiemship, u Bah Dwijen Ronghang u la shah jied kum u rangbah shnong ba pura ka shnong Borbhuiñ, kaba dei hadien katto katne por u la bat kum u Acting rangbah Shnong bad hynnin ka sngi pat ki paidbah ki la pynskhem kum u rangbah shnong ba pura da kaba ïa jied paidbah ba u la jop kum u rangbah shnong ka Shnong Borbhuiñ.
Kane ka jingshah jied u Bah Dwijen Ronghang kum u Rangbah Shnong ka Shnong Borbhuiñ ka dei ha ka jingïajied paidbah hynnin ka sngi Saitjaiñ ha ïing Dorbar Hall ka Shnong Borbhuiñ ba la pynïaid da ki nongmihkhmat na ka Hima Mylliem ha ka jingdon u Basan Nongkseh, u Myntri K.Langstieh bad kynthup ruh u Syiem ka Raid Marwet, u Paiem Ken Syiem bad ki longsan ki mansan.
Haba ïa khun na ka bynta ka kam rangbah shnong ki don haduh 4 ngut ki rangbah kiba la tyrwa sha u paidbah bad napdeng kitei ki saw ngut, u Bah Dwijen Ronghang u la ioh ïa ka jingmynjur kaba bun na ki paidbah kiba la ai ka jingkyrshan haduh 88 ngut, bud sa u Bah Purma Lapang, u ba la ioh 78 vote, bud sa u Bah Lumlang Mawnai, 48 vote bad u Bah Dilip Khrakrang 21 vote.
Hadien ba la jied paidbah, bad u Bah Dwijen Ronghang u la shah jied kum u rangbah shnong ba thymmai, u Basan Nongkseh na ka Hima Mylliem bad ruh ryngkat ka jingdon lang u Paiem ka Raid Marwet, u Paiem Ken Syiem ki la ai ka jingpynskhem kum u rangbah shnong ba pura ïa u Bah Dwijen Ronghang ba un shimti ïa ka kam synshar shnong kiba dei katkum ka riti ka dustur.
Nongstoiñ, Naitung, 9: Na ka bynta ban ai ka jingshakri ba kham bha na ka bynta ka jingmyntoi jong ki paitbah bad ki samla, ki nongïalam jong ka Hynñiewtrep Youth Council West Khasi Hills District unit, ha ka sngi thohdieng jong ka taiew ba la dep ki la leit ban ïa don lang ha ka jingïalang jong ka Regional Committee on Border Dispute ha TRYSEM hall kaba la khot da u bah Paul Lyngdoh Myntri ka sorkar MDA uba dei ruh u chairman ka Regional Committte.
Ka seng ka la aiti ha utei u Myntri sorkar ka long halor ki saw tylli ki mat kiba ki nongshong shnong hapoh ka District ki donkam eh.
Ka seng ka la pynpaw lyngba ka jingthoh ba la aiti ha u myntri, ba ka jingkhaïi drok ka la jur bha bad bun ki khynnah, bad ki samla kynthei shynrang ki la ngop ha utei u jait jingdih ba shyrkhei.
Nalor nangta ym pat don kano kano ka jaka sumar ban ïarap ïa kiba la kyrni ha u drok ba kin iehnoh noh.
Na ka liang ka seng ka la pynpaw ruh lada ki kmie ki kpa jong ki khynnah ba la kyrni ha u drok ki dei kiba duk, ki shem shitom haduh katta katta ban paha sumar sha Shillong.
Namar ka bai sumar ka long kaba rem bad ka la don kam ba ka sorkar kan buh noh kawei ka rehabilitation centre ha Nongstoiñ.
Ka mat kaba ar ba ka seng ka la pynpaw lyngba katei ka jingthoh, ka dei ka Chief Minister Disabilities Pension Scheme 2012 kaba la pyntrei kam da ka sorkar na ka bynta ban ai jingïarap sanspah tyngka sha kito kiba duna dkhot met,ha kaba ki la kdew ba kat kum ka jingïaid ka por ka sorkar ka la dei ban kyntiew noh sha ka shi hajar tyngka shi bnai.
Ka mat kaba lai kaba la kdew ha katei ka jingthoh ka long halor ka bhah thungkam ïa kiba duna dkhot met lyngba ka District Selection Committee ba ka sorkar ka la dei ban shimkhia halor katei ka mat.
Ka mat kaba saw ba ka seng ka la pynpaw lyngba katei ka jingthoh, ka long kumno ban kyntiew ïa ki kam jngohkai hapoh ka District, namar ka West Khasi Hills ka dei ka District kaba bun bha ki jaka jngohkai kiba itynnad.
Kumta ka seng ka la kyntu ïa u kum u Myntri ba dei peit ïa katei ka tnad, ba un thaw lad ban kren sha ka sorkar ba kan pynïoh ïa ki jaka sah kiba biang na ka bynta ki nongwan shangkai suwari, khnang ba kan plie lad ïa ki samla ki bym don kam ba kin kyntiew ïa ka kamai kajih bad ka ïoh ka kot ka jong ki.
Ka mat kaba khatduh kaba ka seng ka la pynpaw ha u Myntri lyngba katei ka jingthoh ba ki la aiti ha u, ka long ba ka la kyrpad ïa u ba un pynsngew sha ka sorkar ba kan pynbha shuh shuh ïa ki lynti synkieng bad ki surok kali kiba leit sha Dewlynnong Nongkhnum, khnang ba kan khring shuh shuh ïa ki nongwan jngohkai bad ka jingmyntoi kan long ïa ka sorkar bad kumjuh ruh ïa ki paitbah nongshong shnong ka West Khasi Hills District.
Shillong, Naitung 09 : U Myntri Rangbah ka Jylla u Conrad K Sangma ha ka sngi U Blei, ula ai khublei ïa ki paidbah ka Jylla Meghalaya halor ka jinglehniam Behdeiñkhlam.
Haba thoh ha Twitter, u CM ula ong “Ai khublei ïa ka Behdeiñkhlam bakmen ïa baroh" bad bynrap “Ai ba kane ka jinglehniamkan dap da ka jingkmen, ka jingkiew shaphrang bad ka jingïatylli".
Ka Behdeiñkhlam kadei kawei napdeng ka lehniam lehrukom tynrai kaba heh tam jong ki Pnar ha Meghalaya.
Ka Behdieñkhlam ka dei ka jingleh niam ban beh ïa ka khlam jingpang.
Man la u snem la rakhe ïa ka jinglehniam Behdieñkhlam ha u Naitung hadien ba la dep ban thung kba bad ka dei ruh ka shad kaba kongsan tam jong ki riewlum Jaiñtia.
Ha ka por jong ka jingrakhe ïa ka Behdieñkhlam, ki riewngeit ki pan ïa ka jingkyrkhu kyrdoh na u Blei Trai Kynrad na ka bynta ban bha ka rep ka riang.
Ha katei ka shad ki kynthei kim ju ïashimbynta ha ka ban ïashad hynrei ki pynkhreh ïa ka bam ka dih na ka bynta ban ai sha kito kiba la khlad noh.
ïa ka jinglehniam Behdieñkhlam la pynlong ha Jowai bad kadei ka jinglehniam lehkmen kaba pawnam bha ha ka jylla.
Khliehriat, Naitung, 09: Namar ka jinglong jingman jong ka surok National Highway-6 ha ka thaiñ Narpuh East Jaiñtia Hills District kaba la sniew shaba palat bad kaba buh jingma ïa ki nongleit nongwan bad kaba wanrah ruh ïa ka jingdheng kali kaba khah khah ha ka thaiñ, ka Khasi Students Union (KSU) Narpuh Circle ka la pyntip ba ka seng kan sa khot lang ïa baroh ki Waheh Shnong jong ka thaiñ ban ïakren kyrpang halor ka jinglong jingman jong ka surok bad yn sa shim ruh ïa ka rai kumno yn leh halor kane ka jingeh ba ki paidbah ki ju ïakynduh na ka por sha ka por.
Ha u kyrwoh ba la phah da u General Secretary ka KSU Narpuh Circle u samla S.Bamon, la ong “ka jingjulor bad jingsniew palat jong ka surok National Highway ha ka thaiñ Narpuh ka la pynklumar jingmut hi thlim ïa baroh ki nongñiah kali kiba dei ïaid lyngba na kane ka surok namarba kane ka surok ka dei ruh ka surok kaba ju ïaid lyngba ki kali kiba na ki jylla kiba nabar ruh kaba pyniasoh bad ka jylla Assam, Manipur, Mizoram, Tripura bad kiwei kiwei ki jylla.
"Ka seng ka la kynnoh, “lyngba kane ka surok la ithuh shai ba ka jingbam sap jong ki nongsynshar ri ka jur bha haduh ba kim lait ang shuh ban kren eiei ha khmat ka NHAI.Katno ka long ka jinglehraiñ kaba khraw ïa ka jylla.
Namarba kane ka surok ha baroh shilynter ka la long kum ki pung ri dohkha bad tang hapoh ka 1 kilo mitar la ju lap ba ki la don haduh lai bad saw tylli ki kali kiba sniew na ka daw ka jinglong jingman ka surok bad kat nang mih ki sngi ka surok ka la nang julor bad nang julor.
"“Sngewsammut pat ban pyrkhat ba ka Sorkar ka kwah lynti Rel haba tang ïa kane ka surok kaba la don lypa ruh kam lah ban leh eiei, ka phohsniew pynban sha ïa ka lynti Rel, kumta shwa ban shim ka rai, ka seng kan khot ban ïamir jingmut lang bad ki riewpawkhmat lem bad ki Waheh Shnong ka thaiñ Narpuh," pynkut u kyrwoh.
Nongpoh, Naitung 09: Kumba ju long man la u snem ha ka por lyiur ki paidbah nongshong shnong ki ju mad ïa ki jingeh ha ka leit ka wan bad khamtam ki nongshong dukan bad ka daw hi ka long na ka jingbym biang ka Nala um ka surok 4-lane ha kaba tang shu ther u lapbah ki la hap ban mad ïa ka jingshlei um kaba wan rah ïa ka jingsyrtok ha ka leit ka wan khamta ki nongshong dukan kiba kham shah ktah ha die ka woh.
Kum ban pynkynmaw, kane ka jingshlei um ka ju jia ha bun ki bynta jong ka surok 4-lane ha Ri Bhoi bad kane ka jingshlei um ruh ka la jia naduh ba la pynheh ïa kane ka surok 4-lane kaba dei na ka jingbym biang jong ki nala um.
Kane ka jingïai mad ki paidbah ïa ka jingshlei um la sakhi ruh mynta ka sngi, kaba dei hadien ba ka jingther u lapbah ka la pynshlei um shaduh ka surokbah bad ka surokbah ka la tap da ka um na ka daw ka jingbym biang ki Nala Um.
Haba kren halor kane ka jingmad ki paidbah ïa ka jingshlei um ha ka por lyiur ne ka por slap, ka jingkynnoh kam dei ruh tang na ka daw ka jingpynheh ïa ka surok 4-lane, hynrei hap ruh ban kynnoh ïa ki paidbah ha kaba kum ki paidbah ruh kim don ka jingïakitkhlieh lang ha kaba ïa ki jaboh la bret sha ki nala um ha ka por ba tyrkhong bad tang shu slap pat ka um kam ioh ban tuid sha ki jak aba dei ban tuid bad dei na kane ka daw ka wan ka jingshlei um sha ka surokbah.
Haba kren ruh halor kane ka jingshlei um kaba la jia man la u snem, ïa kane ka jingeh la ju ïa kren sha ki bor ba dei peit ka NHAI ba ka dei ban pynheh noh ïa ka Nala um, hynrei kane ka jingïakren kam shym la poi shano shano bad la shu ïa kren tang ha ka por ba ki paidbah ki mad ïa kine ki jingshlei um katba ha ka por tyrkhong pat kam ju don kano kano ka jingshim khia ban ïa kren ne pynheh ïa ki Nala um.
Naduh ki nongmih khmat na Ri Bhoi, ka Nongpoh Town Committee, ki rangbah shnong bad ka bor synshar District ha ki snem ba la leit noh ki la dep ruh ban pynsngew sha ka NHAI ba ka dei ban shim khia halor kane ka jingeh ki paidbah, hynrei kaba sngewsih ka long haduh kine ki sngi ym shym la iohi sati aba ka NHAI kan shim khia bad tang shu poi ka por slap ki paidbah ki hap ban mad ia ka jingeh kaba dei na ka jingshlei um sha ka surokbah.
Nongstoiñ, Naitung 09: Ka Seng Khasi kaba dei kawei na ki Niam tynrai jong u khun Khasi khara kaba dang bat ïa ki riti ki dustur jong u mynnor, kaba long ruh kum kawei ka dur kaba pynithuh sha ka pyrthei hi baroh kawei, ïa ka jinglong tynrai bad ka jinglong kyrpang jong ka jaidbynriew hapoh ka bri u Hynñiewtrep.
Phewse, ha kane ka juk kaba la shai bad kaba la nang la stad, ka sorkar Meghalaya kam sngewthuh ïa ka jinglong kordor jong ka riti ka dustur jong u khun bynriew, haba wat ki jaidbynriew bapher bapher kiba na satlak jong ka pyrthei ki la khohreh ban wad ïa la ka tynrai.
Lah ban ong ba kiba bun ym shym la shem shuh, wat haba ki thrang ban tip bad ban ithuh lada lap.
Pynban na ka bynta kiba dang don, kiba dang bat bad kiba dang tip la tynrai, hynrei la pyrshang ban pynduh pynban da ki katto katne ki briew kiba shit niam bad ka sorkar ruh kam ithuh satia ïa ka.
Ki por ki la leit bad ki snem ki la tyllun na uwei sha uwei pat u snem, ha kaba la ïohi ruh ba kane ka niam tynrai ka la sdang ban long kum ka niam rit paid ha la ka Ri.
Kumta ban lait na ka jingduh jaid namar ba la ïohi ba ka jaidbynriew ka la sdang sakma, ka seng da kawei ka jingmut ban pynskhem shuh shuh ïa ka jinglong kyrpang, khnang ba ka pyrthei kan sakhi lang ïa ka jingtip jong ka mynnor.
Ka seng haba ïadei bad kane ka phang, mynta la kumba 18 snem ei ei ka la ju kyntur bad dawa ïa ka Scholarship kaba kyrpang na ka bynta ki khun ki hajar jong Niam Tynrai.
Hynrei haduh mynta kim pat ïoh, namar ka sorkar Meghalaya kam pdiang satia.
Hato kane ka dei ka jingleh shilliang bad la ñiew beiñ ha kane ka jylla, tang namar ba ki dei kita ki Niam rit paid.
Lane hato kadei ka jingshah iuhroit ? ne kim don hok ban ïoh ïa ka ?.
Haba ïadei bad kane ka phang, u bah P.Ryntathiang President ka Seng Khasi West Khasi Hills District, u la ong, “Ka seng ka la ïaid lynti mynta la kumba 18 snem ban dawa ïa kane ka bhah, kaba dei ka hok katkum ka jingbthah ka ïing bishar kaba ha khlieh duh jong ka Ri India.
Hynrei ka sorkar Meghalaya pat kam shah shkor satia bad ym don ruh ban tuklar lem halor kane ka bynta".
Ka Elaka Labang Nangphyllut kaba tip mynta kum ka Block-1 naduh ba ka hap noh sha United Cachar & Mikirs Hills Karbi Anglong mynta ka dei kawei na ki Elaka kaba rim tam hapoh ka Hima Jaiñtia.
Ka don lai tylli ki Raid, ka Raid Nongjrong Raid Labang bad ka Raid Nangphyllut katba ka Pangam Raliang pat ka hap hapoh ka Elaka Raliang kaba dang don hi u Dolloi haduh mynta, hynrei ïa u Dolloi jong ka Labang Nangphyllut pat la pynduh pyndam jubor noh ki Karbi.
Ki Labang Nangphyllut ki dei shisha ki trai shnong bad trai muluk trai jaka ha kane ka thaiñ.
Ki don shibun ki sakhi satar ban pynshisha ïa kane.
Mynta to ngin ïapeit katto katne tang kiba kham don nongrim bad jingshisha:Naduh hyndai hynthai kulong kumah naduh ki por bym pat tip jingkheiñ ki Nongjrong bad Labang Nangphyllut ki la shong lasah ha ka ne ka jaka ïa ka ne lah ban pynshisha da ki khana pateng jong ki kiba ki la ïoh iala ki jong ki blei ki dken kum u Blai Langdoh, U Chaiyumphe, Ka Mynkhri, ka Myntruiñ bad kiwei kiwei.
Ki don ruh laka jong ka rukom lehniam leh rukom ka kñia ka khriam ka puja pukan bad ka phur ka siang, ka Riti ka Dustur kaba ym lah ban thaw ne ymlah shuh dalei dalei ban thaw ne seng ha ka pateng thymmai kaba mynta.
Lait dang mynba kipor ki sngi jong kata ka sotti juk.
Naduh bala shem ïa ka Hima Jaiñtia ha ka snem 1500 A.D ïa ka Elaka Labang Nangphyllut la synchar da ki syiem Jaiñtia bad ka hap hapoh ka Hima Jaiñtia.
Ki don ki tyngka pliah ne ki wait ki stieh ki sum kiba don jingïadei bad ka Hima Jaiñtia.
La ong ruh ba ha ka por ba ka Ksoo Lyngdoh ka pynlong ïa ka Shad Niam (kaba ymtip kyrteng ïa kaba la shim pateng noh da ki Karbi kaba ki khot ka Chomangkan) la ong ba u wan ïadon bynta lang u Syiem Sutnga ruh tangba ym lah ban tip ïa ki snem bad ïa ka kyrteng jong u ta u Syiem.
(La sngew donkam ba ki riewstad riew shemphang ïa ka History kin wad bniah ïa kane).
U Historian ba pawnam jong ka jylla Assam ïa kaba ki jingthoh jong u la pdiang da ka Sorkar India bad Sorkar Assam u Dr.S.K Bhuyan u thoh kumne, " Ki Mikirs kiba tip mynta kum ki Karbi da ka Constitution ki wan na Tibet bad Burma bad ki shong ki sah harud jong ka wah Kulang bad sha shiliang jong ka Wah Kupli, ka Kaziranga National park kaba don hapoh Assam shisien ka sngi kadei ka jaka shong jaka sah jong ki.
Hynrei ha ka snem 1600 lane 1625 A.D ki shah hiar thma ha ki syiem Kachari bad ki phet ïap sha ki Lum jong ka Hima Jaiñtia bad ki shong ki sah hapoh ka jingpyniaid jong ka Hima Jaiñtia".
Kane kadei kawei na ki sakhi sabut kaba shkem bha ba dei ki Karbi kiba wan shong wan sah sha poh Jaiñtia ne shapoh Pnar, ym ki Jaiñtia neki Pnar kiba leit shong leit sah shapoh Karbi.
Wat ki kyrteng Lum kyrteng wah kyrteng jaka puta ruh bun la jer da ka ktien Pnar suda.
Kum u lum Dorbin lum Lama Pdieñ Lalieh Sarynthu Raksiah lum Laharang lum Mookhyrwang lum jrong Pdeiñ ïawmuksoo bad kiwei kiwei.
Ki wah kum ka wah Mynriang Myn-i Umlong Umnam Umphe Umkhri Umtruiñ Umpu Umshara bad kiwei kiwei de.
Ki kshaid kum ka kshaid Wanten kshaid Umtahsniang, Tyrshi Khorkhali Tyrshi Umpangtiang bad kiwei kiwei de.
Wat ki saw tylli ki wah rit kiba don hapdeng jong ka sor Hamren kaba dei ka nongbah jong ka West Karbi Anglong ruh la jer kyrteng da ka ktien Pnar kita ki wah kilong ka wah Umryntih Umteli Umbinong bad UmnamWat ki shnong Karbi bad shnong Nepali ruh bun ki ba jer kyrteng da ka ktien Pnar suda Kum ka Myn-i Lakaroi Tahpat Mooiong Khloolaphiang Umbaso Umpu Umshara Umkhyrmi Mookoilum Moothade Tibin Umpawiang Umtympri Samatan bad kiwei kiwei de.
Haba la ïoh ban jer kyrteng da ka ktien Pnar, ka mut ba dei ki Khasi Pnar ba ïoh ban shong ban sah nyngkong bad ka pynshkem pynshisha ba dei ki Khasi Pnar kiba shong basah nyngkong.
Wat ha ka ktien ka thylliej ruh bun baki shim kylliang na ka ktien Pnar, kum ka nuksa iaka lynti ki ong, " Loti " ïa ka hok ki ong, “a hok" shaphang ki Ong, “aphrang" ïa ka jingrem ki ong, “rem" ïa ka laha ki ong, “laha" ïa ka duma ki ong, “duma" ïa ka pliang ki ong, “ka phleng" bad kumta ter ter.
Iaka kyntien “Nim rokom" ki shim na ka ktien Pnar “Niam rukom" bad “Pinchong pinthi" ka wan na ka ktien Pnar, “Pynchong pynthiah" bad kumta ter ter.
Wat kawei na ki lehñiam ba pawnam jong ki kaba ki khot ka Chomangkan ruh ki ïoh pateng na ki Pnar.
“Chomang " kamut, “Pnar" bad, “Kan" kamut “Shad" kumta Chomangkan kamut ka Shad Pnar.
Bad kiba long Khristan Presbyterian ruh mynshwa ki pyndonkam da ki kot jingrwai bad Baible Khasi, ki don hapoh Presbytery bad Khasi Jaiñtia Presbyterian Synod.
Bad ki Catholic ruh hapoh Shillong Diocese.
Lada ngi peit bad pule ïa ki jingthoh History ruh ka paw shai ba mangi ki Khasi Pnar hi bashong ba sah ha kane ka jaka.
U wei na ki nongthoh History ba pawnam bha jong ka jylla Assam uba kyrteng U Dr.S.K Bhuyan u ong kumne, " Nyngkong eh ki Mikirs kiba tip mynta kum ki Karbi ki wan na Tibet bad Burma bad ki shong ki sah sha shiliang jong ka wah Kulang bad wah Kupli, ka National park ba pawnam bha jong ka jylla Assam ka Kaziranga National Park shisien ka sngi ka dei ka jaka shong jaka sah jong ki.
Hynrei ha ka snem 1600-25 ki shah hiar thma ha ki Syiem Kachaari bad ki phet sha ki jaka rilum jong ka Hima Jaiñtia bad ki shong ki sah hapoh ka jingpyniaid bad jingsynshar ki syiem Jaiñtia.
Kane kadei kawei na ki sakhi sabut kaba pynshisha ba dei ki Khasi Pnar shisha ba shong basah shwa ha kane ka jaka.
Wat u mar ba khlaiñ bor tam jong ki uba tip kyrteng kum u Thong Nokbe Teron ruh la pynïap da ki pnar.
Ïa kane la thoh da u wei na ki nongthoh poitri ba pawnam bha jong ki U Elisha Hanse u ong kumne," Tharve angsong bat long bin,Thai rangkap pen ap rin rinLa an a jakong ke the,Ta, thi nangkok lo Thong Nokbe".
Ka mut, “Ki ïoh ban pynkiew halor dieng souping,Ki siat da u khnam kynthei bad shynrang,Kat ka jibgkhlaiñ bor u Thong Nokbe ruh,Ym banse ban ïap khlem jingsngew thuh".
Wat ki riewtymmen jong ki ruh ki juh ïa ong, “Sutong a longle, Labang a longle kamat si kevang cheng?" Kamut mano ba wan shong wan sah nyngkong ha ka khyndew ki Sutong khyndew ki Labang? Sutong Labang kamut ki Pnar Labang Pnar Nangphyllut.
Ki ia jubap, “Rongpi lapen Ronghang atum henlo , Rengbonghom Recho arni".
Kamut, dei ki kur Rongpi bad ki kur Ronghang ha ka sngi u syiem jong ki u Rengbonghom.
Hangne ruh la pawshai ba dei ki Khasi Pnar hi bashong basah shwa sha kine ki thaiñ bad haduh mynta mynne ki dang don kiba la pynkylla ïalade kum ki Pnar kita kidei ki Timung Pnar bad Teron Pnar kumba ngi ïatip lang baroh.
Guwahati, Naitung 09 : Ka kynhun Special Task Force (STF) jong ki Pulit ka Assam, mynta ka Sngi U Blei, ki la ïoh ban kem ïa u briew uba suba donkti ban khaïi ïa ki pisa thok (fake Indian currency notes) ha Guwahati.
Une u briew u kyrteng u Bulbul Alam (31).
ïa une u briew la kem da ka STF na ka ïingsah wai jong une u briew kaba don ha Dakhingaon, Hatigaon, Guwahati.
Une u briew u dei na ka shnong Alooguti Chhar jong ka Barpeta.
Ha ka 5 tarik Naitung, ki pulit STF ki la kem ïa uwei u briew ba kyrteng u Md Sahanoor Islam namar ka jingpynïaid ïew ïa ki pisa thok bad ïa une u briew la kem najan ka ISBT bypass, Guwahati.
Hadien kane ka jingïohkem, ki Pulit ki la leit ban khynra ïa ka ïingsah jong une u briew ha Ahom Gaon, Guwahati bad ïoh kurup ïa bun bah ka pisa thok da ki lut 500 ha ryngkat ki kot sada ba la ot ha ka dur jong ka pisa.
Ka Uniform Civil Code (UCC) lane ka aiñ salonsar ban pyntrei kam ha ka ri baroh kawei khlem da peit ïa ka niam ne ka riti ka dustur kaba ki nongshong shnong ki dang bud haduh kat mynta mynne.
Ka UCC ka dei ka shi bynta jong ka riti synshar ka ri India (Constitution) kaba hap ha ka bynta kaba 4 (Part 4) jong ka thup (Article) kaba 44 ïa kaba ym lah ban pyntrei kam kum kiwei pat ki hok (fundamental rights) kiba la pruid dak ha ka riti synshar.
Ka Artikl 44 ka ong ba ka Sorkar Kmie bad ki Sorkar Jylla ki dei ban pyrshang katba lah ban wanrah tang kawei ka aiñ ka ban synshar ïa ka jingim shimet ki briew la kata ka dei ka ka shongkha shongman (marriage) lane ka jingpyllait tnga (divorce), bad ha kiwei pat ki bynta kiba ki kynthei ki shah ban bein.
Kum ban shu pyni nuksa, ki nongbud ïa ka niam Islam kiba dei ki Muslim ki don kata ka aiñ Triple Talaq lane ka jingpyllait tnga kaba lada u rangbah u ong ïa ki kyntien “Talaq, talaq, talaq" u la lah ban pyllait noh ïa ka tnga kaba u la ïashong bad don ki khun ki kti bad u lah ban shongkurim pat sa da kawei ka briew.
Lane u rangbah Muslim u lah ban ri san ngut ki lok.
Hapdeng ki Hindu pat ka don kata ka Hindu Undivided Family lane ka iing ka sem ha kaba baroh shipara (shynrang) ki ïatylli lang ban pynïaid ïa kano kano ka kam khaii pateng, bad ki lait na ka jingsiew, ‘Income Tax’ lane ka khajna kaba dei ban siew ïa ka sorkar halor ka kamai kaba mih na kano kano ka jingkhaii (business) lane ka kam kontrak.
Ki niam Muslim ka long kaba ibein bha ïa ki kynthei bad ynda u rangbah ua la ïaphet bad ka tnga nyngkong bunsien tang ka bai bam ruh um pynbiang.
Dei na kane ka daw ba ki kynthei Muslim ki kwah eh ba ym pyntrei kam ïa ka UCC.Ha ki jylla riewlum jong ngi kum ka Meghalaya, Mizoram, Nagaland bad ki lum Manipur bad ki jaka bashong basah ki riewlum ha Tripura bad ha Assam bun ki ïapyrshah ïa ka UCC namarba ki ong kan sa ktah ïa ki riti ki dustur jong ki.
Dei na ka daw ba ki riewlum ki kwah ban bat ïa la ka riti ka dustur ba ka sa mih ka Sixth Schedule lane ka kyndon treikam kaba kyrpang ban ïada ïa ki riewlum rit paid bad ba la seng ïa ki District Council.
Lada ïa pdiang noh ïa ka UCC te ka District Council kin ym donkam shuh bad la dei ban pynduh noh ïa ki.
Hato ka Sorkar Meghalaya kan pdiang ïa kata? Na ka liang ka Nagaland ki don bun ki kynhun kiba la pynsngew ba ki pyrshah jur ïa kane ka jingpyrshang jong ka sorkar BJP kaba synshar ïa ka ri India ban wanrah ïa kane ka aiñ kaba thmu ban pynlong lut ïa ngi baroh tang kum kawei ka jaitbynriew.
Lehse suki suki ka sorkar BJP ka lah ban wanrah da ka ktien Hindi kum ka ktien ïakren bad thoh ha ki ophis sorkar baroh.
Kawei kaba kham sngewkhia ka long ha ka rukom bam jong ngi ki riewlum.
Ngi tip bha ba ka Sorkar BJP kaba pynïaid ïa ka ri jong ngi mynta ka pyrshah bha ïa ka jing-ot doh masi.
Ha kiba bun ki jylla ka ri ym shah shuh ban pynïap masi ban bam doh.
Hato ngi lah ban pdiang ïa kata ka aiñ kaba lada wanrah ïa ka UCC lehse lah ban pyntrei kam ha ka jylla jong ngi ruh? Ha ka ri baroh kawei kiba bun balang ki bam tang da ki jhur (vegetarian).
Hato ngi ki riewlum ngi lah mo ban im tang da u jhur bad u dai?Ka Sorkar Meghalaya ka ïatrei lang bad ka seng BJP kaba synshar ha Delhi.
Kat ïa mynta u Myntri Rangbah ka jylla jong ngi u Conrad Sangma u la ong ba dei ban da bishar bniah bha ïa kane ka aiñ shuwa ban ai ktien khatduh.
Ka jingeh ka long ba haduh mynta ka Sorkar Kmie kam pat thaw satia ïa kata ka aiñ UCC bad ngim tip aiu yn thep hapoh kata ka aiñ; kiei ki jing adong bad kiei ki jingthmu jong kata ka aiñ.
Dei tang ka sorkar BJP ha Uttar Pradesh kaba la pynkhreh ïa kata ka aiñ bad katkum ba lah ban sngewthuh ka Sorkar Kmie ruh kan bud da kata hi ka aiñ.
Hapdeng ki trai jylla ha Meghalaya don ki Khristan bad kiba na ka Niam tynrai.
Ha ka niam Khristan Katholik ym lah ban ïapyllait tnga shisien ba la ïathoh.
Hynrei bun kiba ym bud hok ïa kita ki jingteh khum na ka liang ka niam.
Kiba long niam tynrai kim don satia ïa kano kano ka jingteh jingkhum ha ka shongkha shongman.
Haba ki arngut shi tnga kim hun shuh ban dang ïashong, ki lah ban ïaphet da kaba ïasngewthuh lang.
Hynrei bun ruh ki rangbah kiba shu ieh jyndat ïa ka tnga bad ki khun khlem da pynbiang ïa ka bai bam.
Dei ha kane ka bynta ba ka UCC ka lah ban tehlakam ïa u rangbah bad ban peit ba lada u iehnoh ïa ka lok bad ki khun u dei ban pynbiang ïa ka bai bam.
Dei namar kane ka bynta ba kiba bun ki longkmie sawdong ka ri ki sngewïahap ban pyntrei kam ïa ka UCC.Hynrei ha ka jylla Meghalaya, hapdeng ki Khasi, Jaiñtia bad Garo kiba ai jait sha ka kmie bad ha kaba ka khun khatduh ka ïoh pateng ïa ki jingdon jing-em jong ki kmie ki kpa, lehse lah ban don jingeh lana pyntrei kam ïa kane ka aiñ salonsar, namar dei tang ma ngi kiba shim jait na ka kmie.
Baroh kiwei pat ki nongshong shnong ha kane ka ri ki shim jait na u kpa.
Kumno kein ym lah ban pyntreikam ïa ka aiñ salonsar kaba tang kawei na ka bynta baroh kawei ka ri?Ngi ki nongshong shnong ka jylla Meghalaya ngi la dei ban ïashong pyrkhat bha ïa kane ka jingthmu jong ka Sorkar Kmie.
Katba lah ban sngewthuh kane ka dei lawei na ki buit jop elekshon jong ka seng BJP ha u snem 2024 ha kaba yn hap ban ïa jied ïa ki nongthaw aiñ (MP) ha dorbar bah (Parliament).
Shillong Naitung 09: Ka Tnad Transport jong ka sorkar jylla kala pynmih ïa ka hukum ba yn ym shah shuh ban pynsawa ïa ki ‘Horn kali’ ha ki 13 tylli ki jaka kiba don ha kylleng ka nongbah Shillong.
ïa katei ka hukum la pynmih da u Secretary ka tnad Transport Bah E Kharmalki ha ka 23 tarik u Jylliew 2023, kat kum ka bor kaba la pynkup lyngba ka Section 116 jong ka Motor Vehicle Act 1988 (Control Act 59 of 1988) la pynbna ban ym shah shuh ban pynsawa ïa ki jingsawa ne ‘Horn’ kali ne thuk thuk.
Ki jaka kiba la mana tyngeh bad kiba la pynbna ba yn ym lah shuh ban pynpah ïa ki ‘Horn’ ki kynthup ïa ka Dr H Gordon Robert Hospital, Jaiaw, Military Hospital Shillong, Childrens Hospital Pohkseh, Dispensary Rynjah, Arbuthnot Road Nazareth Hospital, Bethany Hospital, Civil Hospital Shillong, Raj Bhavan, Meghalaya High Court, CM Bungalow, Oakland, Meghalaya Secretariat, Additional Secretariat bad Orchid Resort Complex, Ri Bhoi.
Shillong, Naitung 9 : Ki Party baroh kiba don hapoh kane ka sorkar synrop lang Meghalaya Democratic Alliance (MDA) ki dei ban ïeng tylli lang ban pyrshah ïa ka Uniform Civil Code (UCC), ong u MLA ba rim ka Mawlai u bah P.T Sawkmie.
U la ong a ka sorkar BJP ka la thikna beit ban wanrah ïa kane ka Bill hapoh ka ïing dorbar thawaiñ Parliament jongka ri ha ka Dorbar ka ban long mynta u bnai bad kane ka aiñ kan ktah ïa ki paid nongshong shnong ka ri khamtam eh ïa ki rit paid.
U la ong ka jingthmu jong kane ka UCC ka long ban pyntreikam kajuh ka aiñ ïa baroh ki nong India bad kumta la dei ban pyrshah jur bad dawa ba dei ban pynkylla noh ïa kane ka aiñ.
U la ong ruh ba ka UCC kan ym lah ban treikam hapoh ka Nagaland namar ka don ka Special Act ba la pass da ka Parliament ka Article 371 A kaba ïada ïa katei ka jylla bad ki paid Naga.
“ Ngi la don ha ka jingsyier kaei ka ban jia ïa ngi ka jaidbynriew rit paid bad hato kan ktah ne em ïaka Sixth Schedule, ka Land Transfer Act, ki riti ki dustur bad hato kan ym ktah ïa ki bor jong ki Balang Khristan bapher bapher" ong u bah Sawkmie.
“ Nalor kane u la ong ba wat ha ka jylla Manipur ruh ka don ka Article 371 C bad kumta kane ruh ka don ka Special Provision.
Ka Mizoram ka don ka Article 371 G kaba dei ka special provision bad kaba mut ba ki Central Act kim treikam ha kitei ki jylla.
Kaba sngew synei ka dei ïa ka jylla Megalaya namar ym don ki aiñ kiba khlaiñ ban ïada ïa ngi lait noh tang ka 6th Schedule kumta dei ban dawa jur ba kane ka aiñ kam dei ban treikam hapoh ka jylla kaba hap hapoh ka 6th Schedule bad dei ruh ban ïeng tylli bad pyrta da kawei ka sur ba ym kwah ïa ka aiñ UCC" pynkut u bah Sawkmie.
Shillong, Naitung, 09: Ki Khlieh nongsynshar jong ka thaiñ Sohra bad Shella kiba don hapoh ka shatri jong ka Sohra District Demand Forum (SDDF) ki la pynkynmaw biang ïa u Myntri Rangbah jong ka Jylla u Conrad Kongkal Sangma ha kaba ïadei bad ka jingdawa ban phiah noh ïa ka East Khasi Hills District bad ban pynkha ïa ka distrik ba thymmai.
U Secretary jong ka Forum u Bah Banlam Lyngdoh ha u kyrwoh ba la phah sha ki lad pathai khubor u la pynpaw ïa ka jingsngewnguh bad ka jingsngewkmen kaba khraw eh ïa u Myntri Rangbah jong ka Jylla u u Conrad Kongkal Sangma uba ha ka 5 tarik, kyllalyngkot, 2023 u la kular ba shen yn phiah noh ïa ka East Khasi Hillls District kaba la heh than bad ka district kaba thymmai kan dei ka thaiñ Sohra bad kaba kongsan eh kaba u la pynshai ba ba ka Headquarter jong ka district bathymmai kan dei hi ka Sohra.
Ha ka jingïakren ha ka jingïalang jong ka Sohra District demand Forum kaba la long ha ka sngi Saitjaiñ, ki khlieh nongsynshar ki la kyntu ïa ka Forum ba kan buddien halor ka jingpynbna bad ka jingkular jong u Myntri Rangbah khnang ba yn dup lah ban plie noh shen ïa ka district katkum soskular kaba u Myntri Rangbah u la khlei ha ka jingleit iuhkjat jong u ha Circuit House, Sohra ha katei ka sngi.
Ki khlieh nongsynshar ki la pynpaw ruh ka jingsngewnguh ïa ka Sohra District Demand Forum kaba la trei shitom naduh u snem 2018 terter ban pynbiang lut ïa ki jingdonkam nadong shadong katkum ka jingkwah jong ka Sorkar Jylla.
Ha ka jingïalang, la don lang u Syiem jong ka Hima Sohra u Pa’iem Freeman Sing Syiem uba long ruh u Chairman jong ka Forum, u MLA ka Sohra Constituency u Bah Gavin Mylliem, u MLA ka Shella Constituency u Bah Balajied Synrem, u MDC ka Sohra u Bah Titostarwell Chyne bad ki ki Sordar, ki Rangbah Shnong jong ka thaiñ.
Kiba bun na kiba nongïashim bynta ha ka jingïalang ki la kyntu ïa ka Forum ba kan buddien thaid shi thaid halor ka jingpynbna bad ka jingkular jong u Myntri Rangabh bad ban thoh noh kham kloi sha ka Sorkar ha kaba ïadei bad kane ka kam.
Ki nongmihkhmat kiba don ha ka jingïalang ki la pynpaw ïa ka mynsiem kaba kloi ban ïatreilang bad ki khlieh nongsynshar lane ka Forum ban pynurlong noh ïa ka jingangnud jong ki paidbah ka thaiñ.
Ki la kyntu ruh ba lada donkam ban nang pynbiang shuh shuh ïa ki jingduna khamtam ha kaba ïadei bad ka jingpynkohnguh ïa ki katto katne ki shnong ki bym pat shai bha ïa kane ka kam khnang ba yn ïoh ïa ka jingmynjur kaba long shi spah na ka shispah.
Ha kane ka jingïalang, la pyntip ruh ba ha ka 6 tarik, Jylliew, 2023 la pynthymmai ïa ki nongkitkam jong ka Sohra District Demand Forum (SDDF) ha kaba u Pa’iem Freeman Sing Syiem u la shah jied biang kum u Chairman bad u Bah Banlam Lyngdoh kum u Secretary, Bah Atiar Syiemlieh bad u Bah Alan West Kharkongor kum ki Adviser jong ka Forum nalor kiwei pat.
Shillong, Naitung 09 : U MP ka Congress na Shillong, Bah Vincent H Pala u la thoh sha u Myntri Rangbahduh ka Ri, u Narendra Modi ban kyrpad ba un pyllait noh ïa ka Meghalaya bad kiwei ki jylla ba hap ha ka Khyrnit ba Hynriew na ka Uniform Civil Code (UCC).
“Nga kwah ban kyrpad ba phin pyllait noh ia kito kiba hap ha ka Khyrnit ba Hynriew na ka Uniform Civil Code.
Kane kan long ka dak ban iada ïa ki riti dustur ba bun rukom jong kane ka ri ba ïar ba khamtam ïa ka riti dustur jong ki jaidbynriew riewlum kiba don ka bynta kaba kongsan tam ha ka jingpynneh ïa ka mynnor," ong u MP ha ka shithi sha u Modi.
U Bah Pala uba dei ruh u President jong ka Meghalaya Pradesh Congress Committee u la kyntu ruh ïa u Myntri Rangbahduh ban shimkhia ka katei ka bynta na ka bynta bna pynneh ïa ka hok bad ka riti dustur jong ki riewlum da kaba pyntikna ba ka UCC kan ym don jingktha ïa ka rukom im bad ka riti kaba ki bud naduh hyndai haduh mynta mynne.
“Dei ban burom ïa ka jingriewspah ka riti bad ka kolshor jong ki jaidbynriew riewlum kiba don ka bynta kaba kongsan haka jingpynneh pynsah ïa ka mynnor jong ka Ri," u la ong.
Katkum ka jingong jong u, ka Khyrnit kaba Hynriew jong ka Riti Synshar jong ka Ri ka don ka kyndon kaba kyrpang kaba la ai sha ki riewlum ha Assam, Meghalaya, Tripura bad Mizoram ban ïada ïa ka jinglong kyrpang jong kitei ki riewlum kiba don ha kine ki thaiñ.
“Kumta, ka long kaba donkam ban pyntikna ba ka UCC kam dei ban treikam ha kitei ki thain khlem ka jingmynjur da ka Iing Dorbar jong kato ka jylla.
Kano kano ka jingpyntreikam ïa ka UCC ha kitei ki Jaidbynriew kam dei ba ka ktah tang ïa ka hok jong ki hynrei ka pynduh noh ruh ïa ka jinglong kyrpang kaba ki la bud pateng pakit na kawei ka pateng sha kawei pat," u la bynrap biang.
Shuh shuh u ong ruh ba donkam ruh ban peit ba ka don ka jingpyrshah kaba jur ba ka UCC ka la mad ha ki jylla kum ha Meghalaya, Mizoram bad Nagaland ha kaba bun na ki nongshong shnong ki dei ki khristan.
Jowai, Naitung, 09: Ka Shad ñiam Behdieñkhlam kaba ju long shisien shisnem jong ka Seiñ Raij Jowai mynta ka sngi (Muchai) ka la poi noh sha kaba kut hapdeng ka jingiphuh iphieng ba la shim bynta ki khun ka Seiñ Raij Jowai ha ryngkat ka shad ka kmen bad ka put ka tem.
Ïa kane ka shad ñiam Behdieñkhlam kaba ki khot ka ‘saw sngi lai miet’ ka la sdang naduh ka 6 tarik bad pynkut mynta ka sngi Muchai 9 tarik u Naitung, 2023 ha kaba la pyndep ïa ki jinglehñiam naduh ka nguh ka dem, ka suit ka shor, ka jingpyndep ïa ka Siang ka Pha, ka jingleit rah ïa ka Symbood Khnong, ka Khnong Blai, ki Deiñkhlam, ka bam tyngkong, bad kiwei de ki kam ñiam kam rukom ba la pyndep da u Dolloi ka Elaka Jowai, u Langdoh, u Pator bad ki Waheh Wasan.
Baroh ki Rot kiba la wan pynpoi mynta ka sngi kut hapoh ka Syiem Aitnar ki la don haduh 13 tylli, ïa kiba la shna kyrpang da ki dong bapher bapher hapoh ka Raij Jowai kumjuh na ka Seiñ Ummulong, ka seng Khasi Seng Kmie.
Kine ki rot ki la ai ka khubor ban ïada ïa ka mei mariang ban lait na ki jingjaboh, ka jingngop ha ka jingpyndonkam palat ïa ka Mobile Phone, ki jingdih ba sniew, ka jingpang HIV AIDS bad kiwei de ki khubor jingsneng jingkyntu ïa ka imlang ka sahlang.
Ha kane ka sngi pynkut ïa ka Behdieñkhlam la wan ban sakhi lang da u Lat ka jylla u Phagu Chauhan, u Chief Justice ka Meghalaya High Court u Sanjib Banerjee, u Myntri ka tnad Revenue & Disaster Management Department ma Kyrmen Shylla, u bah Adelbert Nongrum MLA kiba la ai ruh ka jingkren ha kane ka sngi bad ai khublei Behdienkhlam.
Kiwei de kiba ïadon lang ki long u Deputy Commissioner ka WJHD bah B.S.Sohliya, u SP ma C.Syrti, ki ophisar sorkar nalor ka jingdonlang u President ka Seiñraij ma O.R.Shallam, General Secretary ma A.Sumer nalor kiwei de.
Na ka liang ki nongïalam ka Seiñraij Jowai ki la pynpaw ka jingsngewnguh ïa baroh kiba don bynta ha kane ka lehñiam naduh basdang jong ka tad haduh bakut jong kane ka sngi, ha kaba la lah ban pyndep ïa ki ñiam ki dustur jong u longshwa manshwa.
Ha kane ka lehñiam la ïatreilang bad ka North Eastern Council (NEC) Shillong, ka tnad Tourism, ka Planning bad ka Art and Culture ka jylla.
Haba phai sha ka lehñiam ba khadduh jong kane ka Behdieñkhlam mynta u snem naduh ka por mynstep ka la don ka Bam Tyngkong ha ïing Langdoh, ka kynting khnong ka Loompyrdi ha ïung Langdoh, ka Sympat ïung, katba haka por nongphai sngi kaba dei ka bynta ba kongsan jong ka lehñiam la pynhiar ïa ka Deiñkhlam, ka Kymbood Khnong, ka Khnong Blai bad ki rong ki rup kiba don 13 tylli la pynpoi ha pung ka Syiem Aitnar da ka jingsakhi lang jong ki hajar ngut ki nongwan peitkai kiba dei na kylleng ka Ri Khasi Jaiñtia.
Katba ha ka por janmiet la don ka Datlawakor hapdeng u Langdoh bad u Sangot Paswet ha ka jingïaleh ka kynhun u Langdoh ka la long ka nongjop kaba mut ba u kba u khaw un khambha sha ka thaiñ pynthor Wah mynta ka snem.
Na ka liang u President ka Seiñ Raij ma O.R Shallam ula ai khublei kyrpang ïa baroh kiba ïadon bynta lang ha kane ka lehñiam Behdieñkhlam mynta ka snem 2023, u kyrmen skhem ba jingpyndep ïa ka lehñiam Behdieñkhlam ka dei kawei na ki bynta ban beh ïa ka pang ka shitom, ka bamsap bampong, kan ïada ïa ki khun samla na ka jingdih pynbuaid kum u Drug, ka kyiad, ban ïada na ka jingshah thombor ki kynthei khynnah bad kan wanrah syndon ïa ka bha ka miat, ka roi ka par ha ka ïing ka sem, ka shnong ka thaw bad ka ri hi baroh kawei lyngba ka jingkyrkhu kyrdoh u ‘Tre ki rot’.
Ha ka juh ka por u kyntu ba ym dei ban don kano kano ka jingsngewpher ha ka ñiam ka rukom bad kum ki para briew dei ban burom kylliang, da kaba u ai khublei ruh ïa ki tnad sorkar kiba la pynïaid beit pynïaid ryntih ïa kane ka Behdeiñkhlam mynta ka snem.
Shillong, Naitung 09 : U President ka Congress ha ka Jylla ba dei ruh u MP ka Shillong seat, Bah Vincent H Pala u la ong ba um don satia kano kano ka jingpyrshah ïa ka jingthmu jong ka sorkar jylal ban wanrah noh da ka lynti rel sha Khliehriat, ha East Jaintia Hills.
“Nga ïalade shimet ngam don jingeh ne pyrshah ïa ka lynti rel ban wan sha kane ka thaiñ, u la ong.
Utei u MP u la ong ruh ba ym don satia mano mano kiba lah ban khang ïa ki paidbah ban wan sha ka jylla.
“Ki lah ban wan da ka bos, ka liengsuin, da ka trok bad kiwei kiwei," u la ong.
Haba kren pat halor ka jingpyrshah jong ki sengbhalang ïa ka lynti rel ba ka dei kawei naki daw ban wanrah ïa ka jingwan kyrthlep ki mynder, u Bah Pala u la ong, “Ngam tharai ba kata kadei ka jingshisha namar lada ki wan, ki lah ban wan da ki trok, da ki bos.
"Shuh shuh u ong ruh ba ïa ka jingwan kyrthlep ki mynder lah ban pynsangeh tang ha ki shnong ki thaw bad kam dei satia da ki khyrdop talasi ha ki rud surok.
“Lada ki shnong, ki nongïalam shnong bad baroh ki treilang tang katta ym don shuh kano kano ka jingeh ba ïadei bad ka jingwan ki mynder," u la ong.
Halor ka jingkylli la ka sorkar kan pyntreikam ïa ka Inner Line Permit ban weng ïa ka jingtieng ïa ka jingwan ki mynder lyngba ki rel, utei u heh Congress u la ong ba ka sorkar pdeng ka la dep kren shai ba ka Meghalaya ka hap ban jied kawei, kata ka Khyrnit kaba Hynriew ne ka ILP.Lah ban kdew hangne ba u Myntri Rangbah ha ka 06tarik mynta u bnai u la pyntip ba ka don ka jingpeit bniah ban pynpoi noh da ka lynti rel ha ki thain Khliehriat, East Jaintia Hills District.
Kane ka la jia hadien ba ka jingthmu ban pynpoi lynti rel ha Khasi Hills ka la mad ïa ka jingpyrshah kaba jur na ki seng bapher bapher halor ka jingtieng ïa ka jingwan kyrthlep ki mynder.
Nongstoiñ, Naitung, 9: Ha ka sngi saitjaiñ ki bor District jong ka West Khasi Hills, ki la leit ban pynbthei pynpra syndon phom ïa kawei na ki karkhana saiñ dewïong beaiñ kaba don ha Shallang.
Ka khubor ba ha kine ki khyndiat sngi khyndiat taiew, yn sa nang pynpra ruh sa ïa kiwei kiwei ki karkhana saiñ dewïong beaiñ ha Shallang.
Kane ka jingjia ka la jia long ruh tang katto katne por hadien ba ki bor District ki la ïoh kem ïa ki san ngut ki trai jong kine ki karkhana saiñ dewïong beaiñ.
Lah ban pynkynmaw ba kine ki san ngut ki kynthup ïa u Youdishtra Bhama khun jong u briew ba la ithuh kum ka ‘Mafia’ khaïi dewïong beaiñ ba kyrteng u Balwant Bhama, u ba dei ruh u trai jong ka M/s Kalyani Fuel Limited, ka karkhana saiñ dewïong ba beaiñ ha Shallang.
Ki saw ngut kiwei pat ki dei u Hopeful Nongtdu ba na Rymbai Synrang Shahkhaiñ, East Jaiñtia Hills, u Khrawbok Rongrin ba na Sohbar A, Shallang, u Ashish Arya ba na Basisthapur Bye-Lane, Guwahati, Kamrup bad u Yaman Bansal ba na Beltola Tiniali Guwahati, Kamrup.
Na kine ki 4 ngut ba dang shu shah kem, u Hopeful Nongtdu u dei jong ka M/s HV Coke Limited bad ki lai ngut kiwei pat ki dei jong ka M/S Yash Coke Limited.
Ki bor District ki pyntip ba ki don haduh 61 tylli ki karkhana saiñ dewïong beaiñ ha ki thaiñ Shallang West Khasi Hills.
Napdeng kine, tang 4 tylli ki dei kiba don ïa ki kot ki sla kiba biang ban treikam katba kiwei kiwei ki dei kiba shu treikam beaiñ.
Ki la pyntip ba bun na kine ki karkhana beaiñ la khang khyrdep lut mynta bad ka jingthwet ïa ki trai ka dang ïaid shakhmat.
Lah ban kdew hangne ba ka Ïingkashari Meghalaya High Court, ka la kynther tyngeh ïa ka Sorkar Jylla bad ïa ki bor Sorkar, halor ka jingkheiñ sting ban leh eiei pyrshah ïa ki karkhana saiñ dewïong ba beaiñ bad kumjuh ruh ïa ka jingkhaïi tuh ïa u dewïong.
Dang ha ka 6 tarik Jylliew mynta u snem, ka Ïingkashari ka la suba jur ba dei ki briew na Assam kiba pynïaid ïa ki kam tih dewïong beaiñ bad seng karkhana saiñ dewïong beaiñ ha Jylla Meghalaya.
Kane ka jingsuba ka la mih hadien ba u Nongai mukotduma u Shailendra Kumar Sharma, u la aiti ha ka affidavit ba file ha ka 5 tarik Naitung, ïa ka thup kyrteng bad phone numbor jong baroh ki briew, kiba u ong ba ki dei ki ‘Kingpin’ ba donkam ban seng karkhana saiñ dewïong beaiñ bad tih dewïong beaiñ ha Jylla Meghalaya.
Katkum ka jingong ka Ïingkashari, kum kine ki kam beaiñ la I kumba ki dei kiba pynïaid da ki briew na Assam.
U Shailendra Kumar Sharma u la aiti ïa ka jingujor hapoh ka Basistha Police Station, Guwahati ha ka 30 tarik Jylliew, ba don uwei u briew ba kyrteng u Balwant Bhama, u ‘Kingpin" ha ka jingpynïaid beaiñ ïa ki karkhana saiñ dewïong ha Meghalaya, u ba la phone ïa u haduh ar sien ha ka step 30 tarik Jylliew bad wan kynduh ruh mar met sha ka Ïing sah ha kane ka step, ban byrngem byrsit ïa u nongmudui lada u dang ïai bteng ïa ka jingïakhun mukotduma.
Kumjuh ruh, u Advocate General ka Jylla ruh u la kdew ïa ka kaiphod kaba 3 tarik Naitung ba la file da u Director General of Police (DGP) ka Jylla Meghalaya, ba u Youdishthra Bhaman, u ba dei u trai jong ka M/S Kalyani Fuel Limited Shallang, u dei u khun jong u Balwant Bhama, ïa u ba u nongmudui mukotduma u la ujor pyrshah.
Jowai, Naitung 10: Ka lympung ïalehkai 3rd U Adelbert Laloo Memorial Trophy jong ka kyrdan 3rd Division Football Tournament 2023, ba la pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong hapdeng ka Lumkhangdong Kyndongtuber pyrshah ïa ka Luti tuber Ialong, ka jingïalehkai ka la jam sha kaba kut ha kaba ki rangïalehkai jong ka Lumkhangdong kila lah ban pynliem da 2-1 kol ïa ka Luti tuber Ialong.
ïa kine ki kol na ka Lumkhangdong Kyndongtuber la ïoh ban thep baroh ar kol da u Damepaia Shylla haka minit ba 24 bud sa kaba ar ha ka kylla miet ha ka minit ba 56.
Katba ïa ka shikol na ka Luti tuber Ialong la ïoh ban thep da u Leader Mulieh haka minit ba 42 kaba dei ka kol pynïakhaid shuwa ban kut ka kylla step bad ruh shuwa ba u Damepaia Shylla un thep ïa ka kol kaba ar.
Ha ka jingïakhun kaba ar ka Nangbah Khloopano kala pynliem da 2-1 kol ïa ka Lumpyrtuh Mihmyntdu, ïa ki kol na ka Nangbah Khloopano la thep marwei da u Teibor Lamare ha ka minit ba 23 bad 43.
Na ka liang ka Lumpyrtuh Mihmyntdu la thep da u Telme Rymbai ha ka minit ba 33.
Ka jingïakhun kaba lai ka ka Madanthad Thadmuthlong kala pynliem da 4-0 kol ïa ka Samaro, ïa ki kol na ka Madanthad Thadmuthlong la thep da u Precious Tang lai kol haka minit ba 9,11 & 13 bad u Manhok Suchiang haka minit ba 40.
Katba ha ka jingïakhun kaba saw ka Mulang Ialong kala pynliem da 2-0 kol ïa ka Royal Pole Mihmyntdu, ïa kitei ki ar kol na ka Mulang Ialong ki la wan ha ka kylla miet kiba la theo da u Poisuk Dhar haka minit ba 58 bad u Dangaitlang Mulieh haka minit ba 67.
Jowai, Naitung 10: Ka Khasi Students’ Union (KSU) Laskeiñ Circle mynta ka sngi hapoh ka jingïalam u President ka Circle samla Javelin Shadap Manner, u President ka District Laitphar Syngkrem ha ryngkat ki dkhot kila leit ban ïakynduh ïa ka Director of Health Service (MI) Shillong ban pynsngew ïa ki jingduna ba buh ha hapoh ka Laskeiñ CHC kata naduh ki Doctor bad ka jingbymbiang ki dawai da shin.
Ka seng kala ïoh lad ban pynsngew halor ka jinglehmon palat ki nongtrei jong katei ka jaka sumar, kumta na ka liang ka seng kala ïoh ban ïakren sani bha bad ka Director ha kaba ïadei bad kine ki jingeh bad ka DHS ka la kular ban shimkhia mardor bad ban pynbeit noh ïa kine ki jingeh jong ki paitbah katei ka thaiñ kiba donkam jingïarap shisha na katei ka Hospital sorkar.
Naka liang ka seng ruh kala kyrpad ïa ka Director ba kan leh kham kloi ïa kane ka kam bad lada jia ba kane ka jingdawa kam urlong satia, ka seng kam banse ban shim pat da kawei pat ka lynti na kham tyngeh, pynkut ka kyrwoh na u Publicity Secretary samla Teimiki Suchiang.
Hadien ka jingshah jyrwait shkor ha ka High Court of Meghalaya, khatduh ka sorkar ka la sdang ban pyni kam bad ban sei madan ïa ka jingtreikam ki Coke Factory beaiñhq Shallang.
Haduh mynta ki don saw tylli ki karkhana thang dewïong kiba la shah pynpra.
Hynrei u Deputy Commissioner ka West Khasi Hills Bah Garod LSN Dykes, u la ïathuh ba ki don haduh 57 tylli ki Karkhana beaiñ kiba kum kine bad 14 tylli kidei kiba la ïoh jingbit na ka Single Window Agency, tanba ym pat shah ban kin plie.
U Deputy Commissioner u la pyntip ba kane ka jingpynpra ïa ki karkhana coke ba beaiñ ka la sdang naduh ka 7 tarik Naitung.
U la ïathuh ba katkum ka hukum ba pynmih naduh u bnai Nohprah 2022, ki don haduh 57 tylli ki karkhana coke ba treikam beaiñ ha ka thaiñ Shallang.
Hynrei napdeng kine, 14 tylli ki dei kiba la don ïa ka Single Window Clearance tangba kim pat don satia ïa ka jingbit ba kin treikam.
Katkum ka jingong jong u, kine baroh 57 tylli ki karkhana ki dei kiba la khang khyrdep naduh u bnai Nohprah 2022.
Haba kylli halor ki karkhana ba pynpra hynne ka sngi nyngkong, u Deputy Commissioner u la ong ba ka kynhun na ka Ophis ki la don sha Shallang ban pynpra ïa ki karkhana ba beaiñ, hynrei namar ka jingthut ka mobile network, haduh mynta um pat ïoh satia ïa ka kaiphod.
Lah ban kdew hangne ba kane ka jingpynpra ïa ki karkhana coke, ka la wan jia ruh hadien ka jingïai tynjuh jong ka Ïing Kashari Meghalaya High Court ïa ka Sorkar Jylla, halor ka jingkuman ban leh eiei pyrshah ïa kine ki karkhana bad ruh ïa ka kam tih dewiong beaiñ.
Hynrei ka jingkylli kaba mih ka long kumno haduh 57 tylli kine ki jait Karkhana ki ïoh lad ban treikam tang ha Shallang.
Balei ba ka sorkar kam patiaw ïa ka jingmih kine ki karkhana la katta snem.
Shano jah ka Pollution Control Board.
Hato ym donkam ban don ki Public Hearing haba mih ki karkhana kiba kum kine kiba ktah ïa ka mei mariang bad khamtam eh ïa ka koit ka khiah ki paidbah?Hato ki bor jong ka District Council ki dei ne em ban tip haba mih ki Karkhana kiba kum kine, haba ka Shallang ka hap hapoh u pud u sam jong ka KHADC.Ne ki don jingtip lang, tangba ki leh kum bym ïohi kum ba leh ki bor sorkar jylla.
Haba kine ki karkhana ki treikam beaiñ, hato kan long kumjuh kumba long ka jingkhaïi dewiong beaiñ, haba ka sorkar kam ïoh khajna eiei, hynrei ka pisa pat ka leit tang sha ki katto katne, wat lada ka dor jong u dewïong ka long kaba remdor.
Kine kidei ki jingkylli kiba ka sorkar bad ka KHADC kadei ban jubab.
U paidbah ruh udei ban khih bad buh jingkylli namar kane ka paw shynna ïa ka jingreikam beaiñ kaba don ha kane ka jylla.
Dei ban ai jingïaroh ïa ka High Court of Meghalaya kaba la tuklar haba ka ïohi ïa kine ki jingtreikam bym hok ha ka sorkar jylla naduh kine ki snem baladep.
Shillong, Jymmang 19: Namar ka jingkyntait ka sorkar ban ïakren halor ka jingdawa pynbeit ïa ka Reservation Policy, u President jong ka VPP, u Bah Ardent Miller Basaïawmoit, un shong shah thngan khlem pud hakhmat Secretariat naduh ka 23 tarik mynta u bnai.
U MLA Nongkrem uba la pynbna ïa kane hakhmat ki hajar hajar ngut ki paidbah kiba la wan ban kyrshan ïa ka VPP ha ka jingdawa jong ka ban pynbeit bad pynbha noh ïa ka Reservation Policy.
“Ngan la rai ban kohnguh ïa ka jingphah jong ka Seng ban leit shah thngan hakhmat Secretariat kum ka jingbteng ïa ka jingïakhih halor ka Reservation Policy", la ong u Bah Ardent hapdeng ka jingpyrta u paidbah, “Ngi ruh ngi ruh ngin wan lang".
Na ka liang ka Seng VPP kaba la phah ïa u Dr.Ricky Syngkon, General Secretary ka Seng, u Dr.Kara Shen, Vice President bad u Dr.Batskhem Myrboh, Nongaiktien ka Seng, ka la muh jyndat noh na ka jingïalang namar ba ka jingïalang ba la khot da u Myntri Rangbah kam shym la ïakren halor ka Reservation, hynrei la ïakren tang ïa ka Roster.
“Ngim don jingeh ïa ka Roster lada la pynntreikam nangne shakhmat, hynre ka jingeh baroh kadei na ka Reservation kaba lah shiliang", la ong u Dr.Bastkhem.
U la ong ruh ba khlem da lah pynbeit shuwa ïa ka Reservation lada pyntreikam makna ïa ka Roster ki jingeh jong ki Samla Khasi kan dang don beit, kan nym jah.
Hadien ba la wan ai jingtip kine ki lai ngut ba leit sha ka jingïalang, u Bah Ardent haba kren sha ki paidbah, u la ong ba ka VPP da lei lei kan nym pyndem na ka jingdawa ban pynbeit ïa ka Reservation namar ba kadei ka daw tynrai jong ka jingeh ki Samla wad kam wad jam.
U la ther ruh ïa ki MLA kiba haduh mynta ki dang shah hikai skul ha u Conrad halor ka Roster bad ka jingbym treh jong ki ban ïakren ïa ka Reservation Policy kadei namar kiba bun kim pat sngewthuh ïa ki kyndon treikam jong ka.
U la ong ka Policy kaba la thaw da ka sorkar ha ka snem 1972, ka kyndon kaba saw ka shah ban thungkam ha kino kino ki tnad treikam sorkar lada jia ba kawei ka jaidbynriew kam lah ban pyndap ïa ka 40% kaba la mang na ka bynta jong ki.
Ha ki snem kiba ladep, haba ki paralok Garo kim shym la don ki briew kiba biang ban thungkam, la thung ïa ki Khasi katkum kane ka kyndon.
Hynrei lyngba ka Roster kiba la pyntreikam da ka sorkar MDA ha kane ka rukom ba mynta kiba bun ki Samla kin duhkam noh, namar hap ban pyndap ha ki jaka kiba ki paralok na Garo kim shym la ïoh ha kine ki sanphew snem baladep.
U Bah Ardent la pynshai ba ka jingtieng ki katto katne ba lada pynkhih ïa ka Reservation Policy ka lah ban shah ktah ka jingmang percentage ha ka jylla kadei tang ka jingbym tip bad ka jingkren kulmar jong ki, namar ha ki jylla riewlum lah ban mang palat ïa ka 50%.
“Ha Nagaland bad ha Mizoram la bhah palat ïa ka 50% ha ka thungkam namar ba kidei ki riewlum, kumne ki katto katne ki wan batai stad", la ong u Bah Ardent.
Shillong, Jymmang 19: Hadien ba ki Nongïalam ka HNLC ki lah ïakynduh bad u Bah Prestone Tynsong ka lah don ka jingïapynbeit ba ïa ka jingïakren ba pura(formal talks) kan sdang ha u bnai Jylliew kumba ka lah paw haki lad pathai khubor, na ka liang u General Secretary jong ka HNLC u Bah Saiñkupar Nongtraw u la pynpaw ïa ka jingartatien ba kane ka jingïakren ïasuk mkan long kaba seisoh.
“Ngi kyrmen ïa kaba bha tam na kane ka jingïakren hynrei ngim lah ban pyntikna ba haduh katno kane ka jingïakren ka lah ban ïaid jngai lane kan long kaba jop namar kat haduh mynta mynne ka jingïakren ïasuk kaba jop ka dei tang ka Mizoram Peace Accord 1986 lada phi khein ha ka pyrthei baroh kawei ne haka histori jong ka ri India lait nangta kiwei kiwei ki jingïateh soskular ki seng kiengatiar bad ka Sorkar India kim poi shano shano ki shu kut tang ha ki jingthoh bad ki jingkular jong ka Sorkar," ong u Bah Saiñkupar.
Na ka liang ka HNLC ka pynshai paidbah ba ka jingwan jong ka seng shakhmat ban ïakren ïasuk bad ka sorkar kam dei ka jingpyndemwait hynrei ka dei ka jingangnud ban ïakren sngewthuh jingmut bad ban ïa pynbeit halor ki jingeh ka saiñ hima sima jong ka jaidbynriew Hynniewtrep.
“Kam shym don kano kano ka jingïoh jingmyntoi shimet hynrei ka dei na bynta ka jingïohnong jong ka Jaidbynriew hi baroh kawei.
Ki dkhot ka HNLC lei ki lah duh lypa ïa ki kmie ki kpa, ki hynmen ki para, ki lok ki khun bad ngi lah duh lypa ym tang ka ïing ka sem wat ïa la ka jong ka jingim hi ruh bad ka jingwan jong ngi sha khmat ka dei ban ïakren ïasuk ym ban pyndem wait," u la ong.
“Kumba ka histori ka ïathuh, ba ha ba ki dohlieh ki la knieh ïa ka jingsynshar na ki Syiem jong ngi ngi lah kylla long kata ka Jaidbynriew ka bym don ïa ka ri lajong (Stateless nation), hadien ba ka sorkar phareng ka lah iehnoh ïa ka jingsynshar jong ka ha u snem 1947 ngi ïai neh sah ha kata kajuh ka kyrdan (Stateless Nation) haduh mynta mynne.
Ki don ki jaidbynriew kiba don laka jong ka ri (homeland) hynrei ki hap haka jingsynshar jong kiwei pat ki ri.
Peit nuksa ïa ki ri kiba marjan kum ïa Ka Tibet, Nagaland ki dei ki Jaidbynriew kiba lah pynbna ïalade kum ki ri kiba laitluid hynrei haduh mynta kim long pat kiba laitluid, wat ki Jews ruh shuwa u snem 1948 ki long ‘stateless’ tad haduh ba kin da ïoh ïa ka jingithuh(recognition) na kiwei pat ki ri ka pyrthei, ka jingshisha ka long ba lada phim ïoh hi ïa ka jingithuh yn nym don ba burom ïaphi," ong u Bah Saiñkupar.
“Kumta Ka Jaidbynriew jongngi ruh ka don ia la ka jong ka khana pateng ha ka saiñ hima sima (political history).
Ka jingangnud bad ka thong jong ka HNLC kam dei ia ka ‘separation’ lymne ia kata ka ‘integration’ hynrei ngi ïengskhem ban ïoh ïa ka ‘recognition’ ne kata ka jingithuh kum ka Jaidbynriew kampher da ka long hapoh ne shabar jong ka ri India.
Ngi donkam ïa la ka jong ka ïing kaba skhem kaba ngi lah ban kam ba ka dei ka ïing bashisha jongngi kumba long ki Mizo, kiba don ïa ka Mizoram," u la bynrap.
Shuh shuh u la ong ba ka sorkar ka donkam ban weng ïa ki jingeh naduh tynrai (permanent solution).
“Ngi donkam ka khyndew la ka jong namar ka khyndew ka dei ka tynrai jong ka jingim (LAND is the basis of all existence).
Haba ngi don ïa la ka jong ka khyndew ngi lah ban shna la ka jong ka Sorkar bad ïeng ïalade kum ka jaidbynriew kaba laitluid.
Halor ka khyndew ka shyiap lajong ngi lah ban seng ïa ki karkhana, ki kam ki jam, ngin bat hi ïa ka ïoh ka kot bad ka synshar khadar halade hynrei lada ngim don tang shilyngkhot ka khyndew ka mut ngim don eiei.
Ngi lah ban pyndonkam ïa ki marpoh khyndew, ki khlaw ki btap, ki um ki wah na bynta ba ngin im ïalade.
Haba ngi don la ka jong ka khyndew ka shyiap ngi lah ban rep ban riang ban bsa ïalade bad ban leh hi nalade, da kaba ngi leh kumne ngi kum ka jaidbynriew ngin lah kein ban weng ïa ki jingeh lajong haka jaka ba ngin ap ïaka Sorkar India ba kan weng ïaki jingeh jongngi," u la ong.
“Ki paid Garo ruh ki hap ban sngewthuh bha ïa kane ka bynta bad ma ki ruh ki donkam noh jar la ka jong ka khyndew bad ka ïing, Ngim kwah ba Ki Achik bad ki Hynniewtrep kin kylla long sa kiwei pat ki Jaidbynriew Kuki ne ki Rohingya lymne kum ki Kurds ki bym don la ka jong ka khyndew (landless) lymne ki bym don la ka jong ka ri(stateless) hynrei ki dei ki jaidbynriew kiba shu bun tang u paid (stateless population) bad kiba hap ban shu phetwir pat ïalade kylleng kylleng," la bynrap u Bah Saiñkupar.
New Delhi, Jymmang 20 : Ka India kaba dei ka trai jaka ka la shah pynïakap ha ka Group A jong ka SAFF Championship 2023, ha ryngkat ka Kuwait, Nepal bad ka Pakistan, ha ka jingïalang pynïakap ïa ki team ha ka sngi Balang.
Ïa katei ka draw la ïoh ban pynlong ha ka jingïadonlang ryngkat u President jong ka All India Football Federation (AIFF) u Kalyan Chaubey, General Secretary jong ka South Asian Football Federation u Anwarul Huq, bad u Secretary General ka AIFF u Dr Shaji Prabhakaran.
Ka Lebanon bad ka Kuwait kidei ki a tylli ki team kiba dei na shabar jong ka South Asia, kiba ïashim bynta lang ha katei ka lympung.
Phra tylli ki team kin ïakhun na ka bynta ka South Asian kaban long ha Bengaluru, kaban sdang naduh ka 21 tarik Jylliew katba ka phainal kan long ha ka 4 tarik Naitung ha Bengaluru.
Ka India, kaba dei ka nongpdiang pynlong ïa katei ka tournament, ka la don lypa ha ka Group A katba ka Kuwait, Nepal bad ka Pakistan ki la ngat lang hadien ka jingpynïakap ha ka sngi Balang.
Ha ka Group B, ka Lebanon, kadei ka team kaba don hakhlieh duh tam, bad ka don ruh hakhieh duh na ka Group, ha ryngkat ka Maldives, Bhutan bad ka Bangladesh.
“Nga ai khublei ïa ka South Asian Football Federation (SAFF) kaba la sngap ïa ki jingkyrpad jong ngi ban khot sngewbha ïa kiwei pat ki ri kiba na shabar jong ka South Asian ban ïashim bynta ha kane ka Championship.
Nga sngew ba ka jingdon jong ka Kuwait bad ka Lebanon kan nang ïarap ba kane ka Championship kaba kham khlaiñ shuh shuh, bad nga ai khublei sngewnguh ruh ïa ka SAFF kaba la sngew la sngap bad kaba la shimkhia haloe kane," ong u Chaubey.
“Na ka liang ka SAFF, da kaba burom nga shim ïa kane ka kabu ban pdiang sngewbha ïa baroh ha Delhi ha kane ka jingïalang pynïakap ïa ki team.
Mynta ka sngi, ngi sakhi ka jingsdang jong ka jingïaid lynti ka jingïatylli jong ki ri.
Ka SAFF kadei ka nongkit tien syiem ba ka bynta ka jingïatylli jong ki ri kane ka thaiñ ban pynlong ka jingïalehkai sport kaba bit ba biang, bad ngi dap da ka jingsngewkmen ban wanrah lang ha kajuh ka rynsan ïa baroh ki ri," ong u Huq.
Ka SAFF Championship 2023 kan sdang ha ka 21 tarik Jylliew, h akaba ka Kuwait kan ïakhun pyrshah ïa ka Nepal ha Bengaluru, bud pat sa ka jingïalehkai hapdeng ka India pyrshah ïa ka Pakistan ha katei kajuh ka sngi.
Ha ka Group B ka jingïalehkai kan sdang ha ka 22 tarik Jylliew ha kaba ka Lebanon kan ïakhun pyrsdhah ïa Bangladesh ïalehkai kaba nyngkong jong katei ka sngi, katba ka Maldives kan aireng pyrshah ïa ka Bhutan.
Ki ar tylli ki team na kawei ka group kin ïoh rung sha ka semi-finals, kaban sa pynïalehkai ha ka 1 tarik Naitung, katba ïa ka jingïakhun phainal yn sa pynlong ha ka 4 tarik Naitung.
Ka jingkoit jingkhiah ka dei shisa ka spah kaba ka ktien nongwei ka ong “Health is Wealth", ym lah ban len ba dei tang kito kiba don ia ka met kaba koit kaba khiah ki lah ban ioh ruh ia ka rta kaba jlan kaba ki lah ban im tymmen bad shongpdung shongprah.
Ka longiing ka ba don ia ki riew tymmen ka long ka iing kaba shngain khamtam lei haba don ki tymmen kiba riewblei bad kiba dap ka ki kyntien snem kyntiew kraw bad bunsien ki jingkren jong ki riewtymmen ki ju long ki jingkyrkhu.
Ym lah ban len ia ka jingshisha ba kum ki briew hi bun ngim kwah ban tymmen noh ne duh noh ia ka bor jong ka jingshait jingkhlain.
Namar haba la tymmen la hiar lut ka por ka sor bad la tlot ka met ka phad bad bunsien wat hap ruh ban mad ia ka jingeh kiba bun lada ioh ia ki khun ki ksiew ki bym sngewthuh.
Ka jingioh ka ka rta kaba jlan ha ryngkat ka jingkoit jingkhiah ka long ka jingkyrkhu khraw ha ka jingim.
Hato kam dei, ba ka jinglong tymmen kaba koit ba khiah bad kaba suk ba sain ka dei ka jingai ba kyrpang jong U Blei.
Ka por jong ka jinglong tymmen ka dei ka por kaba donkam ban pynpalei shuh shuh ia la ka jong ka jingim bad ban pynkhuid ia ka.
Hooid, yn lah ban len ba ha ka jinglong briew wat ha ka rta kaba la palat ia ka 60 snem ruh ki jingpynshoi bad ki jingeh ki dang trei, la bynrap uwei iwei u riew rangbah.
Kum ki riew tymmen ka long kaba donkam ban pynkynmaw pat ba ka la dei ka por ban peit sha ka thong jong ka jingpynjanai bad jingpynkhreh ban leit phai noh sha la U Nongthaw (Blei).
Kane ka dei ka bynta ha kaba kumno kin lah ban pyrkhat shaphang jong ka Bneng kata kaba baroh ki don ka jingkyrmen ban ioh shongthait ha ka.
Khyndiat eh na ngi, ngi shemphang shaphang kata ka Bneng kaba baroh ngi ngiet ka dei ka jaka sah jong U Blei.
Hynrei bun ngim ju iitbniah shaphang jong ka bad ngim don por hi ruh ban kren shaphang jong ka.
Lehse ha ka rta kaba la noh ne ka jinglong tymmen kam long kaba suk ban dang pule bad ban iit bniah ia kiei kei kiba kordor kat ka Bneng, pynban katno ka long ba la kyrkhu ia kito kiba la im ka jingim ban pynlut khyndiat ka por ha ka por ba ki dang samla ban tip bad ban iit shaphang kane ka jingshisha.
Ha ka ktien kaba ngi pule paidbah mynta na ka bynta ka jaidbynriew Khasi ngim don da kawei pat ka jingthoh ban batai shaphang ka Bneng, hynrei ka Bible ka dei kawei bad lehse tang maka hi ka kot kaba batai shaphang kane.
Ki long kiba la kyrkhu kita kiba la pule bad tip ia kane kawei ka jingshisha.
Ka rta kaba la tymmen kaba dei ka rta jong ka jingpynkhreh ia ka jingleit phai pat noh sha la u Nongthaw, ka long thik kum kito kiba thmu ban leit jingleit sha jngai bah ne ki nongleit pilkrim.
Ki nongleit pilkrem kim ju shu leit khlieh biej kumto hynrei ki pynkhreh ia lade ban wad ia ki jingtip kiba biang shaphang kumno ba kin leit sha ka jaka kaba ki thmu.
Ki iit bniah haduh ki jaka sah ne ki hotel kiba kumno kiba biang dor bad iaha bad ki, ioh ba ki rem palat kin ym lah ban siew.
Ki jaka kiba kumno kiba ki donkam ban leit jngoh, ki kali, rel, ne liengsuin kiba kumno kin shong bad kumta ter ter.
Katno tam ka long kaba donkam ban iit bniah ia kata ka jaka kaba baroh kin leit bad ban ym wan phai shuh syndon hynrei ban shong sah junom.
Ka Jingrwai sngewsynei 3:27 ka ong " Kaba bha ia u briew ban kit ia ka lyngkor haba u dang samla" bad U Issiah 46:4 " Te haduh ka jinglong tymmen …bad haduh ban da phuh niuhlieh ngan kit iaphi…" Ka ktien U Blei ka hikai ruh ba kumta ba ngi bet kumta ngin ot.
ka long kaba shisha ba lada ngi la shim khia ia ki sngi ka jonglong samla ban iit ia ka bneng bad pule shaphang jong ka, ka por tymmen kan long beit ka jingap kyrmen bad ngim tip biang biang shano kin leit ha kaba kut jong ka jingim jong ki.
Ka long lehse kaba eh ia kiba bun kiwei pat ki tymmen ki bym tip ei ei shaphang kane, hynrei lada ki don ia ki khun ki kti kiba shemphang, kiba stad bad kiba tip ia ka ktien U Blei, kan long ka jingiarap kaba khraw ia ki tynmen bad kin lah ban pan jingiarap ia ki.
Lada ki la dep long ki samla kiba stad kumba ong u nongrwai sngewsynei ba lada ngi la kit ia ka ktien U Blei ha ka por ba ngi dang samla, kane hi kan kit pat ia ngi ha ka rta kaba ngi la tymmen ba pynkhreh ban leit phai noh sha la u Nongthaw.
Ka jingim ki tymmen kiba ieit ia U Blei ka long ka jingim kaba kmen bad kaba pyndonburom ia la u nongthaw wat shuwa ban kin khlad noh na kane ka pyrthei ruh.
Ha kane ka juk kaba ngi im mynta, ka juk kaba la palat liam ka jingstad u khun bynriew bad bun byllien ki riewstad (Scholar) ki pynlut por ïalade wat ban wad (Research) ïa ka khmat U Blei ban lap haei U Blei u shong?.
Kumta ki la wad lyngba ki kor ki bor (Technology) wad bniah jong ki lane ki la leit kiew sha ka haw haw lane sha ki met bneng ki ngam sha ka duriaw sha ki krem ki kroh ban pynlut ïa ka por jong ki bun bun snem ban wad haei U Blei u shong, hynrei kim shem satia.
Haba kim shem bun ki pynbna bad ki ong ba kiba ngeit bad kiba ong ba don U Blei ki dei tang ki ba ngeit bieit suda bad dei kiba la shah pynsngewthuh bakla noh hano re hano.
Kumta ki ong ba kane ka pynpaw ba ki briew ki dang sah ha ka jinglong rim kum mynshwa ha ka por u shrieh u tngaw.
Namar ki stad pyrthei ki ngeit ba ïa u briew u kylla na u Shrieh.
Shisien ar ngut shi paralok kiba ïa ieit thep mynsiem bha naduh dang khynnah rit naduh ba dang leit skul, ki ïa shong kajuh ka klas bad ki ïa shong kajuh ka ben, la ong ba kine ki khynnah kim ju ïa lait lok u wei ïa uwei bad tang ha ka por miet ki ïa khlad lok bad ki dei ruh ki khynnah ba smat bha sha jingïaseng khynnah step.
Uwei u dei u khun ba kham biang kham bit hynrei uwei pat u dei u khun ba duk.
Kumta kine man ka sngi ki ïa im lang kumne ym ju ïa shun ym ju ïa mai ym ju ïa bynnud kaei kaei ba don ïa bam lang ïa sam lang.
Ka por ka ïaid sted khlem lap ïoh sngew kine arngut ki la pyndep ïa ka matrik bad ha shnong bym pat don kolej (College) ki hap ban leit pule shabar na shnong kane ka la dei ka por ba ki hap ïa khlad lok noh.
Kumta haba ki la leit pule ha la ka jaka u ne u ba duk u pule tang katto katne por u la leit pule mishonari (Missionary) noh ban ïalap shaphang U Blei.
Hynrei u ne uwei pat u ba biang ba bit na ïing ki kmie ki kpa ki la phah pule Saïantis (Scientist) noh sha bar ri.
Hadien katto katne snem ha ba u la pyndep ïa ka jingpule Saïantis u la long u briew u ba stad bad bna nam bha ka pyrthei ha ka jingstad jong u ban wad bniah ban lap ban shem ïa kiei kiei baroh.
Ka pyrthei ka ju bna ïa ka nam bad khana tang shaphang jong u.
Hadien kumba katto katne snem u la mut ban wan phai sha la shnong, kumta ka jingpynkhreh pynkhrum ka la long kaba palat shisha namar ban wan u Saïantis bna nam ka pyrthei.
Ha ka sngi ba u wan ki la ïa ap ki kynrem ki lyndan bad ka jingïatuid ki briew ki ba ap ïa u da ki phew hajar.
Bad na ka liang u ne u paralok mishonari ruh u la leit ap lang ban ïa kynduh ïa la u lok ba ieit eh.
Ynda haba kine shil ok ki la ïakynduh ki la ïa khublei ïa kdup ieit bad ïa kren ïa khana, Kumno phi lah don khun? La kylli u Saïantis.
Hooid nga la don ar ngut phi pat? Kylli u Mishonari, Nga te ngam lap phi ban wad tnga namar ba la bunkam palat jubab u Saïantis da kaba rymmuiñ artad.
Te phi trei aiu pat manla ka sngi? La kylli u Saïantis.
Nga shu trei tang i kam barit eh ha ka kam mishonari ban ïalap ïa ka khubor shaphang U Blei la jubab u Mishonari.
Shish ! phi kata ka dei tang ka jingngeit biej suda mano ba ong ïa phi ba don U Blei, nga la pynlut por bun snem ban wad ïa u ta u Blei ba phi ong ngam shym la shem satïa haei u shong.
Kane ka dei tang ka kam kai suda la ong u saïantis.
U lok haba u ïohsngew ïa ki kyntien u saïantis u la sngewsih shi katdei eh bad u la mut ban ïa kren ïa khana ban pynsngewthuh ïa u shapang U Blei hynrei um ïoh por ba bun palat ki briew.
Kumta ynda la miet u la leit phai sha la ing u ne u Mishonari u la shu pyrkhat sah ïa ki jingkren jong u bad u la kylli wei briew balei keiñ mynshwa ngi ïa leit lang sha jingïaseng bad u ieit bad tieng ïa U Blei hynrei mynta pat u kylla long kumne?.
Hadien 3 snem u ne u paralok mishonari u la khot sngewbha ïa u ne u lok saïantis ba un pyllait por ban wan khnang ha ka jingkhawai sngi kha ki khun jong u.
Kumta u ne u saïantis ruh namar ba la khot u lok ba ieit eh u la wan pyllait bad wan shisha ha ka sngi khawai ha ryngkat ki nongbud jong u.
Tang shu rung ha ïing u mishonari u ne u saïantis u la peit ïap bieit ïa ka sad ïing ba la sad itynnad bha jong u ne u mishonari bad u la kylli, Mano ba shna ïa kane ka sad ïing jong phi? kaba da itynnad palat shisha ba ngan phah shna lem.
jubab u Mishonari don ba shna.
Mano keiñ la kylli u Saïantis, Don ba shna la jubab u Mishonari.
Une u Saïantis u la dom Mano keiñ? haba don kumta te ïathuh kyrteng.
Lok ba ieit nga kynmaw biang biang kumba lai snem mynshwa phi ong ïa nga ba ym don Blei ha ka pyrthei bad ka jingngeit ba don u Blei ka dei tang ka jingngeit bieit.
Hato pyrkhat sa ma phi hato katei ka bneng kan shu long hi seh lada um don U Blei ba thaw ïa ka? Hato um dei U Blei u ba thaw ba pynlong ïa ka.
Lada ym don u nongthaw nongpynlong ka bneng kam lah ban long hi bad lada ym don u nongshna katei ka sad kam lah ban shu long hi kumtei kumba ka long dei ba don u nongshna la ong u Mishonari.
Phi ong nga la pynlut por bun snem ban wad ïa U Blei, hato phi la wad ïa U Blei da ka dohnud baroh bad da ka jingsngewrit? Ha leh phi wad da ka jingsngew sarong? Hato phi la khot kyrpad ïa u kumba phi khot kyrpad ïano re ïano? Hato phi la pyrkhat mano ba la thaw bad ba pyrsad mynsiem ïa phi? Hato phi lah kylli ïa lade mano ba la pynkhïah ïa ka jingpang jong phi ha kato ka por ba dang khynnah? Phi kynmaw ba ngi ïa duwai lang bad phi bad U Blei u la pynkhiah ïa phi? Kine ki kyntien ki la ngam bad dung ngak ha ka dohnud u Saïantis, bad u la sdang ban sngewthuh pleng U Blei u don.
Kane ka khana ka pynshisha ba U Blei u don tangba ngim lah ban ïohi ïa U Blei da ki khmat briew ba kynja doh.
Namar u Blei u long u kynja Mynsiem (God is spirit) (Ioannis 4:24) ka ktien U Blei ka ong “Wat ai ba u riewstad un sarong ha la ka jingstad, lymne u ba khrawbor yn ym sarong ha la ka bor, u riewspah yn ym sarong ha ki spah jong u.
Hynrei to un sarong ha kane ba u shemphang bad ithuh ïa Nga, naba ha kine kiei kiei Nga sngewbha keiñ" (Jeremaïah 9: 23-24) Naba u briew um lah keiñ ban ïohi ïa Nga bad ba un im" (Exodus 33:20) watla U Blei u don hajan eh bad phi phin ym lah satia ban ïohi da ka khmat briew bad u ktien U Blei ka la ong shai, “Hynrei ïa ka khmat jong Nga – Men ym ïohi keiñ".
(Exodus 33:23) U Blei haba u pynithuh ïa ha u Moses ïalade u ong, “NGA LONG BA NGA LONG".
“Kane ka long ka kyrteng jong nga HA LA KA RTA, (Exodus 3:15-16).
Nongstoiñ, Jymmang 20: Ka kur Marweiñ ka kur kaba la bun pait haduh katta katta hapoh ri Khasi Jaiñtia bad kaba la sdang ban lum lang ïa ki kur ki jait na baroh kawei ka ri lum Khasi Jaiñtia, ka la rai ban pynlong biang ia ka dorbar bah kaba shisien ar snem.
Kane ka rai ka la mih ha ka sngi palei ha Nongstoin West Khasi Hills ha kaba la don lang da ki rangbah kur na kylleng ka District.
Ka dorbar bah kaba la ioh pynlong khatduh ka la long ha Nongdom Parïong ha u snem 2019 bad na ka daw jong ka jingwan lynshop ka khlam Covid 19, kumta ha u snem 2020 haduh 2022 ym shym la lah shuh ban pynlong ïa ka dorbar bah.
Kumta ha katei ka sngi ki nongkitkam jong ka kur lem bad ki dkhot jong ka Executive Committee, ha ka jingïakynduh lang ha Nongstoiñ, ki rangbah kur naduh ri Bhoi, East Khasi Hills, Eastern West Khasi Hills, South West Khasi Hills ban West Khasi Hills ki la ïapoi.
Ha ka jingïakynduh lang kaba la pynlong ha ïing jong u bah R.P.Marweiñ, la pynïaid da u bah Trelington Marweiñ u ba dei ruh u President, la ïatai sani ïa kiba bun ki kam jong ka kur ki bym pat lah ban pynep bad ki ban sa nang pyndep.
Kumjuh ruh kumno ban pynkhlaiñ shuh shuh ïa ka Dorbar kur, na ka bynta ban wanrah ïa ka jingïalong shi tylli khamtam eh ban lait na ka sang ka ma wat la ha kine ki lai snem ym shym la ïoh ban pynlong ïa ka Dorbar bah.
Ha katei ka sngi ka jingïalang ka la ïakut ba ïa baroh ki nongkitkam bad ki dkhot ka Executive Committee, watla ka samoi treikam jong ki kaba long lai snem ka la kut, yn pynneh biang ïa ki juh lait noh ïa kiba la khlad noh kum u (L) bah W.G.B.Marweiñ, u (L) bah Readington Marweiñ, u (L) Bah Bransley Marweiñ la pynrung thymmai noh da kiwei ki rangbah na ka kur.
Ka jingïalang ka la ïakut ruh ba yn pynkhlaiñ shuh shuh ïa ka kur ka jait da kaba jied ïa ki rangbah na ka kur, ba kin leit ban pynshai biang sha ki khatar tylli ki shnat treikam kum ha ki shnat treikam kiba don ha ri Bhoi, East Khasi Hills kaba la khot ka Kur Marweiñ Shillong Region, Eastern West Khasi Hills, South West Khasi Hills bad West Khasi Hills District.
Ka kam ka long ba kin leit jngoh bad ban pynkhie im biang ïa ka jingtreikam namar ïa ka Dorbah bah jong ka kur lah ban pynlong biang ha u snem ban wan.
Nalor kata ka jingïalang ka la ïakut ruh ba ki Rangbah Kur ki dei ban bthah ïa ki shnat treikam ba ha man ba long ka Executive Committee, ki dei ban phah kawei ka longkmie na man kawei pa kawei ka shnat treikam ba kin wan mihkhmat na ka bynta ki kynthei hapoh ka kur ka jait.
Ha katei ka sngi ka jingïalang ka la ïakut ruh ba ïa baroh ki kam kiba dang sahteng yn sa ïakren biang ha kawei pat ka Executive Committee.
Mawkyrwat, Jymmang, 20: Ka Pyndenkynshliah Lower Primary & Upper Primary School hadien ba ka la pynliem noh pyrshah ïa ka Nongkdait Social Welfare Organisation da 7 – 0 kol ha ka lympung ïalehkai kynjatbol jong ki khynnah shynrang ba 12 snem kaba la tip kum ka Chief Minister’s District Level Under-12 Years Football Tournament 2023 ba la pynïaid da ka ophis jong u District Sports Officer, South West Khasi Hills District ka la ïoh ruh sha ka phainal kaba la pynlong hapoh madan Saitsnad, Mawlangwir, South West Khasi Hills District.
Haba phai ha ka jingïalehkai, ka Pyndenkynshliah LP & UP School ka la ïoh ban thep ïa ka kol ba nyngkong ha ka minit kaba 27 bad 32 da u Edestar Nongsiej, ha ka minit kaba 34, 36, 38, bad 40 na u Robeljun Shangdiar nangta kawei pat ka kol na u Jopharson Kharsyiemlieh ha ka minit kaba 41.
Ha kawei pat ka jingïalehkai kaba dei biang jong ki shynrang, ka Rangjadong Sports Club ka la lah ban pynliem noh pyrshah ïa ka Thangrai Sports Club da 3 – 0 kol ha kaba ïa ki kol la thep da u Pynshaikupar Thongni ha ka minit kaba 21 bad 40 katba ïa kawei pat ka kol la thep da u Khaiñkupar Ramsiej ha ka minit kaba 27.
Ha ka jingïalehkai jong ki khynnah kynthei pat, ka Rising Secondary School, Sohkhyllam ka la jop noh da 5 – 0 kol pyrshah ïa ka Ranikor Sports Club ha kaba ïa ki kol la thep da ka Susanna Lyngdoh ha ka minit kaba 4 bad 44, na ka Sharaihababet Lyngoh ha ka minit kaba 14 bad 48 bad na ka Rideshisha K.Lyngdoh ha ka minit kaba 41.
Kumta, ki kynhun kiba la poi sha ka phainal jong ka lympung ïalehkai kynjatbol ba la tip kum ka Chief Minister’s District Level Under-12 Years Football Tournament 2023 ki long ka Pyndenkynshliah Lower Primary & Upper Primary School, ka Rangjadong Sports Club bad ka Rising Secondary School, Sohkhyllam ha kaba ka Rising Secondary School, Sohkhyllam kan sa ïa khun pyrshah ïa ka Ninester Secondary School, Jakrem.
Nongpoh, Jymmang 20: Ka skul St.Joseph Higher Secondary School Umden mynta ka sngi hapdeng ka jingiphuh iphieng kala pynkup burom ïa u MLA ka Nongpoh u Bah Mayral Born Syiem hadien ka jingjop donburom jong u sa shisien ban shimti biang kum u MLA ba pura ka Nongpoh Constituency.
Ha katei ka jingpunkup burom la don ryngkat da u Fr.Glorious Syiemlieh Parish Priest ka Umden Parish, Fr Joachim Ekka Principal ka St.Joseph HSS, ki riew rangbah naka thaiñ Umden, ki nonghikai lem bad ki khynnah skul kiba la shim bynta ruh haki prokram bad ki jingshad bapher bapher.
Kum ban shu pynpaw ba katei ka skul ka dei ruh kaba la pynheh pynsan ïa u Bah Mayral Born Syiem uba la pule ruh naduh ba u dang rit haduh ka class VI ban bteng pat ïaki jingpule ba kham shalor sha kiwei pat ki skul, bad dei namar kata ka daw ba kum ka skul kaba la pynmih ïa u soh ban long kum u nongmihkhmat ka dap da ka jingsngewsarong halor ka jingjop don burom jong u Bah Mayral Born Syiem kum u MLA bala pynlong ïakatei ka skul ban sngew sarong bad pyndon burom ïa u haka jingïalang kaba shong mynta ka sngi ha madan jong katei ka skul.
Naka liang u Fr.Glorious Syiemlieh ba dei ruh u Parish Priest ka Umden Parish u la pynpaw ka jingsngewkmen bad kum ka skul kala ap khmih lynti ïa kaba kum katei ka sngi, ban ioh pyndon burom ïa u MLA u ba dei ruh u soh jong katei ka skul.
U la ong ruh ba bun naki paidbah kila ud ïa u surok Nongpoh Umden halor ka jingsniew bad jot rathai hynrei kum u MLA u la trei shibun ki kam ban kyntiew ïaka dong ka thaiñ, watla ka jingïaleh ban pynioh ïa u surok Umden ka dang ïaid shaid shaid, khamtam kum u MLA u la trei shitom ruh ban kyntiew ïaka pule ka puthi kaba dei ka jingdonkam ba hakhmat jong ki khynnah pule ha kane ka juk ba mynta ryngkat ki jingkyrpad ruh ba un dang trei bad shakri kham bha ïaka dong ka thaiñ.
U Bah Mayral Born Syiem haba kren ha katei ka sngi u la pynpaw ka jingsngewkmen kaba khraw hadien ba um shym poi pyrkhat ba katei ka skul kan leh burom kyrpang ïa u halor ka jingjop donburom jong u ha kane ka elekshon kaba la dep bad kum u MLA u la kular ban ai ka jingshakri kaba kham bha ban trei shitom naka bynta ka jingmyntoi jong ki paidbah ka dong ka thaiñ.
U la pynpaw ruh ba katei ka skul kala sdang ban kiew arsut ha baroh ki liang naduh ka pule ka puthi ka kam ïalehkai sports, ban long ruh kum kawei naki skul ba paw ha katei ka thaiñ Umden da kaba kyntu ruh ïaki khynnah skul ba kin pyndonkam hok ïaka sap bad ka jingstad kaba ki don, khnang ba ka umsyep ki kmie ki kpa kan nym sepei bad lehnohei, hynrei ban long ki khynnah kiba don ïaka thong haka jingim ka jong ki khnang ba ki poi sha ka kliar lum jong ka nam.
Naka liang u MLA u la ai ruh ka jingkhublei ba kyrpang bad ka jingsngewnguh shikatdei ïaka skul St.Joseph kaba la shim ïa katei ka sienjam ban pynkup burom ïa u kum u MLA ryngkat ka jingkyrmen ban ïatrei ryngkat ryngkat bad katei ka skul ban kyntiew ïaka pule ka puthi bad ki jingdonkam baroh, u la bynrap.
Nongstoiñ, Jymmang 20: Ki nongïalam jong ka West Khasi Students Union ki la ban jur ba la dei ban pynkhlaiñ shuh shuh ïa ki rukom treikam ha ka tnad ba dang shu thaw thymmai, ka tnad Territorial Division.
Ka seng halor kane ka bynta ka la dep ban ïakynduh ïa u D.F.O jong ka District Social Forestry & Territorial Division Nongstoiñ, la katto katne snem bad ha ka jingshisha kane ka tnad ka la sdang treikam ha u snem 2018, ban khmih na ka bynta ka jingpynneh pynsah ïa ki khlaw ki btap bad ha kiwei kiwei ki kam kiba katei ka tnad ka dei ban peit ha ka thaiñ.
Lah ban pynpaw hangne ba haba ïakynduh ïa ki heh sorkar jong katei ka tnad, ki la pynpaw ba ka long kaba shisha ba la don ïa katei ka tnad.
Hynrei ki dang don shibun ki jingduna ha ka liang ki nongtrei bad haduh mynta ïa ki nongtrei hapoh ka Territorial Division la nang pyndonkam da ki juh ki nongtrei kiba don hapoh ka tnad Social forestry haduh mynta.
Ki nongïalam jong ka seng ki la buh jingkylli ruh ïa ka jingïar treikam jong katei ka tnad.
Halor kane, u D.F.O u la ong ba ïa mynta la bthah da ka sorkar ba hap ban peit da katei ka tnad ïa baroh artylli ki District kata West bad South West Khasi Hills District.
U la ong ba ka kam te ka la ban khia bha, nalor ba ym pat thung ïa ki nongtrei ba pura ha katei ka tnad ba dang shu thaw thymmai.
U la pynpaw ba katei ka tnad Territorial Division, ka dei ban don la ka jong ka ka jaka ban treikam.
Hynrei ïa mynta ym pat don, bad ka bor ban tei ïa ka tnad treikam ka shong ha ka sorkar jylla ban mang tyngka na ka bynta ban tei ïa ka tnad treikam.
Halor kitei ki jingdonkam ba bun, ka seng ka kyntu eh ïa ka tnad ba ha khlieh jong ka jylla kaba dei ban khmih na ka bynta ban pynneh pynsah ïa ki dieng ki siej bad ki khlaw ki btap, ba kin phah noh mardor ïa ki jingtyrwa kiba ïa hap dur bad ki jingdonkam jong katei ka tnad kaba don ha Nongstoiñ.
U Bah D.Sun President u la ong, “Ka tnad Forest ka dei ban leh ei ei kham kloi lada dei ïa ka jingpynïoh noh la ka jong ka jaka ba pura, ban tei ïa ka tnad treikam bad ruh ban mang tyngka noh ne thung pura noh ïa ki nongtrei ba pura ha katei ka tnad, khnang ba katei ka ka tnad kan pyntyllun kham sted ïa ki kam na ka bynta ka jingpynneh pynsah ïa ki khlaw ki btap bad ruh ban the lakam ïa ka jingpynjot ïa ka mei mariang".
“Ka seng ka kyntu ïa ka sorkar jylla khamtam ïa u Myntri ba dei khmih ïa ka tnad pynneh pynsah ïa ki khlaw ki btap kumjuh ïa ka jing jyrngam ka mei mariang, ba un shimkhia kham kloi ïa kane ka mat ba dang bun ki jingpynbha, khnang ba ka jingthmu pynneh pynsah ne tyngkai ïa ki khlaw ki btab kin long kiba don jingmut hakhmat ki paidbah", u la ong.
Jowai, Jymmang 20: Ka Hynñiewtrep National Youth Movement (HNYM) West Jaiñtia Hills District mynta ka sngi kum shi bynta ban nang pynkhlaiñ shuh shuh ïaka Seng ka la ïoh ban pynskhem ïaki Nongïalam ki ban don hapoh ka District Executive Committee HNYM West Jaiñtia Hills District.
La wan ban pyntiansmai ïa kitei ki nongïalam da u Bah Louis Dohtdong President Central Body haka jingïasynran lang jong ki arngut ki Vice President HNYM Central Body u bah Pyrkhatlang Nongphlang bad u Bah Marshall Nonglait, ha ryngkat ki arngut ki Working President Central Body bakynthup ïa u Bah Donald Syiemlieh bad u Bah Donlang Nongbri.
Ïa ka jingïalang la pynïaid da u samla Melki Dhar uba dei u Working President HNYM West Jaiñtia Hills District la ïoh jingduwai sdang ïaka jingïalang na u samla Embhah Passah, la ïoh ïaki kyntien sneng kyntien kraw na u Vice President HNYM Central Body u Bah Marshall Nonglait uba la kyntu ïaki Nongïalam jong ka Seng ba kin long kiba satar bad kiba shlur kum ki Nongïalam namar ka Ri bad ka Jaitbynriew ka la donkam kyrkieh ïa ki samla ban long ki nongïada ïalaka khyndew ka shyiap, u pud u sam na ka bynta ka jingshongsngaiñ jong ki pateng ban dang wan.
La ïoh jingkren ruh na u samla Leoferdinand Suiam President HNYM Khonshnong Unit uba la kyntu ïaki para samla ban ïeng skhem halor ka lynti ka jingshisha namarba kane ka juk kala bun eh tang ka thok ka shukor, ka lehbor thombor ïa kiba tlot bor bad kibym don nongïada.
La ïoh ïaka jingpyndemg ïaki Labon sha baroh ki Nongïalam kum ka dak ka jingpynkupbor ïaki da u President HNYM Central Body uba la sneng la kraw ruh ba ki Nongialam jong ka Seng HNYM ki dei nyngkong eh ban ïatylli ban ïada ïala ki para dkhot na kino kino ki jingshah leh donbor thombor ha ki bor kiba nabar bad kiba napoh kumjuh, ula kyntu jur ruh ba ki dei ban long ki Nongïalam kiba lah ban ïoh ïaka jingieid bad jingshaniah naki para Nongïalam bad khamtam eh naki paidbah jong ka Bri u Hynñiewtrep.
La ïoh ïaka jingkren aibkhublei pynwai da u samla Pynhun Shulet President HNYM West Jaiñtia Hills District.
Ki Nongïalam ba dang shim jingsmai mynta ka sngi long ki long u bah Shemphang Dhar Asst General Secretary, u bah Embhah Passah Finance Secretary, u bah Iohbait i Shadap Asst Finance Secretary, u bah Kershwa Langstang Asst Organising Secretary, u bah Heisuk Shulet Education Secretary, u bah Kamwadathmu Hadem Agriculture Secretary, u bah James Baswell Sten Publicity Secretary, u bah Miki Sungoh Asst Publicity Secretary, u bah Leoferdinand Suiam Sport Secretary, u bah Krius Suiam Asst Sport Secretary, u bah Listarning Shadap Environment Secretary ryngkat bad 15 ngut ki dkhot jong ka Executive committee.
Khliehriat, Jymmang 20 : U Deputy Commissioner (Supply), East Jaiñtia Hills District, ha ka khubor ba u phah u pynbna paidbah ba la pyllait ia u Khaw rashon NFSA na ka bynta u bnai jymmang 2023 ha East Jaiñtia Hills District.
Ia u Khaw AAY yn sam 35 kilo shiing shibnai khlem da donkam ban siew eiei (Free of Cost), ia u Khaw PHH yn sam 5 kilo shikhlieh shibnai khlem donkam ban siew eiei (Free Of Cost), katba ia u Khaw Non- NFSA pat yn sam 7.215 kilo shiing- shibnai haka ka dor die lang ka ba long T.12.00/- tyngka shi kilo bad ka dor die khutia ka bym dei ban palat ia ka T 14.00/- tyngka shi kilo.
Kumta, la kyrpad ia ki paidbah ba lada ki lap ba ki FPS Dealer hapoh ki center ki shim da ka dor ia u Khaw ba don ia ka Card Ration AAY bad PHH lait noh ia ka Card Ration Non- NFSA kumba la bthah ne kdew haneng, ki dei ban wan ujor sha ophis u Deputy Commissioner (Supply), ka East Jaiñtia Hills District Khliehriat lane phone sha u Toll free No.1697, lane sha u District Grievances Officer ka East Jaiñtia Hills District.
Khliehriat jymmang 20: Ka MLA jong ka Sutnga Saipung Constituency, ka kong Santa Mary Shylla ka la kular ba kan sa shim khia ban pynsngew sha ki bor kiba halor, ha kaba iadei bad ka jinglong jingman ka surok national highway-6, ha Narpuh, East Jaiñtia Hills District bad kumjuh ruh ban pynbit pynbiang bha ia ka PHC kaba don ha Umkiang bad ha Lumshnong na ka bynta ka jingbit jingbiang ki paidbah ka thaiñ.
Dang myn ha kine ki khyndiat sngi, katei ka nongmihkhmat, ha ryngkat ka jingsynran lang ki Waheh Shnong jong, ka shnong Umkiang, Pyrtakuna, Lumshnong lem bad ki heh sorkar na ophis u Deputy Commissioner, ka la leit ban jurip ia ka surok national highway ha Narpuh bad ka la jurip ruh ia ka PHC ha Umkiang bad ha Lumshnong, ka la pynpaw ka jingsngew khia halor ka jingbym bit bym biang bha ka surok national highway kaba dap da ki thliew ki syar bad don bun ki bynta jong ka surok ruh kiba la jot la julor, ka la bthah ia ki nongtrei jong ka NHAI ba ki dei ban maramot noh mardor ia ka surok khnang ba kan nym buh jingeh ia ki paidbah kiba leit ba wan kiba dei iaid lyngba na kane ka surok NH-6 na East Jaiñtia Hills District, ka la buh ruh da ka jingmaham kaba tyngeh ba lada ka NHAI kam lah ban leh ia ka jingmaramot, ka kum ka nongmihkhmat kan sa rah ia kane ka mat sha ki bor kiba halor.
Ka kong Santa, ka iakren ruh bad ki Waheh Shnong ha kaba iadei bad ki PHC kiba dei ki jaka ai jingsumar ia kiba pang ba shitom ha ka thaiñ bad ong ba na ka liang jong ka kan sa rah ia kane ka mat sha ki bor ba halor khnnag ba kine ki PHC ki long kiba bit ba biang bha na ka bynta ka jingmyntoi jong ki paidbah.
Nongpoh, Jymmang 20: Kumba ka sur jong u Prah kaba dei ka shap jong ka party VPP ka dang sawa jur ha kylleng ka ri lum Khasi Jaintia bad ha ka jylla wat hadien ba la kut ka election MLA hapoh ka jylla, ki nongïalam ka party VPP kim shem la shong thiah thai, hynrei ki la hiar mynta ka sngi sha Ri Bhoi ban pynlong ïa ka jingïalang ha Nongpoh na ka bynta ban pynshai halor ka nongrim jong ka party kaba thrang ban wan rah kata ka jingkylla hapoh ka jylla.
Kaei kaba ai mynsiem ïa ki nongïalam ka VPP ha ka jingïalam u Bah Ardent Miller Basaïawmoit kum u President bad ryngkat ka jingdon lang u General Secretary, u Dr.Ricky Syngkon bad kiwei ki nongïalam, ka dei ka jingkloi hi ki paidbah ban pynïasoh noh sha kane ka party kaba dei hadien ba u nongïalam ba rangbah u la pynshai sha ki paidbah halor ka nongrim bad ka jingangnud ka party VPP ban shakri na ka bynta ki paidbah hapoh ka jylla.
Ïa kane ka jinglang la pynlong ha ïing Dorbar Hall, Sajer Nongpoh, ha kaba u Bah Ardent Miller Basaïawmoit kum u President u la wan hi da lade ym tang ban pynshai ïa ki nongrim treikam ka party, hynrei u la shim ruh ka bynta ban pynrung dkhot ïa ki paidbah kiba la wan ban pynïasoh sha ka party VPP da ka jingkylluid mynsiem.
Lyngba jong kane ka jingïalang ba la pynlong da ka VPP ha Nongpoh, la sakhi bad iohi ba kam don kano kano ka jingpynbor na ka liang ka party ba kin wan ban pynïasoh sha ka party VPP, hynrei ki paidbah hi da ka jingkylluid mynsiem bad ka jingshaniah ïa kane ka party ba kan trei borbah na ka bynta ka jingkylla hapoh ka jylla ki la wan ban pynïasoh sha ka party da ki spah ngut da kaba ki la thep kyrteng lyngba ka kot ban pynthikna ba ki la dei ki dkhot ne ki nongïalam ba pura jong ka party VPP.Na ka liang u Bah Ardent Miller Basaïawmoit kum u President ka VPP party u la pynpaw ïa ka jingsngewkmen ba ki paidbah kat dang mih ki sngi ki la wan ban ai ka jingkyrshan ïa ka party VPP ha kaba kam dei na kano kano ka daw bad ka daw kaba hakhmat eh ka dei ba ki la sngewthuh ïa ka nongrim jong ka party bad kaei kaba la leh da ka party kaba ïa khun ïaka hok jong ki paradoh ki para snam hapoh ka jylla.
U la bynrap ruh da kaba ong ba ka party VPP kan sa leit kylleng ki jaka jong ka ri Khasi-Jaintia ban ïalap halor ka nongrim treikam ka party bad kumba long hi haduh kine ki sngi kat shaba ka party ka leit ki paidbah ki kloi ban ai ka jingkyrshan na ka daw ba ki sngewthuh dei tang kane ka party kaba ieng shisha ban ïaleh na ka bynta ka eh ka shong bad ka hok jong ka jaid bynriew, u la bynrap.
Namarkata, na ka liang u Bah Ardent Miller Basaïawmoit kum u nongïalam kane ka party u la kyntu ruh ïa ki paidbah ba kim dei ban shah ïalam bakla la ka long ha ka bor jong ka pisa ne ha kiwei kiwei ki kam ba ki shah pynbiej, hynrei kum kita ki nongshong shnong ki dei ban long kita kiba stad ban jied ïa ki nongmihkhmat namar dei tang lada u paidbah u stad ban jied ngi lah ban wan rah kata ka jingkylla hapoh ka jylla, u la bynrap shuh shuh.
Shillong, Jymmang 20 : Ka FKJGP Riwar Mihngi Circle, Pynursla mynta ka taïew ka la jied ïa ki nongkitkam ba thymmai na bynta ka samoi treikam jong ka snem 2023-2026.
Ha kane ka jingpynskhem ïa ki nongkitkam ba thymmai jong ka seng ha ka 16 Tarik mynta u bnai ha Ïingdorbar Dong Nenggate,Pynursla, la ïadon lang ruh u Rangbah Dong ka Dong Nenggate u Bah Ennocent Khongstia bad President ka KSU Pynursla Unit, Samla Sanlang Benhanan nalor ki nongïalam na Sengkmie ba kynthup ïa u Bah Danny Nongrum, Assistant Sports Secretary bad ruh u Samla Arkin Khonglam ba dei u Sports Secretary.
La ïoh jingkren na u Senior Vice President Bah Elton C Warjri bad ïa ki nongkitkam ba thymmai pat la ïoh ban pynskhem da u Bah Eldie Newton Lyngdoh General Secretary ka Seng Kmie.
Ki nongkitkam ba thymmai ka seng ki kynthup ïa u Bah Evanfield Khonglam kum u President, nangta u Bah Teddy A Dkhar bad Bah Augustine Ryngksai kum ki Vice President.
La jied ruh ïa u Bah Eleazer Diengdoh kum u General Secretary, nangta Asst.General secretary – Hilary Khongsdam, Education Secretary – Ialambok Masynting, Sports Secretary – Wallam Jingshai Khongdup, Asst.Sports Secretary – Player Masynting, Organising Secretary – Mac Fairson Dkhar, Asst.Organising Secy- Colington Rynjah, Publicity and Information secretary – Peace maker Binan, Asst.Publicity secy- Herbert Marbaniang, Office Secretary – Leading Star Diengdoh bad kiwei kiwei kum ki dkhot ka Executive Committee.
Shillong, Jymmang 20 : Ha ka Lyngkhuh Shispah Snem jong ka St.Edmund’s College, ka Khasi Department ka la pynlong ka pyninam durim ka ba kyrteng “Apot" ba la pynmih bad lamkynto da u Bah Raphael Warjri.
Ha kata ka sngi, u Bro Simon Coelho, Principal u la long u Kongsan bad u la pyllait ïa ka thup sahnam ‘Rynsan’ bad ïaroh ïa ka Khasi Department kaba la maitphang kum kine ki kam ki ba myntoi ïa ki samla pule.
Ki kynrem lyndan ba la ïa don lang ha katei ka sngi ki long u Bah R V Warjri, Prof Antionette Kharmalki na Khasi Department NEHU, Padmashree Kong Patricia Mukhim, Taithoh kotkhubor, The Shillong Times, Bah Bobby S Basan, Khliehduh jong ka Khasi Department bad ki para nonghikai.
Ha ka ba sngewnguh artat ïa ka Riti Academy, u Bah Bobby S Basan u la kyntu ïa la ki samla pule ban khmih sani ïa ka durim khnang ban pynkhraw ïa la ka jingtip ha ki liang bapher bapher.
La pynithuh ïa u Bah Raphael Warjri kum u Lamkynto Durim da u Dr Ronald P Kharshiing, u nonghikai ha College bad u Saiñpyniar jong ka Synjuk ki Nongthohkot Khasi ne Khasi Authors’ Society.
Ka durim Apot ka dei ka ba la shna katkum ka khanatang shaphang u Tiewlarun ba la sot na ka u Rabon Sing Kharsuka, hynrei la pynwandur hi da u Lamkynto katkum ba dawa ka khana khlem da kynriah na ka pdeng khana puriskam.
Kumta ym shym la kyndat ïa ka khana pdeng, hynrei la bynrap ki snap jong ka deiti Khasi ki ban pynphuh pynphieng ïa ka durim.
Ka ktien durim bad ka pharshi jong ka khana puriskam ka dei ka ba la pynbit pynbiang hi da u Bah Raphael Warjri, ha ryngkat ba ïa syllok bad u Rembrandt Iakmenlang Kharnaior, Lamkynto Durim bad u Bah Banjop Leo Kharmalki, Symbud nongkyrsei.
Ki ba la ïadon lang ha katei ka sngi ki long ki tyngshop bad puron, Synranki Najiar bad Darhun Marbaniang, ha ka ba la ïoh ban ïa pashat jingmut lang bad ki samla pule jong ka College.
Shillong, Jymmang, 20: Ka kynhun ki nongthoh ka jaitbynriew Bengali jong ka thain Shatei Lam Mihngi kaba la tip kum ka Uttar Purba Bangla Sahitya Sabha hynnin ka sngi ka la pynlong ïa ka jingïakynduh lang kaba shisien shi snem ban ïatai halor ki ishu kiba ïadei bad ka ktien Bengali bad kumjuh ka jingithuh ba ki ïoh kum ka jaitbynriew hapoh kane ka thaiñ.
Ki nongïashim bynta ha kane ka jingïalang ki dei kiba mih khmat na ki jylla bapher bapher kiba kynthup ïa ki nongthoh kot bad poitri, ki riewshemphang, ki nongthoh khubor, u Vice Chancellor u ba la shongthait bad kumjuh ki nongmihkhmat kiba mynta halor ban ïatai ha kaba ïadei bad ka thoh ka tar ha ka ktien Bengali hapoh kane ka thain.
Kane ka jingïalang ka pynpaw ïa ka jingsngewkhia ba ki samla pule Bengali kim kwah ban shim ïa ka ktien Bengali kum kawei na ki sobjek pule.
Na ka liang kane ka jingïalang ka la pynsngew ba ka long kaba donkam ban kyntu ïa ki kmie ki kpa ban ai mynsiem ïa ki khun ki kti jong ki ba ki dei ban nang ban pule bad thoh ha ka ktien lajong.
Lah ban kdew, ki 1.5 klur ki Bengali kiba shong shnong hapoh ka thain ki dei kiba la don lypa naduh ka por bym pat phiah ïa ka Assam bad shuwa ban wan ka Sorkar Phareng.
Kane ka jingïalang ka la shim ruh ïa ka rai ban ïatreilang bad ki trai shnong kiba dei ka jaitbynriew ritpaid ban wanrah ïa ka jingshong suk shong shngain bad kumjuh ban ïada ka jinglong kyrpang jong baroh ki jaitbynriew bad kumjuh ïa ki kolshor jong ki.
Kiba bun ki la ïashim bynta ha kane ka conference ki la pynpaw ruh ïa ka jingsngewkhia halor ka jingpyrshang jong katto katne ki briew ban kam ba baroh ki jaitbyrnriew Bengali ki dei ki “Bangaldeshi".
La thaw ruh ïa ka Coordination Committee kaba don 21 ngut ki dkhot na ka bynta pynurlong ïa ka thong ban pynkhie im biang ïa ka ktien Bengali bad ban ïatrei lang bad ki kynhun nongthoh bapher bapher hapoh kane ka thaiñ.
Tura,Jymmang 20 : Uwei u briew uba kyrteng u Sadam Hussain bad uba donkti ban leh beijot ïa kawei ka khynnah na West Garo Hills ula shah rai pynrem ha ka Special POCSO Court da kaba hukum ban set phatok ïa u 14 snem ryngkat ka kuna T.10000.
Ha ka jingtian bishar ïa katei ka jingjia kaba la jia 5 snem mynshwa, khatduh khatwai mynta ka taiew, ka POCSO Court kala rai ïa katei ka jingpynsajia ïa u Saddam Hussain uba na Pushkunipara, Bholarbhita kaba don ha ka thaiñ Phulbari jongka West Garo Hills uba la leh be-ijot ïa kawei ka khynnah rit katba ka dang leit ïalehkai ha kawei ka madan bad la ki paralok ha ka 23 tarik u Jymmang 2018.
Hadien ka jingtohkit kaba bniah da ka sub inspector ka Sildha N Marak la lah ban pynngat ïa ki kam bymman ha ka 31 tarik u Nailar 2018.
Haba ka jingtian bishar kala poi noh sha kaba kut, ka ïingbishar jongka special judge POCSO kala shem ba u Saddam ula leh ïa katei ka kam runar bad ka la rai ban pynshitom ïa u kat kum ki kyndon aiñ.
Hadien kane ka jingrai pynrem ka ïing bishar ka la rai ruh ban set ïa une u bymman haduh 14 snem bad ka kuna T.10,000.
Lada jia ba une uba la shah rai pynrem ym siew ïa katei ka kuna yn shah set hapoh phatok sa 3 bnai la pynbna ka POCSO Court, Tura.
Shillong, Jymmang 20 : Ka Myntri ka tnad ka Koit ka Khiah ka Dr Ampareen Lyngdoh ha ka sngi Saitjaiñ ka la plie paidbah ïa ka Primary Health Centre kaba don ha Lawbah ïa kaba la tei ha ka jinglut kaba 4.19 klur.
Haba kren ha ka jingïalang, ka Myntri ka la ong ba ka sorkar jylla ka buh ïa ka thong ban ai ka jingshakri kaba paka tam eh ha ka thaiñ bad kane ka PHC kadei ka nongmuna jong ka jingtrei shitom jong ki ban ai ka jingshakri bad pynsuk ïa ki paidbah haba pang ba shitom la ka long ha sor ne nongkyndong.
Nalorkata ka Myntri ka la ai khublei ruh ïa baroh kiba la donkti ban pynurlong ïa katei ka jaka sumar ba kan ïeng ha Lawbah ban ai ka jingshakri ym tang ïa katei ka thaiñ hynrei wat ïa ki bynta ba marjan ruh.
Ka kyntu ruh ïa ki paidbah ba kin ïai bteng ban ai ka jingïatreilang na ka bynta ban pynbha shuh shuh ïa ka jingshakri.
Ka Myntri ka kyntu ruh ïa ki paidbah ban ai ka jingïatreilang kaba jan bad ka tnad bad ruh ban peit lang ïa ki jingtei bad ki sawdong sawkun jong katei ka jaka ai jingsumar.
“Ka sorkar ka kular ban pynbiang ïa baroh ki jingdonkam la ka long naduh ki nongtrei, ki tiar ki tar bad ruh ki jaka sah na ka bynta ki nongsumar jong ka PHC ba kin lah ban treikam bha.
Ka la ai ruh ka jingïaroh ïa ka Special Purpose Vehicle Society ba pyntreikam da ka Lafarge Umiam Mining Private Ltd.
(LUMPL) ban thied ïa ki mashin bapher bapher ban pyndonkam ha ka PHC na ka bynta ban pynsuk shuh shuh ïa ki paidbah ba wan shah sumar.
Ha kane ka sngi la donlang ruh u MLA ka Mawsynram Bah Olan Sing Suin, nangta ka Deputy Commissioner ka East Khasi Hills Kong RM Kurbah nalor kiwei kiwei ki ophisar jong ka tnad ka Koit ka Khiah ha ka jingïalang kaba long ha phyllaw jong ka PHC kaba don ha Lawbah.
Shillong, Jymmang, 20: Ki runar ki bym lah satia ban tip bad ban ithuh durkhmat ki la rong tuh haduh saw tylli ki taïar kaba ki la loit sor sor na kawei ka kali Maruti Alto 800 kaba don ïa u nombar ML05 Q-1016 hadien ba ki la prongtuh ha ka ing jong i Kong Angelica Lyngdoh Mawphlang kaba don ha Umphyrnai, Lad Smit, East Khasi Hills District.
Katkum ka jingïathuh jong ki trai iing, la ong ba kim lah satia ban tip ha kano ka por ba ki runar ki la loit ïa ki saw tylli ki taïar jong ka kali namarba kim shym la ïoh sngew eiei ïa ka jingsawa eiei na ka daw ka jingjur shaba palat jong ka lyer.
Ki trai ing ki suba ba ki runar ki la loit tuh ïa kine ki taïar kali imat ha ka por ba la jia ka jingpynlip bording jong ka MeECL ha ka por shiteeng miet.
Halor kane ka jingjia, ki trai jong kane ka kali, ki la ujor da ka ejahar sha ki Pulit jong ka Madanryting Police Station ha ka 20 tarik u Jymmang, 2023 ban thwet ïa ki runar kiba donkti ha kane ka kam tuh kam lute.
Ki trai ing ki la pynpaw ruh ïa ka jingsuba ba ki runar kiba donkti ban tuh ïa kine ki taïar kali ki lah ban dei ki nongdih drok.
Ha kajuh ka por, ki trai iing ki la kyrpad ïa ki paidbah ba kin ym thied ïa ki taïar kali lada don kino kino kiba wan tyrwa hynrei ki dei ban pyntip sha ki bor Pulit lane sha ki bor synshar shnong khnang ba kan long ka jingmaham ïa ki paramarjan bad ïa ki paidbah nongshong shnong ba kin long kiba husiar ban thied ïa ki mar kiba shu ïoh tuh na ki briew ki bym ithuh.
Shillong, Jymmang 19 : Ka Achik Conscious Holistically Integrated Krima (ACHIK) ha ka sngi Thohdieng, ka la byrngem ban tian bishar ïa u President ka Voice of the People (VPP) bad MLA ka Nongkrem Bah Ardent M Basaiawmoit sha ïing bishar Supreme Court lada duh ki paid Garo ïa ka hok ba dei ban ïoh kat kum ka Job Reservation Policy wat tang 0.01%.
Ka ACHIK ka la ther tyngeh ruh ïa une u Nongïalam ka VPP halor ka jingkynnoh leh drama na ka ishu ba dei bad ka Job Reservation Policy.
“Ngi shem ba kam pynsngewtynnad satia ba u MLA ka VPP ula leh drama halor ka kam jong ka Job Reservation Policy" ong ka General Secretary ka ACHIK ka Advocate Bernita R Marak ha ka kyrwoh.
Haba pynpaw ba kano kano ka rai ba la pynmih da ka ïing bishar ka dei ïa kaban ïasaid tang ha ka ïing bishar, ka Bernita kala ong “Lada u Bah Ardent Miller Basaiawmoit u sngew ba u don sha ka liang kiba shah ktah, u dei ban leit mudui shisyndon sha ka ïing bishar Supreme Court halor ka Job Reservation Policy.
Lada don kiba sngew shah ktah da ka hukum lane ka policy, ki long kiba laitluid ban leit sha ïing bishar Supreme Court ha ka jaka ban kynshoit ïa ka jingsngew pher jaidbynriew ka bym sngew ïahap satia".
Ka Bernita ka la ong “Kane ka ishu kam dei satia ka jingïapher jaidbynriew lane ka ishu ban wanrah ïa ka jingïakynad pher jaidbynriew namar ka kam hi ka ïadei bad kaei kaba dei bad kaba bakla, ka jingbym lah shiliang bad ka hok".
‘Ka ACHIK ka sngew ba lada u Bah Ardent Basaiawmoit u sngew ba 60-80% ka Job Reservation Policy ka dei kaba hap ïoh ïa kaba la kyntait, u long uba laitluid ban leit mudui sha ïing bishar Supreme Court halor kane ka kam haka jaka ban shu leh drama ban pynkhihwin.
Ka ACHIK ka sngew ba ula shim ïa kane ka ishu bad leh kumba ak phlim tang ban pynbyrngia, haba u tip ba u don ïa kiwei pat ki lynti" kala ong.
“Ka ACHIK ka maham ba lada u Bah Ardent u lah ban pynkylla wat tang 0.01% ïa ka hok ba dei ban ïoh da ki jaidbynriew Achik na ka Job Reservation Policy, ka ïing bishar Supreme Court kan dei ka jaka kaba ka ACHIK kan ïakynduh ïa u" ong ka Bernita.
Shillong, Jymmang, 20: Ka Kashari ha ka sngi Saitjaiñ ka la aibor ïa ki Pulit ban set along haduh san sngi ïa ki san ngut ki bar jylla kiba donkti ban shoh pynmynsaw ïa ki arngut ki nongñiah taksi ha Khyndai Lad ha ka janmiet sngi Palei mynta ka taiew.
U Heh Pulit u la ong ba ka Kashari ka la ai bor san sngi ban set ha along ki Pulit ïa ki san khnang ba kin ïoh pynlong ïa ka jingtohkit kaba bniah.
Ha ka por mynstep, ki nongñiah taksi kiba don hapoh ka shatri jong ka East Khasi Hills Local Taxi Welfare Association (EKHLTWA) kiba dap da ka jingartatien hadien ba ki lad pathai khubor ki la pynmih ïa ka khubor bad ka dur ba la kah ïa ki durkhmat ïa kiba la phah da u Superintendent of Police (SP) ka East Khasi Hills, ha ka ka sngi Saitjaiñ ki la tur sha Shillong Sadar Police Station ban dawa ïa ki Pulit ba kin pyni ïa ka dur jong ki san ngut ki bar jylla kiba la shah kem.
Ka la mih ruh ka jingkylli ba balei ki Pulit ki kah ïa ki durkhmat jong kine ki san ngut ki bar jylla kiba la shah kem.
Na ka liang jong ki Pulit ki la pyntip ruh sha ki nongïalam jong ka EKHLTWA ba ki Pulit kin ym lah satia ban pyni ïa ka dur jong kiba la shah kem hynrei tang hapoh ka Kashari.
Shillong, Jymmang, 20: U Vice President jong ka Khun Hynñiewtrep National Awakening Movement (KHNAM) u Bah Thomas Passah u la kynnoh ba ki nongïalam jong ki seng saiñpyrthei bad u MP ka Rajya Sabha u Dr.WR Kharlukhi uba long ruh u State President jong ka National Peoples Party (NPP) ki la pyrshang ban ïalam bakla halor ka Roster System tang shu kut ka jingïalang jong baroh ki seng saiñpyrthei ba la khot pynlong da ka Sorkar Jylla ha ka sngi Thohdieng.
“Katkum ka jingïohi jong ngi ka dei ka jingthok ka jingshukor namarba ka Sorkar ka la pyrshang ban pyntreikam ïa ka Roster System shadien.
Balei ngi ong kumta, ha ka jingïalang hynnin ka sngi haba ki pynkhreh ïa ki Data bad ïa ka Roster Register ki kdew naduh u snem 1972.
Ka pynpaw ba kane ka Roster System ka dei kaba treikam shadien bad kam treikam shakhmat" ong u Bah Passah ha ka jingïakren bad ki lad pathai khubor ha ka sngi Saitjaiñ.
“Ngi la pynsngew ruh ha ka jingïalang ba ngin ym lah ban pdiang ba yn pyntreikam ïa ka Roster System naduh u snem 1972.
Lada pyntreikam naduh u snem 1972 kan sa don beit ka Backlog ka ban long pyrshah ïa ka Reservation Policy jong u snem 1972 kaba la batai shai kdar ba hadien ar snem kan ym don shuh ka Backlog," u la ong.
“Kano kano ka Backlog kaba mih na kane ka Roster Register ba ka Sorkar ka pynmih ka long kaba be-aiñ bad kan um lah ym ieng," u la ong bad bynrap, “ngi la ong ba ka Sorkar kam dei ban pyntreikam ïa ka Roster System shadien bad ba kam dei ban don ka Backlog.
"“Lada ka Sorkar ka ong ban pyntreikam ïa ka Roster System shakhmat namarkata ka Roster Account ka dei ban treikam naduh u Zero jong u bnai Jymmang, 2022 bad ïa kiba la ïohkam shadien ngin ym don jingkheiñ shuh," u la ong bad lada leh da kane ka lynti kan beit bad ka Sorkar ka dei ban kren shai beit kdar.
“Ngim kwah ban kan shu ïalam bakla ïa u paidbah katba haba pyntreikam ïa ka Roster System shakhmat,katba ïa ka Roster Register patde phi buh naduh u snem 1972.
Ka jingkren jong ka Sorkar hynin ka sngi ban pyntreikam shakhmat ïa ka Roster System ka dei tang ka jingïalam bakla," ong u Bah Passah.
Haba ai nuksa, u la ong, “lada peit ïa ki Advertisement kiba la pynmih ka pyni ba ki Garo ki ïoh 11 tylli, 5 tylli ki Khasi bad ka pynpaw shai kdar ba ka 40:40 kam don shuh namarba ki shim ïa ka Backlog.
"“Lada ka Sorkar ka ong ba ka Roster System kan treikam shakhmat ka dei ban pynmih da ka jingpynbna (Notification) kaba shai.
Ynda la pynmih ïa ka thup jong ki nongthep kam kiba la shah jied ha ki kam Sorkar nangne shakhmat ngin sa peit ka result ka dei (kaba pyntreikam) shadien lane ka result (kaba pyntreikam) shakhmat," u la ong.
“Lada ka dei kaba treikam shadien ruh u Khasi u dei ban ïoh katjuh ki post bad u Garo ruh katjuh lada ha kine ki bnai kiba shakhmat lada ki tam ki Garo ka pynpaw shai ba ka jingpyntreikam ka long beit shadien naduh u snem 1972," u la ong.
Haba kylli, u la ïathuh, “ngi la kren da kaba shai ba katba ka jingïakren ka dang ïaid dei ban pynsangeh shwa ïa ki jingkhot thungkam bad ka Sorkar ruh ka la pdiang ha ka jingïalang bad ka la kular ban sangeh shwa.
"Kum ban shu kdew hangne, ba ka Sorkar ka la thung da ka Komiti ba la khlieh da ka Myntri ka Sorkar Jylla ka Dr.Ampareen Lyngdoh ha kaba ki dkhot kin dei na ki seng saiñpyrthei bapher bapher.
Shillong, Jymmang 20 : Ka Deputy Commissioner ka North Garo Hills ka Mitali Chandra ka la phah tohkit bad bthah ban pynpoi ïa ka kaiphoi halor ka jingkynnoh donkti jong u Chief Executive Member (CEM) ka Garo Hills Autonomous District Council (GHADC) ha ki kam tih bad khaïi dewiong beaiñ namar um phah khang satia ïa ka jingtih bad khaïi beaiñ ïa u dewiong ha Ri-lum Garo.
Ka Chandra ka la bthah ïa u Superintendent of Police ka North Garo Hills, Divisional Forest Officer (T) ka East bad North Garo Hills, Divisional Mining Officer ka East bad North Garo Hills bad u Block Development Officer ka Resubelpara ban pynthikna ïa kane ka jingkynnoh bad aiti ïa ka kaiphod halor kane ka kam shuwa ka 26 tarik Jymmang.
Ha ka shithi, ka Chandra kala ong “Halor ka mat ba la kdew haneng, nga phah sha phi ïa ka copy jong ka shithi bala ïoh pdiang na A Kharshiing, Under Secretary ka Tnad Mining & Geology ka Sorkar Jylla, Shillong bad ka shithi bala pyndait lang ba ïadei bad ka jingujor pyrshah ïa ka jingkhaïi beaiñ ïa u dewiong ba la kynnoh donkti lang u CEM ka GHADC".
Halor kane, la kyrpad ïa phi ban pynthikna ïa kane ka jingkynnoh bad ban aiti ïa ka kaiphod halor kane ka kam sha kaba soi ïa kane ka shithi ha la shuwa ka 26 tarik Jymmang.
Shillong, Jymmang, 20: Kawei ka longkmie Khasi ïa kaba la tip kyrteng kum ka Kong Bek Khongngaiñ, 58 snem ka rta kaba dang leit thied leit pet sha Ïewduh ha ka sngi Saitjaiñ ka la shah thombor ha uwei u bar jylla uba la kura na ki bynta jong ka khlieh bad kynjat ruh ïa ka na shadem.
Katkum ka jingïathuh jong ka khun kynthei, ka Kong Bek ka la shah thombor ha u bar jylla u bym shym la tip kyrteng satia ha ka por kumba 10:00 baje haduh 10:30 baje mynstep.
Ka khun kynthei ka la ïathuh ba ka Kong Bek kaba ju shong die jhur ha ïew Rynjah ka la leit thied jhur sha ïew dielang ha Ïewduh shwa ban plie dukan hynrei kane ka longkmie ka la ngat pynban ha ka jingshah thombor ha u bar jylla.
Ka la ïathuh ruh ba ym shym la don mano mano ruh napdeng ki nongdie jhur ha ïew die lang ki ban ïarap ïa ka Kong Bek hadien ba ka la shah thombr da kaba aidaw, “ha kum kane ka por ba don ki jinghuri hura ïoh duh ei ban die jhur.
"Ïa une u bar jylla la kem noh da ki Pulit jong ka Mawlonghat Beat House bad na ka liang jong ki bahaing hasem ki la ujor da ka ejahar ha ki Pulit jong ka Mawlonghat BH bad hadien kane la bthah pat ïa ki bahaing hasem ban ujor biang sa ha Shillong Sadar Police Station.
Ïa ka Kong Bek kaba la mynsaw la pynkit noh sha Civil Hospital Shillong bad hadien kane la pynkynriah sha Super Care Hospital.
Shillong, Jymmang, 20: Ki Pulit jong ka Sadar Police Station ha ka sngi Saitjaiñ ki la tian bishar ha Kashari ïa ki san ngut ki bar jylla kiba la shah kem na Guwahati ha ka sngi Thohdieng halor ka jingdonkti ban shoh pynmynsaw ïa ki arngut ki nongñiah taksi ha ka miet sngi Palei ha Khyndai Lad, Shillong.
Ki arngut ki nongñiah taksi kiba la mynsaw ha ka jingshah thombor ki long u Banshai Syiem na Laitkor bad u Ïohborlang Kharsohnoh na Jongksha kiba ju kamai taxi.
Ka jingïohkem jong ki Pulit ïa ki san ngut ki runar ka la jia tang hapoh khyndiat kynta hadien ba ka East Khasi Hills Local Taxi Welfare Association (EKHLTWA) ka la ai por 24 kynta ïa ka tnad Pulit ban kem ïa ki runar.
Ki nongñiah taksi kiba don hapoh ka shatri jong ka East Khasi Hills Local Taxi Welfare Association (EKHLTWA) kiba dap da ka jingartatien hadien ba ki lad pathai khubor ki la pynmih ïa ka khubor bad ka dur ba la kah ïa ki durkhmat ïa kiba la phah da u Superintendent of Police (SP) ka East Khasi Hills, ha ka ka sngi Saitjaiñ ki la tur sha Shillong Sadar Police Station ban dawa ïa ki Pulit ba kin pyni ïa ka dur jong ki san ngut ki bar jylla kiba la shah kem.
Katba ki nongñiah taksi lem bad ki nongïalam jong ka East Khasi Hills Local Taxi Welfare Association (EKHLTWA) ryngkat ka jingsynran lang jong ki nongïalam ka Hynñiewtrep National Youth Movement ki dang thmu ban rung sha Shillong Sadar Police Station ki la shah pakhang lynti ha ki Pulit kiba la ap pahara ïa ka khyrdop ba la pyndait tala hadien ba ki Pulit ki la pyntip ba yn ym shah ïano ïano ruh ban rung kynhun hapoh kane ka thanat.
Dei tad ynda haba u President jong ka EKHLTWA u Bah Wandonbok Jyrwa u la telephone ïa u Superintendent of Police (SP) ka East Khasi Hills u Bah S.Nongtnger la shah tang san ngut ki nongïalam ban rung shapoh ka Thanat.
“Ngi la ïakynduh ïa ki Investigating Officer jong kane ka case bad ki la pyni ïa ki kot ki sla ba la thoh ïa ki jaka shong jaka sah bad ïa ki jingsoi jong ki (san ngut kiba la shah kem) bad na ka liang jong ka aiñ kam shah ïa ngi kum ki riewpaidbah ba ngin peit (ïa ki durkhmat jong ki san ngut kiba la shah kem) hangne ha thanat namarba la tian bishar ha Kashari.
Yn sa khot ïa ki nongsakhi ki jong ngi ha Kashari khnang ban pynshisha la ki dei ne kim dei," ong u Bah Wandonbok Jyrwa haba ïakren bad ki lad pathai khubor.
“Ka jingïakren ka long ba shi spah na ka shispah la kem ïa ki (ba donkti) na Guwahwati.
Baroh shikatta ki la tharai sniew namarba hynin mynmiet namarba ym ikop ba kin dei kita ki khar Punjabi.
Ynda ngi la ïapeit ïa, ngi shem ba ka tnat Pulit ka la leh ïa kaba donkam eh," u la bynrap.
U la ïathuh ba ha Kasharai yn shah tang ïa ki nongsakhi ban pynshisha.
Shuh shuh u la ïathuh ba ka Association ka la ïakren bad ki bahaing jong ki arngut ki nongñiah taksi ba dei ban dawa ïa ka bailutksan.
“Kam dei patde tangba ladep siew ïa ka bailutksan yn shu pynjem noh.
Ïa ka bailutksan ngin buh beit hakhmat ba dei ban siew bad kam dei tangba la siew ïa ka bailutksan ban shu ïa map noh," la bynrap u Bah Jyrwa.
Haba pynskhem ïa ka jingdawa ba ka Khasi Hills Autonomous District Council (KHADC) ka dei ban pynlong ïa ka jingkhynra Labour License ïa ki bar jylla kiba ju ñiah kali kamai, u Bah Jyrwa u la ong, “kumba ka District Council ka oh khajna Professional Tax na ki Khasi bad ka dei ruh kumno ban nang ban oh khajna na ki bar jylla halor ka Trading License bad ka Labour License.
"“Ha ka Lah Sngi U Blei ngin sa leit ïakynduh ïa (u CEM) jong ka District Council bad lada ka pynslem ïa kane ka kam na ka liang jong ngi ngin ïaid beit shakhmat," la ong une u nongïalam jong ka EKHLTWA.Shillong, Jymmang 21 : Ka Meghalaya Clean And Green Organisation (MC&GO) kan pynlong ïa ka mini Marathon ha ka 5 tarik Jylliew 2023 kaban sdang naduh ka por 6 baje mynstep, bad kaban sdang na Liar bang, ter ter ka ban ïaid lynti na kine ki shnong Liarkhla, Kdonghulu, Thadnongiaw, Khweng, Mawbri, Nongrim Nongladaw, Mawtneng, Umshaproh, bad pynkut sha Madan Kurkalang Bhoirymbong.
Ha Kane ka marathon kin don saw tylli ki kyrdan, ba kynthup ka Under 16 (shynrang bad kynthei), Above 16 (shynrang bad kynthei).
Kumta ka seng ka khot sngewbha ïa baroh ki riew ieit ïalehkai ban wan ïashim bynta ha katei ka jingpynïakob mareh marathon, la ka long kiba najan ne jngai ruh.
Ka phang pdeng (theme) jong kane ka jingmareh marathon ka long “Run Against Climate Change".
“Kum ka Seng ngi sngewkhia halor ka jingkylla jong ka Mariang bad suiñbneng, kumta ngi pynlong khnang ïa kane ban ai jinghikai sha ki paidbah nong shong shnong ka thaiñ bad ka Jylla hi baroh kawei, ba kum ki nong shong shnong ka Jylla ngi dei ban sngewthuh ba ka jingkylla ka mariang kan ktah ïa ka jingim long briew man briew jong kane ka pateng bad ki pateng ban dang wan hadien," ong u Bah S.Nongkhlaw, Publicity Secretary kaMC&GO ha ka kyrwoh khubor.
Ïa ki form bad ki jingtip ba bniah lah ban ïoh na ki nongkitkam jong ka seng.
Ha kane ka marathon yn wan pynshngaiñ ruh da u wei u khlur nong ïamareh ba la paw ka jylla bad uba la long ruh u nonghikai mareh (Coach), u Bah Jommingstar Ramsiej uba la jop ruh ïa ka Kolkata Full Marathon, Mumbai Full Marathon bad Delhi Full Marathon.
Shillong, Jymmang 21 : Ka jingïalehkai ka la pynshongshit bha mynta ka taïew ha ka lympung ïalehkai Meghalaya State League 2023, ha kaba baroh ar ki team ka Mawlai bad ka Ladthadlaboh ki la khur jingjop ha la ki jong ki group hadien ba ki la mad nam rem ha ki jingïalehkai ba lah dep, kata ka Mawlai na ka Shillong Zone bad ka Ladthalaboh na Jowai Zone.
Ha kiwei pat ki jingïalehkai jong katei ka sngi, ka Khliehmawlieh Youth Club ka la khur jingjop da kaba pynliem da 1-0 pyrshah ïa ka Chipakkore ha ka jingïalehkai hakhmat uba bun u paid nongkyrshan ha madan Chandmari Ground ha Tura, katba ka Pyndengrei bad ka Lumdiengngan ki la ïalehkai ha ka madan MDSA Ground ha Mawkyrwat ha kaba ka Lumdiengngan ka la pynliem da 1-0.
Ha Shillong Zone ka jingïalehkai ka long kaba mar ïakhaid bha, ha kaba ka Mawlai ka la ïakhun pyrshah bad ka Langsning ha ka Group A ha ka jingïalehkai ha madan Third Ground jong ka MFA ha Polo, bad ka Mawlai ka la jop da 2-1.
Ha ka jingïalehkai dei ka Langsning kaba la lamkhmat nyngokong lyngba ka shi kol ba la thep da u Banteilang Lyngdoh ha ka minit ïalehkai kaba 39, ïa kaba la ïarap pashat bol da u Kynsaibor Lhuid ha kaba ka kynhun ka la ïoh ban lamkhmat da 1-0.
Ha ka kylla miet, u Brolington Warlarpih u la ïoh ban shut ïa ka free-kick napoh box.
U rangap kol jong ka Langsning u Lambhamiki Lamare u la ïaleh katba lah ban kyrda ïa ka bol sharud, hynrei u khlem lah ban leh eiei ha kaba ka bol ka la leit poi ha u Donlad Diengdoh uba la thep shapoh kol ha ka minit ïalehkai ba 63.
Ha ka minit ba 77, u Warlarpih u la ïoh ban shut sa kawei ka free-kick hapoh box jong ka Langsning bad u Lamare ha kane ka khyllipmat ruh u khlem lah ban teh lakam ïa ka bol, kaba la poi ha u Robert Khongriah uba la thep suk shapoh kol.
Lyngba katei ka nam jop, ka Mawlai ka la lamkhmat ba nyngkong na ka Group A da kaba khur 6 point.
Haba phai sha ka jingïalehkai ha Jowai, ka Rymbai Iawpynsing ka la lamkhmat arsien ban thep kol pyrshah ïa ka Ladthadlaboh hynrei ka Ladthalaboh ka la ïakhun tyngeh haduh ba ka la khur syndon ïa ka jingjop na ka Group B da kaba pynliem da 3-2 ha ka jingïalehkai ha Kiang Nangbah Stadium.
Ka Rymbai ka la shah ai penalty hadien ba u rangïalehkai u la kum pyndei da ka kti ïa ka bol, bad u Heismiki Rymbai uba la shim ka jingbahkhlieh khlem da artatien u la pynrung suk ïa ka bol hapoh ka jar ha ka jingïalehkai kaba dang ïaid 2 minit.
Ka Ladthadlaboh ka la hap ban ïakhun tyngeh khnang ban lait na ka jingshah rem bad dei ha ka minit ba 27 ka la wan urlong lyngba u Teibokmi Lyngdoh uba la thep ïa ka kol pynïakhaid.
Ka jingïalehka ka la nang shongshit bad ïakhaid bha hapdeng kitei ki ar tylli ki team, ha kaba h ha kane ka jingïalehkai ki la don haduh lai tylli ki jingshut penalty, hynrei baroh lai tylli ki khlem lah ban pynrung.
Hapdeng ka jingïalehkai kaba mar ïakhaid bha, u Heismiki u la ïoh ban thep sa ïa ka shi kol ha ka jingïalehkai jong ka minit ba 79, hynrei u Thinkwell Bareh jong ka Ladthadlaboh ha ka minit ïalehkai ba 88, u la thep ïa ka kol pynïakhaid da 2-2 kol.
Ka jingïalehkai kam pat shym la kut, ha kaba baroh arliang ki la ïakhun tyngeh ban ïoh thep kol, hynrei dei ha ka minit ba la ai tam (90’+3), u Phrangsngi Pakem u la thep ïa ka kol pynjop da kaba sangah da ka khlieh ha kaba ka kynhun jong ka Ladthalaboh ka la khu jingjop.
Lyngba katei ka jingjop ka Ladthadlaboh ka la ïaryngkat point bad ka Rangdajied United da 7 point, hynrei ka Rangdajied United ka don ha ka kyrdan ba kham shalor na ka jingïapher ha ka liang ka jingïoh thep kol.
Na ka Group D, ka jingïalehkai ka long kaba mar ïakhaid hapdeng ka Chipakkore bad Khliehmawlieh ha kaba baroh ar ki team ki la ïakhun tyngeh, hynrei ha kaba khatduh ka Khliehmawlieh ka la khur ïa ka jingjop.
Mawkyrwat, Jymmang 21 : Ka Pyndenkynshliah Lower Primary & Upper Primary School hadien ba ka la pynliem noh pyrshah ïa ka Nongkdait Social Welfare Organisation da 7 – 0 kol ha ka lympung ïalehkai kynjatbol jong ki khynnah shynrang ba 12 snem kaba la tip kum ka Chief Minister’s District Level Under-12 Years Football Tournament 2023 ba la pynïaid da ka ophis jong u District Sports Officer, South West Khasi Hills District ka la ïoh ruh sha ka phainal kaba la pynlong hapoh madan Saitsnad, Mawlangwir, South West Khasi Hills District.
Haba phai ha ka jingïalehkai, ka Pyndenkynshliah LP & UP School ka la ïoh ban thep ïa ka kol ba nyngkong ha ka minit kaba 27 bad 32 da u Edestar Nongsiej, ha ka minit kaba 34, 36, 38, bad 40 na u Robeljun Shangdiar nangta kawei pat ka kol na u Jopharson Kharsyiemlieh ha ka minit kaba 41.
Ha kawei pat ka jingïalehkai kaba dei biang jong ki shynrang, ka Rangjadong Sports Club ka la lah ban pynliem noh pyrshah ïa ka Thangrai Sports Club da 3 – 0 kol ha kaba ïa ki kol la thep da u Pynshaikupar Thongni ha ka minit kaba 21 bad 40 katba ïa kawei pat ka kol la thep da u Khaiñkupar Ramsiej ha ka minit kaba 27.
Ha ka jingïalehkai jong ki khynnah kynthei pat, ka Rising Secondary School, Sohkhyllam ka la jop noh da 5 – 0 kol pyrshah ïa ka Ranikor Sports Club ha kaba ïa ki kol la thep da ka Susanna Lyngdoh ha ka minit kaba 4 bad 44, na ka Sharaihababet Lyngoh ha ka minit kaba 14 bad 48 bad na ka Rideshisha K.Lyngdoh ha ka minit kaba 41.
Kumta, ki kynhun kiba la poi sha ka phainal jong ka lympung ïalehkai kynjatbol ba la tip kum ka Chief Minister’s District Level Under-12 Years Football Tournament 2023 ki long ka Pyndenkynshliah Lower Primary & Upper Primary School, ka Rangjadong Sports Club bad ka Rising Secondary School, Sohkhyllam ha kaba ka Rising Secondary School, Sohkhyllam kan sa ïa khun pyrshah ïa ka Ninester Secondary School, Jakrem.
Ka jylla katba nang mih ki sngi bad ki snem ka la sdang ban paw ha ki kam ïalehkai la ka long ha ka football, athletic, cricket, boxing, swimming, judo bad kiwei kiwei.
Ym lah ban leh ba ka jingkiew ka kam ïalehkai hapoh ka jylla kadei lyngba ka jingtrei shitom ki state asscociation, ki skul, ki college, ki shnong, ki kynhun seng bhalang haduh ki riew shimet kiba la shim khia ban pynlong ïa ki jingïalehkai lyngba ki state level, inter-district, inter-school, inter-dong, knock-out bad kiwei kiwei kaba ïarap na bynta ki samla ba kin pynpaw pyrthei ïa la ki sap ïalehkai.
Watla ki samla ki don ka sap ka phong ïalehkai hynrei kiba bun ki kut hajuh tang ha la ka jong ka jylla namar kim don lad don lynti ban jam sha kiwei pat ki kyrdan na ka daw ba ka mei sorkar kam ithuh ban ïarap kyntiew lem na bynta jong ki ban poi sha kiwei pat ki rynsan ïalehkai kiba kham heh kum ha ka national bad wat ha ki international ruh kumjuh.
Ka sorkar jylla ka la ïaid lynti mynta ha ki sanphew tylli ki snem ka jingïoh la ka jong ka jylla ba pura hynrei haduh mynta mynne kam pat don ki lad ki lynti ban ïarap na bynta ki samla ïalehkai khamtam kito kiba don shisha ka sap bad kiba wan na ki longïing baduk ban kyrshan lem ha ka pule puthi, ha ki kam ba ki trei man ka sngi.
Ki don shibun ki samla la ka long ki shynrang bad kynthei kiba don ka sap ïalehkai hynrei namar bym don ka jingïarap ki hap ban kynran dien noh ba ban ka jingduk ha kaba ki hap ban pynlut ka por ha ki jingbylla ban pyndap ïa ka ïing ka sem, ïa ki jingdonkam shimet.
La ju sakhi ba ka sorkar lyngba ka tnad ki kam ïalehkai ka ju kren na ka por sha ka por ba ka buh ka thong ban kyntiew ïa ka jingïalehkai hapoh ka jylla da kaba kular ban tei ïa ki stadium, ki jaka ïalehkai naduh na nongkyndong, ban pynbiang ïa ki tiar ïalehkai, hynrei kine ki shu kut tang ha suiñ.
Ha u snem 2019 ka sorkar jylla ka la wanrah bad pruid dak halor ka Sports Policy da ka thong ban ïarap ïa ki samla ïalehkai ka jylla, hynrei haduh mynta mynne ka dang sahkut ha suiñ kut tang ha kaban eksamin.
Ha kane ka rukom shaei ka lawei jong ki samla ïalehkai ka jylla kiba don ka mynsiem bad kiba thrang shisha ban kiew ha ki kam ïalehkai.
U Myntri barim jong ka tnad ïalehkai ha u snem ba lah dep u la kyntu ïa ki skul bad ki college ba kin dang pyntreikam noh ïa ka sports polisi ha ki jaka pule jong ki bad ba ka sorkar kan sa ïarap ïa kiba ki skul bad college kim lah ban pyntreikam.
Kane kan long ka jingïarap na ka bynta kito ki samla kiba wanrah nam bad burom kiba khur takma ïa ka jylla na ki jingïalehkai bapher bapher shabar jong ka jylla ba kin ïoh ban ithuh ha ki skul bad ki college ha ki kyrdan pule jong ki.
Hynrei wat ka sorkar dalade kam pat lah ban pyntreikam kumno tharai ki skul bad ki college kin pyntreikam, hato ka sorkar ka thmu tang ban pynlut kai ïa ka por, ka bor jong ki nongpynïaid jong ki skul bad college ne ka shu long tang ka jingkren lait jynhaw jong u myntri.
Bad lada kane ka urlong shisha kan long ka jingkyrkhu ïa ki samla ïalehkai bad ka burom ruh ïa ka sorkar jylla.
Lada ka sorkar ka don shisha ka thong bad lada ka kwah ba ki samla kin kiew ha ka kam ïalehkai bad ba ki samla kin ym kut noh tang shiteng lynti kadei ban pyndep ïa kiei kiei kiba ka la dep ban pruid dak.
Ban ap tang na ki state association, ki skul, ki college, ki kynhun seng bhalang, ki riew shimet haduh katno eh kin lah ban ïarap ïa ki samla ban kiew ha ki kam ïalehkai, ynnai ïakren ïa ka ïoh kam ïoh jam, hynrei ka shong eh ha ka sorkar ba kan pynstet ban pynbit pynbiang noh ïa kiei kiei kiba la pruid dak ban ïoh pyntreikam noh ïa ka sports polisi.
Lada ka Sorkar kam pynurlong noh mardor ïa ka Sports Policy, ka jingjied ïa ki 200 ngut ki samla shynrang bad kynthei kiba don sap ha ki kam ïalehkai sports bapher da ka Meghalaya State Olympic Association (MSOA) bad ka tnat Ïalehkai Sports kin shu bijai ei namarba ka jingwan iuhkjat jong u Ian Campbell ha kane ka jylla ban jied ïa ki khynnah ïalehkai kan shu sep ei tang ha ki shi khyllipmat.
Nongstoiñ, Jymmang 21: Ka Raidmynsaw Secondary School ka dei kaba la seng da ki riew rangbah jong ki shnong bapher bapher na ka thaiñ Langpih dang ha u snem 2017 hynrei ka la kiew sted bha ha baroh ki liang.
Dang ha ka sngi thohdieng ba la dep ka Managing Committee jong katei ka skul ka la pynlong ïa ka jingïalang ba lyngkot, ban pdiang burom ïa ki saw ngut ki nonghikai kiba dang wan rung thymmai na ka bynta ban hikai ha katei ka skul.
Kitei ki saw ngut ki nonghikai ba thymmai ki dei u babu Pynkupbor L.Mawnai kum u Headmaster, u babu Hambokjohn Lyngdoh, u babu Bhaboklang Marweiñ bad ka Miss Peacefulness Merry Rashir.
Ka jingïoh jong katei ka skul ïa ki saw ngut ki nonghikai ba thymmai kiba la biang pura ka kyrdan pule katkum ba la pynbeit da ka sorkar, ka la long ka jingkyrkhu kaba khraw ym tang ïa ki khynnah skul, hynrei wat ïa ki paitbah nongshong shnong jong katei ka thaiñ kaba don hapdeng ka jingeh bad ka jingsahdien ha baroh ki liang.
Ha katei ka sngi la pynïaid ïa ka jingïalang da u bah Hindro Samakha Chairman ka managing Committee, ha kaba baroh ki dkhot jong ka M/C ki la ïadon lang ryngkat ki khynnah skul bad ki nonghikai jong ka Upper Primary School laem bad ki riew rangbah jong ka shnong.
Ha shuwa ba ki nonghikai kin pynithuh sha ki khynnah skul, la ïoh ïa ka jingkren lyngkot na u bah Samakha ha kaba u la pynpaw ka jingsngewnguh ïa kitei ki nonghikai kiba la kloi ban wan shimti ïa ka kam, wat la ki tip ba katei ka skul ka dei kaba dap tang da ki jingïakajia, namar ka jingïatyngkhuh bad ka sorkar Assam hynrei kim shym la kheiñ ïa kata.
U la ong ruh ba kum ki nonghikai kim dei ban sheptieng lada don kino kino ki jingïatyngkhuh bad ki bor sorkar na Assam, namar ki paitbah kin ym iehnoh hynrei kin don ha syndah jong ki.
U bah Samakha u la pynshai bad ai khubei kyrpang ïa ki ophisar sorkar naduh ka kong L.Syiemlieh Sub Divisional of School Education Officer West Khasi Hills, haduh ki Ophisar jong ka Directorate bad ïa ka sorkar pdeng, kaba la bei pisa haduh shi klur lai phew wei lak tyngka lyngba ka Rashtriya Madhamik Shiksha Abhyan, na ka bynta ban shna ïa ka ïingskul kaba thymmai bad kaba yn sa sdang noh shen.
Nalor kata u la ai khublei ruh ïa u bah K.P.Pangñiang MLA barim u ba la trei shitom met bad mynsiem ban pynrung ïa ka kyrteng jong katei ka skul bad lyngba ka jingtrei shitom jong u ba ka sorkar ka la phai khmat bad pynïoh ïa katei ka skhim.
Nalor kata u la pynshai ruh ba u bah Pangñiang u la kular ban trei shitom na ka bynta ban pynïoh sa ïa ka mang pisa na ka bynta ban tei ïa ki jaka sah jong ki nonghikai jong katei ka skul, khnang ban pynsuk ïa ki nonghikai.
U la ong ruh ba naduh mynta ïa katei ka skul yn tip noh kum ka Raidmynsaw RMSA Secondary School.
Nongstoiñ, Jymmang, 21: Katto katne sngi hadien ba u Syiem ka hima Rambrai u la ïohi ha kawei na ki kot khubor Khasi kaba ‘dated 18 tarik Jymmang 2023’, kaba u la shah kynnoh ba u Syiem bad ka ophis jong u ki la ai ‘No Objection Certificate’ ban ksam marpoh khyndew ha Mawlangria da ki katto katne ki briew ryngkat bad ki nongtrei jong ka Shree Shree Mining Corporation Limited, u syiem ka hima Rambrai lyngba u kyrwoh ba la phah mynta ka sngi, u la pynshai ba ka jingai No Objection Certificate kam dei na ka bynta ban ksam marpoh khyndew.
Hynrei, la ai NOC ïa ki trai jaka katkum ki dulir ïadie ïathied ym ba ka ophis ka ai NOC ban tih marpoh khyndew.
U Syiem Bah Order Syiem lyngba ka kyrwoh u la ong ruh ba ka ophis u Syiem ka la maham ruh ha ka NOC ba ki trai khyndew jong ka Mawlangria kim bit ban die ne aiwai ha ki bar jylla.
Nalor kata la ong ruh ba ka jingkynnoh ba u Syiem u la ai NOC khlem kheiñ ïa u paitbah ba bun ba lang tang ban myntoi shimet, u don ban pynshai ba lada uno uno u nongshong shnong uba dei napoh ka hima u wan ban pan ïa kano kano ka NOC, u Syiem bad ka Ophis jong u kim ju shim pisa wat shi tyngka ruh.
U la ong ruh ba katei ka jingkynnoh ïa u Syiem ka lah ban long ka jingbym tip ïa ka jingshisha.
Lada kata ka NOC kaba la ai ha ki trai jong ka khyndew ha Mawlangria ka ktah ïa u ba bun ba lang, ka imlang sahlang bad ka jingkoit jingkhiah, ka ophis ka kloi ban pyndam noh ïa katei ka NOC ba la ai sha ki trai jong ka khyndew ha Mawlangria.
Haba phai sha kane ka mat ka don ka jing sngew artatien kaba jur namar ki No Objection Certificate ba la ïoh copy da u nongthoh khubor ki don lai tylli.
Kawei na ka ophis jong u syiem ka hima Rambrai kaba No/ Rs/ 11 /2021-22 Dated Rambrai The 25th Jan 2022, kaba kdew ba ka ophis u syiem bad ka dorbar kam don kano kano ka jingujor ban tih ïa ki marpoh khyndew na katei ka jaka, katba ki sngew bit jong ki kum ki trai jaka.
Lait noh ba kin die ne aiwai sha ki bar jylla bad ïa katei ka NOC la soi bad la kynthah muhor da u Syiem ka hima Rambrai.
Kawei pat ka NOC ka dei na ka Dorbar shnong Mawdoh kaba Dated Mawdoh The 30.12.2021, kaba katei ka Dorbar shnong kam don jingujor ei ei halor ka jingthmu jong u bah Makdonal ban phah Register na ka bynta ban tih marpoh khyndew na katei ka jaka bad ïa katei ka NOC la soi bad shon muhor da u Redyson Wahlang sordar shnong Mawdoh Rambrai Syiemship.
Kawei pat ka NOC ka dei kaba la aid a ka Dorbar shnong Mawïawtep kaba Dated Mawïawtep The 17/01/2022, kaba kdew ba kam don kano kano ka jingujor halor ka jingthmu jong u bah Makdonal Lyngdoh ban Register bad ban tih marpoh khyndew na katei ka jaka bad ïa katei ka NOC la soi bad shon muhor da u Rowel sordar shnong Mawïawtep bad la soi lang ruh da u secretary ryngkat ka muhor jong u.
Jowai, Jymmang 21: Ki bor paynïaid jong ka Meghalaya Bharat Scouts & Guides West Jaiñtia Hills ha kane ka 19 tarik u Jymmang kala pynlong ïa ka Rajya Puraskar Testing Camp ha District Headquarter, kaba don ha Jowai.
Ha kane ka Testing Camp na ka liang ki khynnah Scouts na ki Unit bapher bapher jong ka District kila ïoh lad ban ïashim bynta ha kane ka prokram Rajya Puraskar Test, hapoh ka jingpeit ka Iooki Scouts Master bad ki Guides Captain jong ka Meghalaya Bharat Scouts and Guides.
La ïathuh katkum ka rukom jong ka Scouts-Guides Movement ïa kane ka Testing Camp ka long kyrpang na ka bynta ki khynnah Scouts-Guides ki ban ïakhun ïa ka Rajya Puraskar Award ne Governor Award kaba long ka khusnam (Award) ban ai sha ki khynnah lyngba u Governor haman la ki Jylla jong ka Ri India.
Shuh shuh ha kane ka Testing Camp ki khynnah kila hap ban pynkhreh ïa ki Log Book ki long kypang naduh ka Pravesh, Pratham, Dwitiya bad ka Tritiya Sopan Badge nalor ki Log Book ki donkam ban pyni ïa ki jingtip jong ki ha ka Testing Camp ha kaba ki Scouts Master bad ki Guides Captain kin peit bniah ïa iwei pa iwei i bynta kiba ïadei bad ka Scouts-Guides Movement ha shwa ba kin ai ïa ka muhor ban long ki nongïoh ïa ka Rajya Puraskar Award 2023.
Nongstoiñ, Jymmang 21: Ka kynhun ki sordar bad ki rangbah shnong jong ka thaiñ Maweit hapoh ka shatri jong ka Synjuk Nongsynshar Shnong Maweit Area, ha ka sngi saitjaiñ ki la leit ban ïakynduh ïa ki nongpyntrei ïa ka surok kaba la tip kum ka Rocky Dhar Construction, ban kyntu ïa katei ka kompani ba kan kham leh bniah haba pyntrei ïa katei ka surok kaba 23 km.
La ong ba ki nongshong shnong jong katei ka thaiñ ki da kwah eh ba ki nongpyntrei ïa katei ka surok, kin leh kham kloi bad ki pynpaw ruh ïa ka jingsngewkmen ïa ka sorkar MDA I bad MDA II, namar ka jingshah shkor jong ka ïa ka jingangnud jong ki paidbah ka thaiñ, kiba la mad ïa ka sangsot mynta la kumba 60 snem kynthih ïa ka jingsniew jong katei ka surok kaba naduh ka sorkar Assam.
Ïa katei ka synjuk la lamkhmat da u bah Orios Thongni Secretary ka Synjuk Nongsynshar Shnong Maweit Area bad kitei ki nongsynshar ki la ïoh ban ïakynduh ïa u bah Evantist Pohshna, bah Kyrpad Shylla bad u bah Latos Daw, kiba dei ki nongkmih ïa katei ka kam lyngba katei ka kompani kaba la tip kum ka Rocky Dhar Construction, kaba la sdang shait shait mynta la kumba kattto katne bnai ban pyntyllun ïa ka kam.
Nongpoh, Jymmang 21: Kawei ka trok kaba la kit palat pud ïa u rnga kala leit ban rat ïa u sainar elektrik hajan CMJ Breweries ha Lower Balian haka thaiñ Byrnihat, haduh ba uwei u post elektrik ba kham heh u la kdiah syndon ha surok bad bun kiwei ki post elektrik ba kham rit kila duh, kaba la wanrah ruh ka jingdheng kali namar ki kali heh kim lait shuh ban leit ban wan lait noh noh ki kali ba khamrit kum ki auto, bad bun ki shnong ba marjan ha katei ka jaka kila duh light.
Katkum ka jingtip bala ioh lum la ïathuh ba kane ka jingjia kala jia mynta ka step haka por kumba 7 baje eiei ha kaba katei ka trok kaba don ïa u Registration Number RJ 48 GA 5606 kaba la kit palat pud ïa u rnga kala leit ban rat beit ïa u sainar elektrik namar ka jingkynjang jong u rnga bala thep ha katei ka trok, haduh ba u post elektrik u la kdiah beit hapdeng surok.
Katto katne ki riew paidbah kila pyntip ruh ba ka jingkit palat pud jong ki trok kiba leit sha ki karkhana ha katei ka jaka kala long kaba palat, bad bunsien namar ka jingkynjang jong ki mar ba ki thep haka trok ki ju rah da u siej ïa utei u sainar u ba ïaid na shilliang sha shilliang utei u surok, bad dei ha kane ka kynti ba katei ka trok kit rnga kala rat syndon ïa u sainar haduh ban da kdiah ki post elektrik, bad haduh ban da thoh ïa kane ka khubor ym pat lah ban weng ïa katei ka trok bad utei u post elektrik bala kyllon ha surok.
Nongpoh, Jymmang, 21: Hadien ka jingpynthikna na u District Animal Husbandry and Veterinary Officer, Ri-Bhoi District, u District Magistrate jong ka Ri-Bhoi u la pynjari da ka jingkhang dam (Containment Zone) ha ki saw tylli ki shnong ha Ri-Bhoi District kiba kynthup ïa ka shnong Umsawriang, Madan Nonglakhiat, Mawlyngkhung bad Syllei-u-lar naduh ka 16 tarik tad haduh ban da pynbna da kumwei namar ka jingjur jong ka jingpang African Swine Fever (ASF) lane ka khlam sniang kaba la wanrah ruh ka jingiap jong ki sniang ha kine ki shnong.
Ki bor synshar distrik ki la shim ruh ïa ka rai ban khang dam ïa kitei ki shnong khnang ba ki doktor na ka tnad Veterinary kin lah ban wad bniah ban lap ïa ki sniang ba don jingpang ha kitei ki shnong.
U District Magistrate u la mana ruh ïa ki paidbah ba kim dei ban thied sniang na ka bynta ban shohdoh bad ban die ïa ka doh sniang ha kitei ki shnong bad baroh ki nongri sniang ki dei ban leh khuid bad kim dei ban shah ïano ïano ban rung sha ki sem ri sniang jong ki.
Nongpoh, Jymmang 21: Ka lympung Ïalehkai ball jong ki Heprit kynthei bad shynrang kiba hapoh 12 snem ka rta kaba la tip kum ka Chief Minister District Level U-12 (Boys & Girls) Football Tournament ba la pynïaid daka ophis u District Sports Officer, Ri-Bhoi District ka la poi noh sha kaba kut, hadien ba la pynhap pyrda noh ïaka haka sngi Saijaiñ ha madan NSCA Pahamsyiem.
Ha katei ka lympung naka liang ki kynthei ka kynhun jong ka Block Bhoirymbong ka la long ka lahduh bad na ka liang ki shynrang ka kynhun jong ka Umling Block ka la long ka lahduh napdeng 4 tylli ki Block kiba la wan ban shim bynta kiba kynthup ïaka Umling Block, Jirang Block, Bhoirymbong Block bad ka Umsning Block bad naka liang ka ophis u DSO ka la pynbna ruh ïaki kyrteng jong ki 21 ngut ki heprit jong ki kynthei bad shynrang na baroh 4 tylli ki block kiba la shah jied ban wan pyntriem shuh shuh naka bynta ban ïoh leit mih khmat sha ka Inter State Level ka ban sa long ha nongbah Shillong.
Ïa katei ka lympung la wan ban pynhap pyrda u Bah Eric Kevin Dkhar BDO ka Umling C&RD Block kum u kongsan haka jingïadon ryngkat lang u bah Ronaldkydon L Nonglait, Professional & State Football Player, Samla Hardy Cliff Nongbri, Professional & State Football Player, Samla Liza Muktieh, State Football Player & Futsal India, u Bah Bobby L Nongbet, DSO Nongpoh, ki kmie ki kpa jong ki heprit bad kiwei kiwei.
Haba phai sha ka jingïakhun phainal jong ki khynnah kynthei ka kynhun na Bhoirymbong Block ka la lah ban pynliem noh ïaka kynhun na Umling Block daka jingïashut Tie-breaker.
Bad haka jingïakhun jong ki khynnah shynrang ka kynhun na Umling Block ka la lah ban pynliem noh ïaki ka Umsning Block da 3 kol la 0.
Ha kaba kut jong katei ka jingïalehkai, naka liang ka ophis U DSO ka la sam ïaki khusnam sha ki nongjop bad sha ki kynhun kiba wan baar.
Kum ban nangai mynsiem ïaki heprit kiba la wan ban ïa shimbynta ha katei ka lympung kiba la lehkai bha naka liang ka ophis u DSO ka la sam ruh ïaki khusnam shimet sha ki nongïalehkai kiba kynshai ki heprit khynthei bad shynrang hakaba ïaka nam Best Player naka liang ki heprit khynthei la ïoh da i Ilabynta Lyngdoh naka kynhun Umling Block bad naka liang ki heprit shynrang ïaka nam Best Player la ïoh rah da u Faster Saring naka kynhun Bhoirymbong Block.
Haba kren ha katei ka sngi naka liang u kongsan u bah Eric Kevin Dkhar, BDO ka Umling u la pynpaw ka jingkmen ban ïohi ïaki sap jong ki heprit hakaba u la sakhi ïaka jingïalehkai kaba itynnad haka jingïakhun phainal jong ki 4 tylli ki kynhun.
U la ai mynsiem ruh ïaki heprit kiba la wan ban ïashim bynta ha kane ka lympung ba kim dei ban duh jingkyrmen wat lada ki khlem ïoh ïaka nam lahduh.
U bah Eric u la kyntu ruh ïa ki nongjop ba kim dei ban don ka mynsiem sngew meng hynrei ki dei barabor ban long ki ba sngew rit bad ki dei ban dang trei minot shuh shuh khnang ba kin dang kiew shakhmat haki kam ïalehkai football.
Khliehriat jymmang 21: Halor ka mukutduma ba la buh hakhmat ka iingbishar Meghalaya High court, da u Phon Lyngdoh bad ki saw tylli ki Seiñ Raij Shnong kiba don hapoh ka elaka Rymbai, ka iingbishar ka la pynmih ia ka hukum ba yn pynsangeh shwa ia ka jingpynlong ia ka election ban jied Doloi ha eleka Rymbai.
Ka JHADC, haba pynbna ia ki kyndon ialeh election Doloi, ka la ong ba ki don ki kur kiba don hok ban ialeh ia kane ka election tangba ym shym la kdew la ki dei na kano kano ka jait niam.
Na ka liang u muktiar jong ka JHADC, u la ong ba naduh mynshwa ki la don kiba long Doloi kiba dei ruh na ka niam kristan, kum u Doloi Ri Swer uba la shah jied ha ka 27 tarik u rymphang 1975, u Doloi Batskhem Lyngdoh, 25 u jymmang 1993, u doloi, Elious Swer ba shah jied ha ka 20 tarik u nailar 2014, ka hukum kaba la pynmih da ka JHADC myn ha ka 19/4/2023 kam shym don kano kano ka jingduna ha ka, pynpaw u muktiar.
Katba na ka liang u muktiar uba na ka liang kiba ai mukutduma, u la ong ba ia ki kam u doloi hapoh ka elaka rymbai ki don ar jait, kawei ka dei ia ka synshar ka khadar bad kawei pat ka dei ban pyndep ia ki kam niam, da kaba la nuksa ba ha u snem 2015 u Doloi u khlem leh ia ki kam leh niam ha kaba u la phah da kiwei pat ki briew ha ka jaka jong u na ka daw ba u dei u kristan, kane ka la pynbitar ia ki paidbah namar ia ki kam dei ban pyndep da u Doloi.
La ong shuh shuh ruh ba ka District Council kam shym la pyrkhat bha ha shwa ban pynmih ia ka hukum ban pynlong ia ka election jied doloi bad lada iaid shakhmat kan sa wanrah ia ka jingthut ha ka shongsuk shongsaiñ.
Halor kane ka iingbisar ka la ong ba na ka daw ba ka District Council ka khlem kdew ia ki kyndon ba donkam ha kaba ki seiñ niam tre ruh ki la pynpaw ia ka jingpyrshah ia ka hukum ka District Council kaba khlem pyrkhat lem ia ki kamram kiba iadei bad ki niam tre.
Kumta ka donkam ban hap bishar biang ia ka mokotduma bad yn shong ban bishar biang ha ka 27 tarik u jylliew 2023.
Shillong, Jymmang, 21: Ka Sorkar Jylla ka la rai ban pynïar shuh shuh ïa ka jingkit dawai da ki Drone na ka bynta ban pynpoi ïa ki dawai dashin sha ki 25 tylli ki shnong kiba kham jynjar ha ka leit ka wan.
“Ki don 11 tylli ki jaka ba kham sohsat ka leit ka wan ïa kiba la pynkit ïa ki dawai dashin da ki Drone ha ka jylla Meghalaya bad ha shwa jong u bnai Nailur-Risaw, ngi khmihlynti ban nang kyntiew shuh shuh ïa ka jingai jingshakri sha ki 25 tylli ki jaka," ong ka Myntri ka Koit ka Khiah ka Dr.Ampareen Lyngdoh.
Ki jaka ai jingsumar ba la pyndonkam ban kit dawai da ki drone ki long ka Pedaldoba PHC, Mendipathar PHC, Nongalbibra PHC, Samanda PHC, Shallang PHC, Asanang PHC, Dadenggre CHC, Gabil PHC, Manikganj PHC, Sualmeri PHC bad ka Songsak PHC.Ïa ki drone la pynher na Jengjal Sub-Divisional Hospital, West Garo Hills District.
Ka jingpynkit dawai da ki drone ka la sdang naduh u bnai Nohprah, jong u snem ba ladep bad haduh mynta la lah ban pyndep haduh 154 spah sien ka jingkit dawai ha ka jingjngai kaba 5734 hajar kilomitar.
Ka Dr.Ampareen ka la ong ba kane ka jingai jingshakri da ka Sorkar Meghalaya ka long ban pynthikna ba ki dawai dashin kin poi sha ki jaka kiba jngai bad kiba kham sohsat ban ïaid na surok.
“Ha Meghalaya mynta ngi don ïa ka jaka pynher drone kaba pura ha Jengjal bad ka jingpynkit ïa ki dawai dashin ha ki drone ka long san kilo ban phah sha ki CHC/PHC kiba kham suhsat ka leit ka wan," ka la ong.
Ka Myntri ka la ïathuh shuh ba ha u bnai Nailur-Risaw, ïa ki drone yn sa pynkit ruh ïa ki tiar kiba khia haduh 25 kilo.
“Ym tang ba ngi pynkit ïa ki dawai dashin hynrei ngi pynkit ruh ïa ki jingleh Test.
Namarkata, lada don kino kino ki nongpang kiba donkam ban leh test, ban shim snam bad kiwei kiwei yn pynkit lyngba ka drone khnang ba ki paidbah kin ïoh jingmyntoi khamtam na ka jingsniew ka surok," ka la ong.
Haba pynpaw ba ka Sorkar kan pynthkna ba kane ka jingtreikam kan tyllun beit shakhmat, ka Dr.Ampareen ka la ong, “namarba ngi kwah ban pynïar shuh shuh ïa ka jingpynkit dawai sha ki jaka kiba jngai.
Kumjuh ruh, haba phi pynkit ïa ki dawai lyngba ki drone phi kham duna ruh ka jingpynlut pynsep haba kaba kit ïa ki dawai dashin da ki kali sha ki jaka kiba kham jynjar ka leit ka wan.
"Ka Dr.Ampareen kaba peit ruh ïa ka tnat Agriculture & Farmers’ Wefare, ka la pyntip ba ka Sorkar ka la thmu ban ai jingshakri kumjuh ha kaba ïadei bad ka jingpynkit ïa ki mar rep.
“Lada ïa kane la lah ban pyntreikam ha ka tnat ka Koit ka Khiah, ngi lah ruh ban pyntreikam ha kaba kit ïa ki mar rep.
Namarkata ngi dang pynïar ïa kane ka jingai jingshakri," ka la ong.
Shuh shuh ka la ïathuh ba kane ka jingshakri lyngba ka Drone ka long kaba kongsan bha na ka bynta ka Sorkar.
“Ha ki jylla ba kham suhsat ka leit ka wan kum ha Meghalaya, ngi hap ban don da kiwei pat ki lad.
Kan long ruh kaba bha tam ha ki por ban sa wan ban pyntreikam haba jia ka jingshlei um, ka jingtwa khyndew ha ka jylla.
Kine ki jingjia lynshop mariang ki dei kiba ju jia khah khah, bad lada kane kan treikam ngin sa dei ka jylla kaba nyngkong eh ban pyntreikam lyngba ki drone," ka la bynrap.
Katkum ka jingong jong ka Myntri, ka Sorkar ka la pyrshang ban pynïar ïa ka jingshakri lyngba ki drone, ïa kaba la pynïaid da kawei ka Agency ba la tip kum ka Tech Eagle.
Shillong, Jymmang 21: U MLA ka South Shillong Constituency, u Bah Sanbor Shullai ha ka sngi Saitjaiñ u la ong ba ka jingstad ki paidbah ka Laban ban jied ïa u MLA ha kane ka kynti ba mynta ka pynlong ïa ki ban ïoh skhim pahuh wat ha shuwa ba kiwei ki MLA na kiwei ki party kin ïoh skhim na ka Smart City Project.
Haba kren ha ka jingïalang ban pynlait paidbah ïa ka skhim ba u la lah ban pynïoh mang tyngka na ka Shillong Smart City Project bad kumjuh ka MLA scheme ne Special Urban Work Programme, bad ki skhim na ki tnat bapher bapher kiba u la ïoh na bynta ka Laban Constituency ha kaba lada kheiñ lang ka poi T.12,27,61,300, u Bah Sanbor u la ong “dei ba phi jied ïa ka BJP phi ïoh pahuh ki skhim katne katne namar tang shu phah ïa ka jingpan jingmynjur na Delhi u Modi wut wut u ai".
“Phi tip ba ha Delhi ym dei ba synshar ka UDP ne ka NPP ne ki Prah ki KHNAM hynrei ka BJP bad phi da pyndonkam hok ïa ka bor jabieng ban jied bad mynta phi ïohi shikhung bah ki skhim ngi ïoh ban pynlait bad kin dang bun shuh shuh kiba kum kine," u la bynrap.
U Bah Sanbor u la ïathuh ba ïa kine ki skhim ba la pyllait, ki kynthup ïa ka jingshna pynitynnad ïa ki shnong ki thaw, ka jingpyndait ïa ki bording elektrik da ki LED Solar ka jingpyndait ïa ki CCTV bad kiwei kiwei.
U Bah Sanbor u la ïathuh ba na ka bynta ka jingpun jynkieng nalor jong ki nala la mang hapoh ka skhim Urban Smart City 2022-2023 kaba long kumba T.5 klur.
Na ka bynta ban pyndait ïa ki 100 tylli ki MS Solar LED Street Lights la mang hapoh ka skhim SUWP 2022-2023 kaba ka jinglut ka long T.20 lak.
Shuh shuh u la ong ba na ka bynta ban shna ïa ka surok PDW lyngba ka SPA skhim 2022-2023 la mang kumba T.7 klur tam.
Ha kaba ïadei bad ka jingshna ïa ka surok kaba pynïasoh naduh ka surok PWD lyngba ka Mynsain Forest Road ha LHS shaduh shajan ka iingsah jong u Deb Das Chakraborty ha Lumparing, Shillong, la mang haduh T.1 Klur.
Na ka bynta ka jingshna ïa ki surok kiba lah ban pynïasnoh ban ïaid sha ki kyndong kynshrot naduh ka surok PWD kaba la don lypa, kan sdang naduh ka iingsah jong u Dr.Merybell Marbaniang shaduh ka iingsah jong u Bah Rolet Rynjah bad kiwei kaba don ha Madan Laban, Shillong bad ka jinglut kan long haduh T.1 klur tam.
U la ïathuh ba na ka bynta ban shna ïa ka jingpun jynkieng na shilliang sha shilliang ka surok Kenche’s Trace naduh Bishnupur Taxi Stand kynthup ïa ka jingpynïasoh surok shaduh Bethesda Hospital Upper Kenche’s Trace, Shillong , ïa kane la mang kumba T.2 klur tamHa kaba ïadei ban pynbha ïa ki surok kumjuh ban siang rong kaba naduh ka K.T.ROAD shaduh quarter jong ka sorkar kaba don hajan ka Sanker Dev College Women’s Hostel, Shillong, la mang kumba T.
