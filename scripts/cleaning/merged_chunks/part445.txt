Dei ban pyndep ïa kane ka jingleit thew hapoh ka shitaïew naduh mynta ka sngi".
Ka Ïingkashari ka la bthah ruh ïa ka Jylla ba kan buh ha ka jingmut jingpyrkhat ban bud ïa ki kyndon haba shalan ïa u dewïong bad ban pyllang ïa u bad ban pynthikna ruh ba kan shim ïa ki lad ki lynti kat kum ka aiñ ha ki depot ha shuwa ba kan shalan ïa u mar.
“Shisien ba la dep ai jingkheiñ ïa ka jingdon u dewïong ha kylleng ki jaka, u Justice Katakey u lah ban ai ïa ki jingai jingmut ha ryngkat ka jingïasyllok bad ki Ophisar ka Jylla bad CIL ban lilam ïa une u mar, haba bthah ruh ban bud ryntih ïa ki kyndon ba ïadei bad ka jingpynmih jakhlia bad kiwei kiwei, ka ban long katkum ka por ba la kdew ha kane ka hukum," ka la ong.
Katkum ka jingkheiñ ba la ai ha ka interim report, u dewïong uba kurup na ka jingtih hadien jong u snem 2016-2017 u don haduh 67,525 MT.Namar kane, ka Ïingkashari ka la bthah ba ka long kaba donkam ïa kum une u dewïong ban lilam noh mardor kat kaba lah khnang ba kan nym don shuh ka jingwan theh ïa u dewïong ba dang tih thymmai halor une u dewïong rim bad pynman pat kum u dewïong ba la tih shwa u 2016.
Ha kajuh ka por, u Justice Katakey ula file ïa ka interim report kaba saw ha ka 23 tarik Nailar, 2022.
Ailad noh myntoi aiu ban khang ,kiba ka Im jakpoh baroh shi katta kin trei aiu ,tangba shna bad ka aiñ,ba kito kiba trei khlem akor ne pyntuid sha ki wah ne tih khlem akor khang syndok sbak ,bad ai ki jinghikai kumno ba kin tih khamtam eh ban lait na ka jingiap ha ki krem.
Ka point ba biang eh phi ai.
Shillong:Ka Deputy Commissioner ka East Khasi Hills Kong Isawanda Laloo, ha ka sngi palei, ka la thung haduh 11 tylli ki kynhun ban pyn treikam ïa ka hukum ban weng ïa ki nong shong dukan madan na ki lynti ïaid kiba pynkhapngiah ïa ka leit ka wan jong u paidbah.
Kine ki Kyn hun ki dei kiba la khlieh da u Magistrate bad ki kynthup naduh ki Pulit, ki briew na ka Tnat Urban Affairs, ka Shillong Municipal Board, PWD, PHE bad kiwei kiwei ki tnat.
Kine ki kyn hun kin leit ban jurip ïa baroh ki jaka ba don ki nongshong dukan madan ha kylleng ka Nongbah Shillong kynthup naduh ka Motphran, Police Bazaar, Polo, Civil Hospital, IGP Point, Barik, Laitumkhrah, Laban, Rynjah, Nongmensong bad Madanrting.
Katkum ka hukum jong kane ka Khliehduh ka District, la ong ba ki Magistrate ba khmih ïa kine ki kynhun ki dei ban leit jurip ha la ki jong ki jaka ba la buh bad ban aiti ïa ka kaiphod hapoh ka 30 tarik u Nailar.
La bthah ïa kine ki kynhun ba kin ithuh ïa ki jaka ba khapngiah kaba dei na ka daw ka jingdon ki nong shong dukan madan bad nongdie madan.
La aibor ruh ïa ki kynhun ba kin buh kyndon bad pynbeit ïa ka jingsatah ki rukom shong dukan madan kat kaba lah, kum ka jingpynduna ïa ki dukan, pynthikna ïa ka jingïajngai hapdeng ki dukan madan bad kiwei, ha kata ka rukom ban pynthikna ba ki nongïaid nongïeng kin ïoh jaka ban ïaid bad ba ym dei ruh ban ïapeiñ ïa ka jingshngaiñ bad ka jingkylluid ki surok ban ïaid ki kali.
La bthah ruh ba ki kynhun kin lum ïa ki jingtip shaphang ki nongshong dukan madan ha kane ka jingleit jurip bad bthah ïa u CEO ka SMB bad District Urban Planner ba kin ïarap lang ha kane ka kam.
Nalor kane, la aibor ruh ba kin ithuh ïa kiwei ki jaka lada jia ba kim lah ban pynbeit ïa ka jingsatah bad ban pynkynriah ïa ki nongshong dukan madan.
Ka Deputy Commissioner ka la bthah ruh ba ki Kynhun ki dei ban ïatreilang bad kiwei pat ki kynhun ba ïadon bynta ha ka kam kum u Syiem ka Hima Mylliem, ki Rangbah Shnong haba donkam.
La bthah ruh ban batai ïa ki Nongmihkhmat jong ki seng Nongshong dukan madan ba kin tip.
Shillong: Hynnin ka sngi, ka 23tarik Nailar 2022, ha ka por 9.10 baje mynstep, la lap ia ka met iap khyllung kynthei, kaba dang shu kha bad kaba per ha khrum ka jingkieng Harrison.
Haba la pyndep lut ia baroh ki jing tohkit, la buh ia ka met iap ha ka jaka buh met iap jong ka Civil Hospital, Shillong.
Shillong:Hadien ba ka HYC, ka la pynlong ïa ka jingïalang pyrshah MoU ha sor Nongstoiñ ki la don ki kynhun saiñ hima bad ki nongbud jong kine ki party kiba la kren ba na ka liang ka HYC ka pyrshang ïalam bakla ïa ki paidbah halor ka MoU ïa pynbeit pud hapdeng ka Meghalaya & Assam.
Kine ki Seng saiñ pyrthei bad ki nongkyrshan jongki, ki la kren shane shatai ba kata ka MoU ka long kaba dei bad kaba bha shaba palat bad ki la kob ruh ba dei tang ka Party jong ki kaba nud ban ïa pynbeit ïa u pud bad ka Assam.
Ka HYC ka kwah ban kren shai ba kam shym la ïalam bakla ïa ki paidbah lane kam shym la pynthut ïa ka jingthmu ka Sorkar Meghalaya ban ïapynbeit ïa u pud u sam hapdeng ka Meghalaya bad Assam.
Ka HYC ka kwah ban ong ba kum ka seng kim donhok ban ïalam bakla ïa ki paidbah bad ha kajuh ka por ki Minister lane ki MLA ruh kim donhok ban pynksan jubor ïa ka bym dei.
Khnang ba kan long kaba shai bad ka bym don jingnoh shiliang (Fair) ka Seng ka kloi ban ïatai haba shit haba shai ka sngi halor kane ka MoU.Ka HYC ka dei ka seng kaba burom ïa ki paidbah bad ïa ka sur jong u paidbah te kan pynlong da ka jingïakob pynshai paidbah lane ka jingïatai nia paidbah (Public Debate) halor ka MoU ïapynbeit pud hapdeng ka Meghalaya bad Assam.
Ka Seng kan sa buh ki nongkren ban kren pyrshah ïa ka MoU bad la kyntu ïa u Chief Minister, ki Minister bad ïa kito kiba soi ne kyrshan ïa ka MoU ba kin wan ban pynshai lane pynksan ïa ka MoU kaba ki la dep soi.
Ka seng ka kwah ban kren shai ba kam kwah ban ïatainia bad ki briew ki bym don bynta ha ka jingsoi ïa ka MoU lane ki bym don bynta ha ka jingïakren pynbeit pud bad ka Assam.
Kumta, yn pdiang tang ïa u Chief Minister lane ki minister lane ïa ki MLA ba kin wan mihkhmat ban kyrshan ïa ka MoU lada don.
Yn buh mar lai ngut ki nongkren, kata lai ngut ki ban kren kyrshan ïa ka MoU bad laingut ki ban pyrshah, bad yn ai por mar 15 minit uwei u nongkren.
Ïa ka Jingïatai nia kaba nyngkong halor ka MoU yn pynlong ha Patharkhmah, Ribhoi District ha ka 30.8.2022 ha ka por 12 baje nohphaisngi bad yn sa buh sngi ruh ha Shillong bad ha kiwei ki jaka kum ha Rambrai, Riangdo bad kiwei.
Lada jia ba na ka liang jong u Chief Minister lane ki Minister ne ki MLA kiba soi lane rai ban soi ïa ka MoU kim wan ban ïashimbynta, ka Seng kan pynlong kan ïaid shakhmat ban pynlong la ka jong ka program ban pynshai paidbah bad pyrshah halor katei ka MoU kaba long pyrshah ïa ki Hima Khasi, ong ka kyrwoh na u Bah Roy Kupar Synrem, General Secretary, HYC:CEC.New Delhi:Ka Meghalaya bad san tylli ki jylla jong ka India, ki don ha ka jingduk kaba jubor bha, ha kaba ka jingioh kamai jong ki nongshong shnong, ka la hiar shaba palat, hadien ka jingwan jong ka khlam Covid 19, ong ka kaiphod, kaba la pynkhreh da ka National Statistical Office, kaba pynkhreh ia baroh 21 tylli ki jylla bad sa ki jylla rit, na ka bynta u snem 2021-22.
Kitei ki jylla, kiba hiar tyngeh ka ioh ka kot jongki, ki kynthup ia ka Uttar Pradesh (-6.08%), Kerala (-3.9%), Uttarakhand (-1.52%), Meghalaya (-1.8%), Jharkhand (-0.9%) bad ka Punjab (-0.12%).
Ki 14 tylli kiwei pat ki jylla, kiba la wan phai biang, ka ioh ka kot, na kaba long ha shwa jong ka jingwan ka khlam covid bad kitei ki kynthup ia ka Andhra Pradesh (9.74%), ka Bihar (9.4%), Karnataka (7.8%) bad ka Tamil Nadu (6.6%).
Kiwei ki jylla kiba la sdang kiew ka kamai jongki, ki long ka Haryana, Himachal Pradesh, Madhya Pradesh, Odisha, Rajasthan, Sikkim, Telangana, Tripura, Jammu & Kashmir bad ka Delhi.
Ka Sikkim, ka dei ka jylla, kaba ka kiew bha ka jingioh kamai jong u briew shimet, ha kaba ha u snem 2022-22, ka jingioh kamai jong u briew shimet, ka long T.2.56 lakh shisnem, ka Haryana T.1.79 lak, ka Karnataka T.1.68 lak.
Ka jingioh kamai jong ki nongshong shnong ha Bihar, ka longT.30,779, katba ha Uttar Pradesh T.40,432.
Lait noh ka West Bengal bad ka Manipur, hynrei ka jingioh kamai jong ki 32 tylli ki jylla bad ki jylla rit, ka hiar shibun ha u snem 2021, ha ka por ba ka don ka jing pakhang shnong, da ka sorkar India.
Na ka liang jong ka Centre for Monitoring Indian Economy, ki don 78 million tylli ki kam, kiba la duh noh, ha ki lai bnai jong u jylliew 2020, kiba dei ki bnai sdang jong ka khlam covid bad nangta sa 13 million tylli ki kam, kiba la duh noh, ha ka kylla kaba ar, kaba la jia ha ki lai bnai ba kut jong U Jylliew 2021.
Ha ka snem 2021-22, ki don hynniew tylli ki jylla, kiba kiew bha ka kamai kajih jongki bad kitei ki kynthup ia ka Andhra Pradesh (11.43%), ka Rajasthan (11.04%), ka Bihar (10.98%), ka Telangana (10.88%), ka Odisha (10.19%) bad ka Madhya Pradesh (10.12%).
Ka jingkiew ka ioh ka kot ha India, ka long 8.7% ha u snem 2021-22, hadien ba ka la hiar sha ka 6.6% ha u snem uba mynshwa.
Ha Meghalaya jur palat corruption bad extortion jong ki NGO na ki Malik kaba la wanrah IA ka jingkiew dorKi briew ba shong ha state meghalaya ki duk namar ki ioh ia ki leaders ba bam sap, ki khwan myntoi ia lade, ki ei ki kam ba ki paid bah ba ki ju trei bad mut bn trei lah shah khang noh, da ka sorkar bad ki heh saipan, te publish sa phi kumno sngew hal or kaneDei beit ka jingbamsap ki nongialam ka pynlong ia State ba kan duk.
Shillong:San ngut ki Nongïalam ka Hynñiewtrep National Liberation Council (HNLC) kila wan poi ha Nongbah Shillong ban ïashimbynta ha ka jingïalang ïakren ïasuk bad ka Sorkar.
Ïa kane la pynthikna da u Nongmihkhmat ka HNLC bad President ka Hynñiewtrep National Youth Front (HNYF) Bah Sadon K Blah mynta ka sngi Palei.
“Kine ki san ngut ki Nongïalam ka HNLC kila wan poi ha Jylla naduh ka 5 tarik Nailar bad kila sah ha IB jong ka MeECL kaba don ha Sumer.
Kane ka dei kawei pat ka mawjam sha ka jingïakren ïasuk ka ban sdang hapdeng ka HNLC bad ka Sorkar," ong u Bah Sadon.
Katkum ka jingong jong u, kine ki Nongïalam kila dep ruh ban ïakynduh ïa u Ksiang jong ka Sorkar Jylla u Bah PS Dkhar tang hadien katto katne sngi ba ki wan sha Jylla.
Haba kylli, u Bah Sadon ula ong “Mynta ka dei ka bynta ban ïapynbeit bad ka shong ha ka Sorkar ban rai halor ka jingïakren (official talk) khnang ba ngin lah pyntyllun noh shakhmat ïa ka.
Ka Sorkar kam pat buh ruh ïa ka Tarik".
longlive Bah Manbha bad ka seng ka jng fi.
Shillong:U MLA ka Trinamool Congress na Mawsynram, u Bah Himalaya M Shang pliang u la kyntu ïa ka sorkar jylla ba ka dei ban wanrah da ki lad jingïarap na ka bynta ki nongrep kwai ha ka jylla, hadien ka jing wan syllad ka jingpang ba shyrkhei ïa ki dieng kwai.
Utei u MLA u ïathuh ruh ba katei ka jingïap khlam ki dieng kwai kam dei shuh tang ha Mawsynram constituency hynrei ka la pur kylleng ka ri thor ha rilum Garo bad ruh ha ki bynta jong ka Khasi -Jaiñtia.
“Ka sorkar ka dei ban ai jingïarap mardor ïa kitei ki nongrep kwai bad ruh ban wad lad kumno ban ïoh ïa ki dawai ban khanglad ïa katei ka jingïap khlam ki diengkwai kiba ju kyrshan ïa ka jingdonkam ha ki ïing ki sem jong ki man u snem," ong u MLA.La ïathuh ruh ba ïa katei ka jingeh ba ki nongrep ki kynduh u la rah teng ruh ha Ïing Dorbar ha kaba u Myntri ba dei peit u la kular ban shimkhia mardor.
U la ïathuh ruh ba ha ka 06 tarik Naitung don ki nongwad bniah kiba la leit sha ki khappud jong ka Mawsynram kum ha ki shnong Umsawrang bad pynher da ki drone bad synreit dawai artad ïa kitei ki dieng kwai.
“Kane ka jingleh katkum ka jingong jong ki, kadei tang ka jingpyrshang hynrei hadien kane pat ka khlem don eiei shuh haduh mynta ruh bad ki dieng kwai ki nang pyut bad khyllem man ka sngi," u la bynrap shuh shuh.
U MLA u la ïathuh ruh ba ki nongrep ha ki khappud jong ka Mawsynram constituency ki kamai da ki lak tyngka ha ka shisnem tang na kaba die ïa ki kwai hynrei mynta ka kynti pat ki la sah lut ha ka lyngoh bad ka jingkhuslai na ka jingïap khlam ki dieng kwai.
Na ka liang u MLA u buh jingkylli ruh ïa ka rukom treikam jong ka tnat ka rep ka riang wat hadien ba na ka por sha ka por u la ju kyrpad ïa ka sorkar ba kan tuklar mardor.
U Bah Shangpliang u pynpaw ruh ka jinglyngoh halor ka jingkynnoh ba ka tnat ka rep ka riang ka pynshlur pynban ïa ki nongrep kwai ba kin phai khmat noh sha ka rep sohtrun ha ka jaka ba kan wad ïa ki lad ki lynti kumno ban ïakhun pyrshah ïa katei ka khlam.
Shillong:"Balei ia ki briew shisngi ne ki Kharmetor kiba la shong beain bad sah beain la slem ha Them Iew Mawlong kim shem la lah ban kyn dang, wat haduh mynta, hynrei, ki shu byrngem ha ki kot khubor, hynrei pyn ban ia ngi ki trai jylla kiba shong kamai jakoph tang i barit ha rud surok ki hukum tang hapoh 10 sngi ban kynriah na ki jaka ba shong die jing die" ong ki nongdie madan kiba shong ha rud surok.
Kane ka jing bthah, ka dei hadien ba ka ophis jong ka Deputy Commisinor East Khasi Hills District, ka la hukum ia ki nongshong die madan bad kiba shong die jing die ha ki lynti iaid kjat, kiba don ha kylleng ki khap sor jong ka nongbah Shillong ban kynriah noh tang hapoh 10 sngi, khnang ban wanrah ia ka jingkylluid ha ka nongbah, baroh kawei.
Na ka liang u nonglum khubor, ula ioh ban ia kren ia ki katto katne ngut ki nongdie madan kynthei, shynrang ne ki samla kiba shong die madan ha ki bynta jong ka Laitumkhrah bad ha ki bynta jong ka 9 lad, ha kaba ki la pynpaw ka jing sngew kyndit ba kyndit kyndit, ban kynriah noh tang hapoh ka 10 sngi bad ki la pynpaw ruh ka jing sngew bitar, ia la ka jong ka jingim, ha kaba ki ong ba ka por, ka la dei ba kin shongkhop noh ha la iing khlem ka jingkamai bad ba kin shu ap beit sa tang ia ka jingiap ba kan shim noh.
Ki nongdie madan, ki la ong “Ngi la shah jynjar baroh ar snem ha u khniang jingpang Corona virus, ngim ioh shuh ka lad ban kamai pynkdang ia ka iing ka sem, mynta ngi la sngewkmen ba ka pyrthei ka la shah biang ban ioh ka jingim kaba kylluid, naduh bym don shuh ki kyndon pyrkhing jong ka khlam, pynban ngi mad jingeh, na ki bor jong ka ain, namar ngi la im bun tylli ki snem, ngi ioh thied ioh siew bai skul khun da ka jing trei shitom, hynrei la ngi ieng ruh jhieh la shong ruh tyngkhuh" ong ki nongdie madan.
Shuh shuh, ki la ong “Ka jingleh jong ki bor ka ain, ka long kaba dei ban pynkylluid jaka ia ka leit ka wan, hynrei ka sorkar kaba khmih ia ka im ka iap jong kiba bun balang, ka dei ban peit bniah ban pynwad ia kano ka jaka kaba i bit ban pynshong ia ngi tangba ngin ia im ha kata ka kamai kajih".
Ki la bynrap shuh shuh, ba lada ki thmu shisha ban pynkynriah, ha kata ka sngi, kumta ki ba bun kin mih ban pyrshah beit ia kane bad kin shim da kiwei ki lad ban leh, byrngem ki nongshong die madan.
Shillong:"Wat la ka jylla ka don bun ki jing duna ha kiba bun ki liang, hynrei ka sorkar kan ym lah ban kyn ran dien ban kyntiew ia ka kam jngoh kai pyrthei ha ka jylla" la ong u Myntri rangbah ka jylla u Conrad K Sangma ha ka sngi ba la pyllait ia ki tarik ban pynlong ia ki prokram na ka bynta ka Megha laya Autumn Festival Calendar 2022.
Ka Autumn Festival, ka ban sdang naduh u bnai Risaw haduh u bnai Noh prah jong mynta u snem, ka ban kynthup ia ka Megha Kayak Fest ka ban long naduh ka 13 tarik -16 tarik u Risaw, Shillong Autumn Festival naduh ka 29 tarik -30 tarik u Risaw, North East Olympics Games 30 tarik u Risaw- 6 tarik u Naiwieng, Umiam Boating Regatta 2 tarik-6 tarik u Naiwieng, Hills Festival 4tarik -5 tarik Naiwieng, Shillong Cherry Blossom 17 tarik -26 tarik Naiwieng ka ban kynthup ia ka Megha Music Festival 17 tarik haduh 19 tarik, Literary Festival 22tarik bad 22 tarik bad ka Main Event 24 tarik haduh 26 tarik, Me-gong Festival,Internation Flim Festival 12 tarik -16 tarik Nohprah, Winter Tales Festival 12tarik -17 tarik Nohprah, Traditional festival ka ban kynthup ia ka Nongkrem Festival ha ka 6tarik Naiwieng bad ka Wangala Festival ka ban long ha ka 9tarik haduh 11 tarik Naiwieng mynta u snem.
Haba kren ha ki lad pathai khubor, na ka liang u myntri rangbah ka jylla u Conrad  K Sangma u la ong “Ka kam jngohkai pyrthei hi ka dei ka bynta kaba kongsan tam ban kyntiew ia ka ioh ka kot jong ka jylla, ha kaba bun ki nongshong shnong hi ki ioh ia ka lad ban kamai jakpoh na kane ka bynta.
Na ka liang ka sorkar ka ju pynjanai ia kane ka tnad  jngoh kai pyrthei namar ba ka dei ka lad ban kyntiew ia ka ioh ka kot ha ka jylla bad  mynta ka sngi ngi la shim ka rai ban pyllait ia ki tarik ban pynlong ia ki program bapher bapher khnang ba ki nongjngohkai pyrthei kin lah ban ioh jingtip bad wan ban shim bynta lang ha kine ki festival bapher bapher".
“Ngi don hangne ban pynbna ia ki tarik ban pynlong ia ka Meghalaya Autumn festival, hadien ka  ar snem, namar ka jingshah lynshop ha ka khlam Covid,  ka tnad jngoh kai pyrthei mynta ka la kham kiew bad na kane kan don ka jingpynkiew ia ka ioh ka kot na ka bynta ki briew ki ba don bynta ha ka ne ka kam"u la bynrap.
U myntri rangbah u la pyntip ruh ba na ka liang ka sorkar jylla, ka la shim khia ruh ban pynbiang ia ki jaka sah na ka bynta ki nongwan jngohkai pyrthei bad kawei na kine ki sienjam ka long ban plie noh ia ka Crowborough  Hotel  ha Shillong, kaba khlem lah ban pyndep mynta la bun bun snem, hynrei mynta ka sorkar ka la lah ban pyndep ia kane bad kan sa plie noh ha ka 7tarik u Nailur mynta u snem.
“Ka sorkar ka la shim khia ruh ban pynbha bad ban pyndep noh sa ia kiwei pat ki Hostel ki baheh bad kumjuh ka sorkar kan sa ai jingiarap ruh na ka bynta ka Home stay ban kyntiew ia ka kam jngohkai pyrthei ha ka jylla"u la bynrap.
U Myntri rangbah u la ong ruh  “Lada peit ia ki kam pynroi ha ka jylla ki kam kiba bun ki la iaid shait shait  bad wat ki Ri baheh baheh ruh ki don bun ki jingduna bad kane kam mut ba ngin sangeh noh ban pyrshang ban kyntiew ia ka ioh ka kot na ka kam jngohkai pyrthei, ngi don ki jingeh ki jingduna ha ka jylla hynrei ka sorkar ka kwah ban ailad ia ka lad kamai pisa lyngba ka kam jngohkai pyrthei".
U Myntri rangbah, u la iathuh ruh ba ka sorkar ka la pynmang ia ka pisa ka ban kot T.15 klur na ka bynta ban pynlong ia kane ka Meghalaya Autumn Festival ka ban long naduh u bnai Risaw haduh u bnai Nohprah mynta u snem.
Shillong:Ka seng Hynniewtrep Integrated Territorial Organisation Ribhoi District, hapoh ka jing ialam u Bah Ban Kharnaior, ka la leit ban ia kynduh ia ki lai ngut ki nongialam ba rad bah, ka thain Ribhoi, kynthup ia u bah Mayral Born Syiem MLA ka Nongpoh constituency, u Bah George B Lyng doh, shabuk rangbah ka liang pyrshah bad la ioh ruh ban ia kren bad u bah Jason Maw long MlA Umsning constituency lyngba ka phone, halor ka ialeh khalai Casino bad Dsc.
Ha kane ka jingiakynduh, na ka liang ka seng, ka la ioh ban ai ia ka dorkhas sha kine ki nongialam ba rangbah ka thain, halor ka jingpyrshah na ka jingwan ban pynlong ka sorkar Jylla ia ka thain Ribhoi, kum ka jaka theh niut, da kaba wanrah ia ka ktem Khalai Casino.
Na ka liang ka seng, ka la pynpaw ba ka pyrshah jur halor kane ka jingthmu.
Ka seng, ka ong ba namar ka dei ka district ba sah dien tam, kumta ka sorkar, ka la dei ban phah scheme khambun sha ka dong ka thain Ribhoi, khamtam ki surok, ki Hospital, ki schools sorkar bad kiwei kiwei ki jingmyntoi ki paidbah.
Kumta ha ka jingiakynduh, kitei ki MLA ruh ki pynpaw ia ka jingpyrshah bad kin sa rah ia kane ka mat hapoh ka dorbar jylla, ka ban sa sdang naduh ka 9-15 bnai ban wan, bad ka seng, ka kyrpad ruh ia baroh ki MLA ba don hapoh ka sorkar na Ribhoi ban kyrshan tylli ban pyrshah ia ka Casino.
Na ka liang ka seng, ka pynpaw ruh ka jingsngew pyrshah halor ka jinglong la kloi palat u Syiem ka Raid Marwet, u Syiem Ken Syiem ban ai ia ka mynjur, ban tei ia katei ka casino khlem kino kino ki jingiateh kyndon bad khlem da mynjur lang ki khun ki hajar ka it ka Hima, hynrei ula shu leh marwei bad la iathuh ba U Syiem, ula phla, ha ka jingiakynduh bad ki dkhot ka seng, ha ka 22tarik Nailar 2022, ha ophis treikam jongu.
Nongpoh:Ka United Democratic Party (UDP) ha Ri Bhoi, kan sa pdiang burom ia arngut ki CEM barim ka Khasi Hills Autonomous District Council (KHADC), kata hadien ba kitei ki CEM barim ka KHADC, ki la kwah ban pyniasoh noh ialade sha ka UDP.Ia ka jingpdiang burom ia kitei ki CEM barim ka KHADC, yn pynlong ha shnong Iewmawlong Nongpoh bad kitei ki CEM barim ki kynthup ia u Bah Rangkynsai R.Makdoh, nangta u Bah C.B Syiem, uba dei ruh u kyrtong barim ka NPP na Nongpoh bad u Bah R.B Shadap, uwei na ki riew pawkhmat ha Ri Bhoi bad uba dei ruh u President ka Ri Bhoi Dorbar.
Ka jingpdiang burom ia kitei ki riew rangbah ki ban pyniasoh UDP, kan long ha Iewmawlong Nongpoh, ha kaba kin sa don shibun ki heh nongialam ka UDP hapoh ka jylla.
Shillong: Ka dor jong ka petrol bad diesel, kan nang kiew dor ha Shillong bad Byrnihat, naduh ka shiteng synnia mynta ka miet.
Ka dor jong ka petrol, ha Byrnihat, ka long T.95.10 bad mynta kan long T.96.83 ha Shillong, katba ka diesel, kan long T.83.50 shi litar ha Byrnihat bad T.84.72 ha Shillong.
Ka khajna, kaba mynta jong ka petrol, ka long 13.5 percent lane T.11 shi litar; hynrei la kyntiew noh sha ka 13.5 percent lane kaba long T.12.50 shi liter, katba ka diesel, ka long 5 percent lane T.4 shi litar bad la kyntiew da 5 percent lane T.5.50 shi litar.
Shillong:Mynhynnin ka sngi ka KHADC, ka la phah sha ka sorkar jylla ïa ka jingthoh ban pyrshah ïa ka jing thmu ka sorkar ban pyntreikam ïa ka CrPC bad ïa ka CPC ha ki jaka jong ka District Council, ïa kane ka shithi la soi da u CEM u Bah Titosstarwell Chyne.
Ha ka shithi kaba la phah mynta ka sngi, u CEM jong ka KHADC, u la ong ba ïa kane ka shithi la phah hadien ka jingïakynduh lang jong ki 21 ngut ki MDC kiba la poi sha ka jingïalang ban shim ïa kane ka rai ban pyrshah ïa ka jingthmu ka sorkar ban pyntrei kam ïa ka CrPC bad CPC ha ki jaka jong ka District Council.
Ka rai kaba ka KHADC ka la shim ïa kane ban pyrshah ïa ka jingthmu ban pyn treikam ïa CrPC bad CPC ha ka jaka ba don ki riewlum kan ktah ïa ka ki ïing bishar jong ka District Council bad kiwei ki ïing bishar kiba hab hapoh jong ka District Council.
Na ka liang jong ka KHADC ka kyntu ïa ka sorkar ba kam dei ban pyntreikam ïa ka CrPC bad CPC ha ki bynta ban dei peit ka District Council namar lada pyntreikam kiwei ki Ïing bishar kin ïoh ban bishar ïa ki mukotduma kiba hab hapoh jong ki District Council.
Na ki 30 ngut ki MDC ha KHADC kiba la soi ban pyrshah ïa katei ka jingthmu jong ka sorkar jylla ban pyntreikam ïa ka CrPC bad CPC ha ki jaka jong ka District Council, nalor u CEM kiwei ki long u PN Syiem, Gigur Myrthong.
U Bah Paul Lyngdoh, Mitchell Wankhar, Bajop Pyngrope, Balajeed Ranee, Batskhem Ryntathiang, Carnes Sohshang, Kong Grace M Kharpuri, Victor Ranee, Shanborlang L mawlong, B M Lanong, Lamphrang Blah, Teiborlang Pathaw, Pynïaid Syiem, Kong Macdlyne S Mawlong, Jambor War bad Alvin K Sawkmie.
Nongpoh: U Samla Johnny Nongrum na Byrnihat, uba dei uwei na ki rangiakura ba paw ha ka jylla bad uba dei ruh u Sports Secretary ka KSU NKHD Unit, u la khur ia ka namjop ha ka lympung ia kura ne ka Main event jong ka Indian Fighting series, kaba la long ha Nongbah Lucknow ha ki tarik 22-24 tarik mynta u Bnai.
Ka long ruh ka jingshisha, ba u samla Johnny Nongrum, hadien katei ka namjop kaba u la ioh ban khur na katei ka lympung iakura ha Lucknow, u la ioh sa ia ka lad ban mihkhmat na ka ri sha ka lympung ialehkai Muaythai ka ban sa long ha ri Combodia.
Halor katei ka nam bad burom kaba la wanrah da u Johhny Nongrum, ka KSU Ri Bhoi, ka la ai ka jingkhublei kitbok kitwriang ia utei u samla, ba un dang iai lah ban pynjanai shuh shuh ha katei ka jinglehkai, khnang ba un danglah shuh shuh ban wanrah nam ia ka jylla bad ia ka jaid bynriew.
Shillong:Ka jinglehkai kaba 40 jong ka OC Blue Shillong Premiere League 2021-22 ba lah ialeh ha Third Ground Polo hynnin ka sngi, ha kaba ka Langsning FC ka la hap mad ia ka jingnoh myn siem hadien ba ka la shah pynliem noh ha ka Nang kiew Irat lyngba ka jingioh tyngkhuh khlieh na u Shaibor Nongrum ha ka minit kaba 81 bad la pynkut noh ia ka jing lehkai da 1-0.
Kine ki ar kynhun ki la ioh ban iakhun hynnin ka sngi hadien ba ka Nangkiew ka la ioh ban ieng ha ka kyrdan kaba 6 da 10 poin katba ka Langsning ka ieng ha ka kyrdan kaba 2 da 18 poin.
Ha ka jinglehkai jong ka first leg la iohi ba kine ki ar kynhun ki lah iakynduh myn ha ka 22 Jylliew ha kaba ka Nang kiew ka la lah ban pyn iaryngkat noh na ka jing lamkhmat jong Langsning da 2-2.
Hynrei da ka jingioh jop hynnin ka sngi ka Nangkiew ka la nang kiew artet sha ka kyrdan kaba san da kaba kamai 11 poin katba ka Langsning ka hap sahkut shuwa ha kajuh ka jaka kaba ka ieng.
Ka kol jong ka Nangkiew Irat ka long hadien ba u captain jong ka, u Damehun Syih u la rah ia ka bol na ka phang ka diang ia uba la khmih de artat na u Banteilang Lyngdoh hynrei uba don kham jngai ban pas ia ka bol sha u.
Kumta u Nong rum u la ioh ban wan hakhmat jong u Ambilstar Sun bad da ka jingpyng khuh khlieh jong u ka bol ka la rung beit shapoh ka jar.
Ki la don shibun tylli ki lad kiba la shu lait noh ha ka jingioh pyrshang jong kine ki ar kynhun ha ka jingialeh jong ka kylla miet bad kiba la ioh pyrshang ki long u Chanmitre Thma bad u Banshan Nongdhar jong ka Nangkiew bad u Figo Syndai jong ka Langsning.
Ka la don ruh ka jingthamula ha kane ka jingialeh ha kaba u Nongdhar u la dei ban ioh thep sa ia ka kol kaba ar hadien ba u Apborlang Kurbah u la ioh ban pas ia ka bol sha u Nongdhar uba don ha khmat jong ka jar kaba la plie kum ka dwar bah hynrei da ka jingsyntuid noh jong u u Nongdhar u la kyllon da kaba shong halor ka bol bad da kane ka liang pyrshah ka la ioh pat ban knieh noh ia ka bol hadien ba u la ieng noh nangta.
Haba phai sha ka Langsning, hynnin ka sngi ka long ka sien kaba ar ia kane ka kynhun ba kan leit phai thylli khlem da ioh kamai ei ei bad ha kajuh ka por ka long ruh ka sien kaba ar ia ka Nangkiew ba kan lah ban pynliem khl em da ai kamai ia ka liang pyrshah kaba ka iakynduh.
Ka jingialehkai ha ka sngi thohdieng kan long hapdeng ka Malki SC bad ka Mawkhar SC ia kiba kine ki kynhun ki lah kamai 7 poin bad 3 poin.
Nongpoh: Haba pynpaw ia ka jingbitar eh namar ka jinglip bording ha shnong Baridua Jorpul, ki longkmie na katei ka shnong, mynhynnin ka sngi, ki la leit ban tur kynsan ha ophis treikam u Sub Divisional Officer ka tnat MeCEL Byrnihat Division, kata na ka bynta ban leit dawa na utei u SDO, ba u dei ban pynpoi Transformer ha katei ka shnong, namar ba ki paidbah kim lah shuh ban shong khlem bording.
Lyngba katei ka jingleit tur kynsan da kitei ki longkmie na katei ka shnong, ka la wanrah ia ka jingmyntoi eh, namar hadien katto katne por ei ei, ba la don ka jingiania hapdeng kitei ki longkmie bad utei u SDO, hynrei ha kaba kut jong ka jingiakren, utei u SDO u la kular ba un pynpoi noh da uwei u Transformer hapoh katei ka shnong, khnang ba ki paidbah ha katei ka shnong ba kin lait noh na kaba shongdum.
Haba iadei bad katei ka jingleit kynduh SDO, ka Kong N.Dhar, ka la ong ba ka nongrim kaba la pynbitar eh ia ki paidbah bad khamtam eh ia ki longkmie, ka dei hadien ba katei ka shnong ba la ju mad ia ka jinglip boarding kaba khah khah bad katkum ka jingiathuh jong ka, la ong ba ha kine ki 10 bnai jong u snem ba la dep, ka tnad MeCEL ka la wan buh ia u transformer ha katei ka shnong, hynrei tang katto katne por u la sniew noh bad dei halor kata ka nongrim kaba la pynbitar ia ki longkmie na katei ka shnong.
Nongpoh: Ki nongialam ka Federation of Khasi & Jaintia People (FKJGP) Byrnihat Circle, ha ryngkat u Syiem ka Raid Marwet, mynhynnin ka sngi, ki la leit ban jurip ia ki katto katne ki jaka kiba don ha ka thain Byrnihat, kata na ka bynta ban pynlong kum ka jaka ban bret ia ki niut ki nier kiba mih ha ki phew tylli ki shnong kiba don ha katei ka thain.
Kitei ki nongialam ka FKJGP, ki la ong ba ka nongrim kaba la pynlong ia ka seng ba kan leit pan jingiarap na u Syiem Marwet, na ka bynta ban pynioh ia kawei ka jaka ha katei ka thain, na ka bynta ban pynlong kum ka jaka bret niut, namar ba katei ka thain, ka la kynduh jingeh palat ban bret ia ki niut ki nier.
Haba batai halor katei ka jingthmu ka seng ban pynioh ia ka jaka bret niut, u Bah Lumlang Mawnai, uba dei kum u Senior Vice-President ka FKJGP ha Ri Bhoi, u la ong ba ka seng ka leit ban kyntu ia u Syiem ka Raid Marwet, na ka bynta ban kyntu ia u ba u dei ban iarap ha kaba pynioh ia kawei ka jaka ban pynlong jaka bret niut, khnang ba ki briew kiba shong ba sah ha katei ka thain, ba kin ioh ia ka jaka kaba biang na ka bynta ban bret ia ki niut ki nier.
U Bah Lumlang Mawnai, u la ong ruh ba ka thain Byrnihat, ka la kynduh jingeh palat haba iadei bad ka jaka ban bret ia ki niut ki nier bad lada katei ka jingthmu ka seng kan urlong, kan da long shisha ka jingkyrkhu kaba khraw eh ia ki paidbah nongshong shnong ha katei ka thain hi baroh kawei.
Haba iadei bad katei ka jingthmu da ka seng FKJGP, u Ken Syiem, Syiem ka Raid u la iaroh namar ba ki la pyrkhat na bynta ka jingmyntoi ki paidbah ha katei ka thain bad halor katei ka jingthmu ka seng, u Syiem ka Raid Marwet, u la pynpaw ba un ai ka jingiatreilang bad khamtam eh ban pynioh ia kata ka jaka ban bret ia ki niut ki nier kiba mih na kiba bun tylli ki shnong jong katei ka thain.
Shillong:Lyngba ka hukum jong ka Meghalaya High Court, kaba ha ka 16tarik Nailar 2022, ka Deputy Commissioner, East Khasi hills, ka pyntip, ba U Chief Secretary, ka sorkar Meghalaya, ula khot ia ka jingialang ha ka 22tarik Nailar 2022 bad ula bthah ia ki Deputy Commissioner, ba kin shim ia ka rai kaba kyrkieh bad kata ka long ba ki nongdie madan, ki la nang bun nang bun ha ki dong bapher jong ka nongbah Shillong bad ba ka jingshong thurmur jongki, ka la pynthut, ia kiba iaid ba ieng, ha ki lynti iaid kjat.
La ong shuh shuh, ba ula don u nongshong shnong, uba la mynsaw, ha ka jingshah lymbub ha ka bos, namar ba u iaid harud surok, namar ba ia ki lynti iaid kjat, la die jingdie da ki nongdie madan bad nangta, ba ki briew kiba anna, ki la dawa, ba ki dei ban ioh ia kajuh ka hok, ba kin iaid kin ieng ha ki lynti iaid kjat.
La bthah namarkata ba hapoh shiphew sngi, ba ki Deputy Commissioner bad ki Superintendent of Police, kin pynbiang ia ki pulit ban iarap ia ki magistrate, ha kaba iadei bad katei ka jingpynbeit ia ki nongdie madan, kiba don ha ki lynti iaid kjat.
La maham ruh, ba ia kito ki bym kohnguh, yn leh da kaba tyngeh, ong ka kyrwoh na ka Deputy Commissioner, East Khasi hills District.
Ki jaka kiba shah ktah, na ka jing kurup ia ki lynti iaid kjat bad kiba pynthut ia ka leit ka wan, ki long ha Motphran, GS Road sha District Council, Umsohsuh sha Motphran, Motphran sha Mawlonghat (Anjalee), Motphran point, Motphran sha Mission Compound, YMCA sha Motphran Point.
Nangta ha Police Bazar, ki kynthup ia ka Thana Road, Jail Road, Police Bazaar Main Road (Khyndailad sha Dreamland), Khyndailad Point.
Nangta sha ki thain Polo, ba kynthup ia ka jingkieng Polo sha SRGT, jingkieng Polo sha Lawmali.
Nangta ka Civil Hospital NH 44, IGP Point, Barik Point, Laitumkhrah, Laitumkhrah Main Road (Fire Brigade sha Beat House), Laitumkhrah Main Road (Beat House sha Police Point).
Kiwei ki jaka ki kynthup ia ka Laban Last stop, Rynjah, Nongmensong point sha Wahkdait, Madanriting Taxi stand.
Shillong:U President ka Khasi Student Union (KSU) u bah Lambokstarwell Marngar, u la ong ka Meghalaya bad ka Assam ka don ha ka Ri India, kumta ka sorkar ka dei ban wad ia ki lad ki lynti kumno ban lah ban lah ban kynthup biang ia ki shnong ki ba la shah pynhap sha ka jylla Assam ha ka jingiapyn beit ia u pud u sam.
Mynhynnin ka sngi, ki kynhun seng bhalang na Rilum Khasi Jaintia bad Rilum Garo ki la leit ban ia kynduh ia u Myntri Rangbah ka jylla u Conrad K Sangma, u Symbud Myntri rang bah ka jylla u bad Prestone Tynsong bad ki myntri sorkar ban ia kren halor ka jingpynbeit ia u pud u sam hapdeng ka jylla Assam bad Meghalaya.
Ha ba ia kren ha kane ka sngin na ka liang u bah Lambokstar Marngar u la ong “Ka jingiasoi jong ki ar sorkar ia ka MOU ha ka jingiapynbeit u pud u sam, ngi la ioh ban wan ha ki ar tylli ki jingialang ba la khot kum ki sengbhalang bad kane ka long ban pynsngew ba ka sorkar ka la long ka ba kut jingmut ban pynbeit ia u pud u sam, namar ba la iaid 50 tylli ki snem".
“Ha kine ki jingialang, na ka liang ki sengbhalang, ngi la ai jingmut ba ia kane ka jingpynbeit u pud u sam ka dei ban long kat kum ka jingshisha ka history kat kum ka jinglong ka jylla bad ban sngap ia ka sur ki District Council, ki it ki hima bad ki nongshong shnong kane ka thain, hynrei haba la iaid ka por la mih ka jingbym hun halor kane ka rai jong ka sorkar"u la bynrap.
U bah Lambok u la ong “La don ki kynhun ki ba la sdang sa ban iaid da ka lynti jong ka ain ruh namar ba kim hun bad ka don la ka jong ka jingpyni ia ka jingsngew na ki paidbah, hynrei mynta ka sngi ha ka jingiakynduh, ngi iohi ia ka jinglong jingman ba kumno ki shim bad nangno ka sdang ia ka jingiapynbeit u pud u sam hapdeng kine ki ar jylla".
“Ngi la iohi ruh ba ka jingpyrshang ban dro ia u line kam dei kaba mynta hynrei ka dei naduh u snem 2011 bad ngim tip kano ka lait bad kano ka dei, hynrei ka sorkar hi kan jubab"u la bynrap.
“Ka jing pynsngew sha ngi, na ka liang ka sorkar ka long ba ba ka eh ban bishar biang ia ka MOU, hynrei na ka liang jong ngi ngi kwah ban ong ba ka Assam bad Meghalaya ki dang hap ha ka Ri India bad kan don ka lad ka lynti ban pynbeit biang ia kane bad ia kane ngin ieh ha ka jingstad ka sorkar" u la ong.
“Ka nongrim hi, kaba kum ki sengbhalang ki kren ka long ba ym dei ban niew bein lane ban klet ia ki ummat jong ki nongshong shnong ha ki thain khappud, namar ba ki dei maki ba la sumar ia ki kyndew ki shyiap ha kine ki 50 snem"u la bynrap.
“Ka nongrim ngin ieng ka long ban bud dien ia kane ka mat bad ngi ngeit ba ka sorkar kan thaw ia ki lad ki lynti"u la ong.
U bah Marngar u la ong ruh “Ha ka juh ka por ba ngi la ia kren da ka ba shai ba ha ka wat kaba ar shwa ban ia soi ia ka MOU, ka sorkar ka dei ban shim ia ka jingmynjur jong ki nongshong shnong ha kito ki jaka, namar lada kam leh kumta kan mih shibun ki kynrum kynram".
U la bynrap shuh shuh “Ngi sngew thuh ha ka jingpynbeit u pud u sam kan don ka jingiakam na baroh arliang, hynrei haba don ha ka lynti kaba beit bad da ka jingstad jong ki kan ym don kano kano ka kynrup kynram bad kaba kongsan ka long ba ki trai shnong kiba bat ia ki it ki hima bad ki District council, ka sorkar kan ym dei ban iaid lait".
“Lada ka sorkar kam leh kumta khlem pep, kane ka jingiapynbeit ia u pud u sam ruh ha ka wat ba ar kan mih shibun ki jingeh bad ka jingiakynduh mynta ka sngi, ngi ai jingmut ba kam dei ban mih kano kano ka jingkynrum kynram"u la ong.
“Na ka bynta ka wat ba nyngkong, ngi la ai jingmut ia ka sorkar ba kan thaw ia ki lad ki lynti ban pynbeit, namar ka Assam bad Megahlaya, ki dang dei ha ka juh ka Ri bad ka dei ka jingstad jong ki ban thaw ia ki lad ki lynti halor kane ka bynta"u la bynrap.
U bah Marngar u la ong ruh “Ngim lah ban jubab ba ka dei ka jingbakla jongno jongno ruh, namar ki myntri, ki sorkar barim ki dei hi ki myntri ha ka sorkar thymmai, hynrei ka hok ki paidbah ki ba la sumar ia ki khyndew ki shyiap la 50 snem ka dei ban pyrkhat".
Haba kylli u la ong “Ngin hap ban ia thir bniah bha ym tang ki sengbhalang, namar ba ki sengbahlang kim don uwei ruh u ban don ia ka jaka ha khappud, hynrei ngin hap ban ia kren ia ki it ki hima ki nongshong shnong bad ngin sa rai halor kane ka mat".
Ha kawei ka liang, U President jong ka Federation Of Khasi Jaintia and Garo People (FKJGP) u bah Dondi Khongsit, u la ong ba haba ka sorkar mynta ka lap ia ka jingbakla jong ka sorkar barim, ka dei ban pynbeit, ym ban shu ia kynnoh iwei ia iwei.
Ia kane u bah Dondi, u la kren, hadien ka jingiakynduh bad u Myntri rangbah ka jylla ha ryngkat ki myntri bad ki sengbhalang ha ka jylla ban ia kren halor ka jingiapynbeit u pud u sam hapdeng ka sorkar Assam bad Megahalaya.
Na ka liang ka sorkar, ka la pynshai ba ka jingiakren ban pynbeit ia u pud u sam ka long halor ka map ba la dep shna ha u snem 2011,kaba na ka liang jong ngi, ngi la ong ba ka sorkar kam dei ban leh politic".
U la bynrap “Ka sorkar MDA kam dei ban ialehkai bad kynnoh uwei ia uwei, namar ba lada ka sorkar ka lap ba ka sorkar 2011 ka bakla ban shna ia ka map, ruh dei ban pynbeit ia ka jingbakla".
U bah Khongsit u la ong “Lada ki wei ki bakla bad lada ki lap ba ki la bakla ruh ki dang iaid shakhmat ia kane ka mat kane kam dei bad ym dei ban shu ia khynniat lane ia thet kti da kaba ong ba ngi leh kat kum ka map 2011".
Lah ban kdew hangne ba ka jingiapynbeit ia u pud u sam hapdeng ka jylla Assam bad Meghalaya na ka bynta ki 6 tylli ki jaka ha ka wat ba nyngkong ka la wanrah ia ka jingbym hun ia ki ba bun balang bad na ka liang ka sorkar MDA ka la kdew ba ka jingpynbeit ia u pud u sam ka long kat kum ka jingdro map ka sorkar barim ba la ialam da u Dr Mukul Sangma ha u snem 2011.
Shillong:U MLA ka liang pyrshah na Mawsynram, Bah Himalaya M Shangpliang, u la buh jing kylli ïa ka sorkar jylla ïa kaei kaba ka la leh halor ka jingbym pyllait shuh ka sorkar India ïa ka skhim ha ki shnong khappud ba ju tip kum ka skhim Border Area Development (BAD).
U Bah Himalaya u la ïathuh ba mynta la arsnem kynthup naduh u 2021-2022 bad jong u 2022-2023, ki shnong khap pud ki khlem ïoh shuh ïa ka skhim border area, kumba ki ju ïoh manla u snem ban leh shibun ki kam pynroi ha ki shnong khappud.
La ïathuh ba ki kam kiba ki shnong khappud ki ïoh ban pyntrei na katei ka skhim ki long naduh ka jingshna ïa ki surok, ki ïing skul, ki community hall bad kiwei kiwei ki kam pynroi kiba ïadei bad ki paidbah.
“Hynrei mynta la ar snem ngi khlem ïoh eiei shuh," ong u MLA.U ong ruh ba ha ki hynriew bnai mynshwa, u la dep ban rah ïa katei ka jingkylli ha Ïing Dorbar hynrei ka jubab kaba u ïoh ka long beit ba ka sorkar jylla kan sa ïakren bad ka sorkar Pdeng.
“Mynta ka ilekshon ka la jan, ki paidbah ruh ki la khmih lynti ba kin ïoh ïa ki kam pynroi kumta ka sorkar jylla kumjuh ka tnat Border Area kadei ban ai jubab halor kane," u la ong.
U Bah Himalaya u ïathuh ruh ba man u snem ki shnong khappud ki ju ïoh kumba 2 klur tyngka na ka skhim Border Area bad kumta ka jingduh jong ki paidbah ha kine ki ar snem ka la long kaba jur.
Shillong:U Myntri rang bah ka jylla, u Conrad K Sangma, u la ong, ba na ka liang ka sorkar kan ym lah ban kular ban wanrah lut ia ki shnong, kiba la poi sha Assam; hynrei yn ialeh ban rah biang ia kine ki mat ha ka wat ba-ar jong ka jing pynbeit u pud u sam ban ia kren halor kine ki shong khasi kiba la shah pynhap sha ka jylla Assam naduh u snem 2011.
Haba ia kren bad ki lad pathai khubor, na ka liang u Myntri rangbah ka jylla, u la iathuh ba mynta ka sngi la ioh ban pynlong ia ka jingialang bad ki katto katne ki sengbhalang ha ka jylla ban iakren halor ka jingpynbeit ia u pud u sam hapdeng ka jylla Assam bad Meghalaya.
“Na ka liang ki sengbhalang, ki la pynpaw ia ka jing sngewkhia halor ki katto katne ki shnong kiba la shah pynhap sha ka jylla Assam bad halor kane ngi la dep ban pyni ia ki jingshisha jong ka histori bad kumjuh ia ki kaiphot ka ba la dep ban shna ha u snem 2011″u la ong.
“Ka jingpyni ia kine baroh ha khmat ki sengbhalang ka long, namar ba ia kane ka jingiakren ban pynbeit ia u pud u sam hapdeng ka Assam bad Meghalaya ha ka wat ba nyngkong, la ia kren kat kum kane ka nongrim"u la bynrap.
“Ngi la ioh ban pyni ba ki shnong kiba la kdew da ki sengbhalang, ki la don lypa ha ka map jong ka Assam, bad ka long kaba shitom ia ngin pynkylla biang ia ka map kaba la dep shna ha u snem 2011 ban kynthup ia kine shnong ki ba ki la iatai mynta"u la ong.
“Ngin hap ban iaid shakhmat bad kane ka kaiphot ha u snem 2011, ki sengbhalang ki la sngewthuh, hynrei ki dang don ka jingsngewkhia namar ba don na ki briew kiba kwah ban wan sha ka jylla Meghalaya"u la ong u Myntri rangbah.
“Ki kwah ban iohi ba kin don ki sienjam ban lah ban wanrah biang ia kine ki shnong sha ka jylla, wat la ngam lah ban ong eiei mynta bad ka wat ba ar ka la sdang te ngin peit kaei ka ba ngin lah ban leh halor kane ka bynta"u la bynrap shuh shuh.
U Myntri rangbah u la ong ruh “Ngi la batai bha ia ki, ia ka rukom pyniaid jongngi ban wan ha ka jingiasngewthuh jingmut ban pynbeit ia kane ka mat bad ka don ka jingsngewkhia bad ngin sa peit kaei kaba ngi lah ban leh hadien".
Haba kylli u la ong “Ngam lah ban kular eiei mynta, hynrei ka long tangba ki don ki jingsngewkhia ia ki katto katne tylli ki jaka bad ngi la dep ban iaid shakhmat, ka MOU ngi la dep soi bad katba ngin dang pyniaid ia ka wat ba ar, ngin peit kumno ban lah ban ia kren biang ia kine ki bynta".
“Kan ym don kano kano ka jingpynkylla ia ka MOU, namar ba ki don bun katto katne tylli ki shnong kiba don hajan u pud u sam bad ngam lah ban kular eiei mynta, hynrei ngan ia leh ba lada lah ban iakren biang halor kane ka bynta “u la ong.
Mynta u snem,2022 ka ri India ka la rakhe pyndonburom ia ka jingdap 75 snem jong ka jinglaitluid jongka ha man la ka 15th August 2022.
Ka jingrakhe ka shongshit bha lyngba ka jingpynher lama ha man la ki ing,ki skul,ki office sorkar wat haduh ki kali kamai bad kali ki ‘riew shi met ruh kumjuh.
Ka don ruh ka jingpynsngewthuh paidbah ia ka dor jong ka jinglaitluid bad ki jingmut jong ki rong bapher bapher kiba don ha ka lama ka ri India ha man la ki jingialang rakhe pyndonburom Independent Day.
Hynrei kaba kham donkam eh ia ki paidbah ba bun ka long ba, ka sorkar India ne sorkar Meghalaya ki ai shisha ne em ia kata ka jinglaitluid ba ki paidbah ki kwah bad angnud.
Namar,lada kren ne pynpaw laitluid(right to freedom of speech and expession) ia ki jingbakla ne jingduna ka sorkar,ka sorkar pat kam shah pynban khamtam kito ki kynhun ba don bynta bad ka sorkar.
Ka jinglaitluid ha ki niam ha ri India kum ki Muslim,ki Christian,etc, la nang pyn-akhim pynban khait ia ka rukom treikam jongki.
Ka jinglaitluid ha ki kam pisa-tyngka lei yn nai iakren khamtam kito kiba heh spah la nang pyrkhing hi khait da ki banks bad ki tnad pisa-tyngka jong ka sorkar ban pyndonkam bun lak bun klur wat la ka dei ka pisa lajong jongki ruh.
Ka jingshah teh mraw jong ki briew ha ki bor sorkar naduh kiba trei ki kam rit kam ria haduh kiba kham riewspah ka la nangjur nangjur katba dangmih ki por ki snem.
Hynrei,ka jingteh mraw kaba shyrkhei ei mynta ka dei ka jingduk(poverty) jong ki paidbah kylleng ka ri India.
Wat la ki ioh ei ne pahuh u khaw ration,hynrei ka jingduk ka dang iai tangon hi ha kiba bun bah ki longing longsem.
Ki ing baduk ba ai ka sorkar kilong pynban tang ia kito kiba dei ki briew bad nongkyrshan jong ki MLAs/MDCs katba kito ki bym ju kyrshan MLA/MDC ym don ba peit wat tang shiliang ka khmat ruh.
Ki ong,kiba don ing ar/lai mala,kita ki pahuh tin namar kidei ki briew jong ki MLA/MDC katba ki longing kiba sop da u phlang pat, lada ki jaw ummat snam ruh kiba pli ym don ba patiaw satia ia ki.
Kane kadei ka jingshah teh mraw kaba ka sorkar ka dei ban pynlaitluid noh shisyndon ia ka.
Hynrei tang kawei ka jinglaitluid kaba ima bad ishyrkhei eh mynta kadei ka jinglaitluid ha ki kam paidbah(political freedom).
Lada phi lah jop MLA/MDC,kata,lah ioh leh laitluid katba mon ia ka pisa sorkar kaba dei ka pisa u paidbah.
Ka don ruh ka jinglaitluid ban kynthih party katba mon na kawei ka party sha kawei pat.
Kane ka jinglaitluid ban kynthih party katba mon ka lah ban ialam pynban sha ka jinglaitlan ka synshar-khadar ym shuh ka jinglaitluid kumba pruid dak ka Independence Day jong ka ri India.
Shillong:Ki Pulit ka West Khasi Hills District, ki la kem sa 4 ngut ki trai jong ki karkhana coke ba treikam be-aiñ hapoh ka District haba pynap ruh da ka aiñ Benami Act pyrshah ïa ki trai shnong kiba pynshah kyrteng na ka bynta ki Bar Jylla ba kin seng karkhana be-aiñ.
Kine ki 4 ngut ki kyrteng u Hopeful Nongtdu ba na Rymbai Synrang Shah khain, East Jaiñtia Hills, u Khrawbok Rongrin ba na Sohbar A, Shallang, u Ashish Arya ba na Basistha pur Bye-Lane, Guwahati, Kamrup bad u Yaman Bansal ba na Beltola Tiniali, Guwahati, Kamrup.
Ïa kine ki trai karkhana coke ba beaiñ la kem hynnin ka 26 tarik Jylliew da ki Pulit Special Investigation Team (SIT) ha ryngkat ka jingïadonlang ki Magistrate bad ki DMR.Ïa kine ki 4 ngut la pynngat hapoh ka Shallang PS Case No.39(12)2022 U/S 188/34/379/120 B IPC R/w Sec 3(1)/21(1) MMDR Act, R/w Sec 15 Environment (Protection) Act bad Sec 3 Explosive Substances Act.
Dang ha ka taïew bala lah, ki Pulit SIT ki la kem ïa uwei u hehspah na Beltola uba pynïaid ïa ka karkhana coke ba beaiñ ha Shallang.
Une u hehspah u kyrteng u Youdishtra Bhama, trai jong ka M/S Kalyani Fuels Limited.
Na kine ki 4 ngut ba dang shu shah kem, u Hopeful Nongtdu u dei jong ka M/s HV Coke Limited bad ki lai ngut kiwei pat ki dei jong ka M/S Yash Coke Limited.
Kane ka jingkhynra ïa ki karkhana coke ba beaiñ hapoh West Khasi Hills kala jia tang shisngi hadien ba ka Ïingkashari Meghalaya High Court kaba bthah ïa u Director General of Police (DGP) ban wad ban kem ïa baroh ki trai jong ki karkhana coke ba beaiñ hapoh ka Jylla.
Haba ïakren bad ki Heh Pulit ka District, la ïathuh ba ki don haduh 61 tylli ki karkhana coke ha ki thaiñ Shallang, West Khasi Hills bad napdeng kine, tang 4 tylli ki dei kiba don ïa ki kot ki sla kiba biang ban treikam katba kiwei kiwei ki dei ki ba shu treikam be-aiñ.
Ki pyntip ba bun na kine ki karkhana be-ain la khang khyrdep lut mynta bad ka jingthwet ïa ki trai kala ïaid shakhmat.
Ka Ïingkashari ha Nongstoiñ kala shlei mynta da ki Nongïasaid Aiñ kiba wan na kylleng ki jaka ban pyn?akhun mukotduma bah jamin lypa ïa kiba bun ki trai jong ki karkhana coke ba phetrieh mynta.
Haba kylli, ki Heh Pulit ki pyntip ba ha ka jingtohkit ïa kine ki karkhana ba be-aiñ la shem ba bun na ki Khasi kiba pynshah kyrteng na ka bynta ki bar jylla ba seng karkhana coke be-aiñ ki dei na ka kur Nongrum bad Sohbar.
“Ngi la pynap mynta da ka Benami Act ïa kine ki trai shnong kiba pynshah kyrteng bad ngin sa leit kem noh ïa ki ha kine ki sngi ban dang wan ban tian bishar ïa ki kat kum ki kyndon aiñ," ong ki heh Pulit.
Lah ban kdew hangne ba ka aiñ Benami ka dei ka aiñ ban tehlakam ïa ka jingleh business ha ka kyrteng kiwei ban buhrieh ïa ka jingdon jingem bad ban lait ka siew khajna sha ka Sorkar.
Ïa kine ki 4 ngut kiba shah lem la ïalam tian bishar hynne ka 27 tarik Jylliew bad ka Ïingkashari kala phah set ïa ki hapoh ka Judicial Custody kaba 14 sngi.
Nongpoh: Ha ki kynta jong ka jinghap slap hapoh ka shnong Umsohlait, Mawhati ha Ri Bhoi, ka la don ruh ka jingtied u pyrthat bad ha katei ka jingtied u pyrthat hapoh katei ka shnong, ka la pynjulor eh ia kawei ka iing bad kaba la wanrah ruh ia ka jingmynsaw jong Hynriew ngut ki briew.
Katei ka jingjia, ka la jia hynnin ka sngi ha ka por 3 baje eiei janmiet, ha kaba la ong ba ha kaba kum katei ka por ba hap slap, ki la don ki briew kiba leit ban rieh slap hapoh katei ka iing, pynban ha kaba kum katei ka por la ther kynsan u Pyrthad bad kaba la pynlong ia kitei kiba la leit rieh slap bad kiba don hapoh katei ka iing ba kin mynsaw.
Ia kitei kiba la mynsaw, ha kaba nyngkong la rah noh sha Mawhati PHC, hynrei namar ba ki la jur palat ka jingmynsaw, kumta la pynkit noh mar mar ia ki sha ki jaka sumar kiba don ha Nongbah Shillong, na ka bynta ban ioh ia ka jingsumar kaba biang.
Haba iadei bad katei ka jingjia, la ong ba katei ka iing kaba la mad ia ka jingshah tied Pyrthad, ka la ingkhong hi khait, kaba la julor eh bad kaba la poi da ki lak tyngka ha ka jingjulor, namar namar ki jingdon jingem hapoh katei ka iing, ki la ingkhong hi khait bad ki la kylla dpei.
Nongpoh: Myn ha ka miet jong ka 25 tarik mynta u bnai, ki Pulit Ri Bhoi, ki la ioh jingtip ba la don ki arngut ki shi lok hapoh ka shnong Kyrdemkulai (5Kilo) kiba la mynsaw bad kiba la thiah hapdeng ka jinglyngkien jong ka snam, kumta haba ki Pulit ki la poi ha katei ka jaka, ki la lap ba ka Longkmie kaba la donlang ha katei ka jaka, ka la khlad noh, katba u rangbah uba dei ruh u Lok jong katei ka Longkmie, u dang im.
Ki Pulit haba ki la lap ia katei ka jingjia, ki la rah noh mar mar sha Umsning CHC, ha kaba ia utei u lok, uba la mynsaw jur bad uba dang im, la rah noh mar mar sha Civil Hospital Shillong, katba ia katei ka lok la rah noh sha ka jaka buh metiap kaba don ha Nongpoh Civil Hospital.
Haba iadei bad katei ka jingjia, ka hymmen jong katei ka Longkmie kaba la khlad noh ha katei ka jingjia, ka la ujor da ka ejahar ha Nongpoh Police Station bad ia ka case ruh la dei ban register.
Ki Pulit haba ki la leit ban tohkit halor katei ka jingjia, ki la lap ia ki tiar pynmynsaw, ia kaba la suba ba la don bynta ha katei ka jingiap briew bad mynsaw.
Kumta haba iadei bad katei ka jingjia na ka liang ki Pulit kin dang pynlong ia ka jingtohkit kaba bniah ban lap ia ki jingshisha baroh.
Shillong:Ka jing shahbom shah tied jong ki ar ngut ki samla ha ka miet Sngi u Blei ka 25 tarik Jylliew ha Lad Umsyiem ha ki shipai Border Security Force (BSF), ka dei na ka jingbuaid kyiad jong kitei ki shipai pahara khappud.
Katkum ka jingiathuh jong kine ki ar ngut ki samla kiba la tip kyrteng kum u samla Jeffreywell Podweiñ 21 snem ka karta bad u samla Rocky Dkhar 30 snem ka karta, kiba shong ba sah ha Shnong Iarbamon.
Katkum ka jing ïathuh jong u samla Jeffreywell, u la ong ba ka jing shah shoh jong u ha uwei u shipai, ka dei ba kine ki shipai ki la buaid kyiad, namar une u samla u shong ha katei ka jaka bad lehkai phone, hynrei u wei u shipai ba la buaid kyiad u la kylli jingkylli, balei ba u ialehkai phone ha katei ka jaka bad u la bom la tied da u lathi, ia u tei u samla, haduh ba un da mihsnam na ki bynta jong ka khlieh.
Naka liang jong u samla Rocky Dkhar pat u la ong ba u dang thmu ban leit sha Dawki, hynrei hadien ba u la iakren bad kitei ki shipai, u la shah ksih pynban na ryndang jong u ha kaba u la ia ksaid da ka bor ban lait na ka jingshah ksih ha u tei u shipai.
Kine ki samla ki la iathuh ruh ba kine ki shipai kim dei satia kiba don duty, hynrei ki wan da ki Civil dress khlem da phong uniform.
Kine ki samla ki la iathuh ruh ba ka jingiakulmar la lah ban tem bad pynjaijai noh ia ki paidbah hadien ka jingwan jong ki Rangbah shnong na ki Shnong ba marjan kum na Kongwang,Umsyiem.
Shillong:Na ka liang jong u Bah SL Kongwang, Rangbah shnong jong ka Umsyiem, u la iathuh ba ka jingjia ha ka 25 tarik Jylliew, ha kaba ki katto katne ngut ki khun samla ki la shah shoh ha ki shipai ka dei na ka jingleh shit khlieh jong ki shipai BSF.U Rangbah shnong jong ka Umsyiem, u la iathuh ruh ba ia ka jingsdang jong ka jingjia u khlem lah satia ban tip, namar kim don ha katei ka jaka, hynrei ka dei ka jingleh shit khlieh jong ki BSF, namar ha ka por kumba 9 baje mynmiet ki samla kiba iaid ba ïeng bad ki samla na kiwei pat ki shnog, ki mut ban leit sha Dawki, hynrei ka la sniew noh ka kali bad ki ïeng noh hangta bad mut ban shna ia ka kali.
Hynrei kum ha kata ka por, ki la wan ki shipai BSF, ba khlem phong uniform ha ryngkat ka jingbuaid, ha kaba ki la kylli ia kitei ki samla ba ka sniew ka kali, hynrei kine ki BSF kim sngewthuh shuh ia ka jingiathuh jong kine ki samla bad ha kata ka por ki la pynibor da kaba thab, ki shoh da u dieng ia kito ki khynnah.
Hadien katto katne por la don sa kumba katto katne ngut ki samla kiba la iohi ia ka jing shah ktah kti jong kitei ha ki shipai BSF, katba ki dang thmu ban leit sha Dawki, hynrei kine ruh ki la shah shoh lang bad u la ong ruh ba ka jingmih ka huri hura ka dei na ki daw jong ki BSF.U la iathuh shuh shuh ruh ba u wei u samla na Ïarbamon u wan lehkai Game ha katei ka jaka, namar ba ka network kam biang ha katei ka shnong, bad ki shipai BSF ki la tied ia u, da u dieng na khlieh jong u tei u samla ha kaba ka khlieh ka lah mihsnam.
Hadien ka jingioh jingtip ki paidbah na kiwei pat ki jaka ki la leit sha katei ka jaka ba ka don katei ka jingjia bad ki paidbah ki la leit pat ban kawang maw ia ka jaka sah jong ki shipai BSF, ha kaba ki shipai BSF pat ki la siat sha suiñ bun phewsien bha.
U la ong ruh ba ki samla ba shah shoh kim dei satia na shnong Umsyiem, hynrei ki dei na ki shnong ba marjan kata na Sohlong, Ïar-bamon bad Umkrem, katkum ka video la iohi ba ki samla ki don kiba san ngut katba ki shipai BSF pat ki don ar ngut ha kaba ki la bom da u lathi ia kine ki khynnah.
U la iathuh ruh ba katei ka jaka ka hap ha ka jingpeit jingkhmih jong ka shnong Umsyiem, namar ka kut haduh jingkieng Dawki bad ha ki por ba don ka jingkulmar bad jingjia dei ka shnong Umsyiem kaba peit.
U la pynpaw ruh ka jing sngewnguh ia kiwei pat ki para Rangbah shnong na ki shnong kiba marjan ki la iawan lang ban tehlakam ia kane ka jingjia.
U Rangbah shnong ka Umsyiem, u la ong ruh ba ki shipai BSF ki dei ban iada ia ki paidbah kiba shong ba sah ha khappud, hynrei ban pynibor pat ia u paidbah u ba dei u nong india kim don satia ka jing sngewsuk.
U la ong ruh ba lada ki shipai BSF ki leh heh na ka por sha ka por ka lah ban poi shaduh u pud jong ka jingiap briew ruh, namar ba kum u nongialam shnong um lah ban shah ban peit ia kum kine ki jingia.
U la iathuh ruh ba ki pulit jong ka Pynursla police station, ki la bthah ia kitei ki samla ba shah shoh, ba kin leit ujor da ka Ejahar pyrshah ia kitei kiba shoh ia ki.
U Rangbah shnong jong ka Umsyiem, u la ong ruh ban pyntieng pynsmiej ia ki paidbah da ki ktang suloi hi um sngew iahap satia, namar ki shnong ki don hajan jong ka ktem ki shipai BSF.U la buh ruh ka jing kyrpad ia ki bor bahalor ba kin shimkhia ia kane ka kam, khnang ba kum kine ki jingjia kin ym jia shuh na ka por sha ka por.
Ki BSF hi ki dei ban don sha Zero Point ha khapud, hynrei la iohi pynban ba ki BSF ki don harud surok kaba pynwit ia ki nongleit nongwan bad da iakren ruh kim sngewthuh satia.
U Narendra Modi, myntri rangbahduh ka Ri, mynta ka sngi, ula ther tyngeh, halor ka kam sain pyrthei, kaba kamai vote bad ula ong ruh, ba kitei ki jait seng, ki pynshit ia ki paidbah, halor ka mat jong ka  Uniform Civil Code (UCC).
Haba kren sha ki nongtrei jong ka seng Bharatiya Janata Party (BJP) ha Bhopal, mynta ka sngi, U Modi, u ong ba ka seng BJP, kam ju trei kam na bynta ka sain pyrthei, ban ioh kamai vote.
“Wat ka Supreme Court ruh, ka kren bha ia ka jingdonkam jongka  Uniform Civil Code, hynrei kito kiba kamai na ka buit politiks ban ioh vote, ki pyrshah pynban.
Wat ka riti synshar ri ruh, ka kren ia ka hok, ba ia ryngkat ia baroh ki nongshong shnong" ong U Modi.
Ha ka jingkren jongu, U Modi, u ong ba ki Muslim, ki hap ban sngewthuh, ia kaei ka seng sain pyrthei, kaba shim kabu, ban pynshit ia ki.
“Ngi iohi, ba ka jingpynshit ka iaid bha mynta, halor ka kyrteng jong ka  Uniform Civil Code.
Lada kawei ka ain ka treikam ia uwei u briew bad sa kawei pat ka treikam ia uwei pat u briew, ha kawei ka iing, kumta kata ka iing, ka lah ban treikam? Kumta kumno ruh ka Ri, ka lah ban treikam haba ki don ar syrtap ki kyndon?" ula ong shuh shuh.
“Lada phi kwah ia ka bha ka miat jong ki khun shynrang, ki khun kynthei bad ki ksiew jongphi, kumta vote ia ka BJP, ym ia kiwei pat ki seng, kiba la pyniaid da ki longiing longsem" ula ong shuh shuh.
Ka Uniform Civil Code, ka mut ban don kawei ka ain ia baroh ki nong India bad kam dei satia, ha ka nongrim jong ka niam.
Hadien ka jingtei ia ka Ram Mandir bad ka jingpynduh noh ia ka article 370, ka UCC, ka dei kawei na ki mat kular elekshon jong ka BJP.U Modi, u ong shuh shuh, ba kito kiba kyrshan ia ka  triple talaq, ki leh bein ia ki khun kynthei jongki bad u ong ruh, ba lada kitei ki ain, ki dei kiba bha, kumta balei ba la pynduh noh ha  Pakistan, Qatar bad ha kiwei ki ri, ba synshar ki Muslim?.
Shillong:Kawei ka gypsy ki Pulit ka la shah wiang ding ha ki riew runar ha ka mied sngi U Blei ha Mawlai Mawroh.
Kane ka kali ka dei kaba don u nombar ML02-0603.
La ïa thuh ba kane ka dei kaba pynïeng ha ka jaka pynïeng kali jong ka Police Trai ning School (PTS).
Ki Pulit kila register case halor kane ka jingjia bad ka jingtohkit kala ïaid shakhmat ban ïoh kem ïa ki briew kiba donkti.
U Director General of police (DGP) jong ka jylla Meghalaya, u Dr LR Bishnoi u la ong ba la dep ban thung ia ka kynhun ban tohkit haba iadei bad ka jingjia shah thang jong ka kali pulit ha Mawlai Mawroh.
Ki briew ki bymlah satia ban ithuh, ki la wiangding ia katei ka kali pulit ha ka sngi u Blei.
Na ka liang u Dr LR Bishnoi, u la pyntikna ba ia la dep ban pynrung case bad ka jingtohkit haba iadei bad kane la sdang.
Haba iakren bad ki lad pathai khubor u DGP, u la ong ba kito kiba donkti ia kine ki kam, ki dei beit ban shah pynshitom.
U la ïathuh ruh, ba kin sa peit, hadien ba ka kynhun tohkit ka lap kiei ki daw bad mano kita ki briew kiba donkti ha kane ka jingjia, kine kiba donkti yn ym pyllait satia.
Kane ka jingjia ka la jia ha ka 25 tarik Jylliew ha kaba kawei ka kali Gypsy jong ki pulit kana don ia u Registration number ML-02-0603 la thang da ki briew ki bym lah satia ban ithuh.
Kane ka kali la set ha residential quarters jong ki pulit ha Police Training School (PTS) umran.
Na ka Llang jong u Myntri ba deit khmih ia ki tnad kam-pohïing jong ka jylla,u bah Prestone Tynsong u la kyntait ban kren eiei, namar um pat shem la ioh satia jingtip haba iadei bad katei ka jingjia.
Shillong:Kumba 100 tylli ki masi ki la iap bad palat 8,000 tylli, ki la shah ktah ha ka jingpang at ksuit ne ka lumpy skin disease (LSD) ha Meghalaya.
Katkum ka khubor na sorkar, la iathuh ba kumba 28,500 tylli ki masi ki la ioh injek haduh mynta.
U ophisar na ka Animal Husbandry and Veterinary department, la iathuh ba ki masi kiba shah ktah ha ka jingpang lumpy skin disease (LSD) ki don 8,177 bad 5,884 kila ioh na kane ka jingpang bad 101 tylli kila iap.
La iathuh ba kumba 28,500 la ai injek ban iada na ka jingpang LSD bad palat 2,100 tylli ki masi kiba la shah ktah ha ka LSD.Halor ka jingpang sniang African swine fever, la lah ban tehlakam ia kane ka jingpang.
Ki la don palat 230 tylli ki sniang kiba iap, na kane ka jingpang naduh bnai Kyllalyngkot 2023.
Shillong:"Haba don 200 tylli ki dohthli hapoh paron, hynrei ka sorkar ka pyni ba don tang 2 tylli, ka Council ka la kmen tohhoh bad ngi long kum ki nongkhrong khlem tip jingkheiñ jingdiah," ong u MDC na Mawkynrew, haba kren halor ka phang ka jingïoh khajna ka KHADC na ka sorkar jylla ne ka Royalty on Minerals and Taxes on Vehicle.
U MDC ka Mawkynrew U Bah Martle Mukhim, u la pynpaw ruh ka jingsngewkhia halor ka jingïoh duna palat ka bhah khajna ka Council na ka Sorkar jylla kaba long tang 25% ha kaba u la ai jingmut ïa ka EC thymmai ban kyntu ïa ka Sorkar ban kyntiew noh sha ka 35%.
“Ka Council ka shu kmen ba ïoh bhah khajna, ym tip ïa u A ne u B bad la ïohi ba man ki EC kim shimkhia bad la ïohi ruh ba bun na ki MLA ki tieng ïohba khlaiñ ka KHADC na kata ka daw ym ju biang jingkheiñ jingdiah namarba la thung ophisar da kiba biej (illiterate), hynrei kan eh aïu ïa ka sorkar ban buh jingkheiñ kumta ka KHADC ka la shu shim bad ai khlem jingkheiñ kan wanrah jingeh ïa ka Council na ka kyrduh pisa," ong u Bah Martle Mukhim.
U la ïathuh ba ka Provision 9 jong ka Article 244 A, ka ong ba dei ban don ka jingshai ne accountability baroh arliang haba ïadei bad ka jinglum bad jingai khnang ban lait na ka kyrduh pisa (Financial crises).
Katba na ka liang u MDC ka Sohra u Bah Titosstarwell Chyne, u la ong ba ki don ki jinglait tuh ki khajna marpoh khyndew, namar bun la pynïaid khlem ki challan ba biang.
“Ki bun ki kali ba kamai khlem register, khlem tax, ki don kiba thied black ïa ki sticker, ka jingshallan tuh ïa u Dewïong, kumta ngi dei ban tip katno ngi dei ban ïoh bad katno ngi duh.
Hadien ka jingkren jong u MDC ka Nongthymmai, u Bah Latiplang Kharkongor, na ka liang u EM ba khmih ïa ka tnat khajna u Bah Fantin Joseph Lakadong u la ong ba kane ka phang ne ka mat kadei kaba lah slem bha bad ka Council ka shaniah beit ha ka bhah na ka Sorkar, namar ba bun ka jinglut ban ïa ka jingïoh.
“Ngin thoh sha ka sorkar jylla ban kyntiew noh ïa bhah khajna na ka 25% sha ka 35% bad ngi kyrmen ba yn lah ban kyntiew.
Ngi kwah ruh ban don ka jingshai ka jingbeit ka jingkheiñ jingdiah bad bun bha kiba hap ban bniah halor ka Royalty bad lada ong ba ki ophisar kiba beij ka ba ki EC barim baroh dei kiba beij," ong u EM da kaba bynrap ba baroh ki Taxi bar jylla kidei ban shim laisen khaïi bad ba ka EC thymmai kan shimkhia halor ka jinglait tuh ki khajna.
Shillong:U Deputy CEM u Bah P N Syiem uba bat ruh ïa ka tnat Elaka hapoh KHADC ha ka dorbar lyiur u la ong ba ka Council kan pynkhlaiñ shuh shuh ïa ki aiñ jong Hima, khnang ba ki Rang bah Shnong kin ïoh bor ban tehlakam haba ïadei bad ka jingai wai ïing ha la ki shnong ki thaw.
Ïa katei u la jubab ïa ka phang ba la wanrah da u MDC ba shu shah thung u Bah Bindo M Lanong uba la kren halor ka jingïaumsnam ha Manipur hynrei kaba la wanrah jingma pat ïa ka jylla na ka jingwan phetwir ne rieh tngen ki nongshong shnong ka Manipur kum ki Kuki, ki Meitei bad kiwei ha ki shnong Khasi.
U Deputy CEM u la ong ba yn hap pynkhlaiñ ïa ki aiñ ka KHADC kumba la ithuh da ka riti synshar ka Ri India.
“Ngi hap ban don ki ILP shnong la jong, ngi donkam ban wad na kano ka kyndon ne rule ban ïoh bsuh ïa ka ILP shnong ban pynsuk ïa ki Rangbah Shnong ban ujor ne pyntip," ong u Deputy CEM.U la kubur ba kane ka mat ka long kaba kongsan bha bad u la kyntu ïa ka sorkar Pdeng ban shim khia naba bun na ki nong Manipur ki la kylla phetwir sha Thailand hynrei ki poi ruh sha Meghalaya kaba kadei kaba khamjan.
U la ong ruh ba ka EC thymmai kan buddien ïa ki kam ba la leh da ka EC barim bad ban thoh shithi sha ki Rangbah Shnong ban pynthikna ïa kaei kaba la pynbna da ka EC barim.
U Bah Bindo Lanong haba wanrah ïa kane ka phang u la ïathuh ba ha Shillong ki la bun bha kiba wan na Manipur, kine ki wanrah bad buh ïa ka imlang sahlang ha ka jingeh, tieng ruh ïoh ki shong bad wad jaka sah shyrta.
U la ong ba ka EC ka dei ban bthah ïa ki Rangbah Shnong ban pyntip sha ka Council bad sha ki bor Sorkar halor kine ki phetwir.
U la ïathuh ba kane ka la jia ha Manipur ha u bnai Jymmang na ka daw ba ka kynhun jaitbynriew Meitei kaba don 53% ka jingbun paid ka la dawa kyrdan Schedule Tribe bad kaba pynlyngngoh ba kumno ka High Court Manipur ka rai ban ai ST, katba ka High Court Meghalaya wat tang ïa ka Roster System ruh kam lah rai, kane ka la don ka jingpyrkhat lypa.
Ki MDC kiba la shimbynta lang ïa kane ka phang ki long u Bah Titosstarwell Chyne, u Bah Jambor War, Bah Latiplang Kharkongor uba la ïathuh ba ha Shnong Madanrting bad Lapalang ki nong Manipur ki wan manla ka sngi, por shiteng mied ruh ki wan sah ha Ïing ki para jait lajong bad u ïathuh ruh ba ka jingeh ïa ki Rangbah Shnong ka long ba lada ki ïohbat shano kin aiti.
lah trei ka shi kham bad hadien da lah bun paid kine lah mih sa ka jingdawa ngi dawa iaka hok bad kan ia ong ba dei hapoh india ba don hok.
Shano jah ki nongieid Ri/nongkitkam shnong/seng samla ka shnong kine kum madanryting/nongrim hills/lapalang/.
Lada lap rah ia kine ki phetwir sha police station.
ka kamram u pulit bad um dei ban shu sngap ioh kylla phetwir kum kine ialade.
ka ri khasi kam dei ban long ka GLOBAL Refugee village ioh shu jah klep naka sla pyrthei.
Shillong:U Myntri Rangbah ka jylla u Conrad K Sangma u la ong ba ka jingmih ka jingjia ha Lad Umsyiem hynnin ka sngi ka mih dei na ka jingthaw jingkulmar ki briew kiba khaïi tuh sha Bangladesh.
Hynnin ka sngi, ka la don ka jingiahuri hura ha Lad Umsyiem ha jaka ba buh ktem ki BSF, hadien ba la kynnoh ba ki shipai BSF ki bat ia kali ba thmu leit sha Dawki bad rah ia ki samla sha ktem da kaba tied ia ki, bad hangne ka la mih ka huri hura haduh ba ki paidbah ki la tur sha ktem ki BSF bad ka la pynlong ia ki ban siat kuli sha suin ban pynpra ia u paidbah.
“Kane ka jingjia, ka long hadien ba ki don ki katto katne ki riew shimet kiba thmu shalan tuh ia ki tiar sha Bangladesh, bad ki BSF kila ioh kurup bad hadien kane, la don ka jingther maw na ki paidbah sha ki BSF bad ha kata ka por, ki BSF kila siat kuli sha suin saw sien ban pynpra ia ki paidbah", la ong u Conrad.
U la ong ba ki la don kiba mynsaw tangba kam dei na ka jingsiat ki shipai BSF hynrei ka dei na ka jinghuri hura.
“Mynta ka jinglong jingman ka la long jai jai bad ngi long kiba peitngor bha", la ong u Conrad.
Ha kajuh ka por, u symbud myntri rangbah u bah Prestone Tynsong u la iathuh ba la don saw ngut kiba mynsaw, ar ngut na ki paidbah bad 2 ngut na ki BSF.“Ka jingjia ka mih hadien ba ki BSF kila kurup ia ki jain saree ba thmu ban shalan tuh sha Bangladesh bad kila kurup ruh ia ka kali sha ktem jongki bad u nongniah u la phet noh bad hadien katto katne por, kawei ka kali paidbah ka la sniew hajan katei ka ktem (Lad Umsyiem) bad ki BSF ki kren ia kine ki briew bad don ka jingiapyni nia bad, kane ka la ialam pynban sha ka huri hura", la ong u bah Prestone uba peit ia ka tnad kam pohiing ka jylla.
U la ong bai a mynta ym pat lah ban ong kumno ka jia bad ym pat lah ban kren pynkut halor kane ka jingjia bad la bthah ia u SP ban peitngor ia kane ka jingjia.
“Mynta ngi dang ap ia ka ejahar ba lah ban ujor da ki paidbah ne ki BSF halor kane ka jingjia", la ong u bah Prestone.
U la ong ba haduh mynta ym pat lah ban shu pynkut nia khamtam ba ka jia ha ka por mynmiet ha kaba ka lah ban don ka jingiaktah kti hynrei sngewnguh ia u Blei ba ka jingjia kam don kano kano ka jingmynsaw kaba jur.
U la ong ba un khot jingialang bad u IG BSF ban tei ia ka jingiadei kaba jan bad ki paidbah.
Ka jingkren jong u Conrad hangne ka paw shisha ba um don jingkit khlieh eiei ia ki Khasi, ynnai da ong than ia u Conrad ba u dei hi tang u puppet CM (Shillong Kid) ha ka jingshisha u Prestone keiñ kum u symbud myntri, u la dei  ban shim khia khamtam ba ka dei ruh ha ka constituency jong u, pynban une thik la kum u Thlong u shu sngap man man khlem kren eiei, imat u lah shah tap Plaster ka shyntur ha u Boss Garo jong u ba um bit ban kren eiei.
ka jingong jong u Conrad ba ka jingkulmar ka mih ka dei na ki nongkhaïi tuh, ka pyni ba u kwah ban shu pynkut jubor noh ia kañe ka kam khlem da kwah ne pynbunkam ban wad ia ki daw ka ba shisha baroh kiba la jia.
Nongpoh: Uwei u koidi uba dang don ha ka jingshah tian bishar ne Under Trial Prisoners (UTP) bad uba la tip kum u Rajit Khongngain, u la laitphet na ki pulit ha ka por ba ki ailad ia u ba un rung ha kamra Doktor kiba don ha Nongpoh Civil Hospital.
Ha ka por ba la thmu ban leit phah peit Doktor ia utei u Koidi, la synran da arngut ki Pulit rah tiar lem bad uwei u Nongtrei hapoh ka District Jail kaba don ha Mawsyntai, ha kaba ki la pahara bha ia u, pynban ha ka por ba ki ailad ia u ban rung sha kamra Doktor, utei u koidi u la phet bad khlem lap shuh ia u.
Haba iadei bad ka jingiohphet utei u Koidi, ka kynhun ki Pulit Reserve Police bad Nongpoh Police Station, ki la leit ban wad ia utei u Koidi, hynrei kat haduh ba la thoh ia kane ka khubor, ym pat lap satia bad ym tip shano u don.
Are ka jing tlot ka police Department la kum ki dieng ker kper ba lah pyut.
Ka Thiateira ka dei ka Balang kaba don ha Sepngi ka Turkey, shathie jong ka Istanbul bad mihngi jong ka Athens.
U Blei u kren shaphang ka jinglong jingman jong kane ka Balang bad u da maham ia ki briew pateng la pateng.
U Blei u ong – “Nga ithuh ia ki jingleh jong pha bad ia ka jingieit bad ia ka jingngeit bad ia ka jingshakri bad ia ka jingiaishah jong pha …….
hynrei nga don kane pyrshah ia pha, naba pha don ia kata ka briew ka Jesabel, kaba khot ialade ka Nongiathuhlypa bad ka hikai bad ka shukor ia kita ki shakri jong nga (ki briew u Blei) ban klim sih bad ban bam ia kiei kiei ba la knia ia ki blei thaw" Jingpynpaw 2:19-20.
U Blei u ithuh ia ki briew lane ia ka Balang kaba don ha Thiateira.
Hynrei u maham pat ia kane ka Balang namar hapoh kane ka Balang don kaei kaei kaba sniew kaba long pyrshah ia ka mon u Blei.
U Blei u ong – “Namar pha shah ia kata ka briew kaba kyrteng ka Jesabel kaba kam lamler ialade ba ka dei ka Nongiathuhlypa phewse ka la hikai lamler bad shukor ia ki briew jong u Blei.
Ka Jesabel ka dei ka khun jong u Ithobaal jong ka Nongbah Tyre bad ka tnga jong u Syiem Ahab jong ki Israel hyndai.
La kha ia ka ha Lebanon, ka la iap da kaba hap nalor iing.
Ka jingmut Thiateira ka mut ka jingknia ba khlem sangeh (continual sacrifice).
Kane ka Balang Thiateira ka la sdang naduh u 538 AD.Kane ka Balang ka don haduh mynta bad kan sa ioh ban rung sha kata ka por kaba khadduh lane ka shitaiew Bakhadduh ba la ong da u Daniel 9:27.
Ka Jesabel ka long kum u Balaam bad kum u Balaak.
Ka Jesabel ka dei ka briew Jentil bad u tnga jong ka u dei u Syiem Ahab jong ki Israel ha u snem 874 – 853 BC “Bad ha kaba 38 snem jong u Asa u Syiem Judah, u Ahab u khun u Omri u la sdang ban synshar ha Israel bad ha Samaria arphew snem.
U Ahab u khun u Omri u la leh kaba sniew hakhmat u Trai palat ia kita baroh kiba mynshuwa ia u …….
u la shong kurim ia ka Jesabel ka khun u Ithobaal u Syiem ki nong Sidon bad u la leit shakri ia u Baal bad u la mane ia u.
U la tei duwan ruh ia u Baal ha ka iing u Baal kaba u la tei ha Samaria, bad u Ahab u la thaw ia ki Asherah.
U Ahab u la leh kham bun ban pan kwah ia u Trai u Blei ki Israel ban bitar pynban ba ia ki Syiem ki Israel baroh kiba la mynshuwa ia u" 1 Ki Syiem 16: 29-33.
Ka Jesabel ka la ialam bakla ia u Syiem ki Israel ban mane blei Baal ban tei ruh ki iing mane blei Baal bad pynbun ia ki Nongiathuhlypa jong u Baal bad ki Asherah.
U Ahab u tip mynshuwa ba u don u Blei ki Israel u Blei uba im hynrei u shah ialam bakla noh ha la ka kurim ban mane bleithaw“Te ynda u Ahab u la iohi ia u Elijah u Ahab u la ong ia u: Long ma me u Nongpynshitom ki Israel? U Elijah u ong – Nga ngam shym pynshitom ia ki Israel hynrei ma me kein …….
kiba bamja ha ka miej ka Jesabel" 1 Ki Syiem 18:17-19.
Ka Jesabel kam dei tang ka nuti (prostitute) hynrei ka dei ruh ka nongpyniap briew (killer), ka la phah pyniap ia u Elijah, u Nongiathuhlypa jong u Blei.
“Te u Ahab u la iathuh ia ka Jesabel ia baroh kaba u Elijah u la leh bad ba u la pyniap ia ki Nongiathuhlypa da ka waitlam" Exodus 18:20-40.
Ynda kumta ka Jesabel ka la phah nonglam ktien sha u Elijah ka da ong – “To ki blei kin leh kumta ia nga bad palat ruh lada ngam pyllong hamar kane ka por lashai ia ka jingim jong me (jong u Elijah) kum ka jingim jong uwei na kita.
Te haba u la iohi ia kata u (Elijah) u la phet noh u la poi sha Beersheba bad u la iehnoh ia u shakri hangta" Exodus 19:1-4.
Kane ka long ka jingsneng ia ki Balang Khristan ban kynriah na kaba sniew na ka jinglong Jesabel kaba pynjot bad pynduh ei ia ka jingim bymjukut jong ki bangeit ha ka ktien u Blei.
U Blei u bitar bad maham tyngeh u ong – “Bad ngan pyniap noh ia ki khun jong ka da ka jingiap; Te kita ki Balang baroh kin ia tip ba long Ma nga Uta u ba iit ia ki khyllai bad ia ki dohnud" Jingpynpaw 2:23.
Ka Jesabel ka wallam ia ka mane bleithaw ha Israel ha kaba u don u Blei ki Israel hangta.
Ka Jesabel ka la leh ka pop ba khraw tam, ki ktien bad ki kam jong ka ki long pyrshah ia ki briew jong u Blei ha Israel.
Kaei kaba jia ia ka? Ka la shah bret na ka mala kaba najrong bad ka la iap, ki ksew ki la bam ia ka.
Hangne la pyndep ia ka jingkren jong u Elijah u Nongiathuhlypa jong u Blei – “Ha ki bynta ka Jesril ki ksew kin bam ia ka doh (met) jong ka Jesabel" 2 Ki Syiem 9:30 – 37.
Ka long kaba sngew shyrkhei (pule bniah na ka Bible).
Ka dei hangne kein, ba ki ong “Ka kput namar ka kput bad ka bniat namar ka bniat" bad kane ka jia ia uwei u briew, uba la dih snam, ia uwei u shynrang briew, uba u suba, ba u don ka jingiadei ba buhrieh bad ka tnga jongu.
Utei u briew, u ot ia u pdot jong utei uba ula suba bad ynda ka la mih ka snam, u dih ia katei ka snam, kaba tuid na u pdot jong utei u briew,  bad ia katei ka jingjia, la ring video, da ka mobile da uwei na ki paralok jong utei u nongot pdot.
Katei ka jingjia, ka dei ha  Chikkaballapur jong ka Jylla Karnataka bad la kem ia utei u briew, hadien ba ka video, ka la saphriang kylleng kylleng.
Utei u nongot pdot, u dei U Vijay bad ula ot ia u pdot jong U Maresh bad dih ia ka snam, kaba mih na ka met jongu, tang na ka daw, ba u suba, ba u don ka jingiadei ba buhrieh bad ka tnga jongu.
Ka dei ha ka 19tarik Jylliew 2023, ba U Vijay, ula rahbor ia U Maresh, sha ka khlaw, kaba don marjan bad ula ot pdot ia u bad dih ia ka snam jongu, katba U John, uba dei u paralok jongu, u dang ring video, ia kaba la jia baroh.
U Maresh, ula mynsaw jur, na katei ka jingjia, hynrei la leit rah noh mar mar sha hospital, ban ai jingsumar bad mynta, ula khlain.
U Maresh, ula ujor sha ki pulit bad la kem ia U Vijay.
“Shuwa ban duwai iwei napdeng jong ngi in ai ka jingiasyllok kaba lyngkot" ong biang uba rangbah tamHadien ba la iasyllok lyngkot ki la pynlong ka jingduwai lang.
Haba dep duwai ki ai khublei ia ka longkmie ban leit noh.
Haba ki la leit noh ka kmie u tamsneng ka shong ban pyrkhat ia kiei kiei baroh bad ka da mynjur hi ha la ka mynsiem ba ki jingkren jong ki ka dei kaba dei suda.
Ka kynmaw ia la u khun uba la shah kynting ha ka lyer social media bad ka pynskhem shuh shuh ia ka jingkynmaw jong ka ba u khun jong ka u lapmiet sa ka leh games kaba kam lah ban pei phang bad ka thiah ka dem jong u ruh ka la shah ktah namar u shong da ki bun bun kynta.
Ka khubor ba kaei kaba ki kren ki kren da ka jingtip ym da kaba shu antad.
Ka kmie u tamseng ka sdang noh ban trei noh la ki kam iing kam sem jong ka ha ryngkat ka dohnud kaba khia.
Ka dohnud kmie la pyndap da ki bun syrtap ki jingmut jingpyrkhat bad ki kyrdon ka jingkit khlieh.
Ka dohnud kmie kaba kloi ban sngew bad kaba kloi ban lang ummat.
LYNNONG 3 – 4Ka iing u Peter katba nang mih ki sngi ka don hapdeng ka lynti ka jingkylla.
Ka jingiaineh jong u ha ka kam ka pynmih soh bad ka nang kyrsoi ka jingkyrmen ha kata ka longiing.
Ha ka shalyntem jong ka por ym lap ba iohsngew ba la dap 5 snem ka jingtreikam jong u Peter bad u bah Bok.
Ka jingiaishah ha ryngkat ka jingnang ban im katkum ka jingioh, ki paw ki dak ka jingkylla ha ka iing ka sem jong u, u la lah ban kyrshan ia la ka para ban thied computer ban pyndonkam ha la iing.
Hadien katto katne bnai u la pynkha kamra ban pynlong kum ka training centre ia ki samla kiba kwah ban nang computer.
U la thied 3 tylli shwa.
Ka Banisha ka kmen eh ba u hynmen jong ka u la pyrshang katlah katiai ban thaw kam na ka bynta jong ka.
Na kane ka kam ka la pyniaid ha kata ka rukom ban ym duh nong.
La don 3 ngut ki khynnah samla kiba la shah hikai hangta.
Kumne ki iaid ki por bad ka kam jong ka ruh ka nang iai tyllun na uwei u snem sha uwei pat u snem.
“Khun, wat haba nga la sdang noh ka rta hynrei nga dap da ka jingkmen ba phi long kumne shipara.
I pa jong phi watla im don shuh hynrei nga ngeit skhem ba i kmen lang ban iohi ia kane" la ong ka kmie“Dei na i bah kein mei ba i long tipbriew tipblei sa long kumne hynrei lada i liat ha ka jingpynshoi ki paralok, nga thikna ba ngin ym long kumne" pynpaw ka khun.
“Dei hangne kein khun ba ong wei haba u/ki khun shynrang ki iaid beit ka jingim kata ka longiing ka kiew bad u rud u kiar u shynrain.
Trei hok, leh hok, iaid beit, pyrkhat la ka jingim bad ia la ka lawei ki long ki mawkyrdon ban pynkmen ia ngi ki briew" pashat jingmut ka kmie“Ka dei shisha phi mei.
Nga ruh nga iohi kumta.
Kito hi ki briew kiba sngewthuh ialade bad pyrkhat ia la ka lawei ki long shisha kumto kumba phi jer kyrteng" mynjur ka khun“Pha ruh khun, pha dei ban pynngam kum kata ka jingsngewthuh wat ju shah kynting ha ka lyer sniew.
U Nongthaw um iehnoh haba u iohi pha thmu ban iaid ia kaba bha" ong ka kmieU Peter hadien ba u la iakren bad la ka kmie u la thied kawei ka scooty rim ban suk ka beh kam.
Namar ba ka dei kaba rim u la ioh bit dor bha.
“Bah, balei phim thied syndon da kaba thymmai" ai jingmut ka para“Em, phi Hep ngan sdang shwa na kaba rit tam kawei ba ngan mlien bad sa kawei pat ba ngan pynlang bad kynshew na ka bynta kaba khambha" u la pynsngewthuh ia ka“Ka dei bah" mynjur ka para“Ngan sdang shwa na kaba rit bad suki suki sa kaba khamheh bad kham biang" u ong biang“Nga sngewtynnad khun ba phi pynioh kum kane ka mynsiem bad ka jingpyrkhat ban tei bad iarap shisha ia phi hadien habud" ong ka kmie“Kane ka mynsiem khyllew bad leh sarong kam poi shaei shaei ka poi pynban sha kaba khlemrain.
Shisien haba ngi dang duk ngin hap leh duk bad ban shu kynjoh bad pynbud tynneng ia kaba biang ka paw bieit bad ka thad rong pynban ialade.
Nga nang ban ong kumta dei namar nga peit thuh bad peit nuksa na kiwei" ong u Peter“Pynsan ka jingmut jingpyrkhat ia kaba bha bad ia kaba dei khlem pep kiei kiei kiba bha kin wan ha phi" ai jingmut ka kmie“Ka dei palat mei" ki la mynjur lang baroh arngut shiparaHaba u Peter u la leit trei u la niah da ka scooty rim.
Ki para nongtrei ki la shu peit lyngngoh ba balei u thied pynban da kaba rim haba u la idap ibiang“Nga nang mut phi sei syndon da ka bike thymmai ne kali thymmai" ong uwei u para nongtrei“Ha nga te kam lei lei phi la kaba rim ruh namar ka dang biang te.
Nga poi hi kumjuh" ong u Peter da kaba phuh samrkhie.
Shillong:Ka Khasi Students Union (KSU) ka la ong ba ka Sorkar Pdeng bad ka Sorkar Jylla ka dei ban ai ïa ka jubab kaba shai kdar ban ong Em ne Hooid halor ka jing dawa pyntreikam ïa ka Inner Line Permit (ILP) hapoh ka jylla.
Ïa katei la ong da u President ka KSU u Samla Lambokstar well Marngar haba ai jingkren ha ka jingpyn skhem ïa ki Nongïalam ka KSU Central Executive Council (CEC) kaba la long ha Jaïaw.
U samla Lam bokstarwell ula ong, ba ka jinglong jingman jong ka jingdawa ILP ha ka jylla mynta ka long ba ka Sorkar Jylla ka la mynjur da ka Resolution hapoh ka ïing dorbar thawaiñ bad ka la phah ïa katei ka Resolution sha ka Sorkar Pdeng hynrei haduh mynta, ka Sorkar Jylla kam tip, la ka Sorkar Pdeng kan mynjur ne kan kyntait ïa ka jingdawa pyntreikam ïa ka ILP hapoh ka jylla Meghalaya.
“Ki nongïalam ba synshar ïa ka Sorkar Jylla kila pynpaw ba ki ïai buddien ïa kane ka jingdawa ILP bad ka jingkylli ka mih mynta, sa katno snem ngin ïai buddien, sa katno snem ngin ïai ap.
Ka kyrwoh kaba shai sha ka Sorkar Jylla bad ka Sorkar Pdeng ka long ba dei ban kren shai, Hoid ne EM halor ka ILP khnang ba ki paidbah ka jylla ruh kin sngewthuh kumno ban ïaid shakhmat," ong u Lambokstarwell Marngar.
Ula ong, katba ka seng bad ki paidbah ka jylla ki dang ap ïa ap ïa jubab Hoid ne Em, na ka liang ka seng kan ïai buddien ïa kane ka jingdawa, la kadei ban ïa mih surok ruh, ka seng kam banse ban pynthikna, kaei ka jingpyrkhat jong ka Sorkar Jylla bad Sorkar Pdeng haba ïadei bad ka jingdawa ILP hapoh ka jylla.
U President ka KSU ula ong, kumba ïohi mynta ka jingrai jong ka sorkar jylla ban mynjur da ka Resolution hapoh ka ïing dorbar thaw aiñ ha ka 19 tarik u Nohprah 2019 ïa ka ILP kadei tang ka jingtheh umpjah ïa ka jingkhihwin ki paidbah namar haduh mynta, wat ki bor Sorkar Jylla kim tip shaei ka lawei ka ILP.“Ka seng ha ki sngi ban wan kan ïai bteng ïa ki prokram ban dawa na ka sorkar jylla ban leit tied jingkhang shaduh ka nongbah Delhi ban ïoh ka jubab kaba shai halor ka jingdawa pyntreikam ILP hapoh Meghalaya," ong u President ka KSU.Nongpoh:Ki nongialam ka Hynniewtrep National Youth Movement (HNYM) kaba la ialam da u Bah Louis Doh tdong, President ka HNYM Sengkmie lem bad ki dkhot, hynnin ka sngi Saitjain, ki la hiar sha ka shnong Pillangkata bad Mai khuli, na ka bynta ban kynduh ia ki nong ialam shnong jong kitei ki shnong, kiba dei ruh ki shnong, ba ki phetwir na Manipur, ki la wan ban shong shipor ha kitei ki shnong.
Ha katei ka jingleit wad jingtip da kitei ki nongialam ka HNYM, ki la ioh ban iakren bad u Bah Besterfield Shylla, Rangbah shnong, ha kaba katkum ka jingiathuh jong u, la ong ba kumba ka long mynta, ki don ar kynhun ki jaidbynriew na ka jylla Manipur, kiba la wansah ha katei ka thain, kita ki dei na jaidbynriew HMAR bad ZOMI.U Bah Louis Dohtdong, u la ong ruh ba katkum ka jingiathuh da u Rangbah shnong, la ong ba kitei ki Jaidbynriew na ka jylla Manipur, ki la shu wansah tang shipor, kata katba ka ka jylla Manipur kam pat poi sha ka jingiasuk, hynrei haba la poi sha ka jingiasuk, kin sa leit noh sha la ka jaka ba ki shong ki sah.
Haba iadei bad katei ka jingwan sah shipor da kitei ki briew na ka jylla Manipur ha katei ka jaka, u Bah Louis Dohtdong, u la ong ba ka seng kam pyrshah ia ka jingwan sah shipor da kitei ki briew na Manipur ha katei ka thain, hynrei ha kawei pat ka liang u la ong ba ki dei ban bud bad burom ia ki kyndon shnong bad ruh ba kim dei ban pynthut ha shnong ha thaw.
Hadien ba la kynduh ia kitei ki nongialam shnong, kitei ki nongialam ka HNYM, ki la leit ruh ban kynduh ia ki Pulit kiba don ha Pilangkata outpost, ha kaba katkum ka jingiathuh da ki Pulit na Pillangkata OP, la ong ba kat haduh mynta ki don kumba 104 ngut kiba la wan phet rieh sha katei ka thain.
Shillong:Ka Khasi Hills Autonomous District Council (KHADC) ka la mynjur ïa ka Resolution ban pyrshah jur ïa ka jingthmu ka sorkar pdeng ban pyntreikam ïa ka Uniform Civil Code (UCC) ha ka ri, namar kane kan pynduh pyndam ïa ki riti dustur, ka dustur shongkha shongman jong ka Jaitbynriew.
U Chief Executive Member ka KHADC, u Bah Pynïaid Sing Syiem haba wanrah ïa kane ka Resolution ha ka Dorbar Lyiur, ula ong ba ka Council ka kyntu jur ïa ka Sorkar Pdeng ban ym pyntreikam ïa ka UCC hapoh u pud u sam ka KHADC, khnang ban ïada ïa ki riti dustur katkum ka khyrnit ba hynriew jong ka riti synshar ka ri.
U CEM ula ong, lada pyntreikam ïa ka UCC baroh ki riti dustur, ka jingïoh pateng jong ki riewlum kin duh noh bad kumta ka EC ka pyrshah jur ïa kane ka jingthmu ka Sorkar Pdeng.
U Deputy CEM u Bah Pynshngaiñ u la ong, ba lada ka sorkar pdeng ka kwah ban pyntreikam ïa ka Uniform Civil Code ka dei ban pyntreikam tang sha Ri Thor, ym ha u pud u sam ki District Council ne ha ki jaka kiba hab ha ka Sixth Schedule.
“Ka la dei ka por ban sei lut ïa ki sakhi ha ka National Law Commission ban pyni ïa ki nongrim katkum ka Sixth Schedule ban pyrshah ïa ka UCC ban ïada ïa ka jinglong kyrpang ka jong ngi," ong u Bah Pynshngaiñ.
“Ka Sorkar Pdeng ka lah ban pyntreikam ïa ka UCC ha kiwei ki jylla, hynrei hangne ha jylla kan hap ban sangeh shwa namar ba ki don ki nongrim kiba khlaiñ ban ïeng pyrshah ïa ka UCC," ong u Dy CEM.U Nongïalam ka Liang Pyrshah u Bah TW Chyne, ula ong, ba ka liang pyrshah ka ai ïa ka jingkyrshan ïa ka Resolution ban pyrshah jur ïa ka Uniform Civil Code, namar kan ktah bad khynra naphang ïa ki riti dustur jong ka jaitbynriew naduh ka shongkha shongman, ka ïoh bad ka hiar pateng bad ka jinglaitluid ha ka rukom ngeit.
Katba u MDC uba shu thung u Bah Bindo M Lanong, u la ong ba hadien 76 snem dei tang tang kane ka sorkar kaba nud ban wanrah ïa ka jingthmu ban pyntreikam ïa ka UCC ha ka ri India baroh kawei.
Shillong:Ha ka jingïa kren kaba ar hapdeng ka kynhun kieng atiar Hynñiewtrep National Liberation Council (HNLC), ka sorkar jylla bad ka sorkar pdeng bad katei ka jingïakren kala long ha Guest House jong ka Meghalaya Energy Corporation Limited (MeECL) kaba don ha Umïam, Ri Bhoi District.
Ha katei ka jingïakren la wan ban ïashim bynta da ki 7 ngut ki dkhot ka HN LC ryngkat bad u ksiang jongki u Bah Sadon Blah, katba na ka liang ka sorkar jylla la mihkhmat da u Bah P.S Dkhar uba long u Ksiang, u Majistor Bah R.Wahlang bad na ka liang ka Sorkar Pdeng la mihkhmat da u IPS ophisar ba la shongthait u A.K Mishra.
U Bah Sadon Blah, haba ïakren bad ki nongthoh khubor, ula ïathuh ba ka jingïakynduh jong ki lai kynhun ka dei na ka bynta ban pyrkhat ïa ki kam ba kyrkieh ha shwa ban sdang noh ka jingïakren ïasuk, kata da ka ba mab noh ïa ki Case ba la Chargesheet pyrshah ïa ki dkhot ka HNLC.Ula ong, ba hashuwa ban sdang ka jingïakren ïasuk hapdeng baroh 3 ki kynhun, ka sorkar ka donkam ban pdiang da ka mynsiem kata da kaba plie jingkhang ïa ki dkhot ka seng HNLC ban wan sha ka miej ïakren ïasuk da kaba weng noh ïa baroh ki Case bad ki jingujor kam sniew pyrshah ïa ka HNLC.“Haka jingïakren mynta ka sngi ka HNLC ka khlem buh ïa ki jingdawa lane ki Agenda hynrei ka la buh bad ka la pynpaw ba kan ap ïa ka jingplie shwa ïa ka jingkhang bad kata ka dei ba ka sorkar ka dei ban weng shwa ïa baroh ki Case pyrshah ïa ki dkhot ka HNLC," ong u Bah Sadon.
Katba u Vice Chairman ka HNLC u Bah Manbhalang Jyrwa, ula ïathuh ba ka jingïakynduh ki lai kynhun ka long kaba seisoh namar na ka liang ka sorkar ruh ka long kaba bha bad kaba ai mynsiem ïa ki ban dang bteng ïa ka jingïakren ïasuk.
“Ka jingïalang mynta ka sngi ka long kaba seisoh bad ngi sngewnguh ïa ki Ksiang jong ka sorkar jylla bad ka sorkar pdeng kiba la don bynta lang ha kane ka jingïalang," la pynkut u Bah Manbhalang.
U snar nongialam ka kynhun Wagner, uba don jingthmu ban leit knieh ia ka shuki President jong U Vladimir Putin, ula kynran dien noh ialade, na ka jingialeh bad ula rai ban leit phet shnong noh sha Belarus, ban nym iatyngkhuh pyrshah ia U Vladimir Putin bad ia katei la pynbna, da ka khubor na ka liang jong U President Putin, hynnin ka sngi.
Ki jingkynnoh pyrshah ia u Yevgeny Prigozhin, ba u thmu ban ialeh pyrshah ia U President Putin, yn weng noh bad ia ki shipai jongu ruh, yn nym pynshitom satia, la ong, da u nongkren ka  Kremlin, U Dmitry Peskov bad ia ki shipai, ki bym don bynta ha ki kam ialeh pyrshah sorkar, yn ai da ki kam, kiba heh ba heh, da ka tnat iada ri jong ka sorkar Russia.
Katei ka jing iateh, ka la pynjem jai, ia kane ka jing ia kynad, kaba thmu ban sloit noh ia ka bor jong U President Putin, uba la synshar ia katei ka Ri, la ar phew snem kynthih bad la iathuh, ba ia katei ka jing iateh, la lamkhmat da U President ka Belarus, U Alexander Lukashenko, uba dei u paralok ba iajan bha bad U Putin.
Halor katei ka jing iateh, la iathuh ba U Yevgeny Prigozhin, ula hukum ia ki shipai jongu, ba kin sangeh noh, ia ka jingleit jongki sha Moscow bad ba kin leit phai biang sha ki ktem jongki ha Ukraine.
Ha Moscow, la pahara skhem bha, hynnin ka sngi, ban khanglad ia ki kam thombor jong ki shipai Wagner bad la khang ia kiba bun ki bynta jong ka Moscow, ba kynthup ia ka Red Square, ha kaba u mayor jong ka Moscow, ula bthah ia ki paidbah, ba kin nym mih sha surok.
U nongialam ka Wagner, U Prigozhin, ula don sa tang 200 Kilometre, hynnin ka sngi na Moscow, hynrei, ula pynphai noh ia ki shipai jongu.
Ym shym la tip ruh, la ka Russia, ka la mynjur ne em, ban weng noh ia u myntri iada ri jong ka, U  Sergei Shoigu, uba long ka daw, jong ka jingiakynad hapdeng ka Wagner bad ka sorkar Russia.
Shillong: Ki lad khubor, ki iathuh ba ki BSF, ki la siat sha suin, da ki phew kuli, mynta ka miet, na ka bynta ban pynpra ia ki paidbah, kiba ialum hajan ka shnong Umsyiem.
La iathuh ba ka jingjia, ka dei hadien, ba ki BSF, ki la pynthut ia ki briew, kiba mut ban leit sha Dawki bad dei na katei ka daw, ba ka sa mih ka jing ia hylla jong ki riew paidbah ia kitei ki BSF bad hadien ba ki la nang bun ki paidbah, kiba ia tur sha ka ktem jongki, kaba don hajan Umsyiem; ki BSF, ki la siat sha suin, ban pyntieng ia ki paidbah, kiba sdang ban ia pyni bor bad ki la bom lathi ruh ia ki riew paidbah.
La iathuh ba kane ka jingjia, ka sdang, da kaba ki don kiba leit kawang maw, ia ka ktem jong ki BSF, kaba don ha Lad Umsyiem bad katei ka la pynlong ia kitei ki shipai, ba kin bom lathi bad siat ban pyntieng ia kitei kiba leit ther maw sha katei ka jaka pahara jongki.
Kat haduh ba thoh ia kane ka khubor, ym pat lah ban tip, la ki don katno ngut kiba la mynsaw, na katei ka jingjia, wat la ki video, kiba la ioh da U Rupang, ki pyni, ba ki don kiba la mynsaw; tangba ym tip, la ka dei na ka jingshah bom shah tied ne ka dei na kano ka daw.
Lada ki pulit ne ki riew paitbah ruh ki siat kuli sha suin ki pyrkhat ba ki kuli Kim hap shuh sha khyndew,lada jia ba u kuli un hap biang bad leit kum hap ha khlieh ki briew pat Mano ban kitkhlieh?.
Kumta ha la u Kpa bad ka Kmie u la iathuh ia baroh kaba la jia ha kata ka miet.
Hadien ba la iohsngew baroh u Kpa u Hep u la shu kyrngah khlieh.
“Kumno kumta ki nud ban dang pynwit biang.
Tip mynta kato ka jaka ki la leh kumno.
Nga khlem leit peit shuh.
" La ong u Bah Shanbor“Lah dei Pa ban leit peit noh ioh lehse ki la kam trai biang.
" La phai ktien u Hep.
“Hooid lashai noh hi Kpa ngi la dei ban leit peit.
Ialam lang ia Kine ki khun ba kin iohi bad ithuh, ni sngew lamwir bad kito ki men khwan men lalot " la pynpaw sa i Kong Lumspah Kmie u Hep.
“Hooid Pa, nga sngew iahap ba ong i Mei, pynbeit noh phi lashai khot lang ia kito ki rangbah ba phi iajan bha…" La pynpaw sa u Hep.
“To khun ih ngan leh kumta.
" La pynkut ktien u KpaHadien ba la dep ia pynbeit kita kiei kiei u Hep u phah shet sha ha ka Lydia bad hadien ba ki la dep dihsha ja ki sa ia leit phai noh sha iing ka Lydia.
“Mei, Pa ngi ruh ngin leit noh namar ba i Mei mynne i lah ong lypa ban wan kham kloi namar kim sngew shngain.
" La ong ka LydiaKumta baroh ar ngut ki mih noh nangta ban leit phai pat sha la iing.
“To khun khie ia leit suk… Wat sngew tieng ngi la tip kumno ban leh…" La ong u Kpa u HepHadien ba la mih noh ki ar ngut na iing, i Kong Lumspah i la pynpaw ka jingsngew ngiah ia kata kaba jia baroh, namar i la sngew thait ban iai wit kam bad kita kiba la long ki dieng shiah ha ka iing ka sem.
“Tip ngin leh noh kumno kein Kmie.
?" La pan jingmut u Kpa“Phi donkam ban pyni la ka bor kum u Rangbah bad kum u Rangbah Shnong" la ong ka Kmie“Ngan ym aili ngan leit iakynduh lakynduh lashai noh hi bad u riewsaid ban pan jingmut kumno yn leh.
" La ong u Kpa“Ka bha Kpa leh noh kumta…" La mynjur ka Kmie.
“Tangba mynta ka sngi ngin ia leit peit noh shuwa ia kato ka jaka mo, tip ki la leh kumno" La ong ka KmieHadien ba la pyrkhat shipor u Kpa u la phai ktien“To Kmie ngin leh shuwa kumta …" La jubab u Kpa bad ka kohnguh khlieh.
Haba la poi ha iing, baroh ar ngut ki la iathuh ia kaei kaba na ka liang ka iing u Hep ki la ai jingmut.
Hadien ba la sngap bha, u Kpa bad ka Kmie ka Lydia ki la sngew kmen eh bad ki la ia sngew shngain… ““To khun ngi la sngew shngain kumta te… Ym lei lei hi lada ki nud shisha ngi ruh ba nud" la ong u Kpa ka LydiaHa kata ka sngi baroh ki iashong iing namar kim sngew nud ban ieh iing ieh sem, halor kaei kaba dang shu jia mynmiet.
Haba phai sha ka liang ka iing u Hep, u Bah Shanbor bad ka Kong Lumspah, ha kata ka sngi ryngkat bad ki katto katne ngut ki Dkhot ka Executive Committee ka shnong, ki la leit ban peit ia ka lum kaba ki la shah knieh teng ha ka para u Bah Let u Rangbah Shnong barim.
Haba ki la poi ha lum, katba u Bah Shanbor bad i Kong Lumspah ki nang ia wad mawpud, khatduh ki shem ba la don ba ym don maw pud shuh ha kata ka lum.
Ki la lyngngoh lyngngain.
Ynda ki la khot lang ia kita ki Rangbah ba ia wan lang ha ka jingiarap lem jong ki ban it, ki la shem ba la pynsaphret lut ia ki maw.
“Kine tang ba la don ba bom imat ki la lyngkhot lyngkhai kumne" la pyni uwei na ki ba ia wan lang“Te ka jingleh kaba la palat shisha.
" La ong u Bah Shanbor“Kine ki briew kim don mynsiem briew shuh.
Ki la leh jubor shisha…" La ong i Kong Lumspah.
“Kumno ki dang nud haba wat ka Dorbar Shnong ruh ka la rai pynksan myn ar snem mynshuwa" la ong uwei na kiba ia leit lang“Phin leh kumno Rangbah Shnong?" La kylli uwei na ki“Ngan hab leh ia kaba donkam" la jubab u Bah Shanbor“Phim dei hi ban aili kum kine ki jaitbriew" la mynjur ki ba ia leitHadien ba la iohi shai ia baroh, ki leit phai noh sha iing.
Baroh kiba la sakhi lang ki la sngew dom lang ia ka iing u Bah Let ba ka dei ka iing kaba khwan bad tuh jaka puta.
“Phi wat ai jem ngin don ryngkat bad phi" la ong kita ki Rangbah shuwa ban mih nangta na iing.
Ki TRH (ki Trai Ri Hynñiewtrep), la ki dei na ka Kur Diengdoh ne Laloo ne Lamin, Massar ne Marbaniang, Shadap ne Passah ne Nongkynrih bad kiwei kiwei de ki Kur, la ki shong ki sah ha Sor ne Lynngam, Khynriam ne Pnar, Bhoi ne War, ki dei hi ki TRH.Ki TRH ki long kiba kiba Tipbriew kiba Tipblei, ki sngewthuh bha ia ka jingmut – “Sngewbieit", “Sngewpap" bad “Sngewsang".
Shuwa ban pur shakhmat, kane ka jingthoh ka don ruh bad ka jingkynmaw ia ka “Black Flag Demonstration" ha ka 27.06.1952TRH hapoh ki Phareng (naduh ki por 1774 haduh 14.08.1947):Kumba baroh ngi ia tip, ka jingsynshar Phareng “British Raj" ha ka dewbah India ka kynthup halor kine lai tylli:-“British India" (e.
g ka Khasi & Jaintia Hills District ka dei ka British Area hapoh Assam Province)“Indian States" (e.
g ki Khasi States ki dei kiwei na kita ki States, kiba iadei beit bad ka jingsynshar na Bilat lyngba u Crown Representative ha Delhi, – kim hap ha kano kano ka province)“Tribal Areas"Ka Ri Hynñiewtrep naduh kito ki por hadien ka snem1774 ter-ter lyngba ki por haduh Independence Day (15.08.1947) nangta haduh 25.01.1950 ka kynthup ia ki Hima Khasi (Khasi States) bad ka ‘Khasi & Jaintia Hills District’ (‘British India’).
(Bad mynta hapoh ka state Meghalaya, ka Ri Hynñiewtrep ka don ha East Meghalaya)ka Hima Sutnga (kaba la tip ruh kum ka Hima Jaiñtia) kum kawei na ki Hima Khasi ba kham paw, ka la ia tyngkhuh bad ka Sorkar Phareng naduh ka snem 1774.
Ka Hima ka kynthup ia ki jaka kiba Bhoi (Slopeland), ki jaka kiba Pnar (Table land), Ki jaka kiba War (Steepland) bad ki jaka kiba thor (Lowland).
Ha thor Sylhet ka Hima Jaiñtia ka don 17 tylli ki “Pargana".
Ha ka jingshisha ka Sorkar Phareng kam don jingthmu ban shimti ia ki jaka lum jong ka Hima Jaintia, hynrei namar ba u Syiem Rajendra Singh um treh ban long Syiem tang ha ki jaka lum jong ka Hima Jaintia, kumta ka Sorkar Phareng ka la ai noh da ka pension san spah tyngka shibnai.
Kumta ka Hima Sutnga (hima Jaintia) ka la kylla long noh ka ‘area’ jong ka “British India".
Haba ka Hima ka la don hapoh ki Phareng, te la sdang ban don ka jinglushia ia ki hok ki riti jong ki khun ki hajar jong ka it ka Hima, ki shnat, ki raid bad ki shnong ki thaw.
Ka Hima Sohra ruh, nalor ki jaka phlang kiba Pnar (Table Land) bad ki jaka ki riat kiba War (Steepland), ka kynthup ruh artylli ki “Pargana" ha thor Sylhet, bad kita ki long ka Angajur bad Fatehpur.
Kumjuh hangne ki Phareng ki la lushia ia ki hoh ki riti ka Hima Sohra bad kiwei ki Hima Khasi ruh.
Kum ka Jaitbynriew, ngi la lah ban pynmih bun ki ‘riew ieit Ri’, kiba la im bad iap na ka bynta ka jingbha jong ki longdien mandien, kum ki jong u Bormanik, Sngap Sing, Tirot Sing, Kiang Nangbah bad kiwei kiwei.
Ka shongnia eh ban tei mot, ban pynsah nam ia ki, bad ngi duwai ruh ba ka mynsiem jong ki kan shong suk junom ha Dwar U Blei.
TRH hapoh ka Dominion of India (naduh 15.08.1947 haduh 25.01.1950) :Lyngba ka history ngi tip ba ki Khasi States ki soi tang ia “Instrument of Accession" namar ba ki sngewbiang ban don hapoh u pud u sam jong ka Ri India ryngkat bad ki kyndon kiba don ha ka Annexed Agreement ha kaba la dei bad la lah ruh ban pynrung ia ki “British Areas" (Khasi & Jaintia Hills District) lang hapoh ka “Federation of Khasi States".
Kumta la aiti ha ka Dorbar Thaw Riti jong ki Hima Khasi (Khasi States Constitution Making Durbar-KSCMD) ban ai jingmut ia ka Constituent Assembly of India ban leh ia kaba donkam.
La plie (inaugurated) ia ka KSCMD ha ka 29.04.1949 ha Dinam Hall, Jaiaw, ha kaba u Sh.
Sriprakasa, u Agent to the Crown Representative (uba long ruh haka juh ka por u Governor of Assam) u la ia don lang.
Ha kawei na ki jingialang jong ka KSCMD kaba long ha ka 16.07.1949, u Bah Rosaiah Nongrem ruh u la u la pynpaw ia ka jingsngew jong u ba ka Sixth Schedule kam dei ka ϊing jong ki Khasi States.
Ka KSCMD ha ka 21.07.1949 lyngba ka Resolution sha ka Sorkar India ka la pyni ia kata ka jingangnud ba ka Ri jong ngi kan don ha ka kyrdan ba kan paw syndon ha ka ‘First Schedule’ (nuksa :kum ba long ka state Nagaland ne Chattisgarh ne Telengana kumta ter-ter).
Naduh ka 26.01.1950 (Republic Day), ki “Khasi States" la kumba lah shah rah suid-tynjang ki la shu hap la ka hap noh hapoh u pud u sam jong ka ASSAM STATE kat kum ka jingbatai kaba paw ha ka ‘First Schedule’ jong ka Constitution of India kaba la pynlong shuh shuh ruh ba ki “Khasi States" kin hap la ka hap noh hapoh u pud u sam jong ka AUTONOMOUS DISTRICT (United Khasi-Jaintia Hills Autonomous District) kat kum ka jingbatai kaba paw ha ka Paragraph 20:sub-paragraph (2) jong ka Sixth Schedule of the Constitution of India.
Ka jingkylli kaba mih ka long balei ka leit long kumne? Ki students bad research scholars jong ka History bad Political Science lehse kin ioh ka lad kaba khraw bha ban wad ban thoud.
Haba puson ia katei ka jingkylli lah ban shem na ki dulir ba ha ka Constituent Assembly, lyngba ki jingiatai halor ka jingiapynwandur ia ka draft Constitution haduh ba kan da long ka final Constitution, ka phalang ba ha ka jaka ban kyntiew sha ka “First Schedule" ia ka ‘British Area’ (Khasi & Jaintia Hills District) ban iadon lang hapoh kawei ka jylla RI HYNNIEWTREP ryngkat bad ki KHASI STATES, katkum ba la plie lad plie lynti lyngba ki kyndon ba la kdew ha ka paragraph kaba 4 jong ka Annexed Agreement kaba long ka bynta ba pura jong ka “Instrument of Accession" ba la soi da ki Khasi States bad ka Sorkar- Dominion of India, hynrei ka la long da khongpong, ha kaba la pynhiar kyrdan (relegate) pynban ia ki Khasi States sha ka kyrdan Sixth Schedule.
Kat kum ka Draft Constitution of India, ka paw ha ka Sixth Schedule, ba ka “Khasi & Jaiňtia Hills District" ka dei kawei na ki “Autonomous District’’ hapoh Assam.
Bad khamakha, ki “Khasi States" kiba don ka kyrdan kaba kham halor ban ia kata ka autonomous district, ki la shu shah thynňian, shah phrung lang hapoh katei ka “Autonomous District" kat kum ba paw na ka paragraph 20;sub-paragraph(2) of the Sixth Schedule.
Kan jin da la biang eh ba ynda dei katta, naduh kitei ki sngi, lada ka Ri Hynñiewtrep ka la don lypa ha ka ‘First Schedule’ jong ka Constitution of India ryngkat bad ki kyndon ba la kdew ha ka Annexed Agreement jong ka Instrument of Accession.
Lehse kata kam shym la long, namar ba la lah don jingbnoh na sha kawei pat ka liang.
Haba phai sha ki dulir bad ki records (kum ka White Paper on Indian States)ka phalang na ki jingkynthoh la kumba la don ka jingleh-isynei (special favour) ia ki ‘Khasi States’ ban ioh ban don ha ka Sixth Schedule, katba u Syed Saadullah, uwei na ki member jong ka Constituent Assembly na Assam ha ka jingkren jong u ha ka 21.11.1949 haba ia shim bynta ha ka ‘Third Reading’ halor ka Constitution of India u ong ba ka don ka ‘Constitutional Anomaly’ ha kaba pynrung ia ki ‘Khasi States’ hapoh ka Sixth Schedule bad u ong ba ia ki ‘Khasi States’ la pynhiar kyrdan (relegated) sha ka kyrdan Sixth ScheduleNaduh ka 26.01.1950 (Republic Day), ki ‘Hima Khasi’ kim shym la long ki bynta ba pura jong ka ASSAM, hynrei ki la shu don hapoh u pud u sam jong ka ASSAM tang kat kum ba la batai ha ka First Schedule jong ka Constitution of India.
Kumba ki ‘Shnong’ ki don, nangta ki ‘Raid’ ki don, ki ‘Hima Khasi’ ruh ki don haduh mynta.
Kata ka ‘Paramount Power’ jong ka Sorkar Bilat kaba la ju don halor ki ‘Hima Khasi’ ka la kut ka la wai naduh ka 15.08.1947 (Independence Day), kat kum ka Section-7 jong ka Indian Independence Act, 1947 ba la pass da ka British Parliament.
Na ka history ngi iohi ruh ba utei u member jong ka Constituent Assembly jong ka Indian Dominion Government u buh ha kine ki kyntien – Although the Constituent Assembly is not to find a remedy for that, yet I must sound a note of warning that this small district of Khasi Hills embraced 25 Native States most of which had treaty rights with the Suzerain power in Delhi.
They were asked to join the Indian Dominion in 1947.
Ia katei ka Paramount Power ym shym la aiti pateng sha ka Constituent Assembly of India.
Bad ha ka Sixth Schedule jong ka Constitution of India ym shym la kdew ba la aiti ia kata ka Paramount Power ha u Governor of Assam lane ha ka District Council.
Ki ‘Hima Khasi’ ki sah bad dang sah haduh mynta.
TRH hapoh Assam (naduh 26.01.1950 haduh 20.01.1972)Ka jingbym-mon jong ki “Khasi States" ban don hapoh Assam imat ka iai kynto ia ki khun ki ksiew U Hynniewtrep, bad ki dak ki shin ki paw ha kawei pat ka dur ba ha ka 27.06.1952 ha kaba ki samla shong-skul, hadien ba la kheiň la diah bha, ki la sngewdei ban pynlong ia ka “Black Flag Demonstration".
Lah ban ong ba na ita i pliah ding iba rit, la rhem la klang ka ding dawa ban mih noh na Assam (ym dei namar ka Assam Official Language Act; ia ka Assam Official Language Act dang pass, dang ha ka snem I960), bad kata ka jingdawa ka la paw paidbah lyngba ka “DUR SYIAR" (Election Symbol) ha ka snem1957.
Naduh ka Republic Day – kata naduh ka 26.01.1950, ki Hima Khasi (Khasi States) kim shym la kylla long ki Jamindari – lane ki Ri Kynti jong ka District Council lane jong ka Government of Assam.
Namar ba ki Hima Khasi (Khasi States) kim shym la kylla long ki Ri Kynti jong ka District Council lane jong ka Government of Assam, namar kata donkam ka jingpynbeit kaba kham thikna, bad kumta, shi shisngi shuwa ka Republic Day, kata ha ka 25.01.1950 la pynmih ia kawei ka ORDER – The Khasi States (Administration of Justice) Order, 1950TRH hapoh Meghalaya (naduh 21.01.1947 haduh mynta mynne)Ka shim por bun snem ba ka Ri Hynňiewtrep kan ioh lait na Assam.
Hooid, ha ka jingialeh, ha ka kylla step, la lait shiteng lyngba ka “Hill State" Meghalaya.
Naduh 1972, ngi la iohi bun kiei kiei ki jingialeh, ki jingpyrshang, ki jingsngewlem kum ka Jaidbynriew Hynniewtrep ban ia pynbiang ban ioh ban ia biang lang, bad ki don bun ki jingjia kiba mih namar ba don ki jingjia ha ka hima ki Lyoh (State of Meghalaya).
Lyngba ki por ha kane ka state, lah iohi bad mad shibun kiei kiei jingjia, kiba wan hap ha ki khep ki khep kum – ka introduction of reservation policy, nangta ia ki jingkyn-ad halor ka MBOSE, ki jingeh bad jingma kiba mih na ki khap pud jong ka Bangladesh, ka jingkyntur bad dakhol jaka ka Assam ha ki thaiň khap pud, ka jingpynsa-ngeh ban thung kam ha ki tnat sorkar na ka daw ba ka don ka jingpynjari ia ki hukum jong ka Їingshari, ka jingbymsiew ia ka tulop jong ki nongtrei bad khamtam eh ki nonghikai, ka bamsap, ka jingtroiň bad jinghiar arsut ka pule puthi, ka jingkyrduh kam, ka jinglip ka light (nalor ba pynshlur ia ki samla ban trei kam lajong bad la ka bym salia shaphang ka power sector).
Kam don ka jingϊiad shaphrang ha ki lad bad kam pynroi (core/basic infrastructures), nangta sa ka jingbymlah ban teh lakam ia ka jingsaphriang u droks (uba kane ka don eiei sha lyndet na kiwei pat ki bor kiba don ka jingthmu ba sniew ia ka Jaidbynriew) bad kiwei kiwei kiba ngim sngewnang shuh ban ong la ki dei ki progression ne ki dei ki regression…Kumba lah kdew haneng, ha ka kylla step ngi la lait shiteng lyngba ka “Hill State" Meghalaya.
Shuwa ban leit sha ka kylla miet, to ngin ia kdat shawei – don ka jingong ba ka Ri bad ka Jaidbynriew kaba klet ia ka Geography bad History la jong ka lah ban poi shaduh u pud ba ka lah ban jah syndon na sla pyrthei.
Ñiuma, nalor ka Geography bad History, ngi don ruh ka purinam (Mythology) kaba long ka mynshem ka mynsaiñ jong ka History jong ka Jaidbynriew hapoh ka Bri U Hynñiewtrep.
Hapdeng ka jinglyngngoh bad jingshaiong ba lah ban don shipor arpor, ngi ap kyrmen ia ka lawei kaba phyrnai, bad kumba ong u Myllung Soso Tham-SA SHISIEN PAT KIN WIN KI KHLAW,SA SHISIEN PAT KIN KHIH KI MAW.Ha ka kylla step ngi lah lait ka shilliang kjat lyngba ka “Hill State" Meghalaya.
Sah sa ka kylla miet.
Ka por ka iaid, bad ka paw ba ka Sixth Schedule kam shym la lah ban pynurlong ia kata ka jingphohsniew, jingangnud bad jingthrang ban pynioh ha ka Jaidbynriew ia kata ka jingsynshar kaba ka Jaidbynriew Hynniewtrep ka la iai pynpaw shynna ha ka 21.07.1949.
Te kumta, khlem da ia thew shuh ia ka dei ka lait jongno jongno, bad da kaba ňiewkor ia ka jubanlak bad jingiateh-kular (Instrument of Accession ryngkat bad ka Annexed Agreement) kiba ki “Khasi States" bad ka Sorkar India ki la iateh bad iasoi,kan long kaba biang eh ba ki nongialam saiñ hima-sima jong ka Ri Hynniewtrep ha East Meghalaya ba kin wad lad bad ban pynphrang ia ki jabieng jong ki ban ia ai jingmut noh ia ka Home Ministry jong ka Government of India ba kan thaw lad ban pynioh noh da ka “Hynniewtrep State" kaba yn da paw kyrteng syndon ha ka ‘First Schedule’ jong ka Constitution of India".
Ki shipai, hynnin ka sngi, ki la hap pyndem noh ialade bad aiti ia arngut ki lehnoh jong ka KYKL (Kanglei Yawol Kanna Lup), hadien, ba ki la thmu ban ia pyni bor bad kitei ki lehnoh ha ka shnong Itham, jong ka Manipur, ong ka kyrwoh na ka  Spear Corps jong ki shipai India.
Ka Spear Corps, ka pyllait ia ka kyrwoh jongka, ha ka  Twitter, ban pyntip, ia katei ka jingleit tur jongki, sha katei ka jaka, namar ba ki ioh ia ka jingtip, kaba thikna bha, halor ka jingdon jong kitei ki kaikhlaw, ha katei ka jaka.
Ki shipai, ki iathuh ruh, ba ki don kumba 1,200 haduh 1,500ngut ki briew, ba la ialam da ki kynthei lem bad uwei u rangbah, kiba leit ban kerkut ia katei ka jaka, kaba ki shipai, ki thmu ban leit khynra ia kitei ki kaikhlaw.
Ki shipai ki la kyrpad ia ki riew paidbah, ba kin mih noh na katei ka jaka bad ailad ia ki shipai, ba kin leit khynra ia kitei ki kaikhlaw, hynrei, ki paidbah, kim shym la ailad satia bad ki shipai, haba ki iohi, ba kan mih ka jingeh kaba khraw,ha ka jingleit khynra jongki, kumta ki la rai ban aiti noh ia kitei ki kaikhlaw ha ki riew paidbah, ba kynthup ia ki kynthei, ong shuh ka khubor.
Ki shipai, ki la iehnoh ia katei ka jaka bad ki la kurup, tang ia ki tiar, ba ki la ioh na katei ka jaka bad ki shipai, ki la ithuh ruh, ia uwei na ki nongialam katei ka kynhun, U   Lieutenant Colonel Moirangthem Tamba, uba la ju tip, u  Uttam, uba don bynta ha ka jinghiar thma ia ki shipai, ha u snem 2015, ia ki shipai jong ka  6 DOGRA (6th Dogra Regiment).
Ki shipai ki khot ia ki paidbah ka Manipur, ba kin iarap lem ia ki shipai, ha ki kam jongki, na ka bynta ban pynneh ia ka suk ka sain ha katei ka jylla.
Ka jingpynim ka dei ka jingangnud ka jong U Blei ban pynim ia ngi ki briew namar ba ngi la sakma na U Blei bad lyndet na U.U Blei Um kwah ba kawei ruh ka mynsiem kan jot noh hynrei ba baroh ba kin poi sha ka jingkylla kaba mut da kaba pdiang ia U Jisu Khrist ha ka jingim jong ki khnang ba kin ioh biang ia ka hok jong U Blei bad ban don biang ka jingiadei sa shisien pat.
Ka Bible ka kren shai ba baroh ngi la leh pop bad ngi la duh noh lehnohei ia ka burom ka jong U Blei, kaei ka daw kaba la pynlong kumne? Ka dei ka pop bad ka jingtim ka wan bad kumta donkam ban pynbha pat (restore) ia kaei kaba ngi la duh noh.
Dei na kata ka daw ba U Jisu U hap ban wan sha kane ka pyrthei ban kup ia ka jinglong briew bad ban khot ia ki briew sha ka jingkylla kaba mut khnang ban ioh ban pynlait na ki jingshahteh shahkhum ha ki bor jong U Soitan bad ki bor jong ka jingdum.
U Jisu U wan ban pynim, pynkhiah bad pyllait.
U khot ia ngi ki nongbud hadien ba U la kiew noh sha bneng ban leit sha ka pyrthei ban ialap ia ka Gospel jong ka jingkyrmen sha ki bynriew baroh bad ban iaid bud ia kane ka Mission.
Haba U pynim, U khot ruh ia ngi sha kane ka jingkhot khnang ban pyndep ia ka jingthmu jong U Blei.
U Blei U long Uba khuid bad U khot ruh ia ngi sha ka jingkhuid.
Ka jingkhuid kam dei na ki jingleh ne ki jinglah hynrei ka dei tang da ka jingaiei bad ka jingisynei Blei.
Ki hok jong ngi ki long ki syrdep jot hakhmat jong U Blei.
Ki jingleh jong ngi kim lah ban pynpoi ia ngi sha Bneng hynrei da ka jingngeit jong ngi ha U Jisu Khrist bad da ka snam jong U kaba pynkhuid ia ngi na ki pop baroh.
Haba U Blei U khot ia ngi, ka don ryngkat bad ka jingthmu ban long jingkyrkhu sha kiwei pat.
Ka jingkylli ba nga buh hangne:Hato U Blei U la pynim ia ngi?Hato U Blei U la khot ia ngi?Hato ki hok jong ngi, ki lah mo ban pynim?Haba U la khot, ngi la pyndep mo ia ka jingthmu jong U Blei?Hato ngin leh kai mo ia ka jingaiei Blei?Hato phi sngew ba la dier por ia phi?Ka jubab ka long: Ka por ka dang don“Uba la pynim ia ngi, bad Uba la khot ia ngi da ka jingkhot Bakhuid, ym katba kum ki jingleh jong ngi, hynrei katba kum ka jingthmu bad ka jingaiei jong U hi, ia kaba la ai ha ngi ha U Khrist Jisu mynshuwa ki ia bymjukut" 2 Timothi 1:9.
U Vladimir Putin, President ka Russia, ula mih noh kyrkieh na Moscow bad leit sah sha  Saint Petersburg, ong ka khubor bad ia katei, la ithuh na ka jingiaid ki kali shipai bad wat ki liengsuin iapom.
Ka TASS, kaba dei ka khubor sorkar, ka kam, ba U  Putin, ula leit sha  Saint Petersburg, hynrei U Press Secretary jong U Putin, u kyntait ia katei ka jingaikhubor jong ka TASS bad kaba pyni, ba ka TASS bad ka Kremlin, ki la dkut ka jing ia sam khubor jongki.
Ka khubor, ka iathuh shuh shuh, ba ka Wagner Group, ka kynhun shipai jong U Yevgeny Prigozhin, ka la ioh ban kurup ia ar tylli ki nongbah jong ka Russia.
Katei ka jingioh kurup jong ka Wagner, ka la pynbitar jur ia U Putin, uba la byrthen, ba un pynshitom ia kito ki riew ialeh pyrshah bad ba u ong, ba katei ka dei ka jingma kaba khraw ia ka ri Russia hi baroh kawei.
Na ka liang ka Wagner, ka kam, ba ka la ioh ban kurup ia ar tylli ki ktem jong ki shipai, ha ki ar tylli ki nongbah jong ka Russia.
U  Yevgeny Prigozhin, nongialam jong ka Wagner, u kam ba haduh mynta, ki la ioh ban kurup ia ka  Rostov-on-Don bad ka Voronezh, ki ar tylli ki nongbah, kiba don ruh ki ktem shipai ba khlain jong ka Russia.
Ha kawei pat ka khubor, ka Wagner, ka kam, ba ka Russia, kan sa ioh shen ia U President ba thymmai jongka bad katei ka kynhun, ka kam ruh ba ka thma poh iing, ka la sdang mynta ha Russia.
Ka jing pahara ka khlain bha mynta ha Moscow, ha kaba ia ki iing sorkar, ki jaka pyniaid ia ki kali bad kiwei, ki don ha ka jing pahara kaba skhem bha.
Ha kine ki sngi, ba ki doh bapher, kim long shuh ban bam, hynrei ka China, ka don ia ka buit shet jyntah da u maw.
Ka kam ki nongbam, ka long, ba kin jliah, kin kjup bad kin ktha malu mala bad kin sa khlei noh ia kitei ki jyntah, kiba dei ki mawria lane kiba lum ki maw shutmet kiba rit bad kitei ki jait maw, ki don byllai bah ha Hubei, kawei na ki jylla jong ka China.
Ki nongshet ia kitei ki maw, ki da batai shai, ia ki nongbam, ba ki lah ban bam ia ki jingkhleh bapher, kiba la shet bang bha bad kiba sop ia kitei ki maw, tangba kim dei pat ban nguid ia ki maw.
La pyni ia ki video bapher, ha kaba ki la don bun bah ki nongbam, kiba mad bad kiba la jliah ia la ki dieng tong jingbam, namar ba katei ka jyntah ka bang palat.
La iathuh ba ka jyntah, ka dei hi ka jyntah kylla, kaba la pynbiang lut ia ki musli musla bad ki rukom shet kiba pynhun ia ka jingmad jong ki nongbam.
Ki tup ki man, ki pahara skhem bha, naduh hynnin ka miet ha ki surok jong ka nongbah Moscow, namar ba ka don ka jingshong syier kaba jur, ba ka kynhun shipai Wagner, ka lah ban hiar thma bad knieh jubor ia ka jingsynshar na ka kti jong U Vladimir Putin ha Russia.
U khlieh duh, ka kynhun Wagner, u Yevgeny Prigozhin, ula smai, ba un pynkordit, ha ban da biang ia ka Russia, hadien ba u kynnoh ba ka Russia, ka la ther namding bad pyniap ia bun ngut ki shipai jong ka Wagner, ha  Bakhmut bad ha Ukraine ruh kumjuh.
U Prigozhin, ula smai, da kaba ong “Ngin tur beit sha Moscow bad mano mano ba pynthut ia ka jingleit jongngi, kin hap ban ioh ia ka bainong kaba biang, na bynta kata".
U Prigozhin, u kam ruh, ba ka jingtur jong ka Wagner, sha Moscow, ka long ban lap ia ka jingshisha bad la iathuh ba ki la dep iaid lyngba jong ka  Novocherkassk, kaba dei ka ktem ba ki don ki shipai Russia bad u kam ruh, ba ki la siat pyniap ia kawei ka helicopter jong ki shipai Russia, namar ba ka siat ia ki pyrton ba dang iaid lynti jong ka Wagner.
Ki tup ki man, kiba pahara skhem, ki don ha kiba bun ki bynta jong ka Moscow, Kremlin bad khamtam, ha Duma, kaba dei ka Parliament jong ka Russia.
La iathuh ba ki tup shipai, ki pahara skhem bha ruh ha  Rostov, kawei na ki ktem ba khlain bha ka Russia.
U Vladimir Putin, ula khot ia ka jingialang kaba kyrkieh, ban iakren halor kane ka kam bad la iathuh ba ki shipai jong U Putin, ki don ha ka jingeh kaba khraw, lyngba ka jingialeh pyrshah ka Wagner, kaba la ju iatreilang bad ka Russia, ban leit ialeh thma ha Ukraine bad ka don kumba 50hajar ngut ki shipai jong katei ka kynhun.
Shillong:U symbud myntri rangbah ka jylla u bah Prestone Tynsong, u la ong ba ka jingiapynbeit ha pdeng ka MDA-2 kan neh haduh ba kut bad kam don kano kano ka jingthmu ban kynjat noh ia ka BJP ban khot ia ka Congress.
Haba kren mynhynnin ka sngi halor ka jingtyrwa ka Congress, ba ka kloi ban iadon lang haka MDA-2, lada kam don ka BJP, u bah Prestone u la ong, “Ngam don eiei ban ong halor kata.
Ka jingiapynbeit mynta ha ka MDA-2, kan bteng haduh ba kut", la ong u bah Prestone.
Halor ka jingshah kynnoh ba dei ma u, uba la pynkhyllem ia ka Executive Committee kaba ialam ka UDP ha KHADC, u bah Prestone u la ong ba um dei tang u MDC shu sieh ruh ha KHADC bad ka jingkynnoh ka UDP kam long kaba shong nongrim.
“Ngam dei wat tang u MDC shu sieh ha KHADC, te kumno ka UDP ka lah ban kynnoh ia nga ba nga dei uwei ban pynkyllem ia ka EC.Sngewbha kylli na ki, kumno ka lah ban long u bah Prestone u pynkhyllem ia ka EC namar ngam dei wat tang u MDC shu sieh ruh", u la ong.
Halor ka jingkynnoh u CEM barim uba dei na ka UDP u bah Titosstarwell Chyne ba ki don kiba buh kyndon ban weng ia u haba ki rung sha ka NPP, u bah Prestone u la ong ba bunsien ki briew ynda la rem, ki ju kynnoh ia kiwei.
“Namar ka jingbitar, ka jingbym hun, teng teng la ju kynnoh ia kiwei, hynrei lehse ka jingbakla ka dei na lajong.
Don kiba rem elekshon, kim pdiang bad ki kynnoh ia ka pisa bad kiwei kiwei ki daw", la ong u bah Prestone.
Halor ka jingthung ia u MDC shu sieh, u bah Prestone u la niat sha ka Executive Committee bad um don eiei ban ong halor kane.
Kane ka long hadien ba ka la don ka jingthmu ban weng noh ia u bah Bindo M Lanong kum u MDC shu sieh uba dei na ka UDP hadien ba ka EC kaba ialam ka UDP ka la khyllem ha KHADC.Shillong:U CEM ka KHADC u Bah Pynïaid Sing Syiem u la bhah kam ïa ki EM ka kynhun synrop synshar ha KHADC ka KHDF kaba kynthup ïa ki 10 ngut ki EM ba kynthup ruh ïa ki katto katne ki tnat kiba u la bat hi halade.
Ha kane ka bhah kam u CEM u la bat hi halade ïa ka tnat Finance, General Administration, Posting and Transfer, Establishment nalor kiwei pat ki tnat ba khlem bhah sha kiwei ki EM.Katba u Deputy CEM u Bah P N Syiem u bat ïa ka Elaka, Law bad Legal, ka Kong Grace Mary Kharpuri ka bat ïa ka tnat Market, Council Market bad kiwei ki ïew bad ka Information Technology.
U Bah Victor Ranee u bat ïa ka Arts and Culture, Health and Sanitation, Labour Clearance Certificate bad Fisheries, Bah Gigur Myrthong ka Trade bad Enforcement Wings, U Bah Rangkynsai Kharbuki u bat ïa ka Council Building, Council Assets bad Marriage and Divorce.
Katba ka Kong Macdalyn Sawkmie Mawlong ka bat ïa ka Forest bad Town Committee, U Bah Teibor Pathaw u bat ïa ka Land bad Building Bye Laws, U Bah Alvin Khyriem Sawkmie u bat ïa ka Revenue Collection bad Planning.
Katba u Bah Fantin J Lakadong u bat ïa ka Taxation, Water Resources, Mines and Minerals bad u Bah Carnes Sohshang u bat ïa ka Development bad Education.
Shillong:U Chairman ka Regional Committee ka Ri-Bhoi u bah Prestone Tynsong, u la ong ba ka sorkar Meghalaya kan iakren bad ka sorkar Assam ban pynkynriah ia ka Block-I bad ka Block-2 sha Meghalaya na ka Assam.
Mynhynnin ka sngi ka Regional Com mittee jong ka Ri Bhoi Sector kaba khlieh u symbud myntri rang bah, ka la iashong jingialang ryngkat ki dkhot ba kynthup u MLA ka Mawhati bah Charles Marngar, u MLA ka Nongpoh u bah Mayralborn Sy iem, u CEM ka KHADC ban iathir ia kane ka kam.
“Lada iakren ia ka Block-1 bad Block-2, sngewbha sngewthuh, ba ka jingkylli ba iakajia kam don bad hynrei ka dei tang ka jingpynkynriah katkum ka jingpynbna jong u snem 1951, ngin buh hakhmat ka sorkar ban pynkynriah ia kito ki jaka ha kaba ki briew jong ngi ki sah", la ong u bah Prestone.
Ha Ri-Bhoi ki jaka ba iakajia ki kynthup ia ka thain Deshdomria, Bardua, Nongwah bad ka Block-II bad ia kine la iathir mynta ka sngi kumno ban iaid shakhmat ha ka jingpynbeit pud.
Ki kyndon ki dei kijuh kumba la leh mynshem snem ia kiwei ki 6 tylli ki jaka kiba la dep pynbeit.
“Ngi don ki kot ki sla, ngin iashong ha ka miej bad ngin leit jngoh ia ki jaka bad ki kyndon kiba leh ha ka bynta ba nyngkong, kin iaid ha kane ka bynta baar ruh", la ong u bah Prestone.
Ha kajuh ka por, halor ka jingdon kiba pyrshah ia ka jingpynbeit pud ha ka bynta ba nyngkong, u bah Prestone u la ong, “Nga sngew ba ngan bakla lada ngan ong ba ngim don ki liangpyrshah.
Kano kano kam kaba ngi leh, ka don beit ka jingsngew jong ki paidbah, ki paidbah ki iaroh ia ka sorkar hynrei don katto katne kiba pyrshah.
Mynta ngi la kynjoh sha ka 50 snem, bad dei tang kane ka sorkar kaba la shim khia bad rai rangbah ban pynbeit ia kane ka jingeh shi syndon.
Ha ka kylla ba nyngkong, ngi la dep leh, hooid, ki don kiba pyrshah kiba kynnoh ba ka sorkar ka die ia ka jaka, ruh hynrei kiba bun ki ong ka biang.
Hynrei ngin iaid beit shakhmat na bynta ka jingbit jingbiang jong ka jylla, kampher kumno kumno ruh".
Shillong:Ka Chairperson ka Meghalaya State Commission for Women ka kong Phidalia Toi ka la phah ia ka jubab jongka sha ka sorkar mynhynnin ka sngi hadien ba ka la shah pan jubab ha kine ki sngi.
Hynrei ha kajuh ka por, hadien katto katne por, ka la iehnoh (resign) syndon na kane ka kam kum ka Chairperson.
“Nga tip ba weng ia nga na ki lad pathai khubor bad hadien ar sien ba la kren sha ki lad pathai khubor, nga la ioh ia ka jingthoh na ka sorkar kaba pan jubab.
Bad hadien ba la ioh ia ka jingpynshai na ka Board, u (myntri ka tnad social welfare u bah Paul Lyngdoh) iai kuman ban bteng ban kren sha ki lad pathai khubor, bad kane ka long ka bym dei", ka la ong ka Phidalia haba kren mynta ka sngi sha ki lad pathai khubor.
Ka la bynrap, “Mynta nga la phah ia ka jubab kumba la pan jubab bad hadien katto katne por, nga phah ia ka shithi iehnoh kam.
Ngam kwah ban iatrei ha ka jinglong jingman ka bym sngew tynnad namar ba kan wanrah ka jingbym sngew tynnad bad nga sngew ba ka bha ia nga ban mih noh na bynta ka jingroi jingsan ka Commission bad na bynta ka jingbit jingbiang jong ki longkmie, nga hap ban iehnoh ia ka kam".
Hynrei ha kajuh ka por, ka la kynnoh ba ka jingleh jong u myntri u bah Paul Lyngdoh, ka la pynjah burom ia ka bad ka dei ka jingpyndonkam bakla ia ka bor.
“Hynrei ngan shim ia ka rai kaei ban leh hadien ba la iasyllok bad ki nongiasaid ain.
Haba peit ia kaei kaba u myntri u la leh, nga sngew ba kane ka dei ka jingpyndonkam bakla ia ka bor bad nga shim kum ka jingleh shiliang, bad ka jingpynjah burom ia nga bad ngan peit kaei ban leh", ka la ong.
Lah ban kdew ba u myntri ka tnad social welfare u bah Paul Lyngdoh u la ong ba ka sorkar ka weng noh ia ka Chairperson ka Women Commission ka kong Phidalia, hadien ba ka la shem ba kam kitkhia ia ka kam bad ka la pep lai tylli ki jingialang kiba dei ban don katkum ka kyndon ka Commission bad nalor kane, ka la iadon bynta ruh ha ka kam politik ha ka elekshon MLA 2023.
Shillong:Ka Khasi Hills Autonomous District Council (KHADC) hynnin ka sngi Thohdieng, ka la rai ban kyrpad ïa ka Sorkar Jylla ba kan ai jaka lang ïa ka Council ha New Shillong Township, ba kan pynkyn riah noh ïa ka Ophis ne ka Council Building sha kane ka jaka.
Ïa kane ka rai la shim da ka Executive Committee ka Khasi Hills Democratic Front (KHDF) ba ïalam da ka NPP, ha ka jingïalang ba nyngkong eh jong ka, kaba la pynïaid da u Chief Executive Member (CEM) Bah Pynïaid Sing Syiem.
Haba ïakren bad ki nongthoh khubor, u Bah Pynïaid ula ong, “Ka EC ba thymmai ka la shong bishar ïa ka jingtyrwa mang tyngka u snem 2023-2024 bad rai ban kynthup ïa ka jingtyrwa ban kyrpad na ka Sorkar Jylla ban ai jaka lem ha ka ban pynkynriah noh ïa ka Council Building sha New Shillong Township".
“Ka daw jong kane ka long namar ka Council ka la mad ïa ka jingkhapngiah namar baroh ki lai tylli ki tnat treikam-ka Executive, Legislative bad Judiciary- kila ïatreilang na kane ka Ophis," ula bynrap.
U Bah Pynïaid ula ong ruh ba bun na ki Tnat ba kongsan jong ka Sorkar Jylla ruh la pynkynriah sha New Shillong ban pynkylluid ïa ka Nongbah Shillong.
“Ngi ruh ngi sngew donkam ban leh lang kumjuh na ka bynta ka jingsuk jong baroh," ula ong.
Haba kylli, u CEM ula pyntip ba ka Council kan sa thaw ïa ka Committee ka ban khlieh da u EM ba khmih ïa ka Council Assets & Building, ba kan ïakynduh ïa ka Sorkar Jylla ha kaban ïakren ïa kane ka kam.
“Ïa kane ka jingtyrwa la wanrah nyngkong eh ha u snem 2019.
Hynrei namar ka jingpynjari ïa ka jingsynshar u Lat ne Administrator Rule ha katei ka por, ka Council ka la pynsangeh noh shuwa ïa kane ka jingtyrwa," ula ong.
U Bah Pynïaid ula ong ba ka EC kan dang shim rai ba kumno kan pyndonkam ïa ka Building ba mynta hadien ba la pynkynriah sha NST.“Hynrei, namar ba ka don hapdeng ka jaka ïew, lehse ngi lah ban pyrkhat ba kumno ngin lah pynmih pisa na kane ka building hynrei ngin dang hap ban shim rai halor kane ka bynta," ula bynrap.
Ha kajuh ka por, u Bah Pynïaid ula pyntip ba ka Executive Committee kala shim rai ruh ban pyntreikam noh ïa ka Trading by Non Tribal Regulation Act kumba ka long.
“Ngin dang ïai bteng ban leit khynra ïa ki kam khaïi beaiñ jong ki bar Jylla bad ngin leh tyngeh kaba lah ruh ban long da u pud ban khang syndon ïa ki dukan jong ki bym don Trading Licence na ka Council," ula ong haba bynrap ba ka EC kan pyrkhing bha pyrshah ïa ki kam khaïi beaiñ hapoh u pud u sam jong ka Council.
Nalor kane, ka EC ka la ai jingmynjur ruh ïa ka KHAD Services (Amendment) Rules, 2023 kaba thmu ban pynjynsur ïa ka rta ïohkam jong ki samla wadkam hapoh ka Council ka ban long haduh 37 snem ka rta.
Ka EC kan sa wanrah ia ka Bill ha kane ka Dorbar Lyiur ba mynta.
La rai ruh ba kan don ka jingpynkylla ne ka Ammendment Bill ka Khasi Hills District Council Traditional Medicine 1st Ammendment Bill 2023 ban pynkylla ha ka Apendix B ha kaba ïadei bad ka jingai syrnot da u nongai dawai Khasi.
Na ka liang u CEM u Bah Pynïaid Sing Syiem u la ong ba halor ka Khasi Members Pension repeal Bill 2023 la thmu ban wengnoh ne repeal ïa ka pension Act, hynrei ïa kane hap buhteng shwa ban hap review naba kane ka dang don case ha High court.
U CEM u la ong ba EC ka la ïakren ruh ïa kiwei ki Bill kum ha ki Elaka ha kaba ki don kumba 54 tylli ki Hima ne Raid ki bym pat don act, da ka jingthmu ba ki Hima ki bym pat don ki aiñ ne kyndon ba ki dei ban don la ki jong ki aiñ.
“Ki don sa kiwei ki bill kiba la thmu ban pyndep hynrei ba dang duna palat ka por ym lah ban leh lut," ong u CEM.Shillong:Kiba la ioh jingjop ha ka jinglehkai hynnin ka sngi ha ka Women League ba lah ialeh ha Third Ground Polo, ka Mawlai SC bad ka Lumparing SC ki dei kiba la ioh jingjop hadien ba ki la mih ban ialeh na ka Group B.Ka Mawlai kaba dang bat ia ka nam lahduh ha katei ka lympung ka la ioh shuwa ia ka jingjop pyrshah ia ka Kharang SC da 7-1, kaba la bud pat sa ka jingjop jong ka Lumparing pyrshah ia ka Iasnohktilang Madanrting FC da 8-0.
Ka In-ri La-i-dor Khongthaw ka la ioh ban thep saw tylli ki kol jong ka Lumparing kaba ha ki minit ba 54, 57, 61 bad 66.
Ka Captain jong ka Lumparing pat ka Sidaris Khongwet ka la ioh ban lam khmat shuwa ia katei ka jinglehkai da kaba ioh ban thep kol nyngkong ha katei ka jingialeh ha ka minit kaba 5 bad kawei pat ha ka minit ba 22.
Sa ar tylli kiwei pat ki kol ki dei kiba la thep da ka Iaphishisha Marbaniang ha ki minit ba 33 bad 50.
Ka jingialehkai kaba nyngkong hynnin ka sngi hapdeng ka Mawlai bad ka Kharang, ka Makrisha Songthiang jong ka Mawlai ka dei kaba la lamkhmat ia ki kol jong katei ka kynhun ha ki ar tylli ki kylla, ha kaba ka la ioh ban thep ia ka kol ba nyngkong ha ka minit kaba 3 jong ka kylla step bad ha ka kylla miet pat ka la lamkhmat da ka kol ha ka minit kaba 47.
Ki kol kiba bud jong katei ka kynhun la thep da ka Napaleroiki Lytan ha ka 29 minit, Aibaplielad Skhemiew 31 minit, Char linda Nongtdu 66 minit, Ideibanri Kharpan 68 minit bad ka Baiahun L Nongbri ha ka 70 minit.
Ka liang pyrshah pat ka la ioh ban thep tang kawei ka kol ha ka minit ba 41 da ka Damansani Khar sahnoh.
Hadien kitei ki jingiakhun, ka Women’s League kan bteng biang ia ka lympung lehkai jong ka naduh ka 3 tarik Nai tung ha kaba ki jing ialehkai na ka Group A kin long na ka Laitkor SC ka ban iakhun pyrshah ia ka Kick Start Football Coaching Centre naduh ka por 2:30 janmiet, ka ban bud pat sa ka jingiakhun hapdeng ka Lawei Smit SC pyrshah ia ka PFR Academy naduh ka por 4:15 janmiet.
Shillong: Ka Sorkar India ka la wanrah ar tylli ki jingkylla ha ka rukom khein bai bording, lyngba ka jingpynkylla ia ka Electricity (Rights of Consumers) Rules, 2020.
Ki jingpynkylla ki long: ka jingwanrah ia ka Time of Day (ToD) Tariff, bad ka jingpynbeit ia ki kyndon kiba iadei bad ka jingpule ia ki meter.
Ka jingwanrah ia ka Time of Day (ToD) Tariff, ka mut ba ha ka jaka ban shah khein bai bording ha kajuh ka dor baroh shi sngi, ka dor ban siew na ka bynta ka bording kan pher katkum ka por.
Hapoh ka ToD Tariff, ka dor ha ka por ba dang shai (haduh phra kynta ha ka shi sngi kumba la batai da ka State Electricity Regulatory Commission) kan duna 10%-20% ban ia ka dor ba ju siew, katba ka dor ha ki por ba donkam bha kan kham rem 10 haduh 20%.
Ka ToD tariff kan treikam ia ki nongpyndonkam kiba hap hapoh ki thup Commercial bad Industrial kiba donkam palat 10 KW, naduh ka 1 tarik u Iaiong, 2024 bad ia baroh ki nongpyndonkam lait noh ki nongpyndonkam na ka bynta ki kam rep shuwa ka 1 tarik u Iaiong, 2025.
Ia kane ka rukom khein bai bording yn pyntreikam shisyndon naduh ba la pyndonkam ia ki smart meter, na ka bynta ki nongpyndonkam kiba don ia ki smart meter.
Ka long kaei kaei ka ba sngew lyngngoh ba la ïa pyrta shnong kylleng ka jylla bad la pathai khubor kylleng lah da ki phew snem shaphang ka jingdawa ban pynrung ïa ka ktien Khasi ha ka Kyrnit Baphra jong ka Riti Synshar jong ka Ri India, hynrei ïa ki Shlemtreikam ba dei ban seng na ka bynta kata ka thong ym shym la shim khia ban pyntreikam.
Ha ka snem 1984 la phiah na ka tnattreikam pule-puthi jong ka jylla Meghalaya ban seng la ka jong ka tnattreikam mattithaw bad deiriti (Arts and Culture Department) bad mar mar la shna ka Shlemtreikam ban kyntiew ïa ka mattithaw (arts) ha ka liang ka thohkot thohsla (literature), ka rong ka taw (performing arts) bad ha ka thohdur thohdar (visual arts) ka ban long u mawjam sha ka khlieh-iktiar synrop ha Ri India ba la tip kum ka Sahitya Akademi na ka bynta ka thoh ka tar, Sangeet Natak Akademi na ka bynta ka rong ka taw bad Lalit Kala Akademi na ka bynta ka thohdur thohdar.
Kaba lyngngoh pat ka long ba tang hapoh arsnem, kata ha ka snem1986 ka sorkar jylla da ka ba kubur u Lat ka jylla la pyndam noh ïa kata ka shlemtreikam.
Hadien kata la ïai pyrshang na ka por sha ka por ban seng thymmai lane ban pynkhieim biang, hynrei kam shym la urlong bad la shu sah kumto.
Jar la katta la ka sorkar kmie ka la ithuh bad aibor ainam ïa ka ktien Khasi bad ktien Garo kum ki ktien pdeng ha jylla ba lah ban pyndonkam ban thoh ne kren ha ka korbar ïa ki kam sorkar naduh u snem 2005, hadien ba ka iingdorbar thawaiñ jylla ka la rai ban ñiew ia ka ktien Khasi bad ktien Garo kum ki ktien sorkar, lait na ka ktien phareng (English).
Ha kane ka bynta la ïohlad ban ïakren, ïatai bad ïatyrko bad ki kynrem lyndan ha kane ka mat, kum u Bah Paul Lyngdoh myn ba u dang long riewkhmat thawaiñ ha Dorbar Thawaiñ Jylla bad Kong Streamlet Dkhar myn ba ka dang long ka khliehduh jong ka Shnatpule Khasi ha Salonsari NEHU ha ka ba la ïatai bniah halor ka ktien Khasi.
Ha ka jingkylli shaphang ka ban kren da ka ktien Khasi ha Dorbar Thawaiñ, u Bah Paul Lyngdoh u la saitkti ba ym lah ban kren da ka ktien Khasi namar ba u Shongknor ka Dorbar Thawaiñ um shym la pynbiang ki lad ba biang na ka bynta ban kren Khasi ha Dorbar Thawaiñ.
Haba la kynthoh ba kata kam dei ka jingeh jong ki riewkhmat thawaiñ Khasi lada u Shongknor um pynbiang haba ka sorkar kmie ka lah dep ai ka bor ka iktiar ban leh kumta.
Hynrei la kdew shuh shuh ki jingeh ha ka ba ka khlem long kumta ha ka por ba u Lat ka jylla u la kren ha Ïing Dorbar Thawaiñ da ka ktien Hindi, bad mar mar kiwei kiwei ki riewkhmat thawaiñ kum ka Kong M Ampareen Lyngdoh, Bah Adelbert Nongrum bad katto katne kiwei ki la kren markylliang da ka ktien Khasi ha Dorbar Thawaiñ bad ka dorbar ka la ïaid beit ïaid ryntih.
Kumta kine ki nia pynksan ki long ki ba khlem shongnia khamtam ha ba ka ktien Hindi kam dei ka ktien sorkar ha jylla Meghalaya ruh, hynrei u Lat u la kren Hindi khlem da suitñiew ia ki riewthawaiñ ka jylla Rilum.
Nalor kata ha ka snem 2018 ka iingdorbar thawaiñ jylla ka la pyllait ia ka raisynrop (resolution) ban kyntiew ithuh ia ka ktien Khasi bad ktien Garo ha ka khyrnit baphra jong ka riti synshar ka Ri India.
Hadien kata mar mar la kyntur aiksai ia ka Shnatkitkam Korbar-Ri (Home Ministry) ban khmih ia kane ka kam, hynrei ka dang sahteng haduh mynta.
Na kata ka daw ‘Wat buhteng ïoh sahteng, tangon eh taiñ taiñ myn dang saw u nar’ dei ka ‘tienphira’.
Ha ba phaidien ban pyrman ia ka rukom kren Khasi ym tang ha iingdorbar ne ha ki lat paidbah jong ka sorkar ne jong ki seng bad synjuk paidbah, la shem ba ka dang long dkoh namar ba ki ba bun ba lang ki kynrem lyndan lane wat ki nonghikai ia ka ktien Khasi ruh kim pat lah ban kren pura tang da la ka ktien kmie lajong.
Ka long ka ba sngew diaw ba kito ki ba kren ktien Khasi ha Dorbar Thawaiñ kim shym la lah ban kren pura da ka ktien Khasi bad ki la khleh lang bad ka ktien phareng namar ba don ki ktien juk mynta ki ba ym don ha ka ktien tynrai Khasi.
Kumta da ka ba sngewkhia ïa kane ka bynta la sngewdei ban thaw ne shna thymmai kum kita ki ktien, dei ban wad ban thwet da ki ktien ba biang na kylleng ka jylla ki ba la kham ñiar ban kren ha ka imlang sahlang ki ba ki lah don lypa.
Ka dei ban don ka lad ban pyrshang bad ban bishar da ki riewtbit shwa ban pdiang paidbah kum kita ki ktien ba lah don lypa ne ki ban thaw ne shna thymmai.
Kumta ka kynhun ki riewshitrhem jong ka synjuk Riti Academy ka la tyrwa ïa kane ka jingpyrshang ka ba dei ban urlong da ka lynti ka ba ïar jingmut bad kylluid mynsiem.
Kata ka jingpyrshang ka long da ka ba kynthup ia ki ktien shnong na kylleng ki kyntoit shnong ha baroh ki thaiñ jong ka jylla lait noh na thaiñ Garo, ka ba ym don jingiadei shuh bad ka ktien tynrai ne ktien pdeng Khasi.
Katkum ka tihsani jong ki stadtip ha ka ktien Khasi ba la maitphang da u radbah simpah simsong, Prof Radhon Sing Lyngdoh, la shem ba ka ktien Amwi na Riwar Jaintia ka dei ka tyllong jong ka ktien Khasi, hynrei hadien ba wan synshar donbor ki phareng na Ri Bilat ka thoh ka pule ha ka ktien Khasi ka la shylluit, la seilung bad ka la san la mer bad saphriang kylleng ka jylla katkum ka ktien Sohra.
La prat lynti ia ka thoh ka tar da u Thomas Jones, u riewshitrhem Khristan u ba la thaw da ki dak Roman ban thoh bad pule ia ka ktien Khasi.
Kata ka jingtrei borbah ka la seisoh bad ka ktien Sohra ka la kylla long ka ktien pdeng jong ka jylla.
U Lalu Prasad Yadav, nongialam ka seng RJD, ula leit ban shim bynta ha ka jingialang jong ki kynhun liang pyrshah bapher, mynta ka sngi, kaba long ha Patna.
Ha katei ka jingleit, ula iakynduh ia U Rahul Gandhi bad ula ai jingmut ia U Rahul, ba un khi noh ia ki tmain jongu bad ba un wad lok noh ruh.
U Lalu, ula ong, ba ka por, ka dang biang bha, ia u Rahul, ba un don noh, ia la ka jong ka briew.
Haba peit ia ka kam synshar hapoh la ka ri bad ka jylla, ka pyllong ba ngan thoh ei ei khyndiat shaphang ka kam synshar ne kam politics ha kine ki sngi.
ka ktien ‘Politics’ ka dei ka ktien Greek – ‘Politika’, kaba mut ki kam jong ki Nongbah (cities), ka dei ka bor kaba iadei hapdeng parabriew, (power, relation among individuals).
Bad uba nyngkong eh ban batai ia ka jingmut Politics u dei u Aristotle ha u snem 1883 AD, u dei u Greek Philosopher.
Kumta ka kyntien politics ka mut ka bor ban ialam ia ka sorkar bad ban pyntrei ia ki policy jong ka sorkar.
Ha ka jingshisha ka politics kam dei ka kam kaba sniew hynrei u sniew u briew uba pyntreikam ia ka.
Kumta na ka politics ka wan ka Government (to govern) lane ban synshar.
Ka sorkar ka dei ka dur jong ki briew kiba don ha kata ka politics ia kiba la jied ban long nongsynshar (A group of people with the authority to govern a country or a state).
Kumta ka sorkar ka wan na ka Political System ban pyniaid lane ban synshar ia kata ka State.
Bad kane ka sorkar lane jingsynshar (governance) ka don san tylli ki principles: ka jingbah khlieh (Responsibility), ban shim jingkhein accountability, awareness, impartiality bym leh shilliang khmat bad ka Transparency ka jingshai sngur.
Kine ki long kiei kiei kiba kata ka kam synshar (governance) ka dei ban don ha kata ka sorkar.
Kumta ka kam politics ne ka kam nongsynshar kam dei kaba shu jia ryngkhat hangne ha pyrthei hynrei ka dei kaei kaei kaba u Blei u la dep buh beit buh ryntih naba sdang.
Kam dei ka kam kaba sniew, hynrei la pynsniewdur ia ka da ki briew ki bym sheptieng ia u Blei.
Balei u Blei u ai kane ka politics lane government ha ki kti u briew? ka daw ka long ba u briew un ioh ban synshar halor u para briew.
“To synshar halor ki dohkha ka duriaw, halor ki sim bneng, halor kiei kiei, ki kynja baim bapar halor ka khyndew" Genesis 1:28.
U Blei u la buh ruh ka ain kaba pyrkhing (strict) bha halor u briew.
“Bad shisha ia ka snam ka jingim jong phi ruh ngan dawa, na ka kti u mrad baroh ngan dawa bad na ka kti u briew ruh bad na ka kti u para briew baroh ngan dawa kein ia ka jingim jong u briew.
Jar uba pynmih ia ka snam u briew, da u briew kein yn sa pynmih ia ka snam jong u ruh".
Genesis 9:5-6.
Hangne ngi iohi ka don ka ain kaba u Blei u la ai ha u briew un pyndonkam ban teh lakam para briew.
Dei nangne ka mih kata ka jingsynshar (government) ba u briew un ioh synshar bad bishar ia la u para briew.
Kumta ngi tip ba ka politics lane ka government kam dei ka jingthaw jong u briew hynrei ka dei kaba u Blei hi u shah lane ailad ban bishar bad synshar ha ka hok.
Nangta shuh shuh, lyngba kata ka sorkar (government) ka ktien u Blei ka ong – “To ai ba ka mynsiem baroh kan pynhapoh ialade ha ki bor kiba ha khlieh.
Namar ym don kano kano ruh ka bor LYMDA AI NA U BLEI" Rome 12:1.
Ngi tip mynta ba kita ki bor (power) ki dei kiba u Blei u la buh beit ban synshar beit ha ka hok ka sot, namar baroh ki bor ki wan na u Blei.
Namar kata – “To phin pynkohnguh ialade ha ka jingpyniaid ba kynja briew na ka bynta u Trai la ka long ha u Syiem kum ha uba ha khlieh" 1 Petros 2:13.
Hangne ngi sngewthuh pleng dei u Blei uba la buh ia kata ka politics lane ka government bad ka kam hangne ka mut ban leh hok ban synshar hok halor u para briew, na ka bynta ka burom jong u Blei hi, uba la thaw ia kine kiei kiei.
U Blei u la ai ia ka jingsynshar ha ka kti u briew.
Ym don kano kano kaba sniew lada synshar bad bishar ha ka hok.
Hynrei dei u briew hi uba pynkylla bad pynsniewdur ia kita ki bor synshar halor kane ka khyndew.
Ka politics kam dei ka dirty games, hynrei dei u briew hi uba long dirty ne jakhlia, u briew u bym burom ia u para briew bad u bym sheptieng ia u Blei.
Hynrei ha kiba sheptieng ia u Blei, ka ri ka long kaba suk kaba manbha bad dap kyrhai.
Ka kam synshar ka long kaba khuid katkum ba u Blei hi u la ai naduh basdang, bad ha shuwa ba u briew un shim (take oath) u hap bam smai ha khmat u Blei.
“To smai noh ha nga hangne ha ka kyrteng u Blei, ba men ym leh shukor ia nga" Genesis 21:23.
Uno uno uba shukor, u shukor ia u Blei bad ka bainong un ioh na u Blei.
Shillong:Ka jingjur u slap ba khlem sangeh kala pynkdut mynhynnin ka sngi, mar shiteng ïa ka surok Nongstoiñ-Wahkaji ha ka thaiñ Nongkynjang, namar ka jingrong noh ka um ïa katei ka surok kaba la pyntrei da ka kompani Vozrozhdenie kaba na Russia.
Kane ka surok ba shah rong ka dei ka surok Subway ba la shna ban pynïaid kali shipor namar ka jing pyntrei ïa ka surok double lane ka dang ïaid shakhmat.
Kane ka surok kaba twa ka dei kaba pynïaid na ka kynroh jong ka jing kieng kaba don hajan ka Sub Centre Nongkynjang.
Kane ka surok ka dei kaba pynïasoh ïa kiba bun tylli ki shnong ka thaiñ Lai Lyngdoh bad ïa ka South West Khasi Hills bad ka dei ruh ka surok ba ju pyndon kam manla ka sngi da ki paidbah ka thaiñ.
Ka seng Federation of Khasi Jaintia & Garo People (FKJGP)-Lai Lyngdoh Unit ka la pynpaw ba kane ka jingdkut ka surok subway ka la buh hapdeng ki jingeh kiba bun ïa ki paidbah ka thaiñ khamtam ha ka leit ka wan namar ka jingbym don lynti shuh.
Ka seng ka la pynpaw ïa ka jingsngewbynniaw kaba jur halor ka jingsuki palat jong ka kompani Vozrozhdenie ban pyntrei ïa ka jingkieng ha kane ka thaiñ ba twa ka surok subway.
Katkum ka jingong u President Bah Nestor Nongkseh, kane ka kompani ka la dei ban shna wut wut ïa kane ka jingkieng ban lah pyndep tang hapoh u bnai Lber hynrei la kynnoh ba dei namar ka jingkheiñ sting palat kane ka kompani, mynta ka la wanrah ïa ka jingeh ïa u paidbah ba leit ba wan man ka sngi.
Ula pyntip ba kane ka kompani ka la dep ban thaiñ narrot ïa kane ka jingkieng mynta la palat shibnai hynrei ka la shu ieh noh khlem da pyndep ban siang dewbilat.
Ka FKJGP ka dawa ïa ka Tnat PWD ba ka dei ban shimkhia mardor halor kane ka jingdkut ka surok bad ban bthah ruh ïa kane ka kompani na Russia ba kan pynshna mardor ïa ka surok ba la shah pynjulor ha ka umslap ban lait ki paidbah na ka jingsohsat.
Shillong:U Chief Executive Member ka Jaintia Hills Autonomous District Council, u bah Thombor Shiwat u la ong ba ki sorkar jylla kynthup ka Meghalaya bad ka Assam ki dei ban leit kynduh bad kylli shwa na ki paidbah ba sah ha khappud ha ki jaka ba iakajia ban tip shano ki kwah ban iasoh.
Haba kren halor jingpyniaid ka jingiapynbeit pud, u bah Thombor, u la ong, ba la iakren ha ka regional committee ba kino kino ki jaka kiba hap ban iapynbeit, ki sorkar baroh ar liang ki dei ban iakynduh shwa, la ki kwah shano ban leit ym ban shu kam hi.
U la ong ba dei ruh ban peit kum kino ki briew kiba shong ha kito ki jaka ba iakajia.
“Ngi la iabeit ba ia kino kino ki shnong kiba don ka jingiakajia kiba hap ban iapynbeit, ka sienjam ba nyngkong jong ki sorkar, ka long kin hap ban iakynduh shwa, ban kylli ia ki paidbah, la ki kwah sha Meghalaya ne ki kwah sha Assam bad kam dei da ka jingleh bor", la ong u bah Thombor.
U la bynrap, “Ngi kwah ruh ban peit, kum kino ki briew kiba sah ha kito ki jaka, kiba iahap katkum ka riti dustur, ka jinglong jingman ka jylla jong ngi".
Halor ka jingjia ha Khanduli, u CEM u la ong ba la ai jingmut ha ka regional committee ba kam dei kaba hap ha ka Block-1 bad kim don ka jingiaknieh, hynrei ki dei ba hap sha Meghalaya.
“Ngim tip kaei ka jingmut ka Assam ba wan skud sha Khanduli, hynrei ngi la ong ba kito ki jaka kiba dang hap ha JHADC, ngi ieng skhem bad ngi la ai jingmut ha ka regional committee ia ki shnong ki bym hap haka jingiakajia", u la ong.
U la ong ba ki shnong kum ka Khanduli, Psiar, Lapangngap, bad kiwei kim hap ha ka Block-1 bad kim don ka jingiakajia bad kim dei ban pynhap ha ka jingiakajia bad ia kine ki shnong, la peit la ai sanad ka district ia ki nongkitkam shnong.
Lah ban kdew ba ka sorkar Meghalaya bad ka sorkar Assam kila dep ban pynbeit ia 6 tylli ki jaka ha ka kylla ba nyngkong bad mynta sa 6 tylli ki jaka ha ka kylla baar.
Shillong:Ki jaitbynriew rit paid hapoh ka lama ka Meghalaya Indigenous Minority Tribes’ Forum (MIMTF), ki la dawa bhah lang 15 percent na ka sorkar jylla.
Kine ki kynhun rit riewlum kiba sah ha kane ka jylla ki long na ka jaitbynriew Rabha, Boro, Koch, Hajong bad ki Man ka Ri-lum Garo kila dawa ban pynrung bhah lang ia ki ha ka State Reservation Policy ka Jylla.
Ki la aiti ia ka dorkhas ha u Myntri Rangbah ka Jylla Conrad K Sangma ha kane ka sngi Balang ban kyrpad ia u ban ai ia ka bhah ba 15%, ha ka jingpynkylla thym mai ia ka Reservation Policy ka Jylla kaba dang pynkhreh mynta.
Kiba iasoi ha ka dorkhas ki long ka Meghalaya Hajong Welfare Association, Meghalaya Rabha Jatio Sewa Sangha (MRJSS), Meghalaya Koch Association, Meghalaya Boro Sahitya Sabha bad ka All Mann Tai Speaking Welfare Association.
Ki la pynpaw, ba ki dei ki nongshong shnong ba pura ka Jylla Meghalaya kumba long ki Khasi, Jaintia bad ki Garo.
“Watla ka bhah jong ngi ka long 5% hynrei ka jingshisha pat ka long tang 2% lada ym duna namar ngi hap ban iasam lang bad ki Scheduled Caste bad kiwei kiwei ki riewlum na shabar ka Jylla kum ki Naga, Mizo bad kiwei kiwei", la ong kine ki kynhun jaitbynriew.
Shillong:U MLA bad MDC ka Congress na Mylliem u bah Ronnie V Lyngdoh, u la ong ba ka jingbit jingbiang ka jaitbynriew ka wan kham halor ban ia ka party bad kane ka la pynlong ia ka Congress ban iatreilang bad ka NPP ha Khasi Hills Autonomous District Council (KHADC) hadien ba ka UDP ka la shah kynjat noh shabar.
Haba kren ha ka sngi Balang, u bah Ronnie u la ong, “Ngi la aiti ia ka parti na bynta ka jaitbynriew".
