Haba kren ha katei ka sngi u Conrad u la ong ba ka kam jngohkai pyrthei kan kiew bha ha ka jylla bad kane ka iarap ban ai kam ai jam ia ki briew jong kito ki jaka bad kan wanrah ruh ia ka roi ka par.
U la iathuh ruh ba ha Goa bad Sikkim ki jaka kiba itynnad bha, ka la iara pshibun ban kyntiew ia ka ioh ka kot.
U la khot ruh ia ki samla ba kin phai khmat sha ka kam jngohkai kum ka lad ioh kam.
U Conrad u la ong ba donkam ia ki surok kiba bha ban kyntiew ia ka kam jngohkai bad halor kane ka sorkar jylla ka la ioh bhah kham bun na ka PMGSY ban pynbha ia ki surok bad la kyntiew na ka T.150 klur tyngka sha ka T.500 klur tyngka.
Nangta u la ong sa T.18,000 klur tyngka la mang pisa na ka bynta ki National Highway.
Na bynta ka North Garo Hills, u Conrad u la ong ba ka sorkar ka la mang kyrpang haduh T.253 klur tyngka na ka bynta baroh ki kam pynroi, na ka kam pynmih jingbam kum na ki kait, ki soh la mang T.2 klur tyngka na ka bynta ka Kharkutta bad shibun kiwei pat ki skhim kin wan, ong u Conrad.
Ha katei ka jingleit jngoh la synran ia u Conrad da u Rupert Momin, MLA Kharkutta, Marcus Marak u shabuk jong ka sorkar, u Jim Sangma MLA Rongjeng, u Pongseng Marak MLA Bajengdoba, bad u Deputy Commissioner NGH u S.C.Sadhu ha ryngkat ka jingdonlang ki ophisar jong katei ka District kumjuh ruh ki ophisar jong ka tnad jngohkai pyrthei.
Shillong: Ka Seng Congress ka la kynnoh ba kane ka sorkar Meghalaya Democratic Alliance (MDA) ka la pynlong kum ka kam ialehkai ka miaw bad ka khnai ia ka skhim sam bording ei sha ki briew ba duk ka Saubhagya na ka bynta ka jingmyntoi jongki briew kiba don ha ka bor.
Ha ka  jingpyllait khubor ha kane ka sngi u blei, u nongai ktien ka Congress u bah HM Shangpliang, u la ong, “Ka rukom synshar ka sorkar ka paw kumba ialehkai ka miaw bad ka khnai ia kane ka skhim, ha kaba ki briew ba duk kiba dei hok ban ioh ia kane ka hok jongki, ki la kylla langknia pynban".
U la ong shuh, “Kane ka jinglong jing man ka donkam ia ka jingtohkit kaba laitluid ban tih bniah ia ki kam runar jong ki briew ba don ha ka bor ha kane ka jylla ban pyndonkam bakla ia ka skhim na ka bynta ban pynhun ia ka jingkwah jongki da kaba pynlong langknia ia ki paidbah".
Ka Congress ka la ong ba  katkum ka kyndon ka Saubhagya, ka sorkar pdeng ka la mynjur ia ka jingmang ia kane ka jylla ha ka 31.12.2017 bad ka la buh por ban pyndep hapoh 31.12.2018, hynrei ha kane ka sorkar ka la khot tender tad haduh ka 26.09.2018 da kaba leh slem bha.
Kane ka jingkhot tender ka la buh jing artatien naduh ka sngi ba khot da kaba kynnoh ba ka la don ka jingthmu ban pyniaid kynriang ia ka kam da kaba jied ia ki briew ba iajan bad ki politishian ban ai kam bad ka kyndon ka tender ruh kaba eh bha ha kaba ka shem jingeh ia ki kontraktor na kane ka jylla ban thied.
Namar ba ka la don ka jingujor ha ka High Court da ki kontraktor ia kane ka jingkynnoh leh shiliang, ka High Court ka la pynmih ia ka hukum ban sangeh ia ka jingkhot tender.
Halor ka jingujor kaba dawa ban pyndam ia ka jingkhot tender kaba rim bad ban pynlong ia ka jingtohkit, kaba sngew lyngngoh ka long ba ka sorkar jylla ka la kyrpad  sha ka High Court ban shah ban weng noh bad ban kyntait iaka tender bala khot khnang ban lah ban leh thymmai.
Hynrei kaba kham sngew phylla, ka long ba ha ka sngi ba ka Kashari kan shim ia ka rai ban pynmih ia ka hukum halor kane ka jingkyrpad, kiba ujor kila weng noh pynban na ka bynta ka daw kaba ki tip kham bha, khnang ban ailad ia ka sorkar ba kan lait na kaba pyndam ia ka tender, la ong u bah HM Shangpliang.
U la ong, kane ka lah ban don ka daw kaba shyrkhei kaba mushlia ia kane ka kam ban shu weng kynsan kynsan ha ka khyllipmat shwa ban long ka jingbisar.
Kane ka khana kam pat kut, hynrei u Lat ka jylla u la pynmih ia ka jingpynbna ha ka 28.11.2018 da kaba weng noh ia u bah P.S.Thangkhiew, u Additional Chief Secretary bad u Chairman ka Meghalaya Energy Corporation Ltd, la ong u bah Shangpliang ha ka kyrwoh.
Shillong: Ka Khasi Hills Autonamoust District Council (KHADC) ka la ioh saw ngut ki Chief Executive Member (CEM) ha kane ka san snem kaban sa kut noh ha u Rymphang shen lashem snem.
Ki CEM ki kynthup u Bah Ardent Miller Basaiawmoit, u MDC barim ka HSPDP na ka Nongkrem, u Bah Bah Adelberth Nongrum u MDC ka KHNAM na Jaiaw, Bah Pynshngain N Syiem u MDC ka Congress bad kylla PDF hadien, na Mawsynram bad u Bah Hispreachingson Shylla,u MDC na Nongkrem Konstitwensi ula jop ha ka elekshon shiteng samoi na UDP bad pyniasoh bad ka NPP.Ka Nongkrem Constitwency ka ioh ar ngut ki CEM, u Bah Arden Miller Basaiawmoit ula shimti kum u CEM banyngkong hapoh ka lama jong ka All Regional Parties Alliance (ARPA) bad u Bah Hispreaching Son Shylla ula shimti kum u CEM basaw ka KHADC ka ban kut noh sa tang khyndiat bnai ha ka lama ka Khasi Hills Democratic Alliance (KHDA).
Lah ban kdew hangne kawei pat ka jingdohnong ia ka Council ka long namar kam don u MDC shu shieh bad ki dkhot ka Iing dorbar ki don tang 29 ngut, namar katkum ka riti ki dkhot ka Iing ki dei ban don 30 ngut kynthup u MDC shu sieh.
Shillong: Ka Sap rwai ba nyngkong ka Meghalaya Idol Season – I ka ban pyniaid da ka Meghalaya United & Social Organisation (MUSO) ka la pyn khreh mynta shaid shaid ban pynlong ia jingiakob pyni sap ki samla jong ka jylla Meghalaya ha ka rwai ka siaw.
La sdang ia ka jingsngap thuh, ia ka rukom rwai (audition) ia katei ka rynsan pyni sap rwai paidbah ha ka 1 tarik Nohprah na Bhoirym bong, Ri-Bhoi district, kaba bun ngut ki samla na ka thaiñ Bhoirymbong, khamtam kiba dei na ka Bhoirymbong C & RD Block ki la shim bynta shitrhem ban ioh rung sha katei ka rynsan hadien ba la jied ia ki da ki nong bishar (judge) ka ban sa long ha Nongbah Shillong.
Ka MUSO ka pyntip ruh ba ia ka jingsngap thuh ne ka audition ban bud ha kylleng ka jylla, la pynbeit ba ha ka 4 tarik Nohprah, yn pynlong ha Nongpoh, Sajer Hall, Ri-Bhoi district bad kiwei pat ki prokram ban bud kin long sa ha Khliehriat, Jowai, Nongstoin, Mawkyrwat, Dawki, Pynursla, Sohra, Mairang, Mawsynram, Tura bad yn pynkut ia ka ha ka 29 tarik Nohprah, 2018 ha Shillong.
Kito kiba la ioh rung sha ka rynsan hadien ba la jied ia ki, la pynbeit ba kan don kyrdan pa kyrdan ki rukom shim bynta, kata ka long ba kito kiba la shim bynta kyllum kin shah jied ban rung sha ka Quarter Final, bud nangta sa ha ka Semi Final bad khatduh eh ka Final bad la pyntip ruh ba na ka bynta ki bym shym la iohlad ban rung ha ki audition ha ki jaka ba ki don, ki lah ban wan shim bynta ha kiwei ki prokram audition ha ki district lane ha Shillong.
Ka MUSO lyngba u Bah A Jyrwa, President bad ka Kong N Shadap, Secretary ki la iathuh ba ha katei ka rynsan pyni sap paidbah ha ka rwai ka siaw, ia kaba la tip kum ka Meghalaya Idol Season – I, la ailad ia ki samla ba kin rwai ia ki jingrwai shimet (solo) lane kynhun (group).
Ki nongshim bynta kiba kwah ban rwai ki dei ban pynshisha da ki bad kiba dang rit bym pat ioh ban thep vote ki dei ban phah da ki EPIC jong ki kmie ki kpa jong ki tangba ki EPIC ki dei ban long kiba la dep xerox.
Ka bai rung man la uwei pa uwei u nongshim bynta ka long T.100/- shi khlieh lane kynhun bad kito kiba la iong ban rung sha ka rynsan paidbah ban sa pynlong ha Nongbah Shillong, ka jingpyntip na ka bynta ka khusnam ba kin ioh ka long ba na ka bynta ka Lahduh kan khur ia ka song pisa ba T.1,50,000/- (Shilak sanphew hajar tyngka), kaba wan ba ar kan khur ia ka song pisa ba T.70,000/- (Hynñiewphew hajar tyngka) bad kaba wan ba lai kan khur ia ka song pisa ba T.50,000/- (Sanphew hajar tyngka), kin don ruh sa san tylli ki consolation prize nalor kitei ki lai tylli ki kyrdan ba shakhmat.
Nongstoiñ: Ka National People’s Party (NPP) jong ka Nongstoiñ Block, ha ka sngi Saitjain, ka pynlong ia ka jingialang paid bah ha Bishop Hall Nongstoiñ bad ha katei ka jingialang la wan ban iashim bynta da ki spah ngut ki President bad ki Secretary jong ki Primary Unit bapher bapher hapoh ka Nongstoiñ Konsti twensi ryngkat ki nong kitkam bad ki dkhot jong ka Women bad ka Youth wing jong ka Nongstoiñ Block.
Ha katei ka jingialang, da kawei ka sur ki la shim ia ka rai ban pyniakhun mynjur ia u bah Apsharailang Syiem, u ba dei u Secretary jong ka Hima Nongstoiñ ba un long kum u kandidet ka seng, u ban iakhun ia ka ilekshon MDC ka ban sa long shen.
U-Bah-Apsharailang-Syiem-kyrtong-MDC-ka-party-NPPIa katei ka jingialang la pyniaid da u President jong ka Party u Bah Macmillan Byrsat MLA ka Nongstoiñ, ha kaba u la ai ia ka jingpynshai lamphrang ia ka rukom pyniaid jong ka seng, ha kaba iadei bad ka jingjied ia ka kyrteng jong u Bah Apsharailang Syiem ban long u kyrtong ha katei ka ilekshon MDC ka ban sa long shen.
Shuh shuh u la ong ruh ba ka seng, ka la thung ia ka Committee kaba kyrpang ha kaba ki dkhot jong ka ki don 25 ngut bad dei katei ka kynhun kaba la tyrwa ia ka kyrteng jong u ruh ha ka MLA ilekshon kaba lah dep kum u kyrtong ha kaba na ka liang jong u, um shympoi pyrkhat ban ialeh ilekshon bad u la ong biang ha kane ka kynti kaba mynta ruh dei katei kajuh ka Committee kaba la tyrwa ia ka kyrteng jong u Bah Apsharailang Syiem ban long u Kyrtong ha ka MDC Election.
U President u la pynshai shuh shuh ba ka rukom pyrkhat hapoh ka Committee haba jied ia u kyrtong ka long ban jied ia u briew u ba don ia ka Nongrim (Principle) u ba tip bad  shemphang ia ka kam (wisdom) bad u ba don ia ka thong ban jop “Ban shu don ka thong ban jop, hynrei um don ia kitei ar ka long leh noh ei namar ba ki MDC ki bymdon nongrim hapoh 5 snem ki kylla jan 5 tylli ki seng ne Party".
Na ka liang jong u President, u la pynkynmaw ba ka Seng NPP ha kaba sdang kam don MDC hynrei mynta shuwa ban kut ka samoi ka la ioh haduh 4 ngut ki MDC bad ialam syndon ia ka jingsynshar hapoh District Council bad u la ong ruh ba barabor u MLA u dei ban long u hynmen bad u MDC un long u para ha ka kam bad lada ka don ka jingialeh pyrshah uwei ia uwei pat la ju shem  ba kin iajot lang baroh ar ngut.
“Ngam donbor ban kular ai tiket iano iano la u dei u para ne u ba ha iing ha sem lada ka kynhun kaba la suit la shor kum ka “ THYMMEI SAINDUR “  kam ibit ban tyrwa ne bynshet ia ka kam, namar ngam lah ban trei marwei ban pynjop ilekshon hynrei ngi donkam ia ka jingiatreilang" ong biang u President.
Ha katei ka sngi la ioh ruh ia ka jingkren na u kyrtong katei ka seng, u bah Apsharailang Syiem uba la ai khublei ia u President u ba la lah ban pyniaid beit ia ka jingialang ha kaba u la buh beit bad ryntih ia ka kaiphot (Report) jong ka Committee kaba kyrpang, kat haduh ba ym don wat uwei ruh u ba kyntait ia ka kyrteng jong u ban long kum u kyrtong na ka bynta ka MDC ilekshon bad u la ai khublei ia ki nongkitkam jong ka seng ha ki Unit bad ki seng jong ki Longkmie bad ki Samla kiba la pdiang sngewbha ia ka jingtyrwa jong ka Committee ba kyrpang bad kiba la ai ruh ka jingmynjur da kaba pyni daka jingiaieng lang ryntih shriak.
Ka Priyanka Chopra, ka la ia poi kha bad U Nick Jonas, hynnin ka sngi, ha kaba la pyniaid ia ka jinglehniam, katba kum ka rukom lehniam ki Khristan.
Ka jinglehniam ia poikha jongki, ka long ha Umaid Bhavan ha Jodhpur.
La pyniaid ia ka jinglehniam da U Paul Kevin Jonas Sr, uba dei u kpa jong U Nick bad uba dei ruh ialade U Pastor.
Ka Priyanka bad U Nick, kin pynlong sa kawei ka jinglehniam ha ka jing iapoi kha jongki, ha kaba kan long ha ka rukom lehniam Hindu bad katei kan long ha ka 2tarik Nohprah 2018.
Shillong: Ka HNLC, ka la kynnoh ba ka jingkhang tih dewiong jong ka sorkar India, ka la pynkha ia shibun bah ki jingeh ia kito kiba im ia la ka jong ka jingim tang ha ka kam tih dewiong.
Katei ka seng, ka ong ba ka jingkhang dewiong, kam ktah eiei ia ki heh spah, hynrei ka ktah ia ki duk ki raitoi.
Ka kyrwoh jong katei ka seng, ka ong ba ki don da ki spah ngut, ki khynnah rit, kiba hap pep skul noh bad sa ki hajar ki kmie ki kpa, ki bym lah shuh ban bsa ia la ki jong ki khun, na ka jingkhang dewiong bad ka HNLC, ka ong shuh shuh, ba lada ka NGT, ka donbok ban khang dewiong, kumta ka dei ban donbor ban plie ia kiwei pat ki lad ioh kam ioh jam ia ki paidbah.
“Lada u briew, u iohi ia ki khun jongu, ba ki thngan, kumta um banse ban thawlad ban pynkdang ia ki, wat lada ka dei da kaba thok ne kaba hok ruh.
Ha u snem 2019, kane ka jingkhang kan dap hynriew snem bad ki don da ki hajar ngut, kiba la ia tyngkhuh jingeh" ong katei ka seng.
Ka HNLC, ka ong shuh shuh ba halor ka jingjia jong ka kong Agnes, ki dei ki pulit kiba pynshit ia ki paidbah, ba kin ktah kti ia ka, namar ba ka kwah ban tohkit ia ka jingtih dewiong beain bad ka HNLC, ka ong ba ka jingshisha kaba la ia tip paidbah, ka long ba naduh ki nongkhaii dewiong, haduh ki pulit, ki riew sain pyrthei, ki heh sorkar, ki don bynta lang hi shrup, ha ka jingtih dewiong beain.
Ka HNLC, ka kren sngewkhia ruh halor ka jingdawa jong ki 13 tylli ki sengbhalang, halor ka jaka talasi mynder, kaba shu sahteng mynta da ki bun bun snem.
Ka HNLC, ka kyrmen ba ka sorkar jong U Conrad Sangma, kan leh kyrkieh ia kane ka kam, hynrei lada katei kam urlong, kumta yn sa iohi shen ba ka Meghalaya, kan sa kylla long kum ka Tripura, ha kaba ki poi ei, kin poi ha ki kam khaii, ha ki kam sorkar bad kum ki nongmihkhmat paidbah ruh, ong ka kyrwoh na U bahSaiñkupar Nongtraw, General Secretary Cum Publicity Secretary, HNLC.Ka France, ka don ka jing pyrkhat ban pynjari da ka synshar shipai, hadien ba ka mih ka jing ia kynad kaba jur ha katei ka Ri.
La iohi ba ki don ki samla kiba rah da ki nar rod, kiba rah da ki tyrnem, ki sdie kiba iaid pynkulmar shnong ha ka nongbah Paris bad kitei ki thang ia ki iing ki sem, ki thang ia ki kali kiba iaid ha katei ka surok bah.
U nong ai ktien jong ka sorkar France, u pynpaw ba ka sorkar kan lah ban pynjari noh da ka synshar shipai, lada ka iai bteng ka jing ia kynad bad u khot ruh ia ki nongiakhih ba kin wan sha ka miej iakren bad ka sorkar, ong U  Benjamin Griveaux, u nongkren jong ka sorkar mynta ka sngi.
Ka jing ia khih, ka la iai bteng mynta la ar taiew kynthih bad ka daw ka long na ka jingkiew dor ka petrol bad ka jingkiew dor ki mar ki mata ha katei ka Ri.
La iathuh ba U President jong ka France, U  Emmanuel Macron, un pynlong jingialang bad u myntri rangbah duh lem bad ki myntri ka sorkar jong katei ka Ri, na ka bynta ban ia kren bad kitei kiba iakhih paidbah.
La sngewthuh ba lada ka jingiakren kam iaid bad kitei ki nong ia khih paidbah, ka sorkar kan pynjari da ka synshar shipai.
Ka jing iakhih, ka la sdang naduh ka 17tarik Naiwieng 2018, ha kaba la khang ia ki surok kali, nangta la sdang sa ka jing pynjot ia ki dukan, ki karkhana bad ki jaka die umphniang.
Shillong: La shu ia bna na ka khlieng ka tyngab, ba ka jing pynlip ding ka la sdang trei kam ha kylleng ka Ri Khasi Jaintia.
Hynrei ki paidbah kiba don ha ki shnong bapher, kim shym la tip bha satia ia katei ka jing pynlip ding jong ka MeECL, kaba la sdang naduh hynnin ka sngi bad bun kiba ujor ba kane ka dei ka jingleh thombor bad haram nimok jong katei ka tnat sorkar, namar ba kam shym la ai satia ka jing pyntip kaba iar sha u paidlang ka Ri Khasi Jaintia baroh kawei.
Halor kane ka phang, la ioh khubor ba U James Sangma, myntri bor ding ka sorkar Jyla, un lum jingialang lashai ka sngi bad ki ophisar ka tnat bor ding, na ka bynta ban iakren halor kane ka jing pynlip bor ding, ha shwa ka lehkmen Kristmas bad snem thymmai ha ka Jylla hi baroh kawei.
Ki lad khubor, ki iathuh ba ka MeECL, kam shym lah satia ban siew ia ka ram jong ka NEEPCO, kaba long kumba T.500klur bad dei na katei ka daw, ba haba ka NEEPCO, ka pynduna ka jingphah bor ding sha ka Jylla, ba ka sa hap ban sdang ka jing pynlip ding.
La iathuh ba ka jingpynlip ding ha ka nongbah Shillong, ka trei kam tang shi kynta, katba ki jaka ba sha khapsor bad sha ki nongkyndong, ki hap ban dung ding haduh lai kynta ha ka shi sngi.
Shillong: Ka BJP, mynta ka la dep shim ia ka rai jongka, ba kan iakhun beit ia ka elekshon Lok Sabbha, na Shillong bad na Tura ruh.
Katei ka rai, ka dei ha ka jing ia kynduh jong katei ka seng, kaba la long ha ka Sngi Thohdieng ha Umiam, ha ka jing don ryngkat U Ram Madhav, Secretary jong katei ka seng, uba peit ia ka dong shatei lam mihngi.
Ha katei ka jingialang, la don lang U Ma Shibun Lyngdoh, President jong ka seng na ka Jylla, U Bah AL Hek bad U Bah Sanbor Shullai ruh baroh arngut ki MLA jong katei ka seng na ka Jylla.
Nalor ka elekshon Lok Sabbha, la sngewthuh ba ka BJP, ka la rai ruh ba kan iakhun beit ia ka elekshon shiteng samoi ha Selsella bad kumjuh ruh ki elekshon sha ki dorbar District Council.
Shillong: Ka lumpung ialehkai phutbol ka U-18 Youth League kan sdang ha ka 22 tarik Risaw, ha kaba ka Shillong Lajong FC kan iakhun ia ka Langsning FC ha ka U-18 Youth League Zonal Round ha madan MFA, Polo por 2PM.Ka Shillong Lajong Junior ka la rah ia ka nam lahduh ka U-18 Youth League mynshem snem, da kaba pynliem ia ka Kerala Blasters da 2-0 ha JN Stadium Shillong.
Bun na kine ki nongialehkai, ki la mih ha ka kynhun rangbah ka Lajong kaban iakhun ha ka I-league.
U Coach u Bah Bobby Nongbet un ialam ia kane ka kynhun katba u Bah Aibok Kharpran un long u Assistant coach, u bah Milan Nongkhlaw un shimti kum u manager bad u Bah Vicky N Syiem kum u physio.
“Ka dei ka aiom thymmai ka U-18 Youth League ryngkat ka jingtynjuh ba thymmai.
Ka jingialehkai ka la kham nang jwat katba nang mih ki snem naduh ka ISL, I-League", la ong u Bah Bobby.
Ki nongialehkai ka Lajong ki long Goalkeepers: Akash Thapa (Meghalaya), Rajat Paul Lyngdoh (Meghalaya), C.Vanlalhriata (Mizoram), Bishal Lama (Sikkim).
Striker: Batiplang Synteng Bamon (Meghalaya), Parvaj Bhuiya (Tripura), Thongram Santosh Singh (Manipur).
Midfielders: Abedniko Kurbah (Meghalaya),Baiaikara Swer (Meghalaya), Freestar Kharbangar (Meghalaya), Maxderidoff Wahlang (Meghalaya), Phrangki Buam (Meghalaya), Samuel James Lyngdoh Kynshi (Meghalaya), Aenam Graffenberg Jyrwa (Meghalaya), Donboklang Lyngdoh (Meghalaya), F.Lalrohlua (Mizoram), Batskhemlang Thangkhiew (Meghalaya),Remark Kharmalki (Meghalaya), Solomon Mangte (Manipur), Sunil Chettri (Mizoram).
Defenders: Habymmutshuh Nongrum (Meghalaya), Kynsai Khongsit (Meghalaya), Naoroibam Romen Singh (Manipur), Apborlang Kurbah (Meghalaya), A.Rakesh Singh (Manipur), Kitboklang Khyriem (Meghalaya), Muhammed Safique Ahmed (Manipur), Dajied Wanshnong (Meghalaya), Denzil gorby Warjri (Meghalaya), Aman Ahlawat (Haryana).
Ka Manchester United, ka ia khaid hynnin ka sngi, ha ka jing ia khun jongka, pyrshah ia ka Southampton da 2-2 ha ka jingialehkai jong ka English Premiere League.
La thep ia ki kol, na ka liang ka United da U Lukaku, ha ka minit kaba 33 bad nangta sa U Herrera ha ka minit kaba 39, katba na ka liang ka Southampton, la thep da U Armstrong ha ka minit kaba 13 bad U Cedrid ha ka minit kaba 20.
U Romero Lukaku, ha ka por ba u ioh thep kol na ka Manchester UnitedHa kawei pat ka jingialehkai ka Manchester City, ka la jop da 3-1 ha ka jingialeh pyrshah ia ka Bournemouth, ha kaba ia ki kol na ka liang jong ka City, la ioh thep da U Silva ha ka minit kaba 15 bad nangta sa U Sterling ha ka minit kaba 57 bad U Gundagon ha ka minit kaba 80, katba ia ka Southampton la ioh thep da U Wilson ha ka minit kaba 44.
Haduh mynta ka Manchester City, ka dang wan ha jrong duh, da kaba ka ioh 38 point, katba ka Liverpool, ka wan ba ar da 33 point bad ka Tottenham Hotspur kaba wan ba lai da 30 point bad ka Chelsea, ka wan ba saw da 28 point.
Ha kawei pat ka jingialehkai ha Serie A, ka Juventus, ka la jop da 3-0 ha ka jingiakhun pyrshah ia ka Fiorentina.
Ia ki kol, la ioh thep da U Rodrigo Bentancur ha ka minit kaba 31 bad nangta sa U Giorgio Chiellini ha ka minit kaba 69 bad U Christiano Rolando, uba ioh thep da ka shut penalty ha ka minit kaba 79.
Shillong: Ka Kong Mary Therese Kurkalang, ka la pynmih mynta ka sngi, ia ka jingthoh ha ka facebook jongka, ha kaba ka ong #Metoo #MetooIndia bad ha katei ka jingthoh ka la kynnoh ia U Brother Francis Gale jong ka Christian Brothers, St Edmunds, Shillong, ba u dei uba la pynkhreh kot, ia ka, ha ka por ba ka dang don san snem ka rta bad ka dei ha katei ka rta jongka, ba utei U Brother, ula pyni ia ka jinglong shynrang jongu ia ka bad u da phah ruh ba kan ktah bad halor katei ka jingjia, ka la iathuh ha kiba ha iing jongka, hynrei ka la shah thab bad shah mai tyngeh bad haba ka la dap 12snem kynthih, ka la kyntait ban ia kynduh ia une u briew, hynrei hangtei ruh ka la shah mai bad shah byrngem biang ha kiba ha iing jongka bad ki bym ju kylli satia ia ka daw jong katei ka jingbym kwah shuh jongka ban ia kynduh ia utei U Brother.
La iathuh shuh ba 5-6 snem mynshwa, ka la don ka jingtohkit kaba hapoh jong ka Christian Brothers, halor ka jingialeh shait jong ki samla kiba sah ha St Edmunds ha Mt Abu bad hangtei ka la paw ka kyrteng jongka, ba ka dei kawei na kiba la shah leh jrong kti bad haba ki la khot ia ka ban iakren, ka la sdang ban iathuh, tangba kam lah shah shuh ban iathuh lut ia ki jingshisha bad kumta katei ka jingtohkit ka long kaba khlem don ki riew shemphang lane ki kynthei bad mynta utei u briew, u dang don ha West Bengal, ka la ong shuh shuh.
Kawei pat ka jingjia, ka iathuh shaphang U Br Muscat, Don Bosco Laitumkhrah, Shillong (printing unit) bad hangtei ka iathuh ba utei U Brother, un khot ia ki khynnah ba kin jied ia ki mit mit na ka drawer kaba don ha ka miej jongu bad katba ki khynnah, ki dang jied, un ktah sngew tynnad ia ki lbong jongki.
Hadien ba la iohi ia kitei ki jingthoh ha ka peij jong ka kong Mary, u nongthoh khubor jong U Rupang, ula phah mesej sha ka bad ha katei ka jingphah mesej, ka la jubab da ka phareng “Hello Bah, I am a bit overwhelmed to talk to anyone today, I only have strength enough to talk to other victims and survivors who are getting in touch.
can we please talk tomorrow.
Or if you can send me your questions here.
I’m sorry I do speak khasi, but I have lived away for over 20years- so my writing is not as fluent.
Khublei shibun, Mary" lane kaba mut ba ka don ha ka jingsngew lung mynsiem, ban iakren iano iano ruh mynta ka sngi bad nga sngew shlur ban iakren tang ia kito kiba shah leh beijot, kiba mih shakhmat ban iakren.
Ka long ba ngin iakren pat lashai.
Lane phi lah ban buh ia ki jingkylli jongphi hangne.
Nga sngewsih ba nga kren Khasi, tangba nga la don shajngai la 20snem tam bad kumta ka jingthoh jongnga kam da beit shuh satia.
Khublei shibun.
Mary"U nongthoh, ula buh jingkylli bad haba jubab ka kong Mary, ka la ong biang “Haoid  Bah, please feel free to quote my statement.
Mynta nga sah ha Assam".
Katei ka jingthoh jong ka kong Mary, ka don 256 tylli ki jingkynthoh na ki dkhot jong ka facebook bad ki don ruh 57ngut kiba share bad sa 462ngut tam kiba like.
Mumbai: U Anirban Das Blah, uba dei uwei na ki nong seng jong ka kompeni KWAN, uba la shah kynnoh, ba u donkti ha ki kam jrong kti kynthei, ula pyrshang ban pyniap ialade mynta ka sngi, hynrei la lah ban pyllait im da ki pulit, ong ka khubor.
Ka jingjia, ka dei ha ka por 1baje shiteng synnia, ha kaba la pyllait ia U Blah, da ki pulit ha Vashi bad la pyllait noh hadien, ba ki la dep iakren bad u.
U Blah, ula shah kynnoh, ba ula ju mlien ha ki kam leh shait kynthei bad ka dei na katei ka daw, ba ula shah weng noh, na ki kam kiba iadei bad katei ka kompeni KWAN.Katei ka dei ka kompeni, kaba ia dei kam bad ki khlur ak phlim ba khraw jong ka bollywood, ba kynthup ia U  Ranbir Kapoor, Hrithik Roshan, Tiger Shroff, Deepika Padukone, Sonam Kapoor, Shraddha Kapoor, Jacqueline Fernandez, Pritam, Mahesh Babu bad U Rana Dagubatti.
Palat 50ngut ki briew, ki la duh ei ia la ka jingim bad sa bun phew ngut kiba mynsaw, ha ka jing tyngkhuh jong ka rel ha Amritsar jong ka Jylla Punjab, mynta ka sngi thohdieng.
Katei ka jingjia, ka dei ha  Joda Fatak, katba ka jingrakhe Dusshera, ka dang iaid ha katei ka jaka bad ka jingjia, ka dei ha kawei ka khyrdop kaba la khang, ong ka tnat rel.
La iathuh ba ha ka por jong ka jingjia, ba kito kiba rakhe ia ka  Dussera, ki dang ia peit kai ia ka jingthang ia U Ravan, kaba don hajan jong katei ka lynti rel bad kitei ki la ia ieng ha ki lain rel ruh bad ka dei ha katei kein ka por, ba ka rel, kaba wan ha katei ka jaka, ba ka la tylliat ia kiba don ha ka lain rel.
Ka jingleit ai jingiarap, ka dang iaid ha katei ka jaka, kat haduh ba thoh ia kane ka khubor, na ka bynta ban sei ia kiba mynsaw bad kiba iap ruh kumjuh.
U Narendra Modi, myntri rangbah, ula pynpaw ia ka jingsngew lem jongu, halor katei ka jingjia bad U Rajnath Singh, myntri kam poh iig, ula kren ia U Secretery kam poh iing ka Jylla bad ia U DGP bad U Amarinder Singh, myntri rangbah ka Jylla, ula leit ban peit dalade ia katei ka jaka jong ka jingjia bad ula pynbna ruh ba ka sorkar kan bei pisa T.5lak sha kiba ha iing jong kito kiba iap bad ban sumar ei ia kito kiba mynsaw kiba don ha ki Hospital bapher.
Shillong: Uwei u pulit SOT, ula shah shoh mynta ka sngi, ha kiba iaid leit bret blei, hajan ka iing sah u myntri rangbah ka Jylla, ha shwa ban poi ha Polo.
La iathuh ba kitei kiba shoh ia utei u pulit SOT, uba kyrteng U Bah Field Anderson Lapang, ki dei kiba la buaid bad ki la ktah kti, ha ka por, ba u dang pyniaid kali ha katei ka surok bah.
Katei ka jingjia, ka dei ha ka por 2baje nohsngi bad kitei kiba ktah kti, ki don da ki phewngut eiei, ha kaba ki la kyrdem, ki la shoh da ki dieng bad ha katei ka jingshah shoh, la iathuh ba ka met lem bad ka shyllang jongu, ka lah jngem.
La rah ban ai jingsumar malu mala ha Civil Hospital, tangba la pyllait noh hadien ba la tah dawai.
Ki pulit, ki la kem ia uwei uba la tip kyrteng kum U Ghosh, uba ktah kti nyngkong bad ka jingtohkit, ka dang iaid ban kem sa ia kiwei pat kiba donkti.
Shillong: U nongialam ka HNLC uba la wan ban pyndem wait noh mynta ka sngi, u bah Cherishterfield Thangkhiew u la ong ba dei ka seng Indian National Congress (INC) kaba wanrah jingkulmar ha kane ka Ri.
“Ka jingkulmar ha kane ka Ri ka dei na ka jingleh jong ka seng Congress kaba la don lypa naduh mynshuwa, kiwei ki seng saiñpyrthei kum ka BJP ne NPP kim pat don, ka jingkulmar kam dei tang hangne ha jylla jong ngi hynrei ha kiwei pat ki jylla ruh.
Dei ka Congress kaba wanrah ia ka kynrum kynram, ka hap ban shim ia ka jingkitkhlieh namar ba dei ma ka kaba wanrah jingeh" u la ong.
U bah Cherish u la phla ruh ba ka long kaba shisha kumba la paw mynshuwa ha ki kotkhubor, ba u ia kren lyngba ka Phone bad ka kong Roshan Warjri ka MLA Congress kaba dei ruh ka myntri kam pohing ka sorkar jylla ha katei ka por.
“Ka long kaba shisha kumba la paw ha ki khubor ba nga lah ia kren bad ka kong Roshan lyngba ka phone hynrei ka jingiakren kam poi shano shano ruh" u la ong.
Shuh shuh u la ong “La shu khot ia kren lyngba ki kotkhubor na shiliang sha shiliang duriaw shaei kan poi, lada ka sorkar ka sngewkhia ka dei ban buh da u ksiang, lada don da u ksiang ka jingiakren ka long da kumwei pat ha kaba lah ruh ban khylliap lama syndon ia ka seng, hynrei khlem ka lynti kaba dei kan long shaei, Nga ruh mynta haba nga wan nga khlem wanrah tiar, nga khlem wanrah suloi, ka suloi nga don ym dei ba ngam don tangba ngan wanrah kumno, ngan mih kumno na Bangladesh" u la ong.
Halor katei ka jingiakren phone bad ka kong Roshan u bah Cherish u la ong, “Nga te nga la dep pyndep ia la ka jong ka kamram hynrei lada kane ka sorkar mynta ka kwah ban wanrah lut ia baroh ki dkhot ka HNLC, lada ka tyrwa ha nga , nga kloi ban pdiang naba nga dang ia dei paralok bad ki, nga khlem don ka jingiabuhnud bad ki" u la ong biang.
Haba kylli hato la u don jingthmu ne-em kumba la leh da kiwei pat ki nongialam ka HNLC kum u bah Julius Dorphang, u ba hBanteidor Lyngdoh (Paidang) , James Sylliang ban mih sha ka lympung jong ka saiñpyrthei, u bah Cherish u la ong ba un dang bteng ia kam shakri paidbah bad un iai trei na ka bynta u paidbah, “Nga khlem wan ban ia don bynta ha kane ka Indian Politics, hynrei ngan iai shakri bad u paidbah, u riew paidbah uba rit eh ruh u don la ka jong ka bynta ban shakri paidbah" pynkut u bah Cherish ha ka jingiakren bad ki nongthohkhubor.
Shillong: U myntri rangbah ba-ar ka jylla u bah Prestone Tynsong, u la ong ba yn sa khot jingialang shen ia baroh ki seng saiñ pyrthei, kiba don hapoh ka sorkar synrop ka MDA, shuwa ban shim ia ka rai ban sei kyrtong ha ka elekshon MP.U bah Prestone u la ong ba na ka liang jong u shimet u sngew ba ka donkam eh ban sei ia u kyrtong monlang, hynrei ia kane hap ban dang ia kren hapoh ka kynhun synrop.
U la ong ba haduh mynta kam pat don satia kano kano ka jingiakren bad ki seng kiba donlang hapoh ka MDA, hynrei ka jingiakren kan long beit ha ka jingialang kaba yn sa long shen.
Lah ban kdew ba hapoh ka sorkar MDA ka don ka NPP, ka UDP, ka PDF, ka BJP, ka HSPDP, ka NCP bad ki MLA shimet.
Lah ruh ban kdew ba kham mynshuwa u Senior Working President ka UDP u bah Bindo M Lanong u la ong ba lada ki paralok MDA kim ailad ia ka UDP ban sei ia u kyrtong monlang ha ka elekshon MP , ka lah ban don ka jingkhih ka sorkar.
Ka UDP ka kwah ban ia khun na Shillong Parliamentary konstitwensi katba na Tura pat ka kwah ban ailad ia ka NPP.Shillong: Myn hynnin ka sngi, ki nongthohkhubor ki la ioh ban ia kren markhmat bad u nongialam rangbah HNLC, uba la wan ban pyndem noh ialade mynta ka sngi u bah Cheristerfield Thangkhiew uba dei ruh u General Secretary.
Ha katei ka jingiakren ki nongthohkhubor ki la kylli na u hato ka long ne-em kaba shisha ba ki dkhot ka HNLC kiba la wan pyndem wait ki la iathuh ba haba ki poi sha Bangladesh ka kam jong ki dei pynban ban rep bri , rep kwai rep tympew, ym ba ki ioh ban pyntbit ialade ha ka kam iakhun.
U bah Cherish u la ong ba shisien ba la rung ha ka HNLC hap ban nang lut baroh ki kam, “Shisien ba phi la rung ha ka seng, phi hap ban nanglut, u shynrang u hap nang ban shet ja, u hap nang ban thohdieng, lada phim nang ban thohdieng kumno phin shetja phin bam u khaw suda?, ka kynthei ka hap ban nang ban bat suloi.
Nga ialade nga rep tympew, nga shet ja, nga bat suloi, phim lah ban ong ialade ba phi dei uba riewspah" ong u bah Cherish.
Ki nongthohkhubor ki la kylli biang ia u bah Cherish, hato u don ne-em ka jingbabe haba u la don hapoh katei ka seng da ki phew snem kaba la mih ka jingiaumsnam , ka jingia iap ki dkhot kumjuh ki pulit hynrei mynta u la wan phai noh, u ba Cherish u la ong “Ngam babe namar ba nga tip ia kaei kaba nga leh, nga leh halor ka nongrim".
Haba ki nongthohkhubor ki la pyrshang ban ia kren bad u halor kiwei pat ki bynta, u bah Cherish u la ong “Mynta nga la pynbna ba ngam dei shuh u dkhot jong ka HNLC, nga lah shongthait, ngam don hok shuh ban kren halor ka HNLC , lada ngan dang dei man u dkhot ngan kren, ngan kren nalor ba nga lah mih kam iahap" u la ong.
Haba kylli la ka don ne-em ka jingiaknieh ia ka kam Chairman hapoh ka HNLC , u la ong “Kam don satia kaba kum kata, ka dei ka jingtip kaba bakla, kam ju don ka jingiaknieh kam nongialam.
Ha kiwei ki seng ka long kaba suk ka kam Chairman hynrei ha ka HNLC ka dei kaba jwat tam, dei na kata ka daw nga ruh ialade nga khlem nud ban tyrwa Chairman" u la ong.
Jowai: U Shri Munni Ram Kwala, u la leit ban pyntip sha ki pulit da ka ktien ba ha ka 17 tarik mynta u bnai ha ka por 3:30 baje janmiet, uwei u briew uba la tip kyrteng kum u Rajesh Karmakar u la shoh ia ka lok jong u (Munni Ram Kwala) kaba la tip kyrteng kum ka Smt Urmila Kwala.
U la ong ba ha katei ka por ka lok jong u ka dang don ha ka ingsah wai jong ka.
Katei ka briew ka la mynsaw jur bad la pynkit ia ka sha ka Hospital jong ka star Cement, hynrei ka la khlad noh na ka daw ka jingmynsaw.
Ki pulit ki la rejistar kes ia katei ka jingjia.
Shillong: Ka United Garo Autonomous Council Movement Committee (UGACMC) kala pynher shithi sha u myntri rangbahduh ka ri u Narendra Modi bad sha ka tnad kam pohing ka ri ban dawa ban ai noh da ka Garo Autonomous Council ia ka jaitbynriew Garo kiba sah ha Assam.
Ha ka dorkhas ba la phah myn hynnin ka sngi, u Alex K Sangma u chairman bad u general secretary u Thengsil Sangma, kila ong ba ki Garo kiba sah ha Assam ki don kumba 10 lak ngut bad ki don 668 tylli ki shnong.
Kine ki shnong ki dei kiba hap ha ka Goalpara bad Kamrup district ka Assam.
Kila ong ba ha Assam wat ki jaitbynriew ba khamrit paid kum ka Rabha Hasong Autonomous Council, ka Lalung Autonomous Council, ka Missin Autonomous Council, bad kiwei ki ioh la lajong ka Council.
Kila ong ruh ba ki jaitbynriew Garo ki ioh kyrdan Scheduled Tribe ha Assam dang ha u snem 2003.
Kila ong ba ka jingpynhap lang ia ki Garo ha ka Rabha Hasong Autonomous Council kam iahap satia namar ba ka iapher naduh ka Riti dustur, ka riam ka beit bad ka rukom shim jait, namar ba ki Garo ki shim na ka kynthei katba ki Rabha ki shim jait na ki shynrang.
Ka jingai ia ka Garo Autonomous Council kan aibor ban iada, ban pynneh pynsah ia ka jinglong kyrpang jong ka jaitbynriew Garo kiba sah ha Assam, la ong kine ki nongialam ka UGACMC.Nongpoh: Na ka bynta ban iarap ia ki paidbah kiba ju shem jingeh ha kaba kit ia ki nongpang ha ka thain Mawlasnai, hynnin ka sngi ki nongialam ka Mawhati Constituency Political Committee (MCPC) ki la leit syndon ban aiti da kawei ka kali kit nongpang (Ambulance) sha ka Mawlasnai PHC.Ia katei ka Ambulance kaba la leit ban aiti sha katei ka PHC, la thied da ka Greater Mawhati Development Committee (GMDP) lyngba ka skim SWRP jong u snem 2016-2017, kiba dei ruh ki snem kiba u Bah Julias K.Dorphang u dang long kum u MLA jong ka Mawhati Constituency, hynrei ki nongialam ka GMDC ki la aiti noh sha ki nongkitkam ka MCPC bad kaba la pynlong ia ka MCPC ba kan aiti sha katei ka PHC.Ha kaba leit ban aiti ia katei ka Ambulance sha katei ka PHC, la sakhi da ka jingdonlang jong u Bah Phes Mangu, President ka MCPC, u Bah Mathias Mynsong, General Secretary ka MCPC bad ha katei ka sngi la sakhi ruh da ka jingdon ki nongkitkam ka GMDC kaba kynthup ia u Bah Tinwell Mukhim uba dei u President, u Bah Barnabas Manih Adviser, ka Dr.L Tlang Medical Officer ka Mawlasnai PHC, ki bahaiing jong u Bah Julias K.Dorphang lem bad kiwei kiwei.
Haba kren ha katei ka sngi, kitei ki nongialam jong ka MCPC, ki la iathuh ba kumba ka long mynta, ki la don kumba lai tylli ki Ambulance ki ban sa ai jingshakri ia ki paidbah bad kata ka long kawei yn sa buh ha ki thain Umtrai, kawei ka Mawlasnai PHC bad kawei pat yn sa buh ha Nongbah Shillong, na ka bynta ban kit ia ki nongpang kiba la mih na Shillong.
Shillong: U President ka BJP u Bah Shibun Lyngdoh u la pdiang ia ka jingmut ba la tyrwa ka UDP ban don u kyrtong monlang na ka kynhun synrop ka sorkar Meghalaya Democratic Alliance (MDA), hynrei kane kam dei pat kaba kut namar ba ka shong ha ka rai ka seng kmie.
Haba kren mynhynnin ka sngi bad u Rupang, u Bah Shibun u la ong, “Ngi pdiang ia ka jingtyrwa ka UDP ban don u kyrtong monlang na ka kynhun MDA, hynrei ngim pat lah ban ong namar ba khlem pat don ka jingialang jong ka MDA bad sa kawei ka shong ha ka seng kmie na Delhi".
U Bah Shibun u la ong ba ka dei ka hok jong ka UDP ban pynpaw ia ka lajong ka nongrim jongka, namar ba kane ka dei ka sorkar synrop hynrei ka shong ha ka rai lang jong baroh ki paralok MDA.Ka UDP kham mynshwa, ka la dep tyrwa ban don u kyrtong monlang na Shillong Parliamentary da kaba ailad ia ka ban iakhun katba ia ka Tura dei ban ailad ia ka NPP, namar ba kine ar tylli ki dei ki paralok ba kham heh duh ha kane ka sorkar MDA.U bah Shibun u la iathuh ba u la dep thoh sha ka seng kmie ban pan jubab ha kano ka nongrim ba kin iaid ha kane ka elekshon MP bad MDC ha ka jylla.
“Nga la dep thoh sha ka seng kmie sha Delhi halor ka elekshon MP bad MDC hynrei kim pat ai jubab haduh mynta.
Haduh ban da ioh ia ka jubab na ka seng kmie, ngin sa lah ban ai ia ka rai", la ong u Bah Shibun.
U la ong ba na ka liang jong u shimet, u sngew iahap ia ka jingong u Bah AL Hek ba ka party kan sa pynieng ia ka MP na Shillong bad na Tura lada kam poi sha ka jingiasngewthuh ban don u kyrtong monlang hapdeng ki paralok ka MDA.“Na ka bynta ka MDC, ngi la long kiba la pynkhreh hynrei haduh mynta ym pat lah ban ong katno ngut yn pyniakhun", la ong u Bah Shibun.
U la ong ruh ba ka party ka la dang pynkhlain mynta ha ki jaka bapher bapher ka jylla na ka bynta kine ki ar tylli ki elekshon ban sa wan.
Nongstoiñ: Ha ka miet jong ka 15 tarik mynta u bnai ki runar, ki la leit ban prong ia ka dukan jong u bah Welking Dkhar kaba don ha Iew Riangdo bad ioh rong tuh ia ka pisa ki mobile bad kiwei kiwei ki tiar mobile.
Katkum ka tyllong khubor ba la ioh lum la ong ba ki runar, ki la pied ia katei ka dukan ka jong u tei u rangbah da kaba ki la pynpait ia ka tala bad rung shapoh bad la ong ruh ba ka jingduh nong na katei ka jingshah tuh kala poi kumba T.84,600 tyngka.
Shuh shuh hadien 3 jong katei ka jingjia u bah Welking Dkhar, u la leit ban ujor da ka ehajar ha Mawshynrut Police Station bad haba ki pulit ki la kylli ia ka daw jong ka jingpynslem ban ujor, u tei u trai dukan u la ong namar ba um don ha shnong bad ki don tang ki nongtrei ki jong u kumta ka la pynlong ia u ban ujor hadien 3 sngi ynda u la poi shnong.
Hadien ba ki pulit ki la pynlong ia ka jingtohkit, ki la lap bad Shem ba ka dukan ka jong u ka la shah pied bad shah tuh shisha kumta kila register ia ka case katkum ka Case No 25(10)2018 u/s 457/380 IPC bad ka jingtohkit ka dang iaid shakhmat.
Shillong: Ka jingialehkai 1st Meghalaya State Kickboxing Championship cum 3rd Meghalaya State Selection Trial 2918 ka la kut mynta ka sngi.
Na kane ka jingialehkai kumba 80 ngut ki nongialehkai Kickboxer la jied ban leit iashim bynta sha ka lumpung WAKO Cadets Juniors & Seniors Kickboxing Championship 2018 ban long ha Kolkata naduh ka 2 – 5 tarik Nohprah 2018.
Ha kane ka sngi kut, la wan kongsan u Bah Pyniaid Syiem, MDC ka KHADC uba la kular ban thaw lad ban iarap ia ka Meghalaya State Kickboxing Association (MSKA) bad ka Muay Thai Association of Meghalaya (MTAM) na ka bynta ban kham pynjanai ia jaka ialehkai.
Ha kane ka jingialehkai la wan iashim bynta 193 ngut ki nongialehkai na kylleng ka jaka bad la pynlong ia ka jingialehkai hapoh ka jingpeit ki 3 ngut ki International Referees ba kynthup ia u Bah Pynsuklang Sumer, Kong Lambhadaka Patlong bad u Bah Hame Shaniah Suiam.
Ha ka jingialehkai, ka East Khasi Hills ka khut 37 takma ksiar, bud sa ka West Khasi Hills (Mairang) ban khut 21 takma ksiar bad ka West Jaintia Hills kaba khur 9 takma ksiar.
Ka Ri-bhoi District ka la khur 7 takma ksiar bad ka South West Khasi Hills bad ka Garo Hills District ki khur tang mar kawei ka takma ksiar.
Ka East Jaintia Hills ka khur kawei ka takma rupa.
Shillong: Ka Langsning Football Club ka la pynliem ia ka Shillong Lajong Football Club ha ka jingiakhun semi phainal ba nyngkong jong ka Shillong Premier League kaba long myn hynnin ka sngi ha madan Polo.
Ka Langsning ka la pynliem ia ka Shillong Lajong FC da 3-0.
U rang ialehkai ka Langsning u Kitboklang Pale u la thep ia ka kol ba nyngkong ha ka 32 minit bud sa u Ebormi Buam ha ka 39 minit jong ka kyllastep.
Ka Lajong ka la shem jingeh ban pynphai kylla ha kane ka jingialehkai ia kaei kaba ka la shah thep katba ka Langsning ka la ioh bun ki lad bad ka kol kaba lai kala wan jia ha ka 76 minit lyngba u Kynsai Lhuid.
Da kane ka jingjop, ka Langsning ka la rung sha ka phainal jong kane ka lumpung bad ka Shillong Lajong kan dang hap ban iakhun pyrshah ia kano kano kaba jop hapdeng ka Rangdajied United bad ka Malki kaban long ha ka 24 tarik.
Ha ka jingiakhun jong kawei ka lumpung pat, ka Lamlynti ka la pynliem da 4- 3 ia ka Risa Colony.
Ia ka Lamlynti la thep da u K Shabong ha ka 23, 54, 55), u T Kurbah (62) katba ia ka Risa Colony la thep da u G Kamei (5), P Warlarpih (56), bad u R War (70).
Ka Umphyrnai ka la pynliem ia ka Umpling da 4-0 kol.
Ia kine ki kol la thep da u H Kharsyiemiong (25), A Kharkongor (58), B Warlarpih(66) bad u S Tariang (70).
Nongpoh: Ka Ri Bhoi District Sport Association (RBDSA), hynnin ka sngi ka la plie pyrda noh ia kawei na ka lympung ialehkai ba la tip kum ka ‘RBDSA Under – 16 Football Tournament 2018’, ha Madan ialehkai ka Shnong Umdihar.
Ha kaba plie paidbah ia katei ka lympung ialehkai, la sakhi da ka jingdon u Bah R.R Kynsai Makdoh kum u kongsan, ha ryngkat ka jingdon u Bah C.L Masharing, President ka RBDSA, u Bah D.Ryntathiang General secretary ka RBDSA, u Bah Augustine Wahlang lem bad kiwei kiwei.
Ha kane ka lympung ialehkai ki khynnah rit, ki la don kumba 20 tylli ki kynhun na ki shnong bapher bapher ka Ri Bhoi, ki la la wan ban shim bynta, ha kaba na ka liang ka ka RBDSA ka la pynilehkai ha ka Knockout Synstem.
Nalor ka jingkren na u Bah R.R Kynsai Makdoh, la ioh ruh ia ka jingkren na u Bah C.L Masharing, President ka RBDSA, haba u la ong ba ka daw kaba la pynlong ia ka RBDSA ban pynlong ia kane ka lympung ka long ban ai lad ia ki samla ba kin sei ia ki sap ki phong bad kahtam ha kane ka rta ngi dang lah ban pynkiew shaphrang ha ki kam ialehkai phutbol.
Ha kaba sdang jong katei ka lympung ialehkai, ka ka don ka jingiakhun jong ki saw tylli ki kynhun, ha kaba ka jingialehkai kaba nyngkong la iakhun hadpeng ka Rongdop pyrshah ia ka Umtasor bad ka Rongdop ka la ioh ia ka namjop, katba ha ka jingiakhun kaba ar ka la long hapdeng ka Nongmawlong Football Club pyrshah ia ka Rongmesek FC bad ha kane ka jingiakhun ka Nongmawlong FC ka la ioh ban khur ia ka namjop.
Shillong: Ka jingdheng kali sha Upper Shillong, ka la bteng biang mynta ka janmiet, kaba sdang naduh ka por 6.30 mynta ka janmiet.
Ki kali kiba kiew na Upper Shillong ban leit sha Jingkieng Umshyrpi, ki la sahkut sbak, ha kaba la iohi, ba ka jing sahkut kali, ka la poi shaduh shajan ka ktem jong ki shipai suin, kaba leit sha ka surok bah Nongstoin.
Ki kali pat kiba hiar na Iew sha Upper Shillong, kim shym sahkut satia bad ka leit ka wan, ka kylluid bha, na ka bynta kitei kiba hiar na ka nongbah Shillong.
Ka jingdheng kali haduh mynta, ka la nang jubor bad la iathuh, ba ki kali kiba kiew sha Iewduh, ki la sahkut lynter, ha kaba ki kali ki la ieng lain beit ter shaduh sha Mylliem.
Shillong: U Bah Cherishterfield Thangkhiew, uba la ju tip kum U bah Che, uba don 51snem ka rta, u khun jong U bah Stevenson Kharkongngor uba shong ba sah ha Mawlai Kynton Massar, uba dei U General Secretary ka Hynniewtrep National Liberation Council (HNLC), ula pyndem mynta ka sngi ha khmat U bah Prestone Tynsong, Deputy Chief Minister ha ryngkat ka jingdon lang U RP Agarwal, Director General of Police, Meghalaya, ha ka jingdon lang jong kiwei de ki heh pulit, ha ophis heh duh jong ka tnat pulit ka Jylla.
U Bah Cherishterfield Thangkhiew, ula pyniasoh ialade sha ka Hynniewtrep Achick Liberation Council (HALC) ha U Nailar 1987 bad ula bat kum U General Secretary, uba don bynta ha ka kam synshar khadar jong katei ka seng.
Hadien la pynduh noh ia ka HALC bad la thaw da ka seng thymmai ka Hynniewtrep National Liberation Council (HNLC) ha u snem 1997 bad u long hi U General Secretary jong katei ka seng.
Ha u snem 2004, ula mih na India ban leit sha Bangladesh bad um ju wan phai shuh satia, tad haduh ha kine ki sngi, ong ka kyrwoh na U bah M Kharkrang, Special Superintendent of Police (Special Branch), Meghalaya, Shillong.
U Spiton KharakorU Syiem Wickliffe u la khlad noh ha 21 tarik u October 1988.
La dap laiphew snem pura mynta.
La kha ia u ha ka iieng ki Syiem Nongstoin ha Nongstoin ha ka 15 tarik u August 1909.
Ka kmie jong u dei ka Phuhsngi bad u kpa dei u Dor Sing Nongrem.
U la long u khun uba saw hapdeng shipara.
Ki hymmen jong u ki long Ka Blissimaiphuh, ka Pretimai phuh,bad u Kromwellphuh.
Ki para jong u ki long u Hookerphuh, u Kranwellphuh, u Rockerphuh bad u Nianderphuh.
U la pule nyngkong ha ka Lower Primary School ha la shnong.
U sa kynriah skul noh sha Mawkhar Christian Middle English M.E.School.
U la pyndep ia ka M.E.School ha ka snem 1921.
Hadien kata, ula leit pule sa ha ka Shillong Govt.
High School bad u la long u khynnah skul jong u Babu SosoTham.
La ong ba u ju ieid bha ia u.
Hadien kata u la leit pule ha ka Calcutta Engineering College ha ka Overser’s Course bad u la jop ha ka First Division, ha ka snem 1934.
Shwa ban hiar sha Calcutta, u para jong u, u Hookerphuh u la don lypa ha ka Scottish Church College.
Kiwei ki samla Khasi kiba don ha Calcutta ha ka por jong u ki long u Bah Bredin Hearge Jyrwa, Holing Diengdoh, Langstang Rynjah, Wellson Khongmen, George Lyngdoh bad u Hughlet Pariat.
Na Calcutta u Syiem Wickliffe, u la leit pule Engineer ha ka Kala Bhavan College of Engineering, Baroda, kaba hap ha ka Bombay University.
U la long uba minot bha ha ka pule kot.
U la long ruh u khlur ha ka jingialeh kai Football bad Hockey.
U la long u Captain jong ka Baroda College pyrshah ia ka Gackward Baroda State Railway ha ka jingialeh kai ha ka snem 1935.
U Syiem Wickliffe u la jop bad ioh ia ka Bachelor Degree ha ka Civil Engineering ha ka snem 1937.
Kumta u la long u Khasi ba nyngkong ban ioh ia ka Enginering Degree.
ne B.E.napdeng ki Khasi.
U la don ka jingthmu ban leit sha England hynrei u kni u ba phah bad buh skul ia u, u Sib Sing Syiem Nongstoin, u la phah wan noh sha la shnong ba pang jur iwei i hymmen kynthei jong u.
Hadien kata u la shimti ia ki kam hima bad la thung ia u kum u Attorney General ka Hima Nongstoin naduh ka snem 1940 haduh 1948.
Ha kito ki por ka thma bah pyrthei kaba ar ka la khie na Europe ha ka snem 1939 haduh 1945.
Kumta U Syiem Wickliffe u la rung sha ka kam shipai lyngba ka Assam Civil Transports Corps (7th Porter ha ka snem 1942.
Na ka thma u la wan on tep ia la i kmie ha ka 23 tarik u December 1942.
U sa leit phai biang sha ka thma tang arsngi hadien.
Hapoh katei ka 7th Porter Corps, ki don haduh 1000 (shihajar) ngut ki samla Khasi na Nongstoin, Lyngngam, Mawsynram, Sohra, Maram, Nongspung, bad Khadsawphra.
Don sa shi Company ki Mikir ryngkat ki Garo kiba hap ha ka jingkhmih u Syiem Wickliffe.
U la leit sha Lushai Hills (Mizoram) ha ki shnong Aijal, Chibungthang bad Kolasib.
Ha u April 1944, u la ialam ia la ka kynhun sha ka shnong Tidim.
Ynda ula poi ha u 96 Mile jong ka surok Imphal -Tidim u la wan phai noh sha Dimapur.
Ka America ka la pynhap Atom bomb ia ka shnong Hiroshima ha Japan ha ka 6 tarik u August 1945, bad u Syiem Wickliffe u don ha kata ka por ha Dimapur.
Kiwei ki para Khasi ba leit ialeh thma wat la kim ia kynduh iwei ia iwei, hynrei ki la pyni ka jingshlur ha ka thma bah ba ar 1939-45.
Uwei na kita u dei u Sepoy Wellington Massar une u la khlad shah siat iap ha ka 15 tark u May 1944.
U la pyni ia la ka jingshlur ha ka Battle of The Tennis Court, Kohima, La ai khusnam ia u hadien da ka Indian Distinguished Service Medal.
U Shipai Ernest Wood Swer na Sawmer Upper Shillong u la shim bynta ha ka thma na sha ka thain Middle East.
Hadien ka thma,la pynkiew kam ia u ba la tip ia u kum u Brigadier Ernest Wood Swer.
Ka Rank Brigadier ka mut u hap ialam thma ia kawei ka Brigade ha madan thma.
U long tang marwei napdeng ki Khasi uba la ioh bat ia ka Rank Brigadier, ha ka Indian Army haduh mynta.
Kane ka long ka kyrdan kaba saw ha ka Indian Army.
Uwei pat u Khasi uba don ha ka Indian Navy ha ka thma bah pyrthei ba ar u dei u Captain Hughbert Roy Shullai na Mission Compound, Shillong, Kane ka dei ka Rank kaba san ha ka Navy, ba u la command ia la ka Militery Naval ship.
Haduh mynta ym pat don uwei ruh u Khasi ban ioh ia ka nam Captain ha ka Indian Navy.
Ioh ngi klet, la don sa ar ngut ki shipai Khasi ba la leit ialeh thma ha ka thma bah pyrthei ba ar.
Uwei na kita u dei u shipai Hipshon Roy Kharshiing uba la leit ialeh thma ha Palestine, Greece bad Italy na ka Indian Army.
U la don ha Rome ha u bnai May 1945 ha ka por ba ki Nazi Germany u Adolf Hitler kila pyndep wait.
Uwei pat u shipai Khasi u dei u shipai Darwin D.Pugh na ka Indian Navy.
Une u la ialeh thma pyrshah ia ki shipai Japan ha ka thain Madras ne Chennai mynta.
La ong ba ki la ioh siat bad pynhap ia ki aeroplane Japan ha ka Bay of Bengal 1944.
Hadien jong ka thma u Rangbah Darwin D.Pugh u la don ha Gauhati snem 1947.
Uwei u American uba kyrteng u Doctor Short u ba khmih ia kawei ka hostel ha Gauhati; u la ong ia u bah Darwin ba lada u nud ban jngi ia ka wah bah Bramaputra na shiliang sha shiliang kata na Pandu sha Amingaon un ai buskit 50 tyngka.
U bah Darwin u la jngi hangta hangta hi bad u la khwoit tang shipor u la poi sha Amingaon.
U Doctor Short uba bud ia u da ka lieng.
Hangta u la ong biang ia u la u dang lah ban jngi biang sa shikylla.
U Bah Darwin u la mynjur.
La synran ia u da ki lieng bun tylli ioh ba u ngam jyllop ha ka wah.
Hynrei u la jop biang bad poi biang sa shi kylla sha Pandu (Maligaon).
Kumta u la ioh ia ka buskit 100 tyngka (shispah tyngka) namar ba u la jngi ar kylla(kat kum ka jing ia thuh I Bah S Khongsir, na Sanmer, Upper Sillong).
Katba lah ban tip dei tang ma u napdeng ki Khasi uba la lah ban jngi ha ka wah bah Bramaputra haduh mynta.
U la ju long u khlur ialeh kai football ha Allahabad bad Bombay (Mumbai).
Kumjuh ruh u ju paw bha ha ka ialehkai Badminton ha Assam bad New Delhi.
Hadien kata u la leit hikai skul Basic School Malki, u la leit hikai skul sha Garo Hills bad khatduh u la leit hikai skul ha Cherra Presbyterian High School ha Nongsawlia, Sohra.
U la long ruh u Editor jong ka kot khubor ka Pyrta u Riewlum shipor ha ka por ba ialeh Hill State.
U la bat ruh ia ka kam Joint Secretary jong ka APHLC Central body.
Te, haba u la leit ialap election sha Garo Hills u lekshor sha ki paitbah da ka ktien Garo.
Haba u leit sha Mikir Hills Assam ban ialap election Hill State u lekshor da ka ktien Karbi.
U nang ban thoh bad kren haduh san tylli ki ktien, kum ka ktien Garo, Karbi, Khasi, English bad Hindi ruh da ka ktien Allahabad Hindi.
U la long u Chief Minister u ba ar jong ka Jylla Meghalaya, bad u Chief Minister Khasi banyngkong ha Meghalaya ha ka snem 1978.
Ka thma bah ba ar ka la wai ha Europe ha u bnai May 1945.
Ha Asia pat u Japan u la pyndem thma ha u September 1945.
Hynrei u Syiem Wickliffe u dang don sa kawei pat ka thma.
Kumno un leh ban iada ia la ka ri bad ka jaitbynriew ynda ki Phareng kin sa phet noh.
U Syiem Wickliffe ryngkat bad u kni jong u ki la aiti met bad mynsiem ban iada ia la ka ri bad ka jaitbynriew na ki nongshun.
Kumta u la thoh shithi sha uwei u paralok ha ka 20 tarik u July 1947 na Shillong da kaba ong kumne : Bah Wollington “Nga la ioh pat sa kawei ka shithi na Nongstoin kaba phi thoh kumba phi la pyntip ha kato kawei.
"Nga la mut ban phah ia katei kawei ka shithi ha I Syiem Atiar, i la leit kyrkieh, ngam lap shuh bad kumta nga pynbud sa kawei.
Ba lada nga wan iaid na Nongsynrieh ruh ngam lah sah palat ia ka ar sngi, namar la donkam eh ba ngan poi sha Nongstoin namar ka lah ban don ka jingiamynsaw hapdeng ki Muslim Leaque bad ki Khun ki hajar jong nga, namar katba sngewthuh kin leh da ki policy ban pynbor ia ngi ki khasi tang ban rung sha Pakistan, namar kumba phi la tip ba ka Sylhet ka hap sha Pakistan.
To nang pynbeit lada phi lah bad lada phi donkam ia nga ngan don ha Nongstoin ha ka 1st Week August.
Lada nga lah ngan iaid na shnong jong phi sha NongstoinTharai ngan mih nangne 24th ngam shym ioh leit Calcutta, namar ba don ka jingiapyniap kaba jur hangto bad kata nga bunkam hangne.
Khublei Wickliffe.
Katkum ka census 1941, ka jingheh ka Khasi State 25 tylli ki hima ka long 3697 Sq miles.
Ki nongshong shnong ha ka ki don tang 2,13,586 ngut ne ar lak tam.
Ki hima ba kham bun paid ki don tang hynriew tylli.
Kita ki long:(i)Hima Mylliem 65,153 ngut (ii) Hima Khyrim 48,467 ngut(iii)Hima Maharam 17,573 ngut (iv) Hima Nongkhlaw15,627 ngut (v)Hima Nongstoin 13,155 ngut (vi) Hima Sohra 11,302 ngutKum ban pynkynmaw ka ri India bad ki hima Khasi State ki la laitluid na ka jingsynshar ki phareng ha ka 15 tarik u August 1947.
Ki Hima Khasi ki la ia khih ia ksaid hadien kata shaphang ka lawei jong ka ri bad ka jaitbynriew.
Hynrei ki la hap rung sha ri India lyngba ka Instrument of Accession nyngkong eh ha ka 15 tarik u December 1947.
Ka Hima Nongstoin ka la rung khatduh sha ka ri India na ka Hima Khasi lyngba ka Instrument of Accession biang ha ka 19 tarik u March 1948.
Shuwa ia kata, ka Dorbar Hima Nongstoin ka la lum paitbah bad ka la rai shisur ha ka 13 tarik u January 1948 ban long Hima laitluid la ka jong shabar na ka ri India bad ka Pakistan.
Ka Hima Nongstoin ka la klumar thlim bad ki Khar Hajong na Pakistan ki la wan tur sha Moheshkhola Hima Nongstoin.
Kumta u Syiem Wickliffe u la leit bad la ki briew ban tur shata.
Nangta kumjuh ruh u Sir Akbar, u Governor ka Assam Province u la pyndik ia u Syiem Sib Sing ka Hima Nongstoin da ki laiphew har rukom.
Haduh ka 31 tarik u December 1947 la don haduh 6 (hynriew) tylli ki Khasi States kynthup ia ka Hima Nongstoin, ki bym pat pyniasoh bad ka ri India.
Te, u Sardar Vallabhai Patel uba long u Deputy Prime Minister ka ri India bad u long de u Minister in-charge ia ka Ministry of States, u la wan kyrkieh sha Shillong ha ka 2 tarik u January 1948.
U la pynlong ia ka jingialang paidbah ha Lady Hydari Park, Shillong.
U la kren paidbah bad u la ong, “Yours is a land for gods to live in, its air, its natural scenery, its pure atmosphere, its sweet water, would attract even gods if yout hearts were pure.
"Kaba mut ula iaroh ia kane ka ri Khasi ha ka liang ka pyrthei ka mariang kum ki lum ki wah, ka lyer kaba lah ban ktik, wat ia ki blei ban wan iuh kjat hangne.
Tang ba phi dei ban long kiba khuid mynsiem ne em? Kane ka pynpaw lyngba ba lada phim leh kumba kwah ma u ban iasoh noh bad ka ri India, te u lah ban leh kumba u leh ia u Nizam ka Hyderabad.
U la phah ia u Rangbah shipai ka India u General J.N.Choudhury ban pyndonkam da ka bor pyrshah ia u Nizam.
U General Choudhury ula leit hiar thma haduh saw sngi lynter bad sngi bad miet ia ka Hyderabad State hadien jong u bnai August 1947.
Hadien kane, u Nizam jong ka Hyderabad um banse ban pyniasoh bad ka ri India lyngba ka Instrument of Accession bad ka Instrument of Merger bad ka ri India.
U Patel u ong pat ba katei ka jinghiar thma jong u ia ka Hyderabad ka dei tang ka Police Action.
Nangta u ai bam tymmen ia u Nizam ka Hyderabad da ka Privy purse kaba da ki phew klur shisnem shi snem tad haduh ban da pynduh da [yn dang bteng]ka Indira Gandhi hadien.
Ka Khasi States Constitution Making hadien kala pynlong dorbar ha Dinam Hall ha ka snem 1949.
La pyniaid ia kata ka dorbar da u Dr.H.Lyngdoh kum u Chairman.
Katei ka dorbar kala rai ha ka 21 tarik u July 1949 lyngba ka Amendment u Syiem Jirang u Paiem Sirendro Wahlang uba la ioh 46 votes, kaba kwah ia ka Khasi States ba kan rung ha ka First Schedule jong ka ri India ryngkat bad ka Annexed Agreement shabar na ka Assam Province.
Kiwei kiwei pat kiba kwah ban iasoh hapoh Assam hapoh ka Sixth Schedule lyngba ka Resolution ki ioh tang 40 votes.
Kumta kiba rem ha ka dorbar Khasi States Constitution Making Dorbar ki said heh pynban ha u bnai September 1949 ha Constituent Assembly bad ki ioh pynban ban pynlong ain ia ka motion kaba rem ha ka Dorbar K.S.C.M.D.Hynrei u Gopinath Bordoloi u Premier ne u Prime Minister ka Assam ha kato ka por ula leh khlieh shrieh pynban.
U la pynkylla ia ka Khasi States tang kum ka Tribal Areas jong ka Assam bad u la shop ia ka Khasi States bad pynhiar sha ka kyrdan district.
U la pynia ryngkat kyrdan ia ka Khasi States tang kum ka Garo Hills non-state, Naga Hills non-state bad Lushai Hills non-state.
Lada ioh Khasi States, kum ka Manipur State, ne ka Tripura State shabar ka Assam naduh ka snem 1950.
Te, ym donkam ban ialeh Hill State shuh ban ia milai khleh jaktung bad ka Garo Hill non-state naduh ka snem 1950.
Don sawngut ki Nongïalam ha ka ri kiba shet kylla ïa ka Khasi State ha kito ki por ba dang pynkhreh ban draft ïa ka Constitution jong ka Ri India ha ka Constituent Assembly ha New Delhi.
Nyngkong eh u dei, u Sir Akbar Hydari, u Governor ka Assam u ba la pynbor ïa ki Khasi State ban ïasoh bad ka Ri India ha ka 15 tarik u December 1947 ha ka Government House ne Raj Bhawan ba mynta.
Nangta u la phah ïa u Dominion Agent u Mr.G.P Jarmar bad u Rangbah R.Tokin Rymbai kum u Assistant Agent ban leit sha ka shnong Nongstoiñ ha ka 18 tarik bad 19 tarik u March.1948.
Kitei ki arngut ki ophisar ki lah ban pynkohnguh da ka ba pynbor ïa u Syiem Nongstoiñ u Sib Sing Syiem.
Une u Paiem da ka jingbitar bad khuslai u hap ban pynïasoh ïa ka Hima jong u ka Nongstoiñ State sha ka Ri India ha ka miet 19 tarik u March 1948.
U Sir Akbar Hydari u la khlad noh bad ïap kynsan ha ka Wangjing Dak Bungalow ha ka shnong Waikhong, kaba don kumba 48 Kms ne 30 miles na ka Nongbah Imphal jong ka Princely State of Manipur.
La ong ba u shu iap ieng bad kyllong ïap hajuh ha madan (floor) jong katei ka Dak Bungalow haneng ha ka 28 tarik u December 1948.
Une u la long u nongshet kylla ba nyngkong ïa ka Khasi State.
U ba ar pat, u dei u Premier Gopinath Bordoloi jong ka Assam, u ba long ruh u dkhot ka Congress jong ka Constituent Assembly na Assam ha ka ri India.
Une u la shet bad pynhiar kyndan ïa ka Khasi State sha ka District ha ka Constituent Assembly jong ka Ri India.
Une u la khlad ha ka 5 tarik u August 1950.
Uba lai pat u dei u Sardar Vallabhai Patel uba la thombor da ka bor lyngba u Governor ka Assam u Sir.
Akbar Hydari ban niom beit ïa ki Khasi State ban pynïasoh bad ka ri India.
Une u Vallabhai Patel u la khlad noh ka 15 tarik u December 1950.
U ba khatduh eh u dei, u ba la shet kylla ïa ka Khasi State u la lip ka maiñ long kynrem long lyndan naduh ka snem 1950 ter ter.
Suki suki u la duh ïa ka jinglong bhabriew kum u nai khatsaw synñia, bad u la nang hiar arsut sha tbian.
Khatduh u la poi sha ka ramia pyrthei aïu khlem da lah khie khlieh shuh junom.
Ha ka por ba draft ia ka Constitution ha ka Constituent Assembly of India 1947-49, U nongmihkhmat jong ki u dei u G.S.Guha ba mihkhmat ia ka Manipur State, Tripura State bad Khasi States.
Une um shym kren wat tang shikyntien ruh shaphang ka lawei ki Khasi States ha ka Dorbar Constituent Assembly.
Te u Syiem Olim Sing, Syiem Khyrim uba long de u President ka Khasi States Federation, Kong Mevis Dunn Lyngdoh Ex.MLA bad Minister ba rim ka Assam bad u Ma Omil Harris Rease ki la leit iakynduh sha ki dkhot ka Constituent Assembly ka India ha u bnai November 1949 ha New Delhi.
Hynrei kim shym la ioh jingiarap ei ei ruh.
Naduh ka 26 tarik u January, 1950 la pynkylla district pynban ia ki Khasi State.
La thep ia ki hapoh jylla Assam ha ka kyrteng United Khasi -Jaintia Hills.
Katba ka Manipur bad Tripura ki ioh ia ka Part ‘C’ State shabar na ka jylla Assam naduh 1950.
Ka Assam ka la knieh na ka (U) Khasi -Jaintia Hills District ia ka Block I bad Block II jong ka Jowai Sub-Division sa 596 Sq.
Miles ha ka snem 1951 bad ai sngewbha sha Mikir Hills Assam.
Ki lai ngut ki MLA Khasi-Jaintia ryngkat uwei de uba long Cabinet Minister jong ka Assam, ki la shu sngap la ka sngap ha ka Assam Assembly.
Ngim tip la ki ia shah ne ia pyrshah ia ka jingleh donbor ka Sorkar Assam ruh ngim tip eiei.
U Syiem Wickliffe um don shuh ha ka shnong Nongstoin naduh ka snem 1948 bad leit sah shipor ha pyrshah ka Hat Bagli jong ka Hima Nongstoin hi hyndai.
U Sir Cyril Radcliff ha u July 1947 u la pynhap noh ia katei ka jaka u Syiem Wickliffe sha Pakistan, ha ka por ba u pynbeit pud ia ka Sylhet District bad ka Khasi State ha kito ki por.
Hadien pat u la kynriah noh sha shnong Rajai kaba dei jong ka Hima Langrin hyndai.
Hynrei ka la hap noh sha Pakistan naduh 1947.
Ka Shnong Rajai ka don ha syndah “0-line" hapdeng ka India bad Pakistan (mynta Bangladesh).
Ka jingjngai na Mawpyllun-Nolikata harum Ranikor ka long tang kumba iaid kjat na Saw-lad Madan Rting sha Motphran.
Bun bah ki Khasi kiba leit jngoh ia u, kim ju shim pass port namar ka shnong Rajai ka don ha syndah u pud India- Pakistan.
U Syiem Wickliffe u la don khadar ngut ki khun na ki lai ngut ki menkmie bad bun ngut ki khun ksiew.
Na i lok nyngkong, u la ioh arngut ki khun, kiba dei ki jait Mawlieh.
Te hynrei ita i la iehnoh ia u, ba im treh ban leit bud leit sah bad u sha Pakistan.
Ia i lok iba ar, ula ia kynduh ha Sylhet (East Pakistan) na ki jait Kharbithai.
Hynrei ita ruh ila iehnoh ia u bad ila wan phai noh sha India, hadien ba la ioh ia iwei i khun kynthei.
I lok iba lai bad ba khadduh, i dei i thei Lyngngam, na ka Jait Sohlamar, na East Pakistan bad ula ioh 9ngut ki khun bad I.U Syiem Wickliffe, ula sah bad i, haduh ki sngi khadduh.
Iwei na ki khun ksiew jong u na Bangladesh i sah mynta ha Laitumkhrah, Shillong mynta.
I dang pan jingbit ban ioh long nong India noh.
Ka kyrteng jong i ka long “Mercy lucky Sohlamar.
" Nga la iakynduh ia i shisien ha KJP High School Girl’s Hostel ha Mission Compound, Shillong.
Naduh kata ngam ju iakynduh shuh.
Lada long kaba lah, nga kwah ban contact ia i lyngba ka phone jong nga No.94361-05774.
U Syiem Wickliffe u la long u President jong ka Seng Bhalang Khasi Bangladesh haduh ban da khlad noh.
Mynta u paid Khasi ba iar ha Bangladesh u don haduh 85,120 ngut ka jingbun briew.
Ha Assam ki Khasi ki don 15,936 ngut bad ha Meghalaya ki don 14,11,775 katkum ka Census 2011.
Ka jingbun briew ha Meghalaya ha ka snem 2018 ki don haduh 3 million shiteng ne 35 lak.
U paid Khasi Khara u don tang 14,11,775 ngut.
Ki dkhar ki kling ba wan buhai shnong sha Meghalaya mynta ki la roi sha ka 11,51,729 ngut.
Ki Garo ha Meghalaya ki don haduh 9,36,496 ngut.
Kumta lada iatylli lang u dkhar bad Garo kin kot ka jingbun briew sha ka 20,88,225 ngut, katba u Khasi kumba la kdew haneng u don tang 14,11,775 ngut.
Kumta wat mynta ruh ngi la long ki minority ne rit paid ha la ka jylla.
Katkum ka Census 1981 ki dkhar ha Shillong ki la tam briew lypa ia ki Khasi ha Shillong.
Ka shnong Shillong mynta ka long ka shnong dkhar ba heh tam ha Meghalaya.
Kumta ngi ki Khasi ngi la long ki nongwei bad long mynder ha la ka ri.
Ngi nangtang ka leh kmen leh sngewbha bad ka tamasa – ngim tip satia ia ka jingma ka jaitbynriew hadien habud.
Ka jingkha ia u Syiem Wickliffe ha Nongstoin ka la dap 109 snem mynta.
Ka jingkhlad jong u ha Rajai, Bangladesh ha ka 21 tarik u October 1988 ka la dap laiphew snem pura.
Ka la long ka sngi sah kynmaw ia u riewkhraw ba wat la u la iap noh, hynrei ka ai mynsiem ia ki longdien mandien ban im kum ba im ma u.
Ka motto jong u ka long, “Iaid shakhmat, ialeh tyngeh, bad wat ju pyndem tdong.
" Ngi angnud ia ka jaitbynriew Hynniewtrep ban sei bad pynmih biang ia ki Nongialam ha ka ri kiba kum u Statesman Wickliffe sa shisien pat.
Shillong: U bah Cheristerfield Thangkhiew, General Secretary jong ka seng Hynniewtrep National Liberation Council (HNLC), ula pyndem mynta ha ka por 3baje nohsngi, ha khmat jong ki pulit jong ka Jylla.
U Bah Cheristerfield Thangkhiew, uba shong hapdeng:RupangU Bah Prestone Tynsong, myntri rangbah ba ar jong ka sorkar Jylla, ula don lang ha katei ka jing wan pyndem jong U bah Thangkhiew, kaba la long ha ophis heh duh jong ki pulit mynta ka nohsngi.
Ki arngut shi tnga, kiba la kwah khun palat, ki la sei tuh ia i khyllung na kpoh jong kawei ka thei armet, da kaba puid ia ka kpoh jongka bad shim noh ia itei i khyllung.
La iathuh ba la teh ia katei ka thei armet ha u dieng bad hadien kata ki sa puid ia ka kpoh bad shim ia itei i khyllung.
Ka Mara Cristiana da Silva, 23, kaba dang ar met bad kaba la shah pyniap.
La lap ia ka met iap jong katei ka thei armet, kaba la don phra bnai kynthih, kaba  kyrteng ka  Mara Cristiana da Silva, 23, ha kawei ka rud nong hajan Joao Pinheiro, sha thie jong ka.
Katei ka briew, kaba donkti ha katei ka jingtuh khyllung, ka dei ka  Angelina Rodrigues, kaba la ju angud ba kan sa ioh khun kynthei.
La iathuh ba ki doktor ha  Sao Lucas hospital, ki la pyntip sha ki pulit ha ka Lah Sngi U Blei, halor katei ka jingjia, haba ka Rodrigues, ka leit shah sumar ialade lem bad itei i khyllung ba dang shu kha bad ba ki lyngngoh ruh ba ka don ha ka met kaba koit ba khiah bad ba kam treh ruh ban shah eksamin ialade.
Hadien ka jinglap ia ka miet jong ka  Da Silva, hynni ka sngi na khlaw, la kem noh ia ka  Rodrigues lem bad u tnga jongka, U Roberto Gomes da Silva.
Ka Rodrigues, ha ka jingtohkit, ka la phla ba ki la pyndih buaid bhor ia katei ka thei armet bad hadien kata ki sa teh ia ka ha u dieng bad hadien kata ki sa puid ia ka kpoh jongka bad shim noh ia i khyllung na kpoh.
I khyllung kynthei, mynta i don ha ka jingshah sumar ha  Sao Lucas hospital ha Patos de Minas, ha kaba la sumar ia ka jingmong na ka bynta jong ka khlieh na ka jing dei tari.
Nongpoh: Da ki phew tylli ki jaka rep Sying bad Synsar jong ki paidbah kiba sah ha ki thain Mawhati bad Tyrso, kiba dei ruh ki shnong ba iajan bad ka Block-2, ki la shah pynjulor ia ki jaka rep Sying bad Synsar, hynrei katei ka jingshah pynjulor ia kitei ki jingthung jingtep kam dei lyngba ki bor ka Mariang, pynban ka dei namar ka jingleh khlem akor da ki nongap masi (Nepali) kiba sah ha Umru, ha kaba ki la leit ban phah kyrniom bad phah bam da ki Masi ha kitei ki jaka ba don ki jingthung jingtep jong ki Khasi.
Ha ka jingjurip da u Rupang, la lap ba katei ka jaka kaba ki Paidbah Khasi ki la pynlong ia ka kum ka jaka ban rep ban riang ka dei kaba don hajan jong ka shnong Umlatara, kata sha shilliang jong ka Wah Umiam, ha kaba kitei ki nongrep ki la iathuh ba ki la rep ha katei ka jaka da ki phew phew snem mynshwa.
Haba ioh ban iakren bad ki katto katne ngut ki nongrep kiba la rep ha katei ka jaka, ki la iathuh ba katei ka jaka kaba ki la pynlong ia ka kum ka jaka rep ka dei kaba la rep da ki paidbah jong bun tylli ki shnong, kata kaba kynthup naduh ia ka shnong Kdohhati, Ingsaw, Sohphoh, Umlatara, Tyrso, Umtngam, Birsiej lem bad kiwei kiwei.
Ki la ong ruh, ba ha ki por ba mynshwa kam ju don kaba kum katei ka jingjia, ha kaba kitei ki nongap Masi Nepali ruh kim ju nud ban leh kumtei bad khamtam eh ban pynjulor ne phah bam syndon da ki masi ia ki jingthung jingtep, hynrei kaba kum katei ka jingpyni bor da kitei ki Nepali ka dang shu sdang mynta hi u snem.
Ki la don ruh kiba ong, ba katei ka jingsdang jong kitei ki nongap Masi Nepali ban pyni bor bad ban pynjulor syndon ia ki jaka thung jingthung jong ki nongrep ha katei ka jaka, ka la sdang mynta u snem bad kata hadien ka jingdon jong ki Pulit Battalion ka Assam ha Umru.
Ka long ruh kaba sngewsih ban sngap ia ka jingiathuh jong kitei ki nongrep, namar katkum ka jingiathuh jongki, la ong ba kumba ka long mynta hi u snem bun na ki jaka rep Sying bad rep Synsar ha katei ka jaka ki la shah pynjulor lut, ha kaba ki don ki nongrep kiba lah ban pynmih haduh 2 Ton u Synsar bad shibun u Sying manla u snem, hynrei ha une u snem uba mynta baroh kitei ki jingrep ki la shah pynjulor lut.
Haba kylli pat ia ka jinglong trai ia katei ka jaka rep, kitei ki nongrep ki la jubab da kaba ong, ba kum ki nongrep kiba la rep naduh mynshwa ha katei ka jaka kim nangban ong ei ei, namar naduh mynshwa ki la pyndonkam ban rep ha katei ka thain, hynrei lada ki mad ia kaba kum katei ka apot jingshah pynjulor ka ktah pat ia ka ioh ka kot jong ki nongrep ha katei ka thain, ki la bynrap.
Shillong: Da ki bnai mynta naduh ka jingjia ia khih ha Motphran u tiar pynthaba ia ka Motphran lane u Sreet Light um shym la treikam shuh bad um shym la meh ding shuh.
Katei ka pynlyngngoh ia ki nongshong die jingdie ha Motphran.
Ka jingbym meh ding utei u jingpynthaba ka la pynbitar ruh ia ki nongshong die jingdie tang shu kem dum bad ka la mih ka jingiakren lai phew jait , don kiba byrngem ruh ban ot noh naba la shu pynieng tang ban shu pynwit khlem treikam satia.
Shillong:Kiwei pat ki Seng Riewlum kiba don hapoh ka kynhun jong ka sorkar MDA kaba kynthup ia ka PDF, HSPDP ki lah ban ailad ia ka UDP ba kan sei ia u kyrtong monlang u ban ia khun ha ka elekshon MP 2019 na Shillong konstitwensi.
Ka BJP bad ka NPP kiba dei ki seng heh ki dang sah hapdeng ka jingiapynbeit hapoh ka Party jong ki halor katei ka bynta, iathuh ki lad khubor.
Ha ka jingiakren bad u nongialam jong kawei na ki seng riewlum la sngewthuh ba kim don da jingmut ban ia khun ia ka MP naba ioh kan ktah ia ka Party.
U la iathuh ba haba ia khun ia ka elekshon MP kam long kaba suk, kano kano ka Party ka hap ban ioh ia ka Percentage kaba la buh da ka elekshon komishon lym kumta kan don jingsyier ia ka Party ioh ba ka lah pynban ban duh ia ka shap jong ka ruh.
U la ong ba wat tang ia ka MLA elekshon ruh ka don ka kyndon ba ki Party ki bym ioh ia ka Percentage kaba biang ki lah ban shah ktah.
La iathuh ba ka BJP bad ka NPP ki kwah ban sei la u jong u kyrtong ha kane ka elekshon MP na Shillong hynrei namarba ka don ka jingkyrpad na ka UDP, kitei ki 2 seng ki dang pyrkhat bad kim pat lah ban shim rai.
Kham mynshuwa u MLA ka BJP u bah A.L Hek u la ong ba ka BJP kan sei beit la u jong u kyrtong ha ka elekshon MP katba ka NPP pat ki la don ki kyrtong kiba la pynkhreh ban pan tiket na katei ka seng na ka bynta ka MP.Lah ban kdew ba mynhynnin ka sngi u Senior Working President ka UDP u bah Binbo M Lanong u la ai ksai ba lada katei ka jingkyrpad ka UDP kam shym la urlong ka sorkar ka lah ban khih.
Lah ruh ban kdew ba ka UDP ka bat ia u shabuk bah hapoh jong ka sorkar MDA bad ka don haduh 11 ngut ki MLA bad ka bad ka lah ban pynkhih ha kano kano ka por ruh ia ka sorkar.
Ka UDP ka la kren shai ruh ba kam kwah satia ban ia khun napoh Tura konstitwensi hynrei kan ailad ia ka NPP bad hangtei ruh ka BJP ka la pynkhreh ban ia khun hynrei haduh mynta la ong ba kitei ki 2 seng ki dang ia pynbeit ia katei ka bynta la kin ia khun baroh 2 ngut ne kin ailad uwei ia uwei.
Shillong:U Dipon Nath u la ujor da ka ktien sha ki pulit ba ha ka 16 tarik mynta u bnai ha ka por 8 baje mynmiet, ki runar ki bym lah ban ithuh ki la rahbor ia u ba shi para bad u u Shri Kripesh Nath uba ju khot sin kum u Kukan Nath.
La rahbor ia u na Lad Rymbai Dongwah ha ka kali jong u hi kaba don ia u nombar ML-05 9948.
Mynta ka step pat la lap ia ka kali jong u na kawei ka jaka kaba don hapdeng ka Rymbai bad Lad Rymbai.
Ki pulit ki dang wad ia utei u briew.
Shillong: Ka Hynniewtrep Youth Council (HYC) ka la ujor pyrshah ia u Public Information Officer (PIO) jong u Principal Chief Conservator of Forest (PCCF), halor ka nongrim ba u khlem lah ban ai jingtip ia ka jingpan jingtip ka seng ia ka jingsei bad ka jingpynlut ia ka pisa kaba ka kot sha ka T.72.66 klur ba la thep da ka Lafarge Mining Pvt Limited.
Hadien ba la hukum ka Supreme Court, ka Lafarge ha u snem 2007, ka la thep 55 klur ha u snem 2010 ha ka Compensatory Afforestation Fund Management and Planning Authority (CAMPA) ryngkat ka sut kaba 9 percent, kaba la kot sha ka T.72.66 klur tam hynrei kaba lyngngoh ka long ba ia kane ka pisa, u PIO um shym la lah ban ai jingtip.
Haba kren myn hynnin ka sngi sha ki lad pathai khubor, u General secretary ka HYC u Bah Roy Kupar Synrem, u la iathuh ba ka seng ka la pan jingtip na ka ophis u PCCF halor ka jingpyndonkam ia ka pisa Net Payment Value (NPV) kaba thep da ka kompeni Lafarge na ka bynta ban pyndonkam ban thung dieng bad kiwei ki kam pynneh mariang, hynrei na ka liang u PIO, um shym la lah ban ai jingtip ia ka jingpyndonkam ia ka pisa bad haei la thep ia kane ka pisa ruh.
Katkum ka jingong u Bah Roy Kupar, kane ka pisa na ka NPV ka iapher na ka pisa ka Special Purpose Vehicle (SPV), namar ba ka sorkar ka lah ban pyndonkam ia ki kam pynroi ha kano kano ka jaka ka jylla katba ka SPV ka thew beit ban pynlut tang ha ki jaka ba kdup ka par tih mawshun ka Lafarge.
Halor kane, ka seng ka la ujor sha u Chief Information Commissioner ba dei ban pynngat kyndon pynshitom ia u PIO halor ka jingbym ai jongu ia ka jingtip.
Shillong: U nongialam ka PDF u Bah Hamletson Dohling u la ong ba ka seng kan pynkhreh ban pyniakhun ha baroh 29 tylli ki konstitwensi ha ka MDC elekshon la shem snem.
U bah Hamletson u la ong ba ka party ka dang pynkhreh shaid shaid mynta ia kane ka elekshon katba ia ka elekshon MP, kam pat iakren eiei haduh mynta.
“Ngin pyniakhun ha baroh 29 tylli ki MDC konstitwensi ha ka KHADC", la ong u bah Hamletson.
Ha kajuh ka por, u la iathuh ruh ba ka PDF ka dang pyrshang ban pynkhlain ia ka party ha kaba ka la ai bor ruh ha ki 4 ngut ki MLA ban ai kaiphod sha ka Central Working Committee (CWC) shen.
“Ngi sa iashong ban iathir ban pat ai ia ka kaiphod sha ka CWC na ka bynta ban pynkhlain ia ka party", u la ong.
Haba kubur ba ka ju don beit ka jingiakhih ha kano kano ka party, u Bah Hamletson u la ong ba ha man ka party ka don beit ka jingeh, hynrei kane kam mut ba kan ialam sha ka jingiapra bad ka party kan thaw ia ki lad ki lynti halor kane.
Nongpoh: U Bah Thimaya Mangu, Secretary Shnong ka Ingsaw, u la shah khot hajir ha ki Village Defence Party (VDP) ka Umru-2, katei ka jingshah khot hajir ka la wan hadien ba utei u Rangbah u la knieh ia ar-tylli ki wait Tukri jong ki nongap masi Nepali, kiba la wan ban pynbam da ki Masi ha ka jaka rep Sying bad Synsar jong u.
Ha katei ka Shithi khot hajir da kitei ki VDP, la pynpaw ba ka daw kaba la pynlong ia ki ban khot hajir ia utei u Rangbah, ka dei namar ba u la shoh ia kitei ki nongap masi ba dang khynnah bad ka jingknieh noh ia ka ar-tylli ki Wait Tukri na kitei ki khynnah.
Ha katei ka Shithi, ki la pynpaw ruh ba haba iadei bad kitei ki khynnah kiba la shah shoh la phah sha ki jaka sumar bad ha kajuh ruh ka por ki la maham ba lada u pep kin sa aiti pat sha ki Pulit.
Katba na ka liang utei u rangbah, u la iathuh ba u khlem ktah kti satia ia kitei ki khynnah, hynrei haba iadei bad katei ka jingknieh noh ia kitei ki Wait Tukri, u la ong ba ka daw kaba la pynlong ia u ban knieh ia kitei ki wait, ka long ban long kum ki sakhi bad ban khot ia ki trai halor ka jingwan pynbam masi ia u Sying bad Synsar kaba u la rep ha katei ka jaka bad khamtam eh hadien ba kitei ki nongap masi ki la thang noh ia ka Iing trep jong u ha katei ka jaka rep.
Shillong: Ka Umphrup ka la iakhaid bad ka Mawtawar mar 1-1 kol haka jingiakhun jong ka 3rd Division Super League kaba long myn hynnin ka sngi.
Ia ka Umphrup lah thep da u N Kshiar (31) katba ia ka Mawtawar la thep da u B Kurbah(48).
Ha kawei ka jingialehkai kane ka lumpung, ka Nongsohphoh ka la pynliem ia ka Nongrah da 2-0 kol bad ia kine ki kol la thep da u V Shangpliang (13) bad u N Lyngkhoi(21).
Ka Mawphlang ka la shah pynliem ha ka Nongmensong da 0-1 bad ia kane ka kol ka Nongmensong la thep da u B Thabah (46).
Shillong: Ka thain Tyrso kaba don ha khappud bad ka Assam lem bad kiwei ki shnong, kiba sahdien ha ka lynti ka syngkien, ki la ioh jingkyrkhu namar ka jingwan phet shnong ki sim kbeit (Amul falcon), kaba long kum ka kam khring ia ki nongjngohkai.
Namar kane ka daw, ka sorkar barim ka la ai surok haduh 9km ban pynbha ha ki shnong ha katei ka thain Tyrso, khnang ban pynlong ka jaka ban khring ia ki briew ban leit peitkai ia ki sim kbeit kiba wan sha katei ka jaka man u snem ha u bnai Risaw bad Naiwieng naduh Siberia ka Russia.
Mynta u snem ka Tyrso Valley Wildlife Protection Association (TVWPA) ka la rai ban pynlong ia ka tamasa kine ki sim ha ka 7-8 tarik u Naiwieng ban wan ha madan Tyrso naduh ka por 7 baje mynstep haduh 4 baje janmiet.
Haba kren sha ki nongthoh khubor mynta ka sngi, u secretary ka RVWPA u bah Alos Nongpoh, u la iathuh ba ia kane ka tamasa ban iada bad ban pynneh ia kine ki sim kiba wan sah kai man u snem, yn pynlong ha ka 7-8 tarik Naiwieng kumba la ju leh ha kine ki lai snem ba la dep.
U la iathuh ba kine ki sim ki la sdang wan naduh mynta u bnai Risaw bad ki la wan 5-6 hynriew kynhun bad kawei kawei ka kynhun ka long da ki phew hajar ki wan ban sah sha katei ka jaka.
“Kine ki sim ki wan ha une u bnai Risaw bad ki shong ha katei ka thain kumba 35 sngi eiei bad hadien kane, ki phet noh", la ong u Bah Alos.
Kumba ju long kine ki sim ki leit phai noh ha ka 21 tarik Naiwieng bad ia kane la ioh ha ki snem ba la dep bad lada ka bneng ka khriat, ki lah ban leit phai kham kloi.
Ka jingwan jongki, ka la iarap ia ki nongrep namar ba ki puh ia ki khniang, bad ki pyniap ia ki risang kiba bam ia u kba bad kiwei ki jingthung.
Ki bam ruh da ki kber kiba mih na sla khyndew ha kine ki bnai.
Hynrei kawei kaba sngewsih ka long ba kine ki sim ki kham juh bha ban leit sah ha shnong Umru, kaba wan knieh jubor ka Assam na ka jaka ka Meghalaya.
“Ka Umru kaba kham juh kine ki sim ban shong, la wan knieh jubor ka Assam ha ka la shna ia ka jaka sah ki jngohkai pyrthei bad kiwei ki kam, bad ka la leh ia kane dang shen hi", la kam u bah Alos bad bynrap, ba watla ki paidbah ki pyrshah hynrei ka la wan buh pahara da ki pulit namar ba ka sorkar Meghalaya pat ka jem palat.
Na ka bynta ban rakhe kyrpang ia kane ka tamasa kine ki sim, ka seng ha ka 21 tarik ka pynlong ia ka jingialehkai phutbol hapoh 15 snem ki shynrang bad ia kynthei hapoh 18 snem.
U Bah Alos ba iadon lang u Bah Rojen Sten bad kiwei, ki la iathuh ba yn don ruh ka jingdro dur ia ki khynnah skul, ka marathon ia kiba rit bad kiba hapoh 60 snem ka rta.
U la ong ba ka jingwan kine ki sim, ka la pynioh surok 9 km ba la shna pynbha bad kane ka thain ka don kumba 15 tylli ki shnong.
Ka thain ka la ioh ruh ia ka jaka sah ki nongwankai ka Guest house na ka tnad jngohkai ka jylla kaba dang shna mynta ha ka jinglut kaba T.34 lak.
U Bah Alos u la ong ba ka buh ruh ia ka sorkar ba kan ai jingiarap ban shna ia ka madan ialehkai, ban pynbha ia ki jaka jngohkai kiba don haka thain.
U myntri korbar ri ka sorkar pdeng u MJ Akbar u la risaiñ  noh mynta ka sngi na ka kam myntri sorkar hadien ba la mih shibun ki jingkynnoh  kynshleiñ kynthei ia u.
Ha ka shithi risaiñ jong u , u Akbar u la ong un risaiñ noh na ka kam myntri sorkar khnang ba un ioh ban ia khun hakhmat ka aiñ ia baroh ki jingkynnoh pyrshah ia u.
U Akbar u la ong ba u sngewnguh ia u Myntri Rangbah Duh U Narendra Modi bad kumjuh ka myntri korbar ri ka Sushma Swaraj kiba la ai ia u ka lad ban shakri kum u myntri sorkar.
Kan don ka jingtian bishar ha ka 18 tarik mynta u bnai ia ka jingdawa bai mynraiñ khmat u Akbar na ka Ramani kawei na ki nongkynnoh ba u leh kynshleiñ ia ka.
SHUWA U 2014 KA NORTH EAST DEI KA KTEM LEHNOH BAD KTEM BAMSAPPresident rangbah ka BJP u Amit Shah u la khaweh lama ia ka jingialap elekshon jong ka seng BJP ha Mizoram bad ka jingialang bah ba nyngkong jong katei ka seng ka la sdang na Aizawl R Dengthuama Indoor Stadium bad ki la don kumba 7000 ngut ki paidbah kiba la wan ban ia sngap ia katei ka jingialang.
Nalor u Amit shah la donlang ruh u General Secretary ka BJP u Ram Madhav, nangta u myntri ka tnad pla tyngka ka Assam u Himanta Biswa Sarma, u myntri rangbah ba-ar ka Nagaland u Y.Patton bad u President ka BJP na Mizoram u JV Hluna.
Haba kren ha katei ka jingialang paidbah u Amit Shah u la ong ba kane ka thaiñ Lam Mihngi ka la pher bak ly bak ban ia nujor ia kaba ka long mynta bad kaba mynshuwa shuwa u 2014.
U la ong ba mynshuwa la tip ia kane ka thaiñ kum ka ktem lehnoh bad ka ktem bamsap hynrei mynta la tip ba ka dei ka la  kiew sted ha ka roi ka par bad kaba riewspah ha ki kolshor.
U Shah u la ong ba la kynnoh ia ka BJP ba ka seng pyrshah Kristan hynrei u la ong ba ha Nagaland bad Meghalaya ki paidbah ki la ailad ia ka BJP ban ioh synshar bad u kyrmen ruh ba ha ka Kristmas ka ban wan ka jylla Mizoram kan ioh da ka sorkar BJP.“Katne phi ia don, nga don jingkyrmen ba ka Mizoram kan ioh da ka sorkar BJP ha ka Kristmas, nga khublei ia ki hynmen para Kristan jong ka jylla Nagaland bad Meghalaya kiba la kyrshan ia ngi" ong u Amit Shah.
U Amit Shah u la pynrung dkhot ruh ia u MLA ba dang shu dep risaiñ mynhynin ka sngi na ka seng Congress u Budhha Dhan Chakma ka Tuichawng konstitwensi, utei u la jop MLA arsien bad kane kan dei ka sien kaba lai kaba un iakhun bad mynta un ia khun na ka BJP.U Ram Madhav u la ong ba ha Mizoram ka Congress ka long kum kato ka lieng kaba ngam shapoh bad ki nongialam jong ka ki kynthih noh na katei ka lieng sha kawei pat ka lieng bad u la ong ba kito kiba kwah ban wan sha ka BJP yn pdiang sngewbha ia ki.
Ki pulit ki la kem ia uwei u briew, uba leit pynjot ia ka iingmane kaba don ha ka shnong Raidongoni, kaba ha  Jengraimukh shatei jong ka Assam, jong ka dewlynnong  Majuli.
La kem ia uwei u briew, uba kyrteng U Jiten Nath, hadien ba la ujor da U Prasanta Payeng, uba dei ruh u trai jong katei ka iingmane.
Ki pulit ki la leit mar mar sha katei ka jaka bad la iathuh ba U Payeng, u dei tang ma u hi marwei, uba dei U Kristan bad u don ia la ka jong ka iingmane.
It may be mentioned that sources have denied that any religious group or leader was involved in the attack.
Ka Karen Rain, 52 ka la kynnoh ia U  Krishna Pattabhi Jois, ba u leh shait ia ka, ha ka por ba ka leit shah hikai yoga ha u ha ki snem ba ladep.
Ka  Karen Rain, kaba na America, ka la phla ia katei ka jingshem jongka, ha ka jingthoh kaba ka la pynmih ha ka Medium.
Com.
Ka Karen, ka kynnoh ba U Jois, u ju pynthiah lyndang ia ka bad u ju pyndei ia ka jinglong shynrang jongu ha ki bynta jong ki lbong jongka.
“Nga kwah ban pyni da ki dur, namar ba ki pyni ia ka jingshisha jong ka jingleh shait jong utei u nonghikai Yoga" ong ka Rain, kaba la kha ha New York bad kaba la heh la san ha New Jersey.
Ka Rain, ka iathuh ba ka shah hikai ha U Jois ha Mysore, ha India, na ka bynta ar snem ha ki snem 1990.
Ka dheng kali sha Upper Shillong, ka la trei biang mynta ka nohsngi, kaba sdang naduh ka por 5baje janmiet eiei.
Ki kali kiba kiew sha ka nongbah Shillong, ki sahkut sbak bad ki khapngiah ha katei ka surok bah, kaba la bteng mynta shaduh shaneng jong ka shnong Sanmer.
Ki kali kiba sahkut sbak, ha sawmer upper Shillong:RupangKi kali kiba sahkut, kim dei tang ki kali Shillong, hynrei la iohi, ba ki don ki bos bad kiwei de ki kali, kiba wan na Assam bad lehse, ki dei kiba wan kai pyngngad sha Sohra lane sha Dawki ruh.
Ka jingsahkut kali ka jubor tang ia ki kali kiba leit sha Shillong, katba ki kali kiba wan na Iew sha Upper Shillong, kim don jingthut satia.
Haba shu peit, kane ka jingdheng kali, ka lah ban bteng haduh ha ka por 10baje eiei shibit ka miet.
Shillong: Yn pynlong ia ka Tamasa Kbeit  lane Amur Falcon kaba saw ha ki 2 sngi kata ha ka 7 bad 8 tarik u naiwieng ha Tyrso Pyllun kaba hap hapoh Ri-Bhoi District.
Ia kane la pyntip  dau Secretary ka Tyrso Wildlife Protection Society u bah Alos Nongpoh.
U bah Alos u la iathuh ba kitei ki sim Amur Falcon ki la sdang poi sha Tyrso naduh ka 14 bad 15 tarik mynta u bnai bad ka jingwan poi jong ki katto katne tylli ka dei ka dak ka jingwan bun jong ki kumba long manla u snem.
Kitei ki sim ki ju shong ha katei ka shnong kumba shibnai eiei bad shuwa ban sdang ka aiom khriat kata ha ki 20 tarik shajrong ki sdang ban mih noh.
Ha katei ka tamasa kin don ruh shibun ki jingialehkai pynbyrngia kum ka jingialehkai phutbol, ka jingiakob dro dur, ka jingiakob ai rong dur na bynta ki khynnah skul bad kan don ruh ka jingiamreh thong na ka bynta kiba hapoh ka 60 snem karta.
Shillong: Hadien ka jing ia kynad ha ka miet jong ka Lah Sngi U Blei, ka la sdang ka jing jai jai ha ka Durga Temple ha Nartiang, ha kaba U Oni Maskut Deshmukh, ula ioh ban leh niam hynnin bad mynta ka sngi, lyngba ka hukum jong ka Meghalaya High Court.
Ka High Court, hynnin ka sngi, ka la kyntait ban ailad ia u Pandit, ba la jied da U Rangbah Shnong ka Nartiang, ba un leh niam ha katei ka Temple bad katei ka long kaba kiba bun ki riewngeit Hindu, ki sngew pyrshah.
Na ka liang ki nongshong shnong, ki kwah ban ailad ia U Oni Maskur Deshmukh, ba un pyniaid ia katei ka jinglehniam, ha kaba la ia soi kyrteng da 900ngut ki  briew.
U SR Sen, u nongbishar jong ka Meghalaya High Court, u pynpaw ia ka jingbym sngew iahap jongu, ba kumno ki nongshong shnong ka Nartiang, ki kwah ia U Oni Maskut Deshmukh, kum U Lyngdoh niam jongki bad um sngew hun ruh, ba kumno U Rangbah Shnong, un wan pat sa uwei u Pandit, uba kyrteng U  Swappon Bhattacharjee.
Lah ban pynkynmaw ba ha ka miet jong ka Lah Sngi U Blei, ka la don ka jing ia ktah kti hapdeng ki pulit bad ki riew paidbah, kiba don ha katei ka Temple bad kaba la pynmynsaw ia 40ngut ki briew, ha kaba ka jing ia kynad, ka la jia ha ka por shiteng synnia, ha kaba ki dang pynkhreh ia ka jinglehniam ha ka por 2baje mynstep, ha kaba U Oni Muskut Deshmukh, u dei ban pyndep ia ka jinglehniam, katba U Rangba Shnong, u wan ialam ia U  Swappon Bhattacharjee.
Ki lad khubor, ki iathuh ba kiba bun ki pulit kiba mynsaw ha ka jingshah kawang maw, ki la kham iohbor, lait noh tang arngut na kitei kiba don ha ka jingshah sumar sha Guwahati, namar ba ki la kham shitom jur.
Baroh ki M.P ba ngi la jied baroh shi katta ki la dei tang ki stad kren Phareng suda bad dei na kata ka daw, ba imat katba ngi nang khmih lynti ia ka babha, nang mih pynban ki jingeh na ka por ia ka jaidbynriew ka jong ngi.
Naduh ki kam khlaw kan btap, khyndew kam shyiap la ia pynryngkat ia ngi ka Ri Khasi Jaintia bad Ri thor namar ba ki MP jong ngi kim sngewthuh ktien Hindi haba iakren ha Dorbar hapoh Parliament bad kumta ki la shu long Niangkoh nguh bad la shu mynjur bad rah kti khlem tip pat ba ka la long pynban ka jingjot ia ka Ri bad ia ka jaidbynriew ka jong ngi.
Teng teng la sngewlehrain ban peit Tv haba ki iatainia hapoh Parliament namar ba ki MP ki jong ngi ki la kylla long pynban kum u thlong.
Wow! Ynda ki la wan phai sha Shillong pat ki wan iathuh khyllew ba hana ba nga kren kumta bad ba nga la leh kumta.
Une u MP ba mynta, u bah Vincent Pala ruh ngi la jied 2 sien kynthih, hynrei nga nud ban ong ba nga dang lah ban niew katno sien u la paw dur hapoh Dorbar Parliament ha kine ki 10 snem.
Ngan nai iakren shuh ia ki kam kiba ktah ia ka jaidbynriew kiba la snewngiah bad dap haduh u pdot haba iohsngew ha ki por Election kum ki kam Pud kam sam bad ka Assam, ka Innerline Permit, ki kam Mynder Ri, Meghalaya Assam Joint Cadre Service bad kiwei kiwei de ki ba la shu pynmyllen kai ia ka jaidbynriew kumba thok ki kmie ki kpa ia la ki khun ban wan thied kata ne uta, haba kim don pisa ruh.
Ko paradoh parasnam, to ngin ia klet noh ia ka jingsngewieit paraniam, sngewieit Party BJP, Congress, NPP, UDP, HSPDP lane ia kano kano ka Party hynrei to ngin ia jied thymmai ia uno/ kano U/ ka MP ba la pass Hindi bad ruh kiba la stad ruh ban kren (Fluent) khnang ba ki kham lah ban iatainia hapoh Dorbar Loksabha lane Rajya Sabha.
Nga tip ba bun byllien bah ki samla kythei bad shynrang kiba la pass Hindi hapoh ka Ri ka jong ngi bad to ngin ia ailad noh ia ki, khnang ba lehse kan don noh ka jingkylla.
D.K.Iawphniaw.
Mynta ki la mih pyrthei 17ngut ki nongthoh kotkhubor kynthei, kiba la trei mynshwa bad kiba dang don ruh haduh ha kine ki sngi bad ka kotkhubor The Asian Age bad kitei ki kwah ba ka kashari, kan shim ia ki jingbatai jongki ruh, halor ka jingleh kynshlein kynthei jong U MJ Akbar, uba dei U Editor barim jong katei ka kotkhubor.
La iathuh ba ki don 10ngut na kitei kiba la mad dalade ia ka jingleh jrong kti jong U Akbar.
U Akbar, ula ai mukotduma pynjah burom ia ka Priya Ramani, kaba la kynnoh ba U Akbar, ula leh jrong kti ia ka bad la kynnoh ba katei ka don jingthmu ban pynjah burom bad ha kaba ka la kynnoh khlem shongnia satia.
Ka Ramani, ka la rai ba kan iakhun beit pyrshah ia U Akbar ha Kashari.
Mynta ki la mih madan sa 17ngut ki nongthoh khubor kynthei, ha kaba ki la kren shai ba ka Ramani, kam long marwei satia bad ki kwah ba ka kashari, kan shim ia ka jingphla jongki ruh, ia kaba ki la ia kynduh bad U Akbar.
Ka kashari ha Patiala, kan sdang ban tohkit ia katei ka jing mudui U Akbar, ha ka Sngi Palei.
PBM BasaiawmoitTang kum ka jingpynkynmaw:La sdang ban pynrung ia uta u Aadhaar Number (AN) naduh U Nailur, 2010 da ka Sorkar UPA II, kaba la wanrah ruh ia kata ka Unique Identification Authority of India (UIDAI), Bill, 2010 hynrei ia kaba ka Parliamentary Standing Committee on Finance ka la kyntait na kiba bun ki daw.
Bad ha ka 23 tarik U Nailur, 2013, ka Supreme Court, ka la pass ia kata ka Interim Order ba ym dei ban pynbor ka jingpynrung Aadhaar iano iano kumba la ai jubab ka Sorkar UPA II sha ka SC ba ka shong ha ka mon shimet ym da kaba pynbor (voluntary not mandatory).
Ynda la wan shim jingsynshar ka Sorkar NDA II, la sdang khohreh biang ka jingpynrung Aadhaar ha kiba bun ki bynta bad ha ka snem 2016, la wanrah syndon da ka Bill ha ka Dorbar Lok Sabha bad tang hapoh ar bad lai taiew, baroh artylli ki iing, kata, Lok Sabha bad Rajya Sabha, ki la pass bad kubur ban pynlong ain ia kata ka THE AADHAAR (TARGETED DELIVERY OF FINANCIAL AND OTHER SUBSIDIES, BENEFITS AND SERVICES) BILL, 2016.
Bad U President ka Ri India, shwa ban kut U ‘nai Lber, 2016, u la soi ia ka ba kan long ka ain pyntrei kam noh.
Bad mynta la tip ia ka, kum kata ka Aadhaar Act.
Kane ka kam ka la poi sha ka Supreme Court ha kaba la don haduh 31 tylli ki dorkhast pyrshah ia ka jingpyntrei kam ia u Aadhaar kynthup ruh kaba pyrshah ia kata ka Aadhaar Act namar hana ba la pynrung bym dei sha ka Rajya Sabha kum kata ka Money Bill.
Kynthup ruh ha kaba 1564 ngut ki para doh para snam jongngi, ki la ai jingthoh sha ka Supreme Court ia kaban shah ban weng/law noh ialade na kaba don uta u Aadhaar na kiba bun ki daw khamtam eh, ba la shah pynbieij, pynbor, pynthame bad bym pat tip bha ia ka jingmut bad jingthmu jong u.
Ka 26 tarik U Nailur, 2018:La palat shisnem, ngi la ia ap ia ka Rai ka Supreme Court (SC) halor ka kam Aadhaar, khamtam lei lei kito kiba la phah dorkhast pan pyllait na ka jingdon Aadhaar bad kito kiba la sangeh ka jingshim pension namar ba dawa don Aadhaar.
Ki kmie ki kpa jong ki khun kiba phah pule shabar bad wat hangne ruh, ki don kiba la lyng-a kwah tip noh aiu bad kumno ka SC kan rai ?Dei ha ka 26 tarik U Nailur, 2018, ba ki san ngut ki nongbishar jong ka SC kiba la ai bad pynmih paidbah ia ka RAI jong ki halor kane ka kam.
Saw ngut ki ia hap ha kajuh ka jingmut lane pynhap sawar lang katba U Justice D.Y.Chandrachud, u iapher ka Rai na ki.
Kumta, ka la long 4-1, ym ba baroh ki ia hap lang kumba la ai RAI tylli mlon ia ka Right to Privacy da ki 9 ngut ki nongbishar ka SC myn shem snem, ha ka 24 tarik U Nailar, 2017.
Ka Rai jong SC (majority ruling) halor u Aadhaar:1.
Ka ain pyntrei kam ia u Aadhaar ka long kat kum ka Riti Synshar ka Ri India (constitutional validity) kaba thew ba donkam Aadhaar ia —————a.
Ka jingioh jingmyntoi na ki skhim iarap ka Sorkar Pdeng & Sorkar Jylla (access to Govt.
social welfare schemes), kata kum PDS, LPG, MGNREGA bad kiwei;b.
Ka jingthep income tax returns { jingpynshai: tangba ki riewlum (scheduled tribe) kim donkam file income tax, kata, lada ki biang ki dulir kum Tribal Certificate;c.
Kaban pyniasoh bad ka PAN (Permanent Account Number) Card.2.
Ym donkam Aadhaar na ka byntaa.
Ban plie bank account;b.
Ban rung skul bad ha kiwei jylli jaka pule kum CBSE, NEET, UGC;c.
Ban ioh mobile & internet connection, plie websited.
Ban leit jingleit da ka rel ne bad ka liensuin/erplen, thied ticket leit peit cinema, sah hotel, policy insurance, ba thep ha ki mutual funds kiba dei jong ki private company bad kiwei.3.
Kiba la pdiang Aadhaar namar kitei ka jingdonkam haneng, lada ki sngewdei, ki lah ban law/weng noh na ka jingdon Aadhaar.4.
La weng noh ruh ia ki kyndon ka Section 33, Section 47 bad Section 57 kiba la thoh/ong kumne:a.
Section 33 (ha ka ktien Phareng): “(1) Nothing contained in sub-section (2) or sub-section (5) of section 28 or sub-section (2) of section 29 shall apply in respect of any disclosure of information, including identity information or authentication records, made pursuant to an order of a court not inferior to that of a District Judge:Provided that no order by the court under this sub-section shall be made without giving an opportunity of hearing to the Authority.
(2) Nothing contained in sub-section (2) or sub-section (5) of section 28 and clause (b) of sub-section (1), sub-section (2) or sub-section (3) of section 29 shall apply in respect of any disclosure of information, including identity information or authentication records, made in the interest of national security in pursuance of a direction of an officer not below the rank of Joint Secretary to the Government of India specially authorised in this behalf by an order of the Central government.
"b.
Section 47: “ (1) No court shall take cognizance of any offence punishable under this Act, save on a complaint made by the Authority or any officer or person authorised by it.
(2) No court inferior to that of a Chief Metropolitan Magistrate or a Chief Judicial Magistrate shall try offence punishable under this Act.
"c.
Section 57: “Nothing contained in this Act shall prevent the use of Aadhaar number for establishing the identity of an individual for any purpose, whether by the State or anybody corporate or person, pursuant to any law, for the time being in force, or any contract to this effect.
"(La ai khnang ia kine ki section jong ka Aadhaar Act ba la weng ka Supreme Court khnang ba tip bad husiar bha ioh shah batai/ialam bakla)5.
Ka Supreme Court ka la bthah/ai jingmut ia ka Srokar Pdeng ban wanrah ia ka AIN ban iada ia ka jinglong kyrpang jinglong barieh jong ki nongshong shnong ka Ri India kaba ha ka ktien Phareng, ka dei kata ka ‘Data Protection’.
Bad hangne, ka Sorkar India ka la pynkhreh lypa ia ka Bill, “The Personal Data Protection Bill, 2018" ia kaba donkam ban phah la ki jingai jingmut halor kane ka Bill, kata, la ka biang, tam ne duna ne kumno ?Ha kaba iadei bad ki jingshem U Justice D.Y.Chandrachud, yn sa ai ha kawei pat ka por, lada sngew donkam ban tip.
Arngut ki MLA jong ka seng Congress, ki la pyniasoh ialade sha ka seng BJP hynnin ka sngi.
Kitei ki dei ki MLA na Goa bad kitei kiba pyniasoh sha ka BJP, ki long U  Subhash Shirodkar bad U Dayanand Sopte, ha kaba ki la pyniasoh ha khmat U Piyush Goyal, myntri sorkar India, ha ka ophis heh duh jong ka seng BJP ha Delhi.
U Shirodkhar bad U Sopte, ki la mih na Panaji ha ka janmiet jong ka Lah Sngi U Blei, ha ryngkat bad u heh duh ka seng BJP ha Goa, U  Vinay Tendulkar bad u myntri ka koit ka khiah ka sorkar Jylla, U Vishwajit Rane.
La iathuh ba kin dang don sa 2, 3ngut kiwei pat ki MLA jong ka seng Congress, ki ban dang iasoh BJP, ha ki khyndiat sngi ban sa wan.
Da ka jing iasoh BJP jong kitei ki arngut ki MLA, ka Congress, ka la hiar ka jingdon briew jongka sha ka 14ngut, na kaba ju don baroh shi katta 16ngut ki MLA.Kitei ki 2ngut, ki la dep risain ruh ia ka jinglong dkhot jongki, ha ka iing dorbar jong ka Goa, ha shwa ba kin pyniasoh ialade sha ka seng BJP.Shillong:Ka FKJGP Upper Shillong Circle ka ai ka jing kyrshan kaba pura ia ka jingthmu bad jing pyrshang jong u Bah Hamletson Dohling, MLA Mylliem Constituency & Minister Urban Affairs ban rah noh ia ka Jhalupara Outpost sha jingkieng Umshyrpi.
Ka FKJGP Upper Shillong Circle ka sngew ba kam don satia kano kano ka jingeh, lada ka sorkar hi ka don ia ka mon ban shimkhia ban pynkynriah noh ia ka Jhalupara Outpost sha jingkieng Umshyrpi namar ba kadei ka jaka ba la shu iehnoh shrah mynta la bun bun snem naduh bala dep ban shna ia ka jingkieng kaba thymmai.
Na ka por sha ka por ka Seng ka ju ioh ia ki jingujor ba ki Nonglehkam bym man ki pynlong ia katei ka jaka kum kawei na ka jaka riehtngen ban ia dih ia bam bad ban ialeh ia ki kam sngewbha bad ha kajuh ka por ka buh ruh ia ka jingma ia ki nongiaid nong ieng kiba ju iaid da ka kjat na ka Footpath khamtam eh ia ki khun samla kynthei bad ki Longkmie ruh kumjuh namar ba ki Kali naduh ki Truck bad kiwei de ki kali rit ki ju pynlong jaka ieng ha kitei ki bynta.
Kumta ka Seng hi ka sngew ba kane kadei ka por kaba biang eh lyngba ka jing shimkhia jong u Bah Hamletson Dohling, MLA Mylliem Constituency ban rah noh ia ka Jhalupara Outpost sha jingkieng Umshyrpi khnang ba kan long ka jing sngain ia ka iaid ka ieng jong ki paidbah bad kumjuh ruh ban pynneh ia ka jinglong trai jong ka Sorkar Jylla ia katei ka jaka.
Ha kawei pat ka bynta na ka liang jong ka FKJGP Upper Shillong Circle ka sngew ba tang ka jingrah ia ka Police Outpost kam pat bit dor satia hynrei dei ban pynkylla noh shi syndon wat ia ka kyrteng ruh na ka Jhalupara Police Outpost sha ka ‘Upper Shillong Police Outpost’ khnang ba ki trai ri trai muluk kin don ia ka mynsiem jong ka jing sngew shngain bad kham sngewjan ban ai ka jing iatreilang ha ki por baroh namar ba kum ka Seng hi ka sngew ba ka kyrteng Nongwei kam dei ban ioh jaka ha ka Bri U Hynniewtrep namar kane ka dei ka ia ba kum ka jaitbynriew hi ka thrang bad angnud ban ioh noh ia ka jingithuh ban pynrung ia ka ktien Khasi ha ka Khyrnit kaba Phra jong ka Riti Synshar ha ka Ri India namar ka Ing Dorbar Thaw Ain jong ka Jylla ruh dang shen kala dep pass ia ka Resolution ha kaba iadei bad kane ka bynta.
Nongstoiñ: Kawei ka longkmie kaba la buhrieh kyrteng noh kaba la don ruh kumba 32 snem ka arta na ka shnong Nongliput kaba don ha ki thaiñ Mairang kala leit ban ujor da ka ehajar pyrshah ia u wei u briew halor ka jingkynnoh ba u la batbor ia ka haduh ar sien.
Katkum ka tyllong khubor bala ioh lum na ki pulit la ong ba katei ka jingjia kala jia nyngkong ha ka 20 tarik jong u bnai June mynta u snem katba katei ka longkmie ka dang ai buin khun ha barynda Iing u tei u briew u bala tip kyrteng kum u Bantibor Kharthangmaw 30 snem ka arta u ba dei na kajuh ka shnong u la leh ia katei ka kam bymman.
Shuh shun ka tyllong khubor ka iathuh ruh ha kaba iadei bad katei ka jingjia kim shym la ai ne pyntip sha ki bor jong ka ain, hynrei ki la shu ia suk noh da ka jingiapynbeit bad ia pynangewthuh, hynrei u tei u briew u la leh biang ia katei kajuh ka kam runar sa ha ka 12 tarik mynta u bnai ha kawei ka khlaw katba katei ka longkmie ka dang leit thoh dieng.
Ha kaba iadei bad katei ka jingjia ki pulit ka Mairang kila register ia ka case katkum ka case number 21(10)2018 U/S 376 IPC bad ia u Bantibor la Kem noh Da ki pulit bad la phah bad aiti ruh Sha ka Iing bishar.
Nongstoiñ: Ha kawei ka jingjia kaba sngewsih u wei u heprit u ba la tip kyrteng kum u Petalson Mawblei 12 snem ka arta u la duh ei noh ia ka jingim hadien ba u la ngam jyllop noh ha kawei ka wah kaba don ha ka shnong Nongrmai ha ki thaiñ Mairang West Khasi Hills.
Katei ka jingjia kala jia hynnin ka sngi ka 15 tarik Risaw katba u tei u heprit lem bad iwei pat I bala tip kyrteng kum U Balajied Nongrang 14 snem katba ki dang ia leit thoh dieng na ka khlaw kaba don ha jan shnong ha kapor mynsngi utei u heprit u la ai jingmut ban ia leit jngi ha kawei ka wah hynrei katei ka heprit kala kyntait.
Shuh shuh ka tyllong khubor ka iathuh ruh ba kumno re kumno u tei u hep rit ha ka por kumba 1:00 pm u la shu jah la ka jah ban leit jngi tang marwei, hynrei katei ka paralok kaba ia leit lang ban thoh dieng sha khlaw ka la lyngngoh namar ka jingbym wanphai shuh la katto katne por.
Hadien ka jingbym wanphai jong u tei u heprit katei ka paralok ka la pyrshang ban leit wad, hynrei ka la lap tang ia ki jain phong ha rud wah kaba don ha katei ka khlaw bad kala iohi ruh ba ka wah ka la jngut, kumta ka la suba ba lah ban jia ei ei ia utei u heprit kumta kala pyrta briew bad pan jingiarap.
Hadien ba ki paidbah ki la ioh sngew ia ka jingpyrta, ki la leit ban peit bad ki la pynlong ruh ia ka jingiawad hapoh katei ka wah da kaba ki la pyndonkam da ki kynja jar khwai dohkha bad ha kaba khatduh kila lap ia ka metiap ka jong u bad sei noh sha ryngkew.
Hadien ba ki bor pulit ki la pynlong ia ka jingtohkit kim shymla lap ia kano Kano ka dak mong kaba paw bad na ka liang jong kiba ha iing jong utei u heprit kila pynpaw ba kim don kano Kano ka jingsuba sniew ha kaba iadei bad katei ka jingjia hynrei kila ngeit ba ka daw jong ka jingiap kadei beit ba u la ngam jyllop.
Shillong: U President ka Jaintia Student’s Movement (JSM) Eastern Region Jaintia Hills u bah Shnalad Rymbai u la ujor sha ki pulit ba ha ka 9 tarik mynta u bnai ki la don ki briew kiba la byrngem ia u da kaba phah mesej lyngba ka phone.
Shillong: “Ha ka jingsngew shimet jong nga, lada ka jingtyrwa ka UDP ban long kyrtong monlang na ka kynhun synrop Meghalaya Democratic Alliance (MDA) na Shillong Parliamentary Constituency ha ka elekshon MP kam urlong, nga sngew ba ka lah ne kan nym lah ruh ban ialam wat sha ka jingkhih ka sorkar", la pynpaw u senior working president ka UDP u bah Bindo M Lanong haba kren sha ki nongthoh khubor mynta ka sngi hadien ba la wai ka jingialang ka Central Executive Committee (CEC).
Haba pynsngew ia ka rai ka CEC ka UDP, u bah Bindo uwei na ki nongialam barim ka UDP, u la ong ba ka UDP ka sngew ba ia ka Shillong dei ban ailad ia ka UDP katba ia ka Tura, dei ban ailad ia ka NPP bad lada kan long ha kane ka dur, baroh kin ia jop lang na kajuh ka kynhun ka sorkar, bad kane kan pynskhem shuh shuh ia ka sorkar.
“Ngin thoh ia ka jingkyrpad sha baroh ki paralok ka MDA kynthup ka NPP, PDF, HSPDP halor kane ka jingrai ka UDP bad lada long kumba tyrwa ka UDP, kan pynlait ia ka jingshah kren ha ki paidbah ban kynnoh ba ki iatreilang habar hynrei hapoh kim don jingsngewthuh jingmut namar ba ka donkam ban neh kane ka sorkar ban lait na ka jingshah kdew kti shah kren ha ki paidbah", u la ong.
U la bynrap, “Ngin (UDP) nym buh kyrtong na Garo bad ka NPP kan nym buh nangne na Shillong hynrei lada kam long kam, ngi lah ban buh kyrtong na Garo bad kane kan long jingma", la ong u Bah Bindo.
Ha kane ka jingialang ka UDP, ka la pdiang ruh ia ka jingpynsngew jong ki ar ngut ki rangbah kiba kwah ban iakhun ia ka elekshon MP kiba kynthup ia u Dr Jemino Mawthoh bad kumjuh ia u Bah Paul Lyngdoh.
“Ia kine ar ngut, yn jied tang uwei ha ka 31 tarik mynta u bnai", la ong u Bah Bindo, kaba dei ruh ka sngi ban pynbna lut ia ki kyrtong ban iakhun ia ka MDC elekshon.
Haba bynrap biang halor ka elekshon MP, u Bah Bindo u la ong ba lada iakhun ka UDP na Shillong bad ka NPP na Tura, ka jingjop ka MDA ka la kham don lypa hynrei lada kam long kumta ka lah ban buh jingeh.
U la ong ba ka UDP bad ka HSPDP ki la kham iajan bha mynta na ka bynta ban iatreilang kaba kham jur namar ba ki don ha ka Regional Democratic Alliance (RDA) kaba la thaw hashwa ka elekshon MLA ba la dep bad kin dang bteng ha kane ka elekshon MDC ban wan da ka jingiasngewthuh jingmut.
Ha kajuh ka por, u Dr Jemino u la ong ba kam don jingkhang ia ka NPP, ka PDF, BJP ne HSDPD ba kin tyrwa kyrtong bad yn sa iashong ban iathir bha halor kane ka kam.
“Ngi don ka jingiohi kaba bha hapdeng ki paralok ka MDA ba kane kan urlong namar ba ngi la don ka jingiapynsngew watla ngim pat don ka jingialang", la ong u Dr Jemino.
U la ong kum ki party ki hap ban bishar ia ka jingkhlain ka jingkamai vote jong ka UDP kaba la iar bha ha Khasi bad Jaintia Hills.
“Ngim pat don ka jingiakren ha ka jingialang hynrei ngi la don ka jingiapynsngew hapdeng ki paralok ka MDA kum ka HSPDP, NPP bad kiwei", u la ong.
Shillong: Ka jylla Gujarat kan ai jaka sngewbha ia baroh ki jylla ka ri kynthup ka jylla Meghalaya ban shna iing ha ka jaka ba la tei ia u mot dur u Sardar Vallabhhai Patel, la ong u myntri ka tnad ka koit ka khiah ka jylla Gujarat u Kishore Kanani ha kane ka sngi Ba ar ha Shillong.
U Kishor Kanani, myntri ka koit ka khiah ka sorkar Gujarat, ha ryngkat bad kiwei ki heh sorkar na Gujarat, kiba ia kynduh ia U Conrad Sangma, ha ka 15tarik Risaw 2018.
Ia une u mot jong u Sardar Vallabhhai Patel, kaba la ai kyrteng kum u mot jong ka jingiatylli (Statue of Unity) la tei ha ka jingjrong kaba 182 meter ha ka jinglut kaba T.2036 klur.
U Kanani u la ong “Ka la don ka jingtyrwa kaba dang iaid mynta ban shna ia ki iing jong baroh ki jylla khnang ba kane ka jingthmu kan long kaba jop ban long kum ka kynja ban pyniasoh bad ka met jong ka jingiatylli kumba la tei ia une u mot dur jong u Sardar Vallabhhai Patel.
U la iathuh ba u myntri rangbah ka jylla ka Gujarat U Vijay Rupani, u la thoh shithi sha u Myntri Rangbah ka jylla u Conrad K Sangma halor kane.
Kane ka kynhun ki myntri sorkar ba ialam u Kanani na Gujarat ki la iakynduh ruh ia u Lat ka jylla u Tathagata Roy ban khot sngew ia u bad kumjuh ia u myntri rangbah ka jylla sha ka jingplie ia une u mot dur da u Myntri Rangbahduh ka ri u Narendra Modi.
U Kanani u la iathuh ba ia une u mot dur yn don ka jaka peitkai kaba jrong 500 phut ha kaba lah ban iohi ia ka Sardar Sarovar Dam.
U la ong bahadien ba la plie, yn don kumba 15,000 ki nongjngohkai man ka sngi ha kane ka jaka bad kane kan pynkiew ia ka ioh ka kot jong ki paidbah bad ka jylla.
Shillong: Ka “1st Meghalaya State Kickboxing Championship cum 3rd Meghalaya State Kickboxing Selection Trial 2018" ka la sdang myn hynnin ka sngi ha nongbah ha kaba 193 ngut la wan ban iashim bynta na baroh ki District ha Meghalaya.
Ia kane ka jingialehkai la plie da u MLA ka Ranikor u Pius Marwein uba la ai mynsiem ia ki nongialehkai ban shim khia ban ioh ia ka jingjop da kaba pyndonkam hok ia la ka sap.
Ha kane ka sngi la don lang ruh ka Dr (Mrs) Streamlet Dkhar na NEHU kaba wan kum kaba shah khot sngewbha kyrpang ban ai mynsiem ia ki khynnah nongialehkai.
Ki lahduh ha kane ka jingiakhun kin lah ban leit iashim bynta sha ka WAKO India Cadets Juniors & Senior Categories 2018 ban long ha Kolkata naduh ka 2– 5 tarik Kyllalyngkot 2019.
Ha kane ka sngi la don lang ki nongialehkai ba paw kum u Hame Shaniah Suiam, Pynnehbor Mylliemngap, Edward Mawthoh, Nathaniel Pynbianglang Kurkalang bad ka Ibadarishishsa Mukhim.
Shillong: Ka Shillong Sports Association (SSA) ka la pynbna ba ka jingiakhun jong ka semi phainal ka Officers Choice Blue Shillong Premiere League 2018 la pynkynriah noh sha ka madan J N Complex bad ia ki jingialehkai yn sdang 2.00 P M.Ha ka 18.10.18, ka Shillong Lajong pyrshah ia ka Langsning F C, 20.10.18 ka Rangdajied United pyrshah ia ka Malki S C, 24.10.18 kaba rem ha ka 18/10 pyrshah ia kaba jop ha ka 20/10.
Katba ia ka phainal yn sa pynbna hadien.
Ka jingiasei madan bad ka jingiakynnoh shah leh kynshleiñ ha ka Mee Too Movement  ka dang iai bteng ha kaba ka la mih ka jingkynnoh ia sa uwei u Manager ka Bollywood uba dei ruh u Co-Founder ka Talent Management Agency Kwan u Anirban Das Blah.
U Blah u dei uba la heh la san ha nongbah Shillong bad ki kmie ki kpa jong u ki trei hapoh ka State Bank of India.
U la leit ban pyndep ia ka jingpule klas XI bad klas XII jong u sha Delhi Public School Mathura Road bad u la pyndep dia ka Bacheldor Degree ha Delhi University ‘s Kirori Mal college bad hangtei u la sdang paw kum  nongialam jong ka North East Students Federation of India.
U Blah u la shah kynnoh kynshleiñ ha ki 4 ngut ki kynthei bad ki la ong ba u la leh kynshleiñ ia ki ryngkat ki ktien khlem akor.
Kawei ka kynthei ka la ong ba ka la ia dei kam bad u Blah la ar snem eiei bad ka la don kawei ka khep ha kawei ka jingialang ba u la pasiaw ba u kwah ban ia thiah lok bad ka hynrei kam treh satia bad ka la kynhied ia u bad ka la ong ba tang hapoh 6 bnai kam ioh kam shuh na u bad ia ki kam ba dei ban ioh ma ka la ain oh sha kiwei pat ki actress kiba u don jingiadei kaba jan bad namar katei ka jingbym ioh kam ka la ong ba ka la pynkut noh ka jingiadei bad katei ka Agency.
Shillong: Ka Mawkhar ka la pynliem ia ka Laitkor da 2-1 kol ha ka jingiakhun jong ka lumpung ialehkai ka 2nd division ka SSA kaba long myn hynnin ka sngi ha madan Polo.
Ia ka kol ka Laitkor la thep da u Kitbor Kharkongor ha ka 62 minit katba ia ka Mawkhar la thep da u Batskhem Nongkynrih ba kum bakla u nongialehkai ka Laitkot ha ka 72 minit bad sa kawei la thep da u John Paul Mylliemngap ha ka 76 minit.
Ha ka jingiakhun ka 3rd Division, ka Lapalang ka la shah pynbam ha ka Mawreng da 0-5 kol.
Ia kine ki kol ka Mawreng la thep da u P.Pathaw (13), K Sohlang(29), E Lyngdoh (50,56,65).
Ha kawei ka jingialehkai, ka Lawmei ka la pynbam ia ka Pynthor da 5-0 kol bad ia kine ki kol la thep da u M Kharbuki (16), M Nongrum (19), Z Kharbuki (29), B Kharbuki (35) bad u A Shadap (49).
Ha u bnai Rymphang, 2018, la thung ia ka ‘NITI Forum for North East’ ban peit bniah man ka por ia ka jinglong jingman ka roi ka par ha ka thain shatei lammihngi.
Ka NITI Forum na ka bynta ka thain shatei lammihngi kadei ka thong ban ithuh ia ki jingeh bapher bapher ha ka liang ka roi ka par ha ka thain shatei lammihngi jong ka ri bad ban ai jingmut ia ki sienjam kiba dei ban weng ia ki jingeh ba la lap.
Ki dkhot jong ka Forum ki long ki Secretary na ki Ministry bapher bapher jong ka sorkar India, ki Chief Secretary jong baroh ki phra tylli ki jylla ka thain shatei lammihngi bad kumjuh ruh ki heh ophisar sorkar bad ki riewshemphang na ki liang bapher bapher.
U Secretary, North East Council (NEC) u long u dkhot jong ka Forum.
Ia ka jingialang ba nyngkong jong ka Forum la pynlong ha ka 10 tarik Iaiong, 2019 ha nongbah Agartala ha kaba la iatai shaphang ki jingeh bapher bapher.
La lap ba ki jingpynbiang ia ki jingdonkam, ka kam rep, ki kam ba iadei bad ki siej, ki kam jngoh kai, ki mar bam, ka pule puthi, ka kamai kajih, ka koit ka khiah bad ka prokram “Made in North Eastern Region" kilong ki bynta ba kongsan jong ka roi ka par ha ka thain.
Ia ki rai ba la shim ha ka jingialang naduh katei ka por la rah shakhmat da ki tnad sorkar bapher bapher bad kiwei kiwei ki kynhun ba ia donkti ha kane ka bynta.
Ki jingiatai ha ka jingialang kin long shaphang ki jingeh ba iadei bad san tylli ki bynta ba kynthup ia ka kam jngoh kai pyrthei, ki kam ba iadei bad ki siej, ki kam ri dohkha, ki kam ri masi khem dud bad u slasha.
Nalor ki dkhot jong ka Forum, la khot sngewbha ruh ia ki riewshemphang na ka sorkar, ki stad karkhana bad ki stad ai jinghikai khnang ban seisoh ka jingiaphylliew jingmut.
Hynnin ka sngi, ka bos, kaba kit khynnah skul jong ka Meghalaya Transport Corporation, ka la leit lymbub ia uwei u dieng kseh, hajan ka ophis ki shipai suin, ha Hynniewmer, Upper Shillong.
Ki khynnah kiba don ha katei ka skul, ki dei ki jong ka  Kendriya Vidyalaya EAC.La iathuh ba u nongniah jong katei ka bos, U bah  Singwel Step War, ula tyngkhuh ia uwei u dieng, katba u dang phai dien ia ka kali jongu.
Ki khynnah rit kiba la mynsaw, ki long U Om (9), U Daphalang (10), U Zacefron (11), U Johana (11), U Wanplielad (11), U Dangohipaia (11), U Adonhi A Jyrwa (8), U Elishua Marbaniang (11) bad U Rishobh (12), ha kaba la ai jingsumar malu mala ha Civil Hospital bad hadien kata la pyllait noh ia ki.
U George Herbert Walker Bush, U President ba 41 jong ka America, ula khlad noh ha ka rta kaba 94snem.
U Bush, uba dei uwei na ki nongialeh thma jong ka America, ha ka thma bah ba ar, ula khlad hynnin ka sngi, ha ka iing sah jongu ha Houston, Texas.
Ha katei ka khubor, ym shym la iathuh ia ka daw jong ka jingiap jongu, tangba ula don ka jingpang tymmen jongu, kaba la iai bteng slem slem bha bad kawei na ki jingpang, ka dei ka parkinson bad nangta sa ka jingpang jyrhoh bad ka jingring bad pynhiar mynsiem bad ha shwa ba un iap, u don ruh sa ka jingduna ka blood pressure.
U Bush, ula khlad noh hadien phra bnai jong ka jingkhlad noh ka kurim jongu, ka Barbara, kaba la khlad la phra bnai mynshwa, ha ka rta kaba 70snem.
U George W Bush, uba dei u khun jong U HW Bush, uba dei ruh U President ba 43 jong ka Ri America, ula pynpaw ia ka jingsngew duh kaba jur, halor ka jingkhlad noh jng u kpa jongu, ha kaba ula ong  ‘U Jeb, U Neil, U Marvin, ka Doro bad manga ngi sngewsih halor ka jingkhlad noh jong u kpa jongngi, hadien ba ula iaid lynti la 94snem kynthih".
U Lyngdoh niam jong ka balang Orthodox, hynnin ka sngi, ula kyrkhu kyrdoh ia ki namding jong ka Russia, kiba don ha khappud jong ka Ukraine.
Kitei ki namding jong ka Russia, ki la poi ha ka nongbah Dzhankoy, kaba don tang 12 Kilometre na u pud u sam jong ka Ukraine, ha ka miet jong ka Sngi Palei, ong ka khubor.
La iathuh ba ka ju long ka rukom ia ki Lyngdoh niam jong ka balang Orthodox ha Russia, ba kin kyrkhu kyrpang ia ki nam ding ha shwa ban pyndonkam ia ki.
Kham mynshwa ha u snem 2017, U Bishop, ula kyrkhu ia u namding S-400 ha shwa ban pyndonkam.
U President jong ka Ukraine, mynta ka taiew, ula maham ba ka Russia, ka don ia ki tup ki man jongka ha khappud jong ka Ukraine bad katei ka ri, ka khang ruh ia ki nong Russia, kiba la don ha ka kyrdan ban long shipai, ba kin rung ha katei ka Ri.
Ki kali jong ka NASA, kiba don mynta ha u met bneng Mars, ki la ioh ban shondur, ia ki maw kiba long rong ksiar kiba don ha utei u met bneng.
La iathuh ba mynta ka NASA, ka dang pynkhreh ban phah biang ia ki kali jongka lem bad ki camera, ban iit kham bniah ia kitei ki maw rong ksiar.
Ki saiantis, ki don ka jingngeit ba kitei ki lah ban dei ki metbneng, kiba hap namar ba ki thaba haduh katta katta, hynrei katei ka shong eh ha ka jing tih bniah jong ki riewstad.
Mynta la iathuh ba ki stad jong ka NASA, kin pyndonkam da ki kali hynriew shaka, ba kin tih bniah bha ia kitei ki maw rong ksiar.
Ka TV Channel ha Argentina, ka pyni ia U Narendra Modi, myntri rangbah duh ka Ri, kum uwei na ki nongdie dukan lane U Apu, kaba la sot na ka phlim komik  The Simpsons.
Katei ka dei ka dur, kaba la pyni ha katei ka channel, ha ka por ba U Modi, u poi ha katei ka Ri, na ka bynta ka jingialang jong ka G20.
Ha katei ka channel la thoh  ‘Apu arrives’ bad la pynrung lang ruh hangtei lem bad ka jingrwai kaba dei na ka phlim  Slumdog Millionaire.
La kynnoh ba katei ka jingleh jong katei ka telebishon, ka thew ia ka jing pyni ia ka jing iapher jaitbynriew.
Katei ka channel, ka leh biria ia u nongialam ka Turkey bad ka Rwanda ruh, kiba leit shim bynta ha katei ka jingialang ha Beonus Aires, ka nongbah jong ka Argentina.
Editor,U MLA jong ka Mawlai Constituency, u Bah Process T.Sawkmie, u la kitkhia bha kum u Nongmihkhmat bad nongialam paidbah da kaba kynroi shi kynroi ia ka mat bakongsan jong ka Marten ha Mawiong.
Wat u MLA barim jong ka Mawlai ruh, u Bah Embhah Syiemlieh, u la wanrah bunsien ia kane ka mat hapoh ka Assembly.
Ka thie ka Marten lane ka jaka theh nuit bad bret ia ka jaboh jabaiñ jong ka sor Shillong, ka la dep shlei miar shaba palat liam la slem hynrei, haduh mynta, ym don ba lah ban leh ei ei, wat ka sorkar ruh kam lah shuh ban teh lakam ia kane ka Marten.
Ka la shlei shi shlei sha madan madiah.
Ka nuit ka nier, ka jaboh jabain, ka pyut ka pyar jong ka jaboh baroh ym don ba lah shuh ban ker bad da.
Ka la shlei sha surok bah G.S Road barim bad sha G.S road kaba mynta ruh.
Ka jingsma iwtung sma iwkhong, sma paikhana ruh la khleh jaktung lang.
Nalorkata, ka mih sa ka tdem iong bad jingsma kaba la taplup ia ki jaka baroh, ka la pur shaduh ka shnong Mawiong baroh kawei bad haduh Mawlai Umthlong bad Umjajew.
Ka Jaboh jabain ka tuid sha ki nala baroh phar, shaduh ki wahduid bad shaduh Wah Umiam bad pynjaboh ia ka um Dam baroh kawei.
Haduh mynta la kynton shi kynton ia ka jaboh, ka nuit bad ka pyut ka pyar baroh manla ka sngi ha kane ka Marten bad kane ka jaka kam lah shuh ban kynthup ne ban ker ban da ia ka jaboh.
Ka Urban Affairs kam lah leh ei ei shuh (unmanageable) bad kumjuh ruh ka Meghalaya State Pollution Control Board ruh kam lah leh ei ei shuh.
Ka thie ka jaboh ka la ktah palat ia ka koit ka khiah jong ki paidbah paidlang baroh kiba shong ha ki thie ki thain bad kumjuh ia kiba iaid lyngba nang thie.
Namarkata, ka long kaba donkam kyrkieh ban pynbha noh kloi ia ka thie ka jaka da kaba ker bad da bha, ban pynkhuid noh ia ka bad ban pynduh noh mardor, da kaba rah noh ia ka Marten sha kiwei pat ki jaka bad donkam ban pynlong ki, ki marten kiba katkum kane ka juk stad mynta.
Ia ka jaboh jabain ba bret lah ban ioh pat ha ka dur jong ka sboh kaba bha tam na ka bynta ki jingthung jingtep bad ha ka dur jong kiwei kiwei ki jait katkum ka juk saians bamynta.
La dawa ban leh noh kloi ia kane shuwa ba ki bor jong ka ain kin ai tyngeh tlam.
U Bah Philip Marweiñ,Lyngba ka Email.
AIS SujaKa don ka jingmihpat kiba iap.
U Jisu Khrist u dei u soh Nyngkong jong kata ka jingmihpat.1 Korinth 15:20.
“Ia u Jisu Khrist la pynmihpat na kiba iap" 1 Korinth 15:20.
Ka don ka jingmihpat kiba iap ha Israel hadien ka jingmihpat u Jisu, ban pynshisha ba u Jisu u dei u soh Nyngkong ka jingmihpat, bad ba ki briew ruh ki lah ban mihpat.
Kata ka long kumne: “Bad ki jingtep ki la ang, shibun ki met jong ki riewkhuid kiba la iohthiah (ba la iap), ki la mihpat.
Haba ki la mih noh te na kita ki jingtep, hadien ka jingmihpat jong u Jisu, te ki la ia leit shapoh kata ka Nongbah ka Bakhuid (Jerusalem), bad ki la paw ha ki ba bun".
Mathaios 27:51-54.
Kumta, ka don ka jingkyrmen ba ha ka pyrthei baroh kawei ba kiba la iap baroh kin sa mih pat shisien ka sngi ha kata ka sngi ka jingmihpat kein.
Ka jingmihpat ha Israel ka pynshisha ba ka don ka jingmihpat ki briew na jingtep, bad ka jingmihpat u Jisu ka pynshisha ba u dei u soh Nyngkong jong kata ka jingmihpat.
“Namar kumba u Kpa (Blei) u pynmih ia kiba iap bad u pynim ia ki, kumta ruh u khun u pynim ia kiba u mon" Ioanis 5:21.
Ka jingiap ka wan ha ki bun ki rukom, don kiba iap ha ka ding, ka um, ha ki wah ne duriaw lane hapoh ki krem ki synrang ne kano kano ka dur ka rukom jingiap lane da ka tep ne da ka thang, kam pher.
Hynrei ka don tang kawei ka jubab, kata ka dei KA JINGMIHPAT.Ha kata ka jingmihpat, don bun rukom ki burom.
Kumba ka don ka burom ka sngi, don ruh ka burom u bnai bad don ruh ka burom ki khlur: u khlur u pher na u khlur ha ka burom".1 Korinth 15:41.
Kumta ruh long kata ka jingmihpat kiba iap.
Namar la tep ia ka ha ka met ba kynja doh hynrei yn pynmihpat ia ka ha ka met ba kynja mynsiem; namar ka don ka met ba kynja doh bad ka don ka met ba kynja mynsiem" 1 Korinth 15:44.
Kiba la iap kin ym mihpat shuh ha ka met ba kynja doh hynrei da ka met ba kynja mynsiem (Spiritual body).
Kane ka long ka jingmaian kaba u Blei u leh ka long thik kumba u Jisu hi u la mihpat da ka met ba kynja mynsiem.
Wat sngewphylla ia kata, wat sngew kyndit ruh ia kane: naba ka por ka jia ha kaba kita baroh kiba ha ki jingtep kin iohsngew ia ka jingpyrta jong u bad kin ia mih noh" Ioanis 5:28.
Ka long ka jingmaian ia kaba u briew ne u riewstad saian um pei phang halor kane.
Kumta ka jingmihpat ka don ba kita kiba iohthiah noh (iap) ha ka dewmet ka khyndew kin sa kyndit, kiwei sha ka jingim bymjukut, kiwei pat sha ka jinglehrain bymjukut" Daniel 12:2.
Kiba leh ba bha, sha ka jingmihpat ka jingim, kiba leh bymman, sha ka jingmihpat ka jingpynrem" Ioanis 5:29.
U Jisu un sa pyrta ha ka sngi ka jingmihpat “Kiba iap kin iohsngew ia ka jingpyrta u khun u Blei (Jisu) “Te kita kiba iohsngew kin ioh im" Ioanis 5:25.
Ka jingmihpat kan jia hapoh ki por jong kita ki 3 snem shiteng ka jingsynshar u Mrad khlaw, ha ka por ba u Jisu u wan mih paw ha sahit bneng.
Un wan kum u nongtuh 2 Petros 3:10 ym don ba tip lait noh tang kiba shah rong noh, ka pyrthei kan ym tip, ki riewstad saian ka pyrthei kin ym iohi hynrei tang ka khubor jingjah briew naduh America Russia Europe India bad kylleng ka pyrthei kin ia wad briew jah ha sawdong pyrthei.
Ki briew kin lyngngoh, ki Police station kin bun kam, hynrei long lehnohei namar ka pyrthei kam tip ia kata ka sngi.
Ka Bible ka ong – ym don ba tip, hynrei tang u Blei hi.
Mathaios 24:36.
Kata ka sngi jingmihpat, kiba iap kin iamih swut swut na jingtep bad nangno nangno, kin iaher sha bneng kum ki pukni ban ia shem ia u Trai Jisu hangtei ha sahit bneng.
U Apostol Paul u ong – “Lada ngi ngeit ba u Jisu u la iap bad ba u la mihpat, kumta ruh long kita kiba la iohthiah (ba iap) ha u Jisu, u Blei un wallam lem bad u.1 Thessoloni 4:14.
Hynrei ma ngi kiba dang im kiba la pynsah haduh ka jingwan u Trai, da lei lei ngim ym ioh leit shuwa ia kita kiba iohthiah (kiba iap).1 Thessoloni 4:15 ka mut yn mihpat shwa kiba iap, kiba iap ha u Khrist kin ia mihpat shwa.1 Thessoloni 4:16.
Kiba iap ha u Khrist long kito kiba shah pyniap ha ki shipai u Mrad khlaw.
Mathaios 24:9-13.
Ia kiba dang im ha kata ka por yn leh kumno? Yn rong noh ia ki lem bad kita kiba mihpat na ka jingiap.1 Thessoloni 4:17 “Namar kata suk kita ki nongiap kiba iap ha u Khrist u Trai" Jingpynpaw 14:13.
Kiba shah pyniap ha ki shipai u Mrad khlaw kein kiba long ki Riewkhuid kata ka por.
Ym tang kiba iap ha u Khrist ba kin ia mihpat, hynrei kito ruh kiba la iap lah slem ki briew jong u Blei kiba shepteng Blei “Kiba la wan na kata ka jingjynjar bakhraw kiba la sait ia ki jainkup jong kiba la pynkhuid lieh ia ki ha ka snam u khun langbrot" Jingpynpaw 7:14.
Kine baroh kin don bynta hangta, u paid byllien bym lah niew na ki kynja bynriew baroh na ki jaid bad na ki paidlang na ki thylliej baroh ba ki da ieng ha khmat u khun langbrot u Blei kiba kup ki jainkup ba lieh bad ki diengtlai ha ki kti jong ki" Jingpynpaw 7:9.
Hynrei tang kane kawei, ba ki bym shym la mihpat ha ka por ka jingrong noh, kin hap ban mihpat hadien ka 1000 snem ka jingsynshar u Jisu Khrist “Kita kiba sah na kita kiba iap ia kiba ym shym la mihpat ha kata ka jingmihpat kaba Nyngkong, kin sa mih hadien ka 1000 snem.
Bad kin ia mih pat sha ka jingpynrem.
Jingpynpaw 20:5 / Ioanis 5:29.
Dei ia kane ba la ju ong ba u briew um ju iap (man is immortal) ka daw ka long ba haba ka mynsiem ka la mih na ka met (departed soul) ka mynsiem ka khlem iap, ka im ha ka jaka ba ka dei ban shong kaba u Blei u la khreh lypa, ka Hades, tad ynda la poi ka por jingmihpat.
Ka jingmihpat bad jingrongnoh ki ia iaid lang.
Tang shu mihpat, la rongnoh ba im bad ba iap “Ia ka ban iashem ia u Trai ha suin bneng" 1 Thessoloni 4:17.
Hadien ka jingiashem ha suinbneng, u Trai un wan hiar sha pyrthei.
“Te ha kata ka sngi, ki kjat jong u Jisu kin ieng halor u lum Olib (Mount of Olives) ha pyrshah Jerusalem shaphang Mihngi (East Jerusalem) bad u lum Olib un kad napdeng shaphang Mihngi bad shaphang Sepngi, te kan long ka them bakhraw.
Shi teng u lum un kynriah shatei bad shathie.
