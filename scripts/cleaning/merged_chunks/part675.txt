Mynta, ka MRP jong ka urea ka long T.266.70 man ka 45 kilo ka urea (laitnoh ka jingsiew na ka bynta ka sboh sop neem bad kiwei ki khajna) katba ka dor ba dei jong shi borni kalong kumba T.2200.
Kane ka skhim kadei kaba la bei tyngka pura da ka sorkar India lyngba ka jingmang tyngka.
Da ka jingbteng ia ka skhim urea subsidy, ka jingpynmihsboh urea ha ka thain kan long kaba bun tam.
U Myntri ba dei khmih ia ka Tnat Fertilizers and Chemicals, u DrMansukhMandaviya u la ong ba ka Mei Mariang ka ju pynbiang kyrhai ki tyllong na ka bynta ka jingdap jingbiang ki briew.
“Kalong kaba donkam kyrkieh ban kyntiew ia ki rukom rep tynrai bad ka jingpyndonkam ryntih bad kaba lah ban ianeh ia dawai sboh", u la ong.
Ka jingkyntiew ia ka rukom rep tynrai/ ka rukom rep bym pyndonkam dawai, kiwei kiwei ki sboh, ki sboh nano bad ki sboh bio ki lah ban iarap ha ka jingpynneh ia ka jinglong sboh ka khyndew jong ngi, u la bynrap.
U Myntri Sorkar Pdeng u la ong ruh ba la pyllait ia ka ‘Prime Minister’s Program for Restoration, Awareness, Nurturing and Improvement of Fertility of Mother Earth (PM-PRANAM) ban pynshlur ia ki jylla ban kyntiew ia ka jingpyndonkamryntih ia kiwei ki sboh bad ki sboh dawai.
" U la kyrpad ia baroh ki Jylla ban iatreilang ban kyntiew ia ka rukom rep organic ban pynneh pynsah ia ka jinglong ka khyndew.
U la pyntip ba la pyllait T.1451.84 klur na ka bynta ka Market Development Assistance (MDA) ban kyntiew ia ki sboh organic na ki Gobardhan plant.
Ban kyrshan ka jingpyniaid iew iaki sboh organic kata ki Fermented Organic Manure (FOM) / Liquid FOM / Phosphate Rich Organic Manure (PROM) kiba la pynmih kum ki by-product na ki Biogas Plants/ Compressed Bio Gas (CBG) Plant ba la plie hapoh ka sienjam Gobardhan 1500 per metric ton kum ka skhim MDA ka long shi bynta.
Kum ia kine ki jaitsboh yn don hapoh ki kyrteng FOM, LFOM bad PROM.Ha kawei ka liang, kane kan plié lad ia ka jingpyndonkam ia ki mar ba tam na ki kam rep, bad kan iarap ruh na ka bynta ka mariang kaba khuid bad kaba shngain.
Ha kawei pat ka liang, kan long ruh ka tyllong jong ka ioh ka kot ki nongrep.
Ki nongrep ki lah ban ioh ia kine ki sboh organic ha ka dor kaba duna.
La wanrah ia ka sboh Sulfur Coated Urea (Urea Gold) ban pyndap ia ka jingdunasulphur ha ka khyndew bad pynduna ka jinglut jingsep jong ki nongrep.
La wanrah ia ka Sulfur Coated Urea (Urea Gold) ha ka sien ba nyngkong ha ka ri.
Kane kalong kaba kham duna dor bad kaba kham bha ban ia ka urea sop neem ba pyndonkam mynta.
Kan pyndap ka jingduna sulphur ha ki khyndew ha ka ri.
Kan pyntyngkai ruh ia ka jinglut ki nongrep bad kyntiew ia ka ioh ka kot jong ki ryngkat ka jingkyntiew ia ka jingpynmih ia ki mar rep.
U Dr.Mandaviya u la kyrpad ruh ia ki Jylla ban shim ia ki sienjam ban tehlakam ia ka jingpyndonkam sha kiwei ki kam ia u urea ba la mang na ka bynta ki kam rep bad ki nongrep.
“Ka Urea ba la mang na ka bynta ki nong-rep ym dei ban pynpoi sha ki karkhana", u la ban jur.
Ka tnat syntiat jong ka Israel ka la pynbna ba ka la lap ia ka jingthmu ba buhrieh jong ka Iran ban thombor ia ki heh nongkhaïi jong ka Israel hapoh Cyprus.
Ka la phah ruh ban wad bniah bha namar la ioh jingtip ba ki don ki kynhun lehnoh na Pakistan kiba iadon kti lang ha kitei ki kam thombor.
Haba iadei bad ki kam thombor jong ki lehnoh hapoh Iran, ka Mossad ka la ioh bat ia u khlieh jong katei ka kynhun, u Yusef Shahabazi Abbasalilu, uba la ai jingtip bad phla lut hapdeng ka jingtohkit halor kitei ki jingthmu thombor hapoh Cyprus.
U Abbasalilu u ju ioh ia ki jingtip ba pher bad kumjuh ruh ia ki tiar siat dei na ki heh ka Iranian Revolutionary Guards na Iran.
Hapdeng ka jingtohkit bniah, u Abbasalilu u la phla hakhmat ki lad pathai khubor ba u la iadon kti lang bad ki jingthmu thombor jong kitei ki kynhun ha ki katto katne ki bynta jong ka ri.
Kumta, la ong ba hapdeng ka jingtohkit jong ka tnat tohkit na Mossad, la pyntip ruh ba ia katei ka kynhun lehnoh la ioh ban tehlakam noh da ka tnat iada na Cyprus.
Ha ka video ba la pyllait da katei ka tnat syntiat jong ka Israel, la iohi ba utei u nong Iran u la phla ruh halor ka jingiadon kti jong ka ISI na Pakistan halor ka jingthmu ban pyniap ia ki nong Jiw bad ki nong Israel.
Kumjuh ruh ia kitei ki nong Pakistan la ioh kem dang shen ha kine ki khyndiat por ba la leit, hadien ba la lap ia ki jingthmu thombor jongki pyrshah ia ki nong Israel.
U Abbasalilo u la phla ruh ia ka kyrteng jong uwei pat u ba iadei kam bad u, ia uba la tip kum u Hassan Shaoushtari Zadeh, uba long ruh u nongialam ba ha khlieh jong ka Islamic Revolutionary Guard Corps’ (IRBC) Foreign Intelligence Branch, ha kaba u la phla ruh ba dei une u heh uba long u khlieh nongialam bad u nongsuh buit haba iadei bad katei ka kam thombor.
Ha katei ka video, u Abbasalilo u la iathuh ba, dei ma u bad u Shoushtari Zadeh kiba iathmu bad suhbuit lang haba iadei bad ki kam thombor ha Cyprus.
Kumta, la ong ba u Zadeh u la bthah ia u Abbasalilo ban leit rung sha ka phang North jong ka Cyprus, ha kaba un sa phah ia katto katne ki briew ki ban iarap bad ki ban iadei kam bad u na South jong ka Cyprus.
Shuh shuh ruh u Abbasalilo u la phla ba, u la leit ban tep ia baroh ki tiar siat kiba u la ioh pdiang ha kawei ka khlaw bad kitei ki tiar ki long kiba la phah da ka IRCH Intelligence Organisation.
Kumta, u la bud dien ia uwei u briew kumba la bthah ia u ban pyndep ia ka kam thombor ‘mission’ kaba la aiti ha u.
Hynrei hadien ka jingbud dien jong u ia utei u briew, u ïohsngew ba ki don kiba la syntiat bad bud dien kylla ia u ha katei ka por.
Kumta u la leit ban buhrieh noh ia kitei ki tiar baroh da kaba tep ha katei ka khlaw khnang ban lait na ka kti jong ki pulit.
La ong ba ki nong Iran ki thmu ban leit thombor ia ki nong Israel kiba don ha Cyprus, Turkey, Georgia bad ha Greece bad ki la aiti ruh ha katto katne ki kynhun na Pakistan ban iadon bynta lem ha katei ka kam thombor jongki.
Kumta, ka kynhun tohkit na Mossad ka la pyntip ba kan hap ban peit thuh ia ka jinglong- jingman bad ban pynjur ka jingsyntiat bad ban pahara naka bynta ka jingshngaiñ jong ki Jiw bad ki nong Israel ha kylleng ki bynta jong ka pyrthei.
Ha u Iaiong, ki pulit ka Greece ki la ioh kem ia 2 ngut ki nong Pakistan ba la suba don kti ha ki jingthmu thombor ha ryngkat ka jing iatrei lang bad ka Iran, da ka jingthmu ruh ban thombor pyrshah ia ki nong Israel bad ki Jiw kiba don ha Greece.
Kumjuh ruh ha u snem 2021, ka Israel ka la pynbna ba ki bor pahara ka Israel ka la ioh ban tehlakam ia ka jingthmu thombor jong ka Iran pyrshah ia ki katto katne ki heh nongkhaïi ba pawnam jong ka Israel hapoh Cyprus.
Katkum ki khubor, la ong ba u President barim ka Brazil, u Jair Bolsonaro, ha ka Sngi Thohdieng u la smai ban pynkohnguh ialade hakhmat ka ïingbishar da kaba sangeh ban leit sha ka ophis treikam jong u haduh 8 snem kynthih, kum shi bynta ban pyniahap bad ka jingdon kti jong u ha ki kam shukor haba iadei bad ka rukom thep vote hapoh ka ri ha ki por ba la leit.
Ki bor ka aiñ ki la pharep bad pynngat kyndon ia u Bolsonaro halor ki jingjia bad jingïakynad ba la jia ha ka Palace, jong ka Congress bad ka Supreme Court kaba la jia ha u Kyllalyngkot jong une u snem.
Katkum ki khubor la ong ba ka Sri Lanka kan ioh ban iasoi ia ka jing iamynjur bad ka World Bank halor ka $500 Million ka ban iarap ban pynkhie im ia ka ioh- ka kot jong ka Sri Lanka baroh kawei hadien ba la ioh ia ka jingmynjur na ka iing myntri ha ka Sngi Ba-ar.
Kane ka long ka lad jingiarap kaba heh duh ba katei ka ri kaba la kyrduh, kan ioh pdiang ha kane ka kynti hadien jong ka International Monetary Fund ba la dep ban iakut ha u Lber.
Katei ka ri dew lynnong ka don ia kumba 22 million ngut ki paidbah nongshong shnong bad ha kine ki sngi ka la mad ia ka jingduk- jingkyrduh kaba jur tam eh kaba kam pat ju ioh mad ha ki 70 snem ba la leit.
Watla katta, la ngeit ba ka ioh- ka kot jong katei ka ri kan hap ban hiar sa kumba 2% hapoh jong une u snem bad hashwa ba kan sdang ban khie im biang da kumno- kumno 7.8% ha u snem u ban wan.
Ki lad pathai khubor ha ka taiew ba la leit, ki la iathuh ba ka World Bank ka lah ban mynjur ia ka $700 Million kum ka lad jingiarap ban ai jingkyrshan bad ban pynkhie im biang ia ka Sri Lanka ynda la ioh ban shong jingialang biang ha ka 28 tarik u Jylliew, ha kaba katei ka $200 Million pat kan long naka bynta ki ‘Welfare Programme’.
Kumta, ka sorkar Sri Lanka ka la pyntip ruh ba katei ka mang tyngka ba la ia mynjur, kan wan ha ki 2 bynta.
Kumjuh ruh ha ka Sngi Palei, ka World bank ka la mynjur ban phah ia baroh $700 Million sha ka Sri Lanka kumba la iapynbeit bad kumba la kyrpad da ka Sri Lanka ha ki por ba la leit.
Katei ka mang tyngka ka long katkum ka jingiakut ba la dep ban kular ha ka International Monetary Fund (IMF) kaba la dep ban shong jingialang ha u Lber.
Katei ka $500 Million ba la dep mynjur hashwa, kan long naka bynta ka ‘Budget Support’ bad katei ka $200 Million kaba la mynjur hadien pat ka long naka bynta ka ‘Welfare Support’ kumba la dep ban pyntip ba katei ka mang tyngka kan wan ha ki 2 bynta.
Kum shi bynta ban wanrah ïa ki Micro, Small and Medium Enterprises (MSME) kum ka bynta kaba kongsan ban ai jingkyrshan na ka bynta ki klur ngut ki briew jong ka Uttar Pradesh, u Myntri Rangbah u Yogi Adityanath, u la ong ba yn  lah ban ai bad pynbiang kam sha kumba 7.5 lak ngut ki samla lyngba ka jingtreikam jong ka Prime Minister and Chief Minister Internship Programmes ïa kiba la pyntreikam mynta ha ka jylla.
U Yogi u la hukum ïa ka tnat MSME ba ki la dei ban buh ïa ki shnat treikam jong ka ha ki bynta jong ka Purvanchal, Bundelkhand bad Ganga Expressways.
U la hukum ruh ïa ki heh ba dei khmih ba ki la dei ban mih shakhmat na ka bynta ban pyntreikam ïa ki Project jong ka Unity Malls ha Lucknow, Varanasi bad Agra nalor ki jingpynbit pynbiang sha ki nongpynïaid jong ki MSME katkum ki jingdonkam.
Ha kaba ïadei bad kane, ha ki hynriew snem ba la lah, da ka jingai mynsiem jong u Myntri Rangbahduh u Narendra Modi, ka sorkar jong ngi ka la lah ban pyntreikam lajan 96 lak tylli ki MSME ha kylleng ki jaka kiba don ha ka jylla ha kaba kane ka la ai jingmyntoi bad kyrshan ïa ki briew," la ong u Yogi.
Ki la don palat 1,500 ngut ki nongñiah kali kiba la phah da ka shithi sha u Myntri ka tnat Transport ka Delhi u Kailash Gahlot ban ai jingmut na ka bynta ban pyntreikam ïa ka Motor Vehicle Aggregator Scheme 2023.
Ïa kane ka skhim la pdiang da u Myntri Rangbah u  Arvind Kejriwal ha u bnai ba la lah.
Ka jingbuh ïa ki Panic Button ha ki Taxi,  ka jingpyndonkam lang ïa u Emergency Response Number ‘112’, bad ka jingpyntreikam katkum ki bynta jong ki Electric Vehicles (EV) ki la long ki mat  ba la wanrah ban pyntreikam hapoh katei ka skhim na ka bynta ban pynïaryngkat ïa ki jingtreikam jong kine ki kali bad ban pynbiang ka jingshakri ha ka nongbah.
Ha ka jingbuh jingkyrpad jong ki, ki nongñiah kali ki la ong ba la dei ban pynkiewdor ïa ki Electric Vehicle haba ïanujor bad kiwei pat ki kali.
Ki la dawa ruh ban pyntreikam ïa ka jingkyrshan pisa khnang ban biang ki rukom pyntreikam.
Ki la ai jingmut ba ïa kane ka skhim la dei ban pyntreikam khnang ban pynïaryngkat ïa ki por ba la dei ban kylliang ha ka jingpyntreikam.
U Myntri ka sorkar kmie u Shripad Naik u la ong ba ka sorkar ka la don bynta na ka bynta ka jingthmu ban weng ïa ki jingeh ba ïakynduh da ki nongleit jingleit lyngba ki duriaw kiba long shi bynta ki kynhun kiba wanrah ïa ka ïoh ka kot hapdeng ki nong India.
U Myntri khynnah uba dei khmih ïa ka Ports, Shipping, Waterways & Tourism u Naik u la ai jingkren ha ki khyndiat sngi jong ka taïew ba la lah ha ka sngi plie ïa ka Seafarers Club ha Jawaharlal Nehru Port Authority (JNPA) kaba don ha Navi Mumbai ha ka sngi ba la rakhe ïa ka International Seafarers Day.
Ka State-of-the-art Club, kaba don ha phyllaw jong ka JNPA, ka ju ai ka jingshakri ha ka ban pdiang burom bad ai ki jaka ba biang na ka bynta ki nongleit jingleit.
Ka jingthmu jong ka sorkar kan sa ïarap ha ka ban lah ban kyntiew ïa ka leit ka wan jong ki briew kiba ju leit jingleit lyngba ki duriaw ha kiba bun ki rukom kynthup ha kaba ïadei bad ki kam khaïi ba bun jait.
Kane ka jingphai khmat jong ka sorkar sha kane ka kynhun kan sa ïarap ban wanrah shuh shuh ïa ka ïoh ka kot ha ka ri bad kumjuh ban ai ka jingkyrshan kaba markylliang.
Kane ka Club kan sa ai ka jingshakri sha ki nongleit jingleit ha ka por ba ki la hiar na ki jhad, la ong ka jingthoh ba la phah da ki heh sorkar.
U Myntri Rangbah jong ka Tripura u Manik Saha u la buh ïa ka hukum ba la dei ban pynlong da ka jingtohkit kaba bniah ha ka por ba don ka jingïaid riewblei na ka jingrakhe ïa ka jinglehniam ‘Ulta Rath’ ha Kumarghat kaba don ha Unakotidistrik ha ka sngi Balang.
Ha kaba ïadei bad kane ka jingjia, ki la don kumba 7 ngut ki briew, kynthup ïa lai ngut ki khynnah bad lai ngut ki longkmie, kiba la shah bat ding ilektrik haduh ba kin da ïap katba 16 ngut kiwei pat ki la mynsaw.
U Myntri  Rangbah u la leit jurip bniah ïa katei ka jaka ba la jia ka jingjia, ha kaba u la khmih bniah ïa ki jinglong jingman bad pynbna ruh ka bailutksan kaba mar T.4 lak sha ki bahaïing jong kine kiba la ïap ha kane ka jingjia.
Na ka liang ki pulit mynta ki la sdang ban pynlong ïa ka jingtohkit khnang ban lap ïa ki daw tynrai ha kaba ïadei bad ka jingjia kaba la shim ïa ka jingim jong kine ki briew bad pynmynsaw ïa kiwei pat.
Ha kaba ïadei bad kane ka jingjia, na ka liang u Myntri Rangbahduh u Narendra Modi u la pynbna ka bailutksan kaba mar T.2 lak sha ki bahaïing jong kine ki lanot.
U Lat jong ka West Bengal u C V Ananda Bose u la ïakynduh ïa u State Election Commissioner (SEC) u Rajiva Sinha ha ka taïew ba la lah na ka bynta ban ïakren halor ki jingshngaiñ bad haduh katno ka jylla ka la pynkhreh na ka bynta ka ilekshon Panchayat ka ban sa long ha ka 8 tarik, Naitung.
Kumba la sakhi, la ong ba ki la don bun tylli ki jaka kiba la mih ki jingïakynad ha kaba ïadei bad ki kam saiñ pyrthei ha kaba haduh mynta la ïoh jingtip ba ki la don kumba phra ngut ki briew kiba la shah pynïap ha ki jingïakynad.
Kine ki arngut ki la pynlong ïa ka jingïalang kaba la neh da kumba ar kynta ha Raj Bhavan ha ka sngi U Blei jong ka taïew ba la lah.
Ïa ka jingthmu ban pyntreikam ïa ka kynhun pahara jong ki shipai ka sorkar kmie la pynsahteng shwa na ka bynta ban pyndep ïa ki jingpyntreikam kiba ïadei bad ka ilekshon kumba la hukum da ka Calcutta High Court bad phah sangeh shwa da ka Supreme Court.
Kumba la ïathuh ka kaiphot, la ong ba ka sorkar jylla ka la pan ïa kumba 822 tylli ki kynhun jong ki shipai ka sorkar kmie ha katei ka taïew.
Ka Cabinet ha Assam ka la mynjur na ka bynta ka jingbei tyngka kaba T.823 klur ha Numaligarh Refinery Ltd na ka bynta ka jingthmu jong ka ban nang pynïar shuh shuh ïa ka Project.
Shi bynta jong ka Project kaba la kot sha ka T.28,026 klur, ka Numaligarh Refinery kan sa nang pynïar shuh shuh na ka 3 Million Metric Tonnes (mmt) sha ka 9 mmt, bad buh ïa ki Pipeline ha 1,398 km na Paradip sha Numaligarh kiba don ha Odisha bad ka jingpyntreikam ïa ki Pipeline ba 605 km na Numaligarh sha Siliguri kaba don ha West Bengal.
Ka sorkar jylla kan sa ïoh shuh shuh ki jingïarap na ka bynta ka kompeni ha kaba ïadei bad jingmang tyngka bad pyllait ïa ka pisa kaba T.205.73 klur ha ka bynta kaba nyngkong, la ong u Myntri ka jylla u Jayanta Malla Baruah ha ka jingïakren bad ki nongthoh khubor.
Ka Cabinet ka la rai ruh ban pyntreikam ïa ka Water (Prevention and Control of Pollution) Assam Rules 2022 na ka bynta ban pynïasoh bad ka ‘Regulation for Idol Immersion’,  u la ong.
Ka jingpynkynriah jaka ïa ki briew ki bym don ïing don sem bad kumjuh ki nongkhrong ha Assam kiba la shu pynlong jaka sah ha khrum jong ki surok suiñ ka la ïai bteng.
Kumba la ïathuh ka tyllong khubor, la ong ba ka jingpynkynriah jaka ïa ki briew na kine ki jaka ka la sdang naduh ka sngi Ba-ar ha kaba haduh mynta ki bor sorkar ki dang pynlong ka jingkhmih bniah sha kylleng ki jaka khnang ban ïoh pynbiang jaka sah lut ïa ki briew ki bym don ïing don sem.
Kumba la sakhi, la ong ba ïa kiba bun ki briew la lap ba ki la pynlong jaka sah ha khrum jong ki lynti suiñ kiba don ha Ulubari ha ka nongbah Guwahati ha kaba ïa kine la ïalam noh sha ki jaka sah ba la pynbiang da ka sorkar da ka hukum jong u Myntri Rangbah u Himanta Biswa Sarma.
Hadien ka jingai hukum jong u Myntri Rangbah, u Deputy Commissioner jong ka Kamrup (Metro) u Pallav Gopal Jha u la leit sha katei ka jaka ha ka miet jong ka sngi Ba-ar jong ka taïew ba la lah bad u la pynïaid ïa ka jingpyntreikam na ka bynta ban pynkynriah jaka ïa ki nongkhrong na ki surok suiñ.
U Director General of Police (DGP) jong ka Nagaland u Rupin Sharma u la kyntu ïa baroh ba ki la dei ban sumar ïa ki briew kiba la ngop ha ka jingdih drok kum ïa ki nongpang ym kum ïa ki briew kiba leh ïa ki kam bymman.
Ha ka por ba ka la don ka jingrakhe ïa ka  International Day Against Drug Abuse and Illicit Trafficking, u Sharma u la ong ba katkum ki kaiphot ba la wanrah da ka Social Welfare Department bad kiba bun ki seng, ka jylla ka la don kumba 30,000 ngut ki briew kiba la pyndonkam ïa u drok.
U la ong ba ka thma pyrshah ïa u drok kam dei tang ka jingtreikam jong ki bor ka aiñ, u la kyntu ïa baroh ki briew ba ki la dei ban mih shakhmat na ka bynta ban ai jingtip ei ei shpahang u drok bad ki nongkhaïi drok.
U la ong ba ki pulit jong ka Nagaland shen kin sa lah ban wanrah ïa ka Mobile Application ha kaba ki briew kin lah ban ai jingtip ei ei sha ki bor ka aiñ shaphang ki nongkhaïi bad ki nongdih drok.
U Myntri jong ka tnat ka pule-puthi ha Assam u Ranoj Pegu u la pynbna ba baroh ki jaka ai jinghikai kiba don ha ka jylla kin sa long noh ki jaka ki ban lah ban pynïaid hi bad ki Principal jong kine ki jaka pule kin sa shim ïa ki sienjam na ka bynta ban wanrah ïa ka National Education Policy 2020.
U Pegu u la kren ïa kine ki kyntien ha ka jingai jingkren ha ka por ba la don ka jingïalang ha kaba u la long kum u kongsan ha ka jingdon jong ka jingïalang kaba ju pynlong manla u snem jong ka Assam College Principal’s Council kaba la long ha ka taïew ba la lah ha Jawaharlal Nehru College, Boko.
Ha katei ka sngi la leit ban ïashim bynta da u Myntri ka tnat pule-puthi, u Education Advisor u Dr.Nani Gopal Mahanta, Secretary Higher Education Narayan Konwar, IAS, Director of Higher Education Dharmakanta Mili.
Ïa ka prokram la nang pynphuh pynphieng da u Professor Pratap Jyoti Handique, Diganta Biswa Sarma, u riewniam jong u Ramkrishna bad u Sri Arabindo.
Ki la don kumba 49 ngut ki Principal jong ki kolej bapher bapher ha Assam kiba la ïadon bynta ha ka jingïalang.
Kumba la sakhi, la ong ba ki jingthmu wan rungtuh jong ki bar ri ha ki bynta jong u Line of Control (LoC) ha Jammu & Kashmir ki la jur bha bad ki la don ruh kumba 12 ngut ki lehnoh kiba la taïar bha ïalade kiba la shah pynïap ha ki shipai ïada khappud ha ka por ba ki dang ïaleh ban khanglad ïa ka jingthmu rungtuh jong ki lehnoh ha ki phra sngi ba la leit.
Ka jingjur jong ka jingthmu rungtuh jong ki bar ri ka la sdang ha u Jymmang bad ka la ïai bteng haduh u Jylliew.
Ki la don kumba san tylli ki jingthmu rungtuh ïa kiba la jia ha ki bynta jong u LoC ha Jammu & Kashmir ha une u bnai ba la lah.
Na kine ki san tylli ki jingthmu rungtuh, lai tylli ki dei kiba la jia ha Kashmir (ar tylli ha Machil bad kawei pat ha Keran Sector) bad ar tylli ha ka distrik khappud ha Poonch kaba don ha ka thaiñ Jammu.
Ki shipai ha ka por ba ki la pynpulom ïa ka jingthmu rungtuh ki la ïoh ban siat ïap ïa kumba 14 ngut ki lehnoh, ha kaba 11 ngut ka la long ha Kashmir bad 3 ngut ha Poonch.
U Myntri Rangbah jong ka Assam u Himanta Biswa Sarma ha ki khyndiat sngi jong ka taïew ba la leit u la khot ïa u Myntri Rangbahduh u Narendra Modi ha ka jaka sah jong u ha New Delhi bad batai shai ha u shaphang ki jinglong jingman ha kaba ïadei bad ka jingshlei um ha ka jylla.
U Sarma u la batai shai sha u Modi ha kiba bun ki bynta ba ïadei bad ki sienjam ba ka sorkar jylla ka la shim na ka bynta ban ai ki lad jingïarap bad ki jingpyllait im ïa ki lanot kiba la shah ktah jur na ka jingshlei um, la ïathuh ka tyllong khubor.
U Mynri Rangbahduh u la sngewkmen haba u la ïohsngew ïa ki rukom pyntreikam bad ki sienjam ba la shim da ka sorkar jylla na ka bynta ban ïarap ïa ki briew na ka jingshlei um bad u la kular ïa u Sarma ba un ai shuh shuh ki  lad jingïarap bad ki jingkyrshan khnang ban lah ban ai jingïarap ïa ki lanot.
Ki paidbah kiba wan peit kai ïa ka phlim ‘Khohwah Nongsor’ ha Bijou Cinema, Shillong ki la pyrta ha u prah katba ki dang ïeng laiñ ban rung shapoh hall ha ka Sngi U Blei.
Kaba kham ai mynsiem shuh shuh ïa ki paidbah ka dei hadien ba la wan rung ar ngut ki puron phlim Khasi, kita ka Sherilin Khongwar bad ka Wanri Pyngrope lem bad Kiki Garod hapoh Bijou Cinema.
Kane ka jingpyrta ki paidbah ha u prah ka dei namar ka jingieid bad sngewtynnad haba ki ïeng laiñ ha Bijou cinema ban peit ïa ka phlim ‘Khohwah Nongsor’ kaba dang ïaid ha kane ka cinema.
Kine ar ngut ki puron ki la pynpaw ïa ka jingkmen haba ki paidbah ki wan ai jingkyrshan ïa ki phlim Khasi ha Bijou Cinema.
Ka Wanri Pyngrope ka la pynpaw ba ki dei ki juh ki briew lada dei na nongkyndong ne nongsor, hynrei kawei ka dei ka akor ban pyni sha kiwei.
Ha kajuh ka por ka la kitbok ïa kane ka phlim ba kan long kaba ïaid ïew bad ban ïawer ïa ki paidbah ban ai jingkyrshan.
Katba ka Sherilin ka la pynpaw ba kino kino ki briew haba ki wan na nongkyndong ne sor haba ki leit sha kiwei ki jaka ki dei ban kynmaw ïa ka jingsneng na la ïing.
Ka la ïathuh ba ka phlim thymmai ka ban sa mih noh ha Bijou Cinema ka dei ka ‘Romeo and Rosy’ bad kaba dang pynkhreh ka dei ka Student Bangalore.
Nangta, u Kiki Garod u la ai jingïaroh ïa ki nongïashim bynta ha kane ka phlim kiba la lah shisha ban pynrkhie ïa ki paidbah bad ka phlim thymmai jong u ka dei Johkhe.
com bad ka Borsing.
Katba na ka liang ki paidbah ki la pynpaw ba ka jingwan peit ïa kane ka phlim ka dei namar ka la pynktik ïa ka mynsiem haba ïohi tang ha ‘youtube’.
Ha kane ka sngi la sakhi ruh uwei u rangbah uba la ïeng kynsan na jaka shong ban shad mar shu poi ka bynta ha ka jingrwai ‘Da Ki Sur’ bad ki paidbah ki la kynhoi haba une u rangbah u la shad hakhmat ba shong ki paidbah ha ka por mynsngi.
Ka Jaiñtia Students’ Union (JSU) ka la pynskhem ïa ki nongkitkam thymmai jong ka Khliehriat Circle na ka bynta ka samoi treikam u 2023-2026 ha ka jingïalang kaba la long ha Community Hall, Khliehriat West ha ka Sngi Thohdieng.
Ïa ka jingïalang la pynïaid da u Rikut Pareiñ ha ka jingdonlang u kongsan uba dei u MLA barim ka Khliehriat, u Bah Justine Dkhar, u DSP ka East Jaiñtia Hills District, u Jason Mairom bad u Dr.Phervision Nongtdu, Principal Jaiñtia Eastern College, Khliehriat kum ki symbud kongsan nalor ki nongïalam sengbhalang ba kynthup ïa ka KSU, HNYF, FKJGP bad EJNC.Ïa ki dkhot nongkitkam la pynskhem da u President rangbah ka seng, u Bah Jersom Shylla uba la kyntu ïa ki nongkitkam bathymmai ban trei shitom haba shakri ïa ka jaidbynriew.
U kongsan, u Bah Justine Dkhar u la ai mynsiem ïa ki dkhot ban ïaid ha ka lynti ka hok bad ban trei shitom ban im ka ri bad ka jaidbynriew.
U Dr.Phervision ha ka jingkren u la ong kumba ka JSU ka dei ka seng jong ki samla pule, kumta u la kyntu ïa ki nongïalam ban buddien bha halor ka jingdawa CUET Examination Centre hapoh ka Jylla khnang ban lait ki samla ban leit shabar jong ka Jylla.
U General Secretary ka JSU, u Bah Treiborlang R.Suchen u la bynñiaw halor ka jingpynslem ka Sorkar ban pynbiang ïa ki jaka thoh eksamin CUET ban ïoh myntoi ki khynnah pule.
Shuh shuh haba kren shaphang u drok, u la ong ba ka JSU ka kloi ban ai ka jingïatreilang bad ki bor pulit kumjuh ki bor shnong ban tehlakam ïa ka jingwan rung u drok shapoh ka thaiñ ka shnong bad ka Jylla.
Ki nongkitkam thymmai ka Khliehriat Circle ki kynthup ïa u President Livingson Dkhar Sana, Vice President Winchester Salahe, Secretary Ajoymension Lyngdoh bad kiwei-kiwei.
Ka Ummulong Presbyterian College kaba dei ka kolej kaba nyngkong eh hapoh Nartiang konstitwensi bad kaba hap hapoh ka Thadlaskeiñ C&RD Block, West Jaiñtia Hills District ka la rakhe ïa ka lyngkhuh dap 10 snem ka jingïaid lynti jong ka ban kyntiew ïa ka pule-puthi naduh ba la seng ha u snem 2013.
Ïa kane ka jinglehkmen la wan ban plie ïa ka da u Chief Executive Member (CEM) ka JHADC, u Bah Thombor Shiwat ha ka jingdonlang u MDC ka Ummulong-Moodymmai, u Bah Jesse Suïam ha ka jingïalang kaba la pynïaid da u Tbn P.Shilla ha Youth Centre ka Balang Ummulong, Presbyterian ha ka Sngi Saitjaiñ.
U Bah Shiwat ha ka jingkren kum u kongsan u la pynbna ba ka JHADC kan synñiang T.5 lak sha ka Ummulong Presbyterian College.
U CEM haba kren shuh shuh, u la ong, “Phi lah ban phylla nangno ïoh pisa ka JHADC haba tang ka tulop kam ïoh ban siew ïa ki nongtrei, hynrei kane ka pisa ka dei kaba wan na ka Sorkar Pdeng na ka ’15th Finance Commission’.
"Ha kane ka sngi la ïadonlang ruh u Waheh Shnong, Ummulong u Bah Leo Laloo, u dkhot ka ‘Sponsoring Body’, u Bah Briwon Pohshna nalor kiwei-kiwei.
Kham ha shuwa la ïoh ka jingkren na u Principal ka kolej, u Dr A.J.Lymba bad ïa ka khana jong ka kolej ba la ïathuh da ka Vice Principal, Kong Idahunshisha Shullai.
Khyndiat shaphang ka Ummulong Presbyterian College, ka jngai 15 km na nongbah Jowai.
Ka Ummulong Presbyterian College ka la dep ban pynrung kyrteng ïalade hapoh ka Meghalaya Society Registration Act 1983 bad ka pynïasoh bad ka Thomas Jones Synod College, Jowai.
Ka rukom pynlong klas ka long ha ki 2 bynta – ‘Day Shift’ bad ‘Evening Shift’, hynrei ïa ka ‘Evening Shift’ la sangeh noh ha u snem 2018.
Ïa mynta kane ka kolej ka dang don tang ïa ka tnad pule ‘Arts’ bad ki samla pule ki don 265 ngut.
Ha u Ïaïong 2021, ka NEHU hapoh ka jingïalam u Dr.D.R.L.Nonglait ka la pynlong ka jingjurip ïa ka kolej bad mynta ka kolej ka dang ap ïa ka ‘Professional Affiliation’ na ka NEHU.Ka Synod College Shillong ha ka Sngi Saitjaiñ ka la rakhe ïa ka sngi seng (Foundation Day) kaba 58 ha ka jingïalang kaba la long ha kane ka shlem ai jingpule ha kaba u MP ka Rajya Sabha, u Dr WR Kharlukhi u la long kum u kongsan.
Haba ai jingkren, u Dr Kharlukhi u la ai jingïaroh ïa ka Synod College halor ki sienjam ba bun kiba ka la shim bad ha kajuh ka por, u la kren halor ka jingpaw ki briew kiba la pyndep ïa ka jingpule na kane ka shlem.
Ha kane ka shlem pule, la buh ïa ka jaka pynlang um, jaka pynkhuid um, kor ban pynkhuid ïa ki jaboh.
Ha katei ka sngi, la plie ruh ïa ka ERP bad ka jaka ïaid na ka bynta ki samla pule kiba don jingduna ha ki dkhot met.
Nalorkata, la sam ruh ïa ka bai bam sha ki samla pule kiba la leh bha katba ïa ka Synod College Achiever’s Award la ai sha u Dr.Iohborlang M.Umlong halor u synñiang ba u la pynnoh sha ka saïan bad ki kam wad bniah bad sha u Batskhem Lyngkhoi halor u synñiang ha ka liang ka Medical Physics bad ka jingwad bniah.
U Myntri Rangbah ka Manipur, u N.Biren Singh u la leit jngoh ïa ka Kumbi konstitwensi jong ka Bishnupur distrik ha kaba 3 ngut ki briew ki la shah siat ïap ha ki runar kieng atiar Kuki ha ka Sngi U Blei.
Ha kawei ka liang, 2 tylli ki kynhun lehnoh Kuki hapoh ka Suspension of Operation (SoO) ki la pynbna ïa ka rai ban weng noh ïa ka jingïakhih kaba la pyntreikam ha Kangpokpi distrik hadien 54 sngi.
Ha kajuh ka por, ka tnad shipai ka la ïoh ban pyllait im ïa 5 ngut ki samla kiba la shah rahbor ha ki runar Kuki ha ki jingjia bapher-bapher.
Ka United People’s Front (UPF) bad ka Kuki National Organisation (KNO) ki la ong ba ki 2 seng kin pyntikna ruh ban weng noh ïa ki ‘Volunteer’ jong ki na ki jaka ba don jingma ban ïarap wanrah biang ïa ka suk ka saiñ.
Ha ka kyrwoh, ki la kyrpad sha baroh ki kynhun seng ba ïadei bad ka suk ka saiñ bad ki nongshong shnong ka Manipur ban jubab ïa ka jingtyrwa bad ban shim ki lad ki lynti ha ka ban wanrah ïa ka shong suk shong shngaiñ hapoh ka Jylla.
Lai ngut ki ‘Volunteer’ shnong kiba ap pahara ha ka thaiñ ki la shah siat ïap ha ki runar kieng atiar Kuki, ha kawei ka liang kaba la wanrah ka jingïakynad ha katei ka jaka.
Ha ka 29 tarik u Jylliew ruh, 3 ngut ki briew ki la ïap na ka jingthombor ki runar Kuki kaba la ïalam sha ka jingbym shong suk shong shngaiñ hapoh ka Jylla.
Ki paidbah ki la sdang ban ïalum hajan Laingoubi Ching ha kaba ka jingjia ka la jia ha ka Sngi U Blei bad ki la trei minot ban ïoh biang ïa ki met ïap bad ki la pynïap ïa u briew uba siat sha ki.
U Myntri Rangbah ka Jylla, u N.Biren Singh u la wan poi ha katei ka jaka bad ïakren bad ki briew kiba la pynsngew ba ki runar kieng atiar Kuki ki la bteng ka jingsiat na ki jaka lum da kaba pyndonkam ïa ki tiar siat ka juk mynta.
Ha kawei ka liang, ki pulit ki la ong ba 5 ngut ki samla ki la shah rah bor ha ki runar kieng atiar Kuki.
Ïa kitei ki samla la ïoh ban pyllait im ha ka Sngi U Blei da ki tnad ïada ri bad la aiti noh sha u Officer-in-Charge, Yaingangpokpi, Imphal East.
Ka saiñpyrthei ha jylla Maharashtra ka la kylla ha ka Sngi U Blei hadien ba bun ngut ki MLA na ka Nationalist Congress Party (NCP) hapoh ka jingïalam jong u Ajit Pawar ki la leit kyrshan ïa ka sorkar ba la ïalam da ka Shiv Sena-BJP bad khyndai ngut na ki MLA ka NCP ki la bam smai syndon kum ki Myntri sorkar.
Ka jingïapait hapoh ka NCP, kaba dei ka seng kaba la ïalam baroh shi katta da u Sharad Pawar, ka la wan shi snem hadien ba u Myntri Rangbah ka Maharashtra, u Eknath Shinde, u la pynpait ïa ka Shiv Sena kaba la ïalam da u Uddhav Thackeray.
Mynta ka sngi, u Ajit Pawar u la bam smai kum u Symbud Myntri Rangbah ha Raj Bhavan ha Mumbai.
Nalor jong u, ki la don sa phra ngut kiwei pat na ka seng NCP kiba la bam smai kum ki Myntri.
Kine ki long u Chhagan Bhujbal, Dilip Valse-Patil, Hasan Mushrif, Dhananjay Munde, Dharmaraobaba Bhagwantrao Atram, ka Aditi Tatkare, u Sanjay Bansode bad u Anil Patil.
Nalor jong u Ajit Pawar, ka sorkar ha Maharashtra ka la don lypa sa uwei u Symbud Myntri Rangbah bad uta u dei u Devendra Fadnavis na ka seng BJP.Ha kane ka sngi ba la bam smai ki MLA ka NCP, ki nongïalam jong ka seng kiba la don lang ban sakhi ki kynthup ïa u Praful Patel, Amod Kolhe bad u Sunil Tatkare.
Na ka liang u Shinde u la kam ba u Ajit Pawar u la ju trei ha ki kam saiñpyrthei ban wanrah ïa ka roi ka kiew.
U Shinde u la kam ba na ki 54 ngut ki MLA ka NCP, 35 ngut ki la don lang ha Raj Bhavan ryngkat bad u Ajit Pawar.
U la ong ba haduh mynta, u Pawar u la ïoh ïa ka jingkyrshan na palat 40 ngut ki MLA ka seng, la ong u Myntri Rangbah.
Haba kren sha ki lad pathai khubor, u Pawar u la ong ba kin sa don sa katto katne ki MLA ka NCP ki ban sa bam smai kum ki Myntri sorkar ha ki sngi ban wan.
“Nga la shim ïa ka rai (ban ïatreilang ha ka sorkar Shiv Sena-BJP) ban weng ïa ki jingeh jong ki paidbah ka jylla Maharashtra," la ong u Ajit Pawar.
Kane kan dei ka sien kaba lai ba u Ajit Pawar u la bam smai kum u Symbud Myntri Rangbah.
Ha u snem 2019, u la bam smai kum u Symbud Myntri Rangbah katba u Devendra Fadnavis u la bam smai kum u Myntri Rangbah.
Hynrei kane ka sorkar ka la khyllem noh tang hapoh lai sngi.
Da ka jingkhyllem ka sorkar u Fadnavis, u Ajit Pawar u la shah thung kum u Symbud Myntri Rangbah ha ka sorkar Shiv Sena-NCP-Congress bad la ïalam da u Uddhav Thackeray.
Hynrei kane ka sorkar ruh ka la khyllem noh na ka jingïapait ha ka Shiv Sena bad u Ajit Pawar u la long kum u Nongïalam ka Liang Pyrshah tat haduh mynta ka sngi ba u la leit bam smai kum u Symbud Myntri Rangbah.
U MLA ka BJP na South Shillong konstitwensi, Bah Sanbor Shullai um kwah ban ong eiei halor ka jingïatreilang ka NPP bad ka Congress ha Khasi Hills Autonomous District Council (KHADC) namar ka BJP kam don MDC ha katei ka Council.
U Bah Sanbor u la ong ba ka BJP kam don MDC ha KHADC, dei na kata daw kam kwah ban ai kano-kano ka jingkynthoh halor katei ka jingïatreilang hapdeng kitei ar tylli ki seng saiñpyrthei.
Haba kylli kane ka jingïatreilang ka NPP bad Congress kan buh ne em ïa ka jingma ïa ka BJP ban shah weng ha kano kano ka por lada kine ki seng kin ïatreilang sa ha ka sorkar, u Bah Sanbor u ong ban peit ynda la dei ha kata ka por.
U la ong ba haduh mynta ka Congress ka shong ha ka liang pyrshah ha ïingdorbar thawaiñ, hynrei ïa ka sorkar la ïatreilang da ka NPP bad ka BJP ryngkat ka jingsynroplang kiwei ki seng saiñpyrthei.
Kum ban shu pynkynmaw ka NPP ka la weng jyndat ïa ka jingïatreilang bad ka UDP ha KHADC da kaba leit ïatreilang bad ka Congress ban thaw ïa ka Executive Committee kaba thymmai.
Kane ka la pynkyndit thret lut ïa ki paidbah namar ka Congress ha ïingdorbar thawaiñ ha jylla ka shong ha ka liang pyrshah kata ki juh ki briew kiba dei lang ki MLA bad ki MDC.Hynrei mynta ka UDP kaba ïatreilang bad ka NPP ha ka Sorkar Jylla ha KHADC ka hap ban shong noh ha ka liang pyrshah.
U Myntri Rangbahduh, u Narendra Modi, ha ka Sngi Saitjaiñ u la plie ïa ka 17th Indian Cooperative Congress hapoh ka phang ‘AmritKaal: Prosperity through Cooperation for a Vibrant India’ ha Pragati Maidan ha New Delhi.
U Modi u la plie ruh ïa ka ‘e-commerce website’ na ka bynta ka Cooperative Marketing bad ka Cooperative Extension bad ka rynsan Advisory Service.
U Myntri Sorkar Pdeng ba dei khmih ïa ka tnat Korbar Ri bad Cooperation, u Amit Shah, u la pynïaid ïa kane ka jingïalang ba la wan ïashim bynta da kiba bun ngut.
Ha ka jingai jingkren jong u, u Amit Shah u la ong ba ki kam cooperative ki la don ha India naduh ki por shuwa ban ïoh ïa ka jinglaitluid jong ka ri bad ki la ïaid la 115 snem mynta.
Naduh ka por ba ïoh jinglaitluid, ka jingdawa jong ki nongtrei ha ki kam cooperative ka kynthup ïa ka jingsdang ïa ka tnat Cooperation kaba kyrpang jong ka Sorkar Pdeng.
U la ong ba mynshuwa, ki la don ki jingeh ha ka jingpynïar ïa ki kam cooperative, ka jingwanrah ïa ki jingpynkylla ha ki por ba donkam, ka jingwanrah ïa ka jingshai ha ki kam, bad ka jingpyntreikam ïa ki jingkylla na kylleng ka pyrthei ha ki kam cooperative ha India.
U Shah u la ong ba u Myntri Rangbahduh u la sdang ïa ka tnat Cooperation ba kyrpang jong ka Sokar India bad u la pyndep ïa kane ka jingdawa kaba la sah teng la 75 snem mynta.
U la ong ba lyngba ka jingsdang ïa ka tnat Cooperation bad ka jingïalam lynti jong u Myntri Rangbahduh, la lah ban wanrah shibun ki jingkylla ha ki kam cooperative.
U Myntri u la ong ba hapoh ka jingïalam jong u Myntri Rangbahduh ki la don shibun ki kam ha ki kam cooperative ha ka ri.
U la ong ba ka Sorkar Modi ka dang trei ban wanrah ïa ka jingryntih ha ka aiñ cooperative katkum ka Riti Synshar khlem da ktah ïa ki hok jong ki Jylla bad ka Sorkar Pdeng.
U Shah u la ong ba hapoh ka jingïalam jong u Modi, ka Parliamentary Committee ka la ai jingmut ia ka jingpynkylla ia ka Multistate Cooperative Societies Act katkum ka khanasamari bad ba kane ka aiñ kan wan ha ka Dorbar ban wan jong ka Parliament.
Nalorkata, u la ong ba u Modi u la pynbeit ïa ka jingïathut ha kaba ïadei bad ka khajna bad ki jaka pynmih shini kaba kot sha ka T.15,000 klur lyngba ka aiñ bad u la pynthikna ba yn ym don kum kine ki jingïathut ha ki por ban wan.
Shuh shuh u Shah u la ong ba Myntri Rangbahduh u sngewthuh ïa ki jingdonkam jong ka tnat Cooperation bad namar ka jingïalam lynti jong u ha baroh ki kam, ki bun ki jingkylla kiba la wan ha ki kam cooperative.
U la ong ba u ngeit skhem ba yn lah ban pynurlong ïa ki jingthmu jong u Myntri Rangbahduh na ka bynta ka “Sahkar Se Samridhi".
U la ong ba u Myntri Rangbahduh u la plie shibun ki lad na ka bynta kito kiba duk ba suk bad mynta kine ki la mih na ka jingsangsot bad ki khmih lynti ïa ka lawei kaba kham bha.
U la ong ba kine ki briew kim don ka bor pisa hynrei yn leh ïa kaba donkam ban lum ïa ka bor kaba rit jong ki bad pynkylla ïa kane sha ka bor kaba khraw lyngba ki cooperative bad pynïasoh ïa ki bad ki lad ka ïoh ka kot.
U Myntri u la ong ba ki kam cooperative ki dei ban pdiang ïa ka jingshai bad ka jingkylla, ka long kaba eh hynrei ka long kaba lah ban leh bad lada lah ban leh ïa kane, ki kam cooperative ha ka ri kin ïoh ka jingkyntiew kaba khraw.
U Shah u la ong ba kane ka samoi jong u Modi ka dei ka ban paw shai ha ka histori jong ki kam cooperative.
Ka jingdon jong ki khyllung ba dang shu kha kiba la khlad noh ne ka ‘Infant Mortality Rate’ (IMR) hapoh East Khasi Hills ha u snem 2022-23 ka long 39.25%.
“Haba ïanujor bad ki snem ba la leit, kane ka la hiar watla ka jingdon jong ki khyllung kiba ïap ka dang kiew haba ïanujor bad ka ri baroh kawei," la ong ka District Medical & Health Officer (DM&HO), East Khasi Hills, Dr.A.Lyngdoh.
Ka la ong ruh ba ka tnad ka ju ïai pynlong ïa ki prokram ha ki shnong ki thaw na ka por sha ka por ban pynsngewthuh paidbah khamtam sha ki longkmie armet haba ïadei bad katei ka bynta – ban phikir, ban phah peit bniah ïalade bad ban leit kha beit ïa ki khyllung ha ki jaka sumar namar ki don ïa ki briew kiba la pyntbit ha kane ka liang.
Ka Dr.Lyngdoh ka la kyntu ruh ba ki longkmie hadien ba la dep kha, ki dei ban ai beit thik tang da ka buiñ na bynta 6 bnai kynthih khnang ban ïada ïa ki khyllung na ki jingpang ba bun rukom.
Haba ban jur halor ka jingai tika, ka la ong, “Ka tika ka dei kaba donkam bha na bynta ki khyllung namar kane kan ïada ïa ki na ki jingpang kum ka jingpang dap shadem, ñiangpyrsit, pynhiar kiba long ruh ki daw jong ka jingïap ki khyllung ba dang shu kha.
Ka jingïoh ïa ka jingpang ha ka snam, ka jingkha ïa i khyllung ha ïing, ka jingkha bym dap bnai ne ka jingkha ïa i khyllung iba duna ka jingkhia ruh ki long ki daw kiba ïalam sha ka IMR."Nalor kane, ka Dr.Lyngdoh ka la ïathuh ba ka jingïap jong ki khyllung ba dang shu kha ka dei ruh namar ka jingwan dier por palat sha ki jaka ai jingsumar.
Ha kajuh ka por, ka la ong ba wat hapdeng ka jingdon jong 76 tylli ki Sub-Centre hapoh ka distrik kiba khmih ïa kumba 10 lak ngut ki briew, ha kawei ka liang, ki don pat ki jaka ba ka tnad kam lah ban kner ïa ka jingshakri namar ka jinglong-jingman jong ka jaka khamtam ka jingbym biang ki surok.
“Ka jingthang ïa ki shawla ruh ka dei kawei na ki daw kaba ïalam sha ka jingïap jong ki khyllung ba dang shu kha," ka la ong.
Haba kylli, ka la ong ba ka tnad ka dang bteng ïa ki prokram IEC ha ryngkat ka jingïasnoh kti lang bad ki Village Health Council (VHC) ha baroh ki shnong kum shi bynta ban ai jingkyrshan bad pynsngewthuh sha uba bun balang halor katei ka bynta.
Shuh shuh ka DM&HO ka la bynrap ba ka jingdon jong ki khyllung ba dang shu kha kiba khlad noh (ha man ki 1000 ngut kiba im) ha East Khasi Hills ha u snem 2021-22 ka long 38.09%, katba ha u snem 2022-23 ka long 39.25%.
Ka jingjur slap ha kane ka Jylla ka la nang bteng bad ki jingshah ktah ruh ki la jur ha kaba 12 ngut ki briew ki la khlad tang hapoh shibnai kata naduh ka 1 tarik Jylliew haduh mynta, bad kumba 36 tylli ki jingtei jingshna kynthup ki surok ki la shah pynjulor na ka jingjur slap.
Katkum ka jingbuh jingthoh ka State Disaster Management Authority (SDMA), ki la don 213 tylli ki shnong bad palat 26,000 ngut ki nongshong shnong ki la shah ktah haduh mynta.
Ki briew kiba la khlad na ka daw ka jinglynshop ki bor mariang naduh ba la bteng ka jingjur slap ki long 12 ngut haduh mynta ha baroh kawei ka Jylla, katba kiba dang jah rngai ki don 2 ngut.
Ki mrad kiba la ïap na ka jingshah rong ha ka um, jingshlei um bad shahtied ’leilieh ki long 32 tylli.
Ki jingtei jingshna kynthup ki surok kiba la twa bad jur ka jingjulor namar ka jingjur slap ki long 36 tylli.
Katkum ka jingbatai lypa ka tnat ba peit thuh ïa ka jinglong jingman ka suiñbneng, la ong ba ka jinghap u slap bajur kan dang bteng ha kiba bun ki jaka ha East Khasi Hills district ha kine ki 24 kynta ban wan.
Namar ka jingbteng ban hap slap, ka pung Umïam ruh kaba la duna um shaba palat tat haduh ka taïew banyngkong jong u Jylliew, mynta ka la dap da ka um.
Lada bteng ka jinghap slap, ki bor ba dei peit kin sa pynbna ban pyllait noh teng ïa ka um na kane ka pung.
Ka tnat ka koit ka khiah ka la hap ban bret noh katto katne ki dawai namar ki dei kiba la kut ka por ban pyndonkam, bad kine ki dawai ki dei ruh ki bym shym la ïoh ban pyndonkam ha ka por COVID-19.
Ïa kane la ïathuh da ka tnat ka koit ka khiah lyngba ka Director of Health Services (MI).
Dang shen ka tnat ka koit ka khiah ka la hap ban leit bret noh ïa ki dawai ba bun jait sha jaka bret jaboh jabaiñ kaba don ha Mawlai Mawïong.
La ong ba ki dawai ki dei kiba la pan katkum ka jingdonkam jong ki district bapher bapher bad ki jaka sumar ha kane ka Jylla.
Shuh shuh ki don ruh ki dawai kiba la buh lypa ha ki jaka pyllang dawai (Central Medical Store) khnang ban ïoh pynbiang ha kano kano ka por ba mih ki jingdonkam kiba long kyrkieh eh.
Hynrei namar ka jingpang COVID-19, kine ki dawai ki la shu sahkut ha jaka pyllang dawai bad ym shym la mih kano kano ka jingdonkam ha kato ka por.
Namar kata kine ki dawai ki la shu kut noh ka por namar bym pyndonkam bad mynta kim long shuh ban pyndonkam.
Kumta ïa kine ki dawai la donkam ban pynkhuid noh namarba lada buh sah ïa ki, ka jaka ruh ka khapngiah ha ka jaka pyllang dawai namarba hap ban buh sa ïa ki dawai kiba dang wanrah thymmai.
La ïathuh ba ïa ka jingdonkam ban bret noh ïa ki dawai kiba la kut ka por, la dep pyntip da u Pharmacist ba dei peitbniah ïa ka Central Medical Store jong ka Directorate Health Services (MI) lyngba ka shithi kaba 27 tarik Jymmang, 2023 na ka bynta ban pynkhuid noh ïa ki dawai kiba la kut ka por ban pyndonkam.
Ïa ka thup kyrteng ki dawai ruh la pynshisha da ki bor ba dei khmih, ha kaba u Assistant Drugs Controller ka Directorate of Health Services (MI) ruh u la dep phah ïa ka shithi sha u Pharmacist ba peit ïa ka Central Medical Store ha ka 19.06.2023.
Nalor kata, u Pharmacist ba peit ïa ka jaka pyllang dawai u la pyntip biang sha ki bor ba dei khmih na ka bynta ban pynkhuid noh ïa ki dawai kiba la kut ka por, bad ka jingbret ïa ki dawai la leh ha ka 29 tarik Jylliew, 2023.
U Bah Amazing Kurbah u la pynpaw ba um don jingsngewpher lada ki paidbah ki ai jingkynthoh haba u shad bad ka puron ha kine khyndiat sngi namar um dei u MLA ne MDC, hynrei u dei tang u nongïalap ban pynsngewthuh ïa ki paidbah ha ka por ilekshon.
Kane ka jingpynpaw u Bah Amazing ka dei hadien ba u la dep shad bad ka puron na Nongstoiñ kaba ki paidbah ki tip ha YouTube kum ka Moi katba ka kyrteng trai ka dei Daphilin Mary Lyngdoh Nonglait kaba la wan ai jingkyrshan ïa ka phlim ‘Khohwah Nongsor’ ha ka sngi sdang pyni ha Bijou Cinema jong ka 30 tarik Jylliew, 2023.
Ha kane ka sngi ynda u Bah Amazing u la poi ha Bijou Cinema, ka Moi kaba la ap baroh shisngi hynrei mar shu poi u Bah Amazing ka la wer ban shad.
Kane ka ‘video’ ka la saphriang kylleng namar ki paidbah ki la peit lut baroh ha rynsan social media.
“Ka jingkwah shad i Moi nga hap ban pdiang namar kumba nga ai mynsiem ïa ki samla kiba dang khie san ka long kumba pynshlur ïa ki ha kane ka kam ak phlim" u la ong.
U la ïathuh ba u la ïoh ban shad nyngkong dei bad ka Sherilin Khongwar ha ka por ba pyllait ïa ka ‘trailer’ jong ka phlim ‘Khohwah Nongsor’ bad kane ka long ruh kumba pynkhreh haba u mut ban ak ha ka phlim ‘Raieh’ kaba la ringdur da u Bah Kitrina Nongrum.
Shuh shuh u la ong ïa u briew uba shah kynnoh um dei u briew uba sniew bad ïa u briew uba ïaroh ruh um dei uba bha.
Kumta u don jingkyrmen ba shisien ka sngi ki phlim Khasi kin sa kiew ha kane ka laiñ da ka jingkyrshan ki paidbah hapoh ka jylla.
Ha kane ka sngi la wan ban ai jingkyrshan da ki tyngshop ki puron naduh ka Dora Kurbah, Marangbah, Daniel Nongrum, Aba Nongkhlaw kynthup ïa kiba ak ha kane ka phlim naduh u Sam, Micky, Barisha Mawlong, Sunday Salahe, Jimmy Wann.
Ka lympung ïalehkai District Level Inter School Subroto Mukherjee Cup Football ba la pynïaid da ka shlem treikam u District Sports Office (DSO), East Khasi Hills District ka la jan poi artad sha kaba kut ha kaba ki kynhun kin pynkhreh ban ïakhun ïa ka final na ka bynta ban ïaknieh ïa ka nam lahduh ha ka sngi Saitjaiñ ha madan MFA Turf, Third Ground Polo.
Kine ki kynthup ïa ka H.Elias Memorial HSS bad ka Ïewrynghep Secondary School ha ka Under-17 (girls), ka H.Elias Memorial HSS bad ka Assam Rifles Public School ha ka Under-17 (boys), katba ka Assam Rifles Public School bad ka Umphyrnai Presbyterian School ha ka Under-14 (boys).
Haba phai sha ka jingïakhun semi final jong ki kynthei (U-17) ha ka sngi Thohdieng ha madan Third Ground, Polo, ka H.Elias Memorial Hr Secondary School ka la lah ban pynliem da 2-0 kol ïa ka Umpohliew Jingtip H.S.S.Ha kane ka jingïakhun baroh ar kynhun ki la pyrshang ban ïakhun tyngeh naduh kaba sdang, hynrei kim shym la lah ban thep kol.
Hashwa ban kut ka jingïalehkai, ka H.Elias ka la ïoh ban pynkhih jar nyngkong eh lyngba ka Elviorika M.Sohkhlet ha ka minit kaba 60+9 bad ïa kane la ïarap pynbud da ka Risalin Suting.
Shwa ban wai artad ka Risalin ka la ïoh ban thep kol ha ka minit kaba 60+11 na ka bynta ban khur syndon ïa ka jingjop.
Ha kawei pat ka jingïakhun semi final kaba la long kham hashwa, ka Ïewrynghep Secondary School ka la pynliem noh ïa ka Tyrsad Higher Secondary School da 3-1 kol.
Ka Ïarihun Songthiang ka la ïoh ban thep ar kol ha ka minit kaba 21 & 50 na ka bynta ka Ïewrynghep bad ïa kawei la thep kham hashwa da ka Nazareen Nongdhar ha ka minit kaba kaba 5.
Katba na ka liang ka  Tyrsad la thep da ka Ïaitibahun Khongsit ha ka minit kaba 54.
Ha ki jingïakhun semi final jong ki shynrang U-17, ka H.Elias Memorial Hr Secondary School ka la lah ba kan pynliem noh ïa ka Umphyrnai Presbyterian Secondary School lyngba ka shi kol ba la thep da u Yohaan Benjamin ha ka minit kaba 20.
Ha kawei pat ka semi final ba ar, ka Assam Rifles Public School ka la pynliem noh ïa ka Shillong College Higher Education lyngba ka tie-breaker da 3-2 kol hadien ba ïakhaid mar 1-1 kol.
Ki kynhun ki ban khur ïa ka nam lahduh ha kane ka lympung kin ïoh ka lad ban mihkhmat sha ka State Level Subroto Cup ka ban sa long shen ha kane ka nongbah.
Ka lympung ïalehkai chess ba la tip kum ka East Khasi Hills District Selection Chess Tournament 2023 ka la poi sha kaba kut ha ka Sngi Saitjaiñ ha Govt.
Girl’s H/S School, Shillong.
Ki nongjop ha kane ka jingïalehkai ki long u Bobby Lyngdoh, Mc  Enbok Khyllep, Benedict Shabong, Garry B.Lyndem, Amit Saraf, Ganesh Rai, Radharanjan Chakravarty, Mewanpynhunlang Diengdoh, Sanu Das, Mewanshwa Uriah, ka Alisha Lyngdoh bad u Jefferson V.Lyngdoh.
Ïa ka Best Female la rah da ka samla Aitylyne Diengdoh bad Promising Player ka leit sha u Advitiya A.G.Ïa ki khusnam sha baroh kitei ki nongjop la sam da u President ka Meghalaya Chess Association u Bah K.M.Warjri, kumjuh u General Secretary, Publicity Secretary, ryngkat ki dkhot nongkitkam ka EKHDCA bad u International Arbiter u Th.
B.Singh.
Kitei 12 ngut ki nongïalehkai kiba la khur ïa ka jingjop kin mihkhmat ïa ka District sha ka 46th State ‘A’ Chess Championship 2023 ka ban long ha Umsning, Ri-Bhoi District ha ka 14 bad 15 tarik mynta u bnai.
Ki ’rangïalehkai ka Myngken Higher Secondary School bad ki ’thei ïalehkai ka Saiden Secondary School kin mihkhmat ïa ka Ri Bhoi District sha ka State Level Subroto Mukherjee Football Cup ka ban sa long shen ha ka nongbah Shillong.
Kane ka wan urlong hadien ba ki khur nam lahduh ha ka District Level Subroto Mukherjee Football Cup ba la pynïaid da ka shlem treikam u District Sports Officer (DSO) Ri Bhoi District.
Ha ka jingïakhun final jong ka Under-14 ki shynrang kaba la long ha madan Kurkalang ha Bhoi Rymbong, ka Myngken ka la pynliem noh ïa ka Umsning Presbyterian SS da 2-0 kol.
Haba phai sha ka Under-17 ki shynrang, ka Myngken ka la pynliem noh ïa ka Nongjri Presbyterian SS da 3-2 kol, katba ha ka liang ki kynthei (U-17) ka Saiden SS ka la jop da 1-0 kol ïa ka Myngken.
Ïa ka nam Best Player ha ka Under-14 la khur da u Prosperwell Ryntong bad Best Goalkeeper ka leit sha u Tainamiki Bina kiba na ka Myngken HSS.Ïa ka nam Best Player ha ka Under-17 ki kynthei la khur da ka Eleen Kynta na ka Saiden SS bad Best Goalkeeper ka leit sha ka Ribancy Jamu na ka Sati Raja.
Ha ka liang ki shynrang (U-17) ïa ka nam Best Player la khur da u Shilinstar Syngkli bad Best Goalkeeper ka leit sha u Pynshngenlang Shylla kiba na ka Myngken HSS.Ïa ki khusnam sha ki nongjop la sam da ka DSEO Kong Paidalin Lyngdoh Nonglait kum ka kongsan ha kaba la ïadon lang ruh u Rinalkidon Lyngdoh Nonglait, u DSO ba la shongthait u Bah Hering Shangpliang kumjuh u DSO Bah Bobby L.Nongbet bad kiwei.
Ka Laitkor SC bad ka PFR Football Academy ki la bteng ïa ka jingjop kaba lai ha ka lympung ïalehkai Women Football League 2023 ba la pynïaid da ka Shillong Sports Association (SSA).
Kine baroh ar tylli ki kynhun ki dei kiba lah ban thep kol bun tam na baroh ki kynhun kiba la wan ïashim bynta ha kane ka lympung ryngkat ban kamai mar 9 dor-thong (point) na ki lai sien ïakhun.
Haduh kane ka sngi, ka Laitkor ka la bat ïa ka kyrdan ba hakhlieh jong kane ka group da kaba lah thep haduh 29 kol, katba ka PFR ka la wan ba-ar da kaba thep 27 kol bad shah thep shi kol.
Ha ka jingïakhun jong ka Group-A kaba la long ha ka Lah Sngi U Blei ha madan Third Ground, Polo, ka Laitkor SC ka la pynliem noh ïa ka Kick Start Football Coaching Centre haduh 7-0 kol.
Ka Ïaraplang Nongrum (30 & 40) bad ka Ïahunlang Nongbet (47 & 57) ki la ïoh ban thep mar ar kol, katba ïa ki shi kol la thep da ka Iawanlang Nongbet- (2), Nisilia Majaw (7) bad ka Tracy Rympei (13).
Haba phai sha kawei pat ka jingïakhun kaba ar, ka PFR Football Academy ka la jop da 4-1 kol pyrshah ïa ka Lawei Smit SC.Ha kane ka jingïakhun, ki ’thei ïalehkai ka PFR ki la pyrshang ban ïakhun tyngeh naduh kaba sdang da kaba ïoh ban pynkhih jar nyngkong eh lyngba ka Betshiba Syntiew ha ka minit kaba 10.
Tang hapoh shiteng kynta kane ka kynhun ka la thep biang sa ar kol lyngba ka Ibashisha Khongwet (25 & 29) bad ïa ka kol kaba khatduh la thep da ka Ridalin Suting ha ka minit kaba 33.
Hashwa ban wai ka Lawei Smith ka la lah ban pynphai kylla shi kol lyngba ka B.Nongrum ha ka minit kaba 64 ha shwa ba kan mad ïa ka jingshah rem kaba nyngkong ha kane ka lympung.
Ka jingïalehkai jong ka Group-B ha ka Sngi Ba-ar kan long hapdeng ka lahduh jong u smem ba la lah, ka Mawlai SC pyrshah ïa ka Synroplang 77 ha ka por 2:30, katba ka Lumparing ïa ka Maw U-tieng ha ka por 4:15 janmiet.
Ka lympung ïalehkai District Level Subroto Mukherjee Cup Football Tournament 2023 ba la pynlong da ka shlem trei kam District Sports Officer, West Khasi Hills District ka la nang jam shaphrang haduh ka Lah Sngi U Blei.
Haba phai sha ki jingïakhun jong ka Under-17 ki khynnah kynthei, ka Thomas Jone’s SS ka la pynliem noh da 3-0 kol ïa ka KJP Synod Higher Secondary School.
Ha ka Under-14 ki khynnah shynrang, ka New Nongstoiñ SS ka la pynliem noh da 3-0 kol ïa ka Rongrin RMSA Higer Secondary School bad ka Dapboklang Giri Memo SS ka la pynliem noh da 6-0 kol ïa ka Lad Nongsba Presbyterian SS.Nangta ka St.Peter’s HSS ka la pynliem noh da 6-0 kol ïa ka Pingbah SS, katba ka St.Anthony’s Secondary School Jaidoh ka la pynliem noh da 2-0 kol ïa ka Sibsingh Govt.
Memorial Higher Secondary School.
Shuh shuh ha ka Under-17 ki khynnah shynrang, ka Raid Mynsaw RMSA ka la pynliem noh da 7-0 kol ïa ka Mawïonglumsyntiew SS , ka BBC Secondary School Steplanglur ka la pynliem noh da 4-0 kol ïa ka Nonglang Higher Secondary School.
Na ka liang ka shlem treikam jong ka DSO ka la pyntip ruh ba ki skul kiba la ïoh ban rung sha ka quarter final jong katei ka lympung mynta u snem ha ka Under-17 ki kynthei ki kynthup ïa ka BBC Secondary School Steplanglur, St.Xavier SS, Jowel Gatphoh Memorial HSS, Lurmangkara SS, Sibsingh Govt.
Memorial HSS, Assembly of God SS, Christ Disciple’s Girls SS bad ka Church of God SS.Ha ka Under-14 ki long ka St.Peter’s HSS, Rev.JJM Nichol’s Roy SS, Nongstoiñ Public School SS, St.Anthony’s SS Jaidoh, Dapboklang Geri Memo SS, New Nongstoiñ SS, Lurmangkara SS bad ka Donbosco SS Mawkhlam.
Shuh shuh ha ka Under-17 ki shynrang pat ki kynthup ïa ka Joel Gatphoh Memorial HSS, Anderson HSS, Sibsingh Govt.
Memorial HSS, BBC Secondary School Steplanglur, Anthony’s Memorial SS, Assembly of God SS, Rev.JJM Nichol’s Roy SS bad ka BPL S.S.Shuh shuh na ka liang ka DSO, ka la pyntip ruh na ka bynta ka jingïalehkai quarter final jong katei ka lympung yn pynlong noh ha madan shnong Mawkadiang, West Khasi Hills ka ban sdang ha ka Sngi Ba-ar naduh ka por 8 baje mynstep.
Ka India kaba la bata ka nam lahduh jong u snem ba la dep ka khmih lynti banai bteng biang na ka bynta ban bata ka rekod bad ban khura ka nam jop kaba khyndai, ha kaba kan pynkhreha ka jingakhun final pyrshaha ka Kuwait ha ka SAFF Championship ka  ban long ha ka sngi Ba-ar.
Wat la ka India ka laakynduh mawsiang ha ka jingakhun semi final pyrshaha ka Lebanon, hynrei ka la lah ban pynurlong ban khura ka jingjop lyngba ka tie-breaker da 4-2 kol.
Kumjuh ka Kuwait ka la pynliema ka Bangladesh ha ka jingai por (extra time) tam da 1-0 kol.
Kaba kham sngewtynnad hangne ka long ba kane kan dei ka sien ba-ar ba ka India kanakynduh bianga ka Kuwait ha kane ka lympung.
Kham hashwa ha ka jingalehkai jong ka Group-A, kine ki kynhun ki laakhaid mar 1-1 kol.
Ka lah ban don jingkyrmen banalehkai hakhmat ki paidbah nongkyrshan ha laing ka ban long ha Kanteerava Stadium, hynrei kawei kaba pynkhuslaia ka India ka long halor ka jingthait ki rangalehkai namar ka jingai bteng ki jingalehkai.
Haba pynpaw ha ki lad pathai khubor, u assistant coach kane ka kynhunalehkai ka ri u Mahesh Gawli u la pynpaw ba kum ka kynhun kam don jingkhuslai eiei.
Ha kane ka jingakhun final, ka India ka lah ban khlaiñ lyngba ka jingwanphai u rangalehkai ‘dien u Sandesh Jhingan.
Une u rangalehkai u la duh ban mih madan ha ka jingakhun semi final pyrshaha ka Lebanon na ka daw ba u laoh jingsneng da ki yellow card ha ka jingakhun pyrshaha ka Pakistan bad Kuwait.
U Anwar Ali u la mih bujli ha ka jaka u Jhingan pyrshaha ka Lebanon ha ka jingakhun semi final bad u la lah banalehkai bha banashan tyngeha ki rangalehkai ka Lebanon.
U coach ka India u Igor Stimac un hap ban shong shabar na kane ka jingalehkai na ka daw ka jingshah sospon ha ka disciplinary committee jong ka SAFF na ka bynta ki ar tylli ki jingalehkai.
U Stimac u la shah seia ka red card ba ar ha kane ka lympung ha ka jingakhun pyrshaha ka Kuwait.
Kham hashwa u la shah sei red card ha ka jingakhun jong ka India pyrshaha ka Pakistan.
Kumta u Asst.Coach u Mahesh Gawli un shimti ban pynaida kane ka kynhun hapoh ka jingalam u Sunil Chhetri kum u kapten na ka bynta banakhun tyngeh ha kane ka jingakhun kaba khatduh.
Ka ’thei ïalehkai na America ka Jessica Pegula ka la khur ïa ka jingjop ha ka wat ba nyngkong jong ka Wimbledon.
Kane ka wan urlong hadien ba ka lah ban pynliem ïa ka Lauren Davis da 6-2, 6-7(8), 6-3 ha ka Lah Sngi U Blei ha London.
Kane ka ’thei ïalehkai naduh kaba sdang jong ka Davis Cup ka la shem jingeh ban ïalehkai bha ha kaba ka la shah tam naduh ka jingïakhun kaba nyngkong.
Kane ka jingbym lah ban ïalehkai bha ka Davis ka la pynlong ïa ka Pegula ban ïoh ïa ki kabu kiba biang na ka bynta ban tam da 4-hapoh ki 15 minit.
Wat la ka Davis ka la pyrshang ban ïakhun tyngeh, hynrei ka Pegula ka la wanphai da ka jingkhlaiñ bor bad haduh kaba kut ka la khur syndon ïa ka jingjop.
Lyngba kane ka jingjop, ka Pegula kan pynkhreh ïa ka jingïakhun jong ka wat ba-ar pyrshah ïa ka nongïalehkai na Spain ka Cristina Bucsa lane ka Kamilla Rakhimova na Russia.
Ka North Liberty HS School ka la rah ïa ka nam lahduh ha ka Under-17, katba ka H.K Singh Memorial Secondary School ha ka Under-14 Boys jong ka lympung ïalehkai District Level Inter School Subroto Cup Football Tournament ba la pynïaid da ka shlem treikam u District Sports Officer, West Jaiñtia Hills District.
Kane ka la wan hadien ba kine ar tylli ki skul ki la jop ha ka jingïakhun final kaba la long ha madan Kiang Nangbah Stadium Ladthadlaboh Jowai ha ka Lah Sngi U Blei.
Haba phai sha ka jingïakhun, ka la long kaba shongshit ha kaba ki khynnah skul bad ki nonghikai jong ki skul kiba ïashim bynta ki la ïa tuid ban pyndap smam ïa ki sawdong jong ka madan Kiang Nangbah Stadium wat hapdeng ka jingsniew jong ka mariang.
Ka North Liberty HS School ka la long ka lahduh ha ki ar tylli ki kyrdan, kata ha ka Under-17 Girls hadien ba lah pynliem noh ïa ka Kiang Nangbah HS School da 2-0 kol.
Ha ka Under-17 Boys, ka North Liberty HS School ka la pynliem ïa ka Govt Boys HS School da 3-0 kol.
Ha ka Under-14 Boys, ka H.K.Singh Memorial Secondary School ka la pynliem ïa ka Lumpyrtuh Secondary School da 1-0 kol.
Da kane ka nam jop kine artylli ki skul kin mihkhmat ïa ka District sha ka State Level Football Tournament ka ban sa pynlong mynta u bnai da ka tnad Directorate of Sports & Youth Affairs ha ka nongbah Shillong.
Hadien ka jingïakhun la pynlong ïa ka jingïalang sam khusnam ha ka jingdonlang u kongsan u Additional Deputy Commissioner, West Jaiñtia Hills District u Bah Mark Andrew Challam, u District Sports Officer Bah Khroobok Passah, u Working President ka West Jaiñtia District Sports Association u Bah EMH.Passah, ki principal bad ki nonghikai bad kiwei kiba shah khot sngewbha.
Sa shisien pat, ka BJP ka la pynkhih biang ïa ka mat kaba ïadei bad ka Uniform Civil Code (UCC) lane ka jingpyndam ïa ki aiñ ki kanun jong ki jait niam bapher-bapher ha kaba ïadei bad ka shongkha shongman, jingpyllait san shyieng, jingïoh pateng bad kiwei bad ban wanrah beit tang kawei ka aiñ ka ban peit halor kine ki mat ki jura.
Da u Myntri Rangbahduh ka Ri, u Narendra Modi, u la sdang ban pynpaw ba ka UCC ka long kaba donkam khnang ban pynthikna ba baroh ki nongshong shnong kin ïoh ïa ki hok kiba long kumjuh.
Dang shen u la pynpaw ba kumno ha kawei ka longïing longsem yn don da kawei ka aiñ na ka bynta uwei u dkhot bad da kawei pat ka aiñ na ka bynta uwei pat u dkhot? U la ong ruh ba ha kano ka rukom kata ka longïing longsem kan ïaid bad ha kano ka dur ka Ri kan ïaid haba don bun ki aiñ? Tang nangne ruh la sngewthuh ba ka BJP ka thrang bha ban wanrah bad pynlong aiñ ïa ka UCC.Dang shen ka Law Commission jong ka Ri India ka la pan jingmut halor ka UCC na ki nongshong shnong bad ka por ban ai ïa kita ki jingai jingmut kan kut mynta u bnai.
Ym tang kata, ka Parliamentary Standing Committee jong ki tnat Personnel, Public Grievances, Law bad Justice hapoh ka jingïalam jong u MP ka BJP (Rajya Sabha), u Sushil Modi, ka la ïakynduh ha ka 3 tarik Naitung, 2023 na New Delhi ban ïakren halor ka UCC.Don kiba antad ba ka sorkar BJP ka lah ban wanrah da ka aiñ rew ha ka Dorbar Lyiur jong ka Parliament ka ban sdang mynta u bnai ban pyntreikam noh ïa ka UCC.Ngin ym sngewphylla lada ka long kumta namar ka ilekshon Lok Sabha ka sah sa tang kumba 10 bnai eiei.
Lehse ka BJP ka kwah ban khroh ‘vote’ na ki nongshong shnong da kaba wanrah ïa ka UCC.Ngin hap ban ïa peit kan long kumno khamtam ha kane ka Dorbar Lyiur jong ka Parliament.
Na ka liang u Myntri Rangbah ka Meghalaya, u Conrad K Sangma, dang shen u la ong ba ka UCC ka long pyrshah ïa ka jingmut jong ka India kaba dei ka ri kaba ïar bad bun ki jaitbynriew bad kane ka jingïadon bun ka dei ka jingkhlaiñ jong ngi kum ka ri.
Haba ban jur ba ka India ka dei ka ri jong ki jaitbynriew bapher bapher kiba long ka jingkhlaiñ jong ka kum ka ri, u Conrad u la ong ba kum ka tynrai, ka (UCC) ka long pyrshah ruh ïa ka riti dustur ki trai muluk ha kane ka Jylla kiba shim jait na ka kmie, bad kaba ju long ruh ka jinglong kyrpang bad jingkhlaiñ kum ki jaitbynriew trai muluk ka Jylla.
Lada ka UCC ka long aiñ, baroh ki nongshong shnong kin hap hapoh ka jingpynïaid jong kajuh watla ki dei na ki jingngeit ne ki niam bapher-bapher.
Kumba ka long mynta, ki aiñ kiba ïadei bad ki kynhun bapher-bapher ki shong katkum ka jingthoh ha ki kot bakhuid jong ki.
Kum ka nuksa, ki Hindu ki hap ban bud ïa ka Hindu Marriage Act, 1955, katba ki Muslim ki bud ïa ka Muslim Personal Law (Shariat) Application Act, 1937.
Namarkata, ki nongshong shnong na ki jait niam ne jingngeit bapher-bapher ki hap ban bud ïa ki aiñ jong kito ki kynhun ne Balang ha kaba ïadei bad ka shongkha shongman, jingpyllait san shyieng, jingïoh pateng bad kiwei.
Ka Riti Synshar (Constitution) ka ong kumno halor ka UCC? Ha ka Riti Synshar ka don ka Article 44, kaba long kawei na ki mat hapoh ka “Directive Principles of State Policy" (DPSP), bad la ong ba ka sorkar ka dei ban trei ban wanrah sha ki nongshong shnong ïa ka Uniform Civil Code bad kane kan long ha ka Ri India baroh kawei.
Ki DPSP ki dei tang ki kyndon ki ban ïarap ïa ka sorkar ha ka jingthaw ïa ki aiñ bad ki kpait saiñ kam hynrei ym lah pat ban rah ïa ki sha ïingbishar bad kane ka mut ba lada ka sorkar kam pyntreikam ïa ki DPSP, ym lah ban leit ujor sha ïingbishar bad ban kyrpad ïa ka ban hukum ïa ka sorkar ban wanrah ïa ka UCC.Namarkata, ngin hap ban ïa peit aïu ka sorkar BJP, Law Commission bad ka Parliamentary Standing Committee kin leh ha kine ki sngi ki ban wan halor ka UCC.Lada ka sorkar ka thrang ban pyntreikam ïa ka UCC, ka dei ban pyllait shwa ïa ka aiñ rew bad ban ai por ïa ki nongshong shnong bad ki kynhun bapher-bapher ba kin pule bad ïatai.
Kumba ka long mynta, kam pat don satia kano-kano ka aiñ rew halor ka UCC ba ngin lah ban ïatai.
Ka shu long tang ka jingïakren ha suiñ.
Tangba ngi sngewthuh ruh ba lada pyntreikam ïa ka UCC ha ka jylla Meghalaya, kan ïatyngkhuh bad ki kyndon ka Khyrnit Ba Hynriew (Sixth Schedule) bad ka rukom bat khyndew ki nongshong shnong.
Ka Assistive Technology (AT) lane ka teknoloji kaba ai jingiarap ka dei kano kano ka tiar ne ka jingai jingshakri kaba plie lad ia ki briew kiba don jingduna ha ki dkhot met lane kano kano ka jingpang ba kin leh ia ki kam kiba man ka sngi bad ba kin kyntiew ia ka rukom im.
Katkum ka Global Report on Assistive Technology (GReAT) kaba nyngkong kaba la pyllait paidbah da ka WHO bad UNICEF ha u bnai Jymmang 2022, palat 2.5 billion ngut ki briew ha ka pyrthei ki donkam kumno kumno kawei na kine ki tiar kiba ai jingiarap.
Ha India, ki don kumba 26.8 million ngut ki briew kiba don ia ki jingduna ha ki dkhot met katkum ka khanasamari 2011, bad kane ka pyni ia ka jingdonkam ia ka assistive technology hangne.
Ki briew kiba don jingduna ha ki dkhot met ki shem shibun ki jingeh kiba kynthup ia ka jingjynjar ban ioh ia ki lad pule puthi, ioh kam bad ioh jingsumar.
Shuh shuh, bun ki briew kiba don jingduna ha ki dkhot met ki jynjar ban ioh ia ki jingshakri ha ka leit ka wan bad ka jing ioh jaka sah.
Ka Assistive Technology ka lah ban don ka bynta kaba khraw ban pynbeit ia kine ki jingeh da kaba iarap ia ki briew kiba don jingduna dkhot met ba kin pyndep ia ki kam ba man ka sngi bad iashim bynta ha ka imlang sahlang.
Ka Artificial Limbs Manufacturing Corporation of India (ALIMCO), ka PSU jong ka Sorkar Pdeng hapoh jong ka tnat Social Justice and Empowerment ka thmu ban pynbiang ia ki tiar ai jingiarap kiba bha bad ki jing iarap ia ki briew kiba don jingduna ha ki dkhot met.
Katba dang iaid ki snem, ka ALIMCO ka la don ka bynta kaba khraw ha ki kam AT ha India.
Ka ALIMCO ka shna shibun ki tiar ai jingiarap kiba kynthup ia ki prosthesi, orthosi, ki tiar ba iarap ban iohsngew, bad ki tiar ba iarap ia ki briew ban khih shane shatai kum ki Tri Cycle, ki wheelchair, ki diengduh, ki tiar ba iarap iaid bad kiwei kiwei.
Ka ALIMCO ka la shim ia ki sienjam ban pynthymmai ia ki jaka treikam bad pynmih ia ki tiar kiba bha khnang ban iaryngkat bad ki jingkylla ha kylleng ka pyrthei.
Ha kane, ka ALMCO ka la iatrei lang bad ki kompani nabar ri bad ka la soi ia ka ToTban plie lad ia ka jingshna hapoh ri ia ki Lower Limb Prosthetic Component (ki kjat) bad ki active wheel chair.
“Parivartan Kit" na ka bynta ki prosthetics ba la shna da ka ALIMCO ka dei kaba kham jemdor haba ianujor bad ki prosthesi ba wanrah nabar ri, bad ia kine la pyndonkam da ki hajar ngut ki briew ha kylleng ka ri.
Ki diengduh ‘Sugamya’ ba saindur bad shna hapoh ka ri na ka bynta kito kiba don jingduna ha ka bor iohi ki don hapoh ka Atma Nirbhar Bharat Campaign.
Ki sienjam da ka ALIMCO na ka bynta ka jingpyndonkam ia ka teknoloji ki kynthup ia ka Prosthetic & orthotic centre kaba katkum ka juk mynta; ka jingpynbha ia ka jingsaindur –  3D Modeling and Analysis software; ka Computer Added Designing (CAD) & Computer Added Manufacturing (CAM) kaba kynthup ia ka 3D Printing; Ka jingpyndonkam ia ka CNC Sliding Head Machine & CNC Turn Mill Machine; Spectro Analyzer – Na ka bynta ka jingbeit ha ka jingpeit ia ki nar; Ki bynta ba thymmai kum ka Reverse Drive & Disc Brake ha ki Motorized Tricycle baiaid da ki battery; bad ka jingsaindur ia ki Active Wheel chair ba lah ban khylliap bad ki Wheel Chair kiba lah ban iaid ha ki jaka ba sniew surok.
Ka Accessible India Campaign ba la sdang da ka Sorkar ha u snem 2015 ban plie lad ia ki jaka paidbah bad ki lad ka leit ka wan ia ki briew kiba don jing duna ha ki dkhot met ka peit bniah ia ka jingplie lad ia ki briew kiba don jingdunaha ki dkhot met ba kin ioh ia ki teknoloji kiba ai jingtip bad kiba plie lad ia ka jingiakren.
Ka National Action Plan for Skill Development kaba la sdang ha u snem 2015 ka thmu ban ai jinghikai ia shi million ngut ki briew kiba don jingdunaha ki dkhot met shuwa u snem 2022 ha ka jingdon ruh ki lad ban ai ia ki AT sha ki briew ba don jingduna ha ki dkhot met khnang ba kin iarap ia ki ba kin pyntbit ialade.
Ka skhim Assistance to Disabled Persons for Purchase / Fitting of Aids and Appliances (ADIP) jong ka tnat Empowerment of Person with Disabilities (DEPwDs) ka ai jingiarap pisa ia ki briew kiba don jingduna ha ki dkhot met ba kin thied ia ki tiar ai jingiarap bad mynta ka treikam ha jan baroh ki distrik jong ka ri ban pynbiang ia kine ki tiar ia ki briew kiba don jingdunaha ki dkhot met ha ka dor kaba jem lane ha kaba shu ai ei.
La seng haduh khyndai tylli ki National Institute ha kylleng ka ri hapoh ka DEPwDs ha ryngkat 21 tylli ki Composite Regional Centre (CRCs) kum ki dkhot jong ki National Institute.
Ka India ka la mad ia ka jingkiew ki start-up kiba trei ban kyntiew ia ki jingpynbeit AT na ka bynta ki briew kiba don jingdunaha ki dkhot met da kaba pyndonkam ia ki teknoloji katkum ka juk mynta ban saindur thymmai ia ki tiar na ka bynta jong ki kiba lah ban iarap ia ka jingiadon bynta jong ki bad ka jingkyntiew ia ka jingim jong ki ha ryngkat ka jingkyrshan jong ka Sorkar India.
Mynta ka AT ka dei ka phang kaba don shibun ki jingiakren ha ka World Forum on Disability, kaba dei ka prokram kaba peit bniah ia ka jingkyntiew ia ka jingim jong ki briew kiba don jingdunaha ki dkhot met.
Ki lad treikam jong ka AT ha ki kam kiba iadei bad ki briew kiba don jingduna ha ki dkhot met ki long kiba bun bad ki start-up bad ki nongsaindur thymmai kiba peit ia kine ki kam ki dang kham bun katba dang iaid ki sngi.
Ka Sorkar ka la ithuh ia ki lad kiba don ha ki jingpynbeit lyngba ki AT khnang ban kyntiew ia ka jingdon bynta bad ka jingkyntiew ia ka jingim jong ki briew kiba don jingduna ha ki dkhot met bad ka dang shim ia ki sienjam ban kyntiew bad pynsaphriang ia ki jingpynbeit lyng-ba ki AT.Lyngba ka jingbteng jong ka jingbei tyng-ka bad ka jingkyrshan, ka India ka don ka lad ban long ka nongialam ha ka pyrthei ha ka jingshna bad jingpdiang ia ki jingpynbeit lyngba ki AT.Ki pulit ka Colorado ki la iathuh ba uwei u khynnah 16 snem u la thombor bad pyniap ia  ka paralok barim  hakhmat u para jong ka  tang namar ka jingpan iakhlad.
Halor kane ka jingjia  ka Weld County District Court Division 17, ka la shim ia u Jovanni Sirio- Cardona kum u samla bad kam pynhap shuh ia u hapoh ka kyrdan jong ki khynnah ba hapoh ka 18 snem ka rta, namar katei ka kam bymman.
Katkum ka kaiphod ba la ioh ha ka 16 tarik u Jylliew ha ka por kumba 3:45 noh phai sngi, la iohi ia utei u khynnah 17 snem ha ka por ba u leit poi sha ka jaka sah jong ka Lily da ka thuk-thuk jong u hapoh Greeley, ka shnong kaba don hapoh Denver.
Katei ka jingjia ka long 5 sngi h ashwa ka sngikha jong katei ka khynnah, ha kaba utei u khynnah runar u la leit ban rung jubor na ka jingkhang iit jong ka kamra thiah jong ka ha katei ka janmiet.
Katkum ka ejahar ba la ujor pyrshah ia utei u khynnah, la ong ba ka Lily ha katei ka por ka la lynñiar bad pyrta ia u para ba 13 snem jongka, uba ha katei ka por, u dang peit TV ha kawei pat ka kamra bad tang mar ia ïohsngew ia ka sur jongka, utei u para u la leit ban mareh mar-mar sha ka kamra jong ka Lily hynrei hashwa ba un poi hapoh ka kamra jongka, u la ïohsngew ia ka jingsawa ka suloi.
Utei u khynnah 17 snem u la dep siat kumba katto- katne kuli ia katei ka khynnah 15 snem ha katei ka por ba u para jongka u leit ban rung ha ka kamra jongka.
Utei u para jong ka Lily, u la iathuh ha ki pulit ba ha katei ka por ba u leit rung hapoh ka kamra jong ka hynmen, u la ioh ia ka Lily ba ka la kyllon ha madan bad utei u paralok ‘boyfriend’ jong ka pat uba dang bat ia ka suloi ha ka kti jong u.
Ha katei ka por, u shem ruh ia u Sirio-Cardona ba u ïeng hajan ka Lily ha ryngkat ka snam kaba tuid na ki thliew khmut jong u.
Ha katei ka por, u para jongka Lily u la pyrshang ban wad jingiarap hynrei la ong ba u Cardona u la knieh ia ka phone na ka kti jong u para khnang ban pyntikna ba un nym lah ban pyntip shano- shano ruh.
Hadien katei ka jingjia, ki pulit ki la ioh jingtip bad ki la leit ban mareh sha katei ka iing hynrei ka long kaba lehnoh ei namar ka Lily ka la khlad bad la shem ia katto katne ki dak mong kuli ha ka met jongka.
Katkum ki kaiphod ba la ioh da ka ïingbishar, la shem ba katei ka khynnah 15 snem ka don jingiadei bad utei u khynnah 17 snem la kumba 6 bnai eiei.
Hynrei ha katei ka por, ka Lily ka la rai ban pynkut noh ia ka jingiadei jongki bad dei kane ka daw kaba la wanrah ia katei ka jingjia ha katei ka por.
Ka long kaei kaei kaba sngewtynnad ban tip ba kaei kaba nga ju iai angnud mynta baroh kine ki snem kan sa urlong.
Kata ka dei ka Shillong Western Bye-pass.
Ngi la donkam la slem bah ia Ka Shillong Western Bye-pass, kum ka jingshakri kaba kham kyrpang ia ka thain Shathie lem bad ka thain Shathie LamMihngi jong kane ka Ri Lum Khasi.
La khmih lynti namar kata ba ka Shillong Western Bye-Pass kan shakri kham kyrpang ia ka thain Shathie lem bad ia ka thain Shathie Lam Sepngi jong ka Ri Lum Khasi kumjuh kumba ka Eastern Shillong Bye-pass ka la shakri kham kyrpang ia ka thain Shathie Lam Sepngi jong ka Ri Lum Khasi, kaba katno tam eh ia ka Ri Lum Jaintia hi baroh kawei.
Ym artatien ba ynda ka Shillong Western Bye-pass ka la urlong ba kan sa pynmyntoi kham kyrpang ia ka thain Mihngi Lam shathie bad ruh ia ka thain Sepngi jong ka Ri Lum Khasi.
La khmih lynti ba ka Shillong Bye-pass kan dei ruh kawei na ki lad ban pynduna shikatdei eh ia kane ka jingdheng kali kaba hangne ha ka Nongbah Shillong, kumjuh kumba ka Shillong Eastern Bye-pass ka la iarap ban pynduna ia ka jingdheng kali.
Lymda dei ba ngi kloi ban don noh ia katai ka Shillong Eastern Bye-pass, ka jingdheng kali hangne ha Sor Shillong kan long kaba khampalat liam ia kane kaba ngi ia mad kumne mynta.
La phiah kyrpang ia ka Shillong Western Bye-pass Project ha ki 3 (Lai) ki bynta bad kita ki dei ka ‘Package I’ kaba kumba 12.8 km, ka ‘Package II’ kaba kumba 11.9 kms bad ka ‘Package III’ kaba ka kumba 13.56 Kms.
Na kane kaei kaei ba lah ban ong ba naduh kaba sdang ka jong ka tat haduh kaba kut ka jong ka, ba ka Shillong Western Bye-Pass kan nym duna ia ka 38 Kms.
La aiti ia kita ki 3 (lai) ki bynta ne ki ‘packages’ ki jong ka ha ki 3 (lai) tylli ki nongpynurlong ia ka kam ne ki ‘implemen-ting agencies’.
Kat kum ki tyllong khubor ba ia ka ‘Package I’ la aiti ha ka Anusha Project Pvt Ltd lem bad ka BKD Infrastructure Pvt Ltd, ia ka Package II la aiti ha ka Narendra Sharma-T.K Engineering Consortium Pvt Ltd, kiba dei ki Joint Venture bad ia ka Package III la aiti ha ka B.R.N Infrastructures Private Ltd.
La antad ba katynda dep pura, ka Shillong Western Bye-Pass,kan shongdor la kumno kumno kumba 1.868 crore.
Haduh mynta mynne ym ioh ia ki dak ki shin ba katei ka Shillong Western Bye-Pass kan sdang nangtei na Lad Umiam Khwan, kaba tang mar shu ia kut noh katei ka pung Umiam ne ka Umiam Reservoir.
Niuma, lah ban iohi ia ki dak ki shin jong ka jingmaramot pynbha ia katei ka surok kaba naduh Lad Umsaw, terter, tat haduh ha Mawlyndep hynrei artatien shi katdei eh ba katei ka bynta ne katei ka surok, kaba naduhn a Lad Umsaw tat haduh ha Mawlyndep, kan dei kata ka shibynta jong kata ka Shillong Western Bye-pass.
Ym artatien ba ka Shillong Western Bye-Pass kan hap ban ‘bye pass’ ne iaid lait ia katei ka surok khang ba kan lah ban ‘bye-pass’ ne iaid lait ia kat ki shong ki thaw ne ia kat ki jingtei ne ki ‘private structures’ kiba la don lypa tiap haduh ha syndah hi dnong jong katei ka surok.
La ngeit namar kata ba ka Shillong Western Bye-pass kan leit iaid pynban na shatai sha lyndet ne na shaphang sepngi jong ka shong Umsaw Khwan, ka shnong Umbir bad ruh ka shnong Mawlyndep, kata, na kaba kan ioh ban iaid laitluid ne na kaba ym pat don kino kino ki jingtei ne na kaba ym pat da heh than eh ki shnong ki thaw.
La ngiet ba ka Shillong Western Bye-pass kan sdang nangno ma nangno nangtei na ka thain Sumer.
La ngeit ba ka Shillong Western Bye-Pass, ka ban sdang nangno ma nangno nangtei na ka thain Sumer, kan kut pat de hangno ma hangno ha ka thain Baniun.
La ngeit namar kata ba ka Shillong Western Bye-pass kan iaid na shatai sha lyndet lane na shatai sha sepngi jong utai u Lum Diengiei bad ruh na ki bynta kiba khamduna u thieb u jur.
Kum ban shu ong noh kan iaid kyrpang naki bynta kiba kham pajih khyndiat na kat ki shnong ki thaw kiba don ha u sharing jong utai u Lum Diengiei, kata, ha shwa ba kan wan mih bloit ha ka thie ka thain Baniun.
Ym aratien ba ka Shillong Western Bye-pass kan bud nuksa ia kane ka Shillong – Nongstoin – Tura Road kaba mynta, kaba iaid laid noh shi syndon war ia ka shnong Marbisu-Mawngap bad khamtam eh ia ka shnong Sohiong.
Kan bud nuksa ruh de ia kane ka Lad Umroi – Jorabad Expressway, kaba iaid lait noh syndon war ia ka jingkhapngiah bad ka jingkhim than eh jong ka Umsning.
Kan bud nuksa ruh de ia kane ka Surok thymmai kaba naduh na ka jingkieng Umshyrpi tat haduh haneng jong ka jingkieng Umphyrnai, kaba da iaid lait hi noh syndon war ia katei ka jingkhim bad ka jingkhapngiah than eh jong katei ka Lad Mawniang lah bad ka Mylliem bah.
Ynda la dep pura ka Shillong Western Bye-pass kan iarap ban pynduna ia kane ka jingdheng kali kaba hangne ha Sor Shillong, kata, ia ka jingdheng kali kaba naduhna Mawlai Petrol Pump terter tat haduh ha Rilbong junction.
Ka jingdheng kali ha katei ka bynta jong ka Sor Shillong kan sa kham duna wei ba ki kali kiba wan na ka thain Pynursla, na ka thain Sohra bad ruh na ka thain Mawsynram kin nym donkam shuh ban da rung kyrpang, kumba long mynta, ia ka Sor Shillong, kata, ynda haba ki donkam ban leit kyrpang beit thik shatei sha ka Sorbah Guwahati.
Ka long ruh kumta kumjuh ynda haba kin wan phai biang pat de nangtei na ka Sorbah Guwahati.
Ka Shillong Western Bye-pass kan pynsuk bad kan pynkloi ruh de ia ka leit ka wan ka jong ki nongrai pyrthei ne ki ‘tourist’ ki ban wan kiew kyrpang na Assam ne na Guwahati  bad ki ba don jingmut ban leit rkai kyrpang beit tnoit sha ki jaka rkai pyrthei jong ka thain Dawki bad ka thain Sohra.
Ka Shillong Western Bye-pass kan iarap ruh ban pynsting lem noh ia katei ka lyngkor kaba khia jong katei ka den-um Umiam ne katei ka ‘Main Dam’jong ka pung Umiam.
Ka tnat pulit jong ka Baltimore ka la pyntip ba ha ka Sngi U Blei, 2 ngut  ki briew ki la khlad bad kumba 28 ngut pat ki la mynsaw na ka jingsynreit kuli naphang hapoh ka nongbah Baltimore jong ka United States.
U Acting Police Commissioner jong katei ka jaka, u Rich Worley, ha ka janmiet Sngi U Blei u la iathuh ba ki pulit ki la ioh ia shibun tylli ki jingpyntip halor katei ka jingjia ha ka por kumba 12:30 jong katei ka step Sngi U Blei ha kawei ka jingïaleh sngewbha ha ka surok bah jong ka thaiñ Brooklyn hapoh Maryland.
Hynrei la ong ba hadien ka jingleit poi jong ki heh pulit sha katei ka jaka, la shem sa tang ia ki metïap bad kumjuh ruh kito kiba la mynsaw bad thiah lyngkrang ha katei ka jaka.
Napdeng kitei kiba thiah iap ha katei ka por, ki pulit ki la shem ia kawei ka kynthei 18 snem bad kumjuh ruh ia u shynrang ba 20 snem ka rta, kiba la iathiah iap ha katei ka jaka.
Katba, ia kitei kiba mynsaw baroh pat la pynkit bad sumar sha ki jaka sumar kiba don hajan jong katei hi ka thaiñ, ha kaba 3 ngut napdeng jong ki, ki dei kiba la mynsaw jur bha bad ka jingim jongki ka la don hapdeng ka jingma kaba khraw.
Katei ka jingjia ha kane ka kynti, ka long ka jingjia kaba shyrkhei tam ha kane ka por hadien ki katto katne ki jingjia synreit kuli naphang kiba ka US ka la ioh mad ha ki khyndiat por ba la leit.
U heh ka Baltimore, u Brandon Scott, ha ka jingiakren bad ki lad pathai khubor, u la pynrem jur halor katei ka jingjia bad ka jingsynreit kuli dusmon jong kino- kino ki runar kiba don kti ha katei ka jingjia bad u la ong ruh ba ka hok kan sa bishar ia ki bad kin hap ban mad ia ki jingpynshitom jong ka aiñ katkum ki kyndon pynkheiñ aiñ ba la buh.
Shuh shuh ruh u la ong ba kane ka long ka jingjia kaba sniew bok tam, ka bym shym dei ban jia ne urlong.
Kumjuh ruh u Scott u la ong ba kane ka long ka daw bah ia ki bor pyniaid ka United States ba ki dei ban pyrkhing bad buh da ki kyndon aiñ halor ka jingthied bad ka jingbuh suloi jong ki longiing hapoh ka ri, kum shi bynta ban tehlakam ia ka jingkynrei ki kam thombor bad ki jingjia synreit kuli naphang kumba la sakhi ha kine ki sngi.
Kumta ruh u la ong ba, ki bor pyniaid ha kum kane ka por, kin ym shu sngap mynthi ne shong kli kti ban pyllait suk ia kitei ki nongleh kam sniew bad ki runar kiba shim ia ka jingim ki riew paidbah khlem jingkheiñ snep eiei, hynrei kin thwet bad buddien haduh ba kin da ioh ia kitei kiba don kti baroh bad kin hap ruh ban mad ia ki jingpynshitom bad ki aiñ ba iadei bad ki jingleh pynkheiñ aiñ jongki.
Namar ka jingioh bat suloi laitluid jong ki paidbah hapoh United States, shibun tylli ki jingjia synreit kuli ki la jia hapoh ka ri ha kine ki sngi, ha kaba ki don palat 44,357 ngut kiba khlad ha kitei ki jingjia ha US hapoh jong u snem 2022, kynthup ia 24,090 ngut kiba bthat hi ia la ka jingim bad kane ka long katkum ka kaiphod ba la ioh lum da ka tnat Gun Violence Archive (GVA).
Katei ka jingsynreit kuli naphang ha ka Sngi U Blei, ka long ka sien ba 337 ba ka United States kan ioh mad tang hapoh jong une u snem.
Ka nongbishar jong ka Clark County District Court, ka Kathleen Delaney, ha kane ka kynti la rai set patok kumba 16 haduh 40 snem kynthih ia utei u khynnah na Las Vegas halor ka jingleh khlemakor bad ktah kti jong u ia ka nonghikai jong u tang namar ka jingkylli jongka ia ki marks jong u hadien ba la wad skul.
Katei ka nongbishar ka la ong ba kane ka long ka jingpynkheiñ aiñ kaba khraw tam ba ka ïingbishar ka la ïohsngew ha kaba utei u khynnah u la ktah kti bad batbor syndon ia la ka jong ka nonghikai skul tang namar ba ka kylli ia u shaphang ki marks kiba u ioh ha ka eksamin ba la dep.
Kumta, ka ïingbishar ka la ong ba u Jonathan Eluterio Martinez Garcia, 17 snem ka rta, u la leh ia katei ka kam pynkheiñ aiñ bad ka kam pyniap briew, da ka jingthmu ruh ban batbor ia katei ka nonghikai bad u la pynmynsaw ruh ia katei ka briew da ki tiar kiba shyrkhei.
U Jonathan u la shah pynngat ha shibun tylli ki kyndon pynkheiñ aiñ ba iahap bad ka jingleh pynkheiñ aiñ jong u ha katei ka kam.
Kane ka la jia hapoh ka skul Eldorado High School, ha kaba utei u khynnah bad katei ka nonghikai ki iadon bynta.
Ha ka Sngi Balang, u Jonathan u la panmap hakhmat ka ïingbishar halor katei ka jingleh pynkheiñ aiñ jong u.
U nongïasaid aiñ jong u ruh u la pynksan bad ong ba utei u khynnah u leh ia katei ka kam thombor namar ka jingktah ha kaba iadei bad ki jingshitom kiba pynthud ia ka bor pyrkhat jong u.
Ha u Iaiong jong u snem 2022, utei u khynnah u la ktah kti ia katei ka nonghikai hapoh ka kamra skul, ha kaba u la ksih ia ka bad u la sangah ia ka khlieh jongka ha ka miej ba ka shong bad u da ong ruh ba um sngewtynnad bad um kwah shuh ban iohi ia ka.
Namar ba ka dei ka riew kynthei, katei ka nonghikai kam shym lah ban iakhun pyrshah bad kumta ka la iapler noh hangta.
Hynrei hadien kata, ka la kyndit bynriew biang, ha kaba ka la shem ba utei u khynnah u la pyn law ia ki jaiñ ba ka phong na syngkai sharum bad ha kata ka por u la theh ia ka da ka kynja um ha ka met jongka baroh shi rynieng.
Hadien kata, katei ka nonghikai ka la iathuh ha ki pulit ba utei u khynnah ha katei ka por u la thmu ban thang syndon ia ka hynrei u la kylla jingmut noh bad tynrong ha ka da ki kot kiba khia bad u la shong syndon halor jong ki kot kiba la tynrong ha ka.
Katei ka nonghikai ka la iathuh ba hapdeng katei ka por ka la iapler noh bad utei u khynnah ruh u la phla ba ha ka por ba kam tip briew shuh, u la batbor ia ka bad u la pyrshang pat ban pyniap noh syndon ia ka hynrei um lah satia ban leh kumta.
Ka sorkar France ha ka Sngi U Blei ka la pyntip da ki spah ngut ki la shah kem biang ha ka miet kaba san jong ka jing-iakhih paidbah hapoh Paris namar ka jingshah siat iap jong uwei khynnah 17 snem ha ki heh pulit ha ki khyndiat sngi ba la leit.
La ong ba ki paidbah nongïakhih, khamtam ki khynnah- samla, ki la pynpaw ia ka dak jingbitar jongki da kaba thang kali bad pynjulor ia ki tiar paidbah bad kumjuh ruh ki la pyrshang ban iakhun ia ki pulit kiba ap pahara kum shi bynta ban ïakhih jur ia ka jingleh donbor jong ki heh pulit pyrshah ia ki riew paidbah ha katei ka thaiñ.
Katei ka jingiakhih paidbah ka la jia hadien ka jingshah siat iap jong u khynnah 17 snem ba la tip kyrteng u Nahel tang namar ka jingiaid lait jong u na ka jaka talasi jong ki nong-ap pahara ha katei ka por.
Ha ka video ba la saphriang paidbah, la iohi ia uwei u heh pulit uba thew bad pyn-ap da ka suloi ia utei u khynnah katba u dang ñiah ia ka kali na katei ka jaka.
Dei lyngba jong katei ka video bad ki khynnah- samla ki la khie bitar halor ka jingleh jong ki bor pulit bad ki la mih shakhmat ban pynpaw ia ka jingbitar jong ki da ka jingiakhih paidbah kaba jur.
Hadien ka sngi ba la pyndep don burom ia ka met u Nahel hapoh ka iingsah jong u ha Paris, ki pulit ki la ioh kem kumba 719 ngut ki nongïakhih ha katei ka miet bad kane ka long hadien ba 1,300 tam ki la shah kem ha ka miet ba la lah.
Kumba 45 ngut ruh ki heh pulit, la ong ba ki la mynsaw hapdeng jong katei ka jingiakhih paidbah, ha kaba 577 tylli ki kali ki la shah thang bad 74 tylli ki iing ki la shah thang bad lada shim kyllum ia baroh ki jingthang kali bad jingthang iing ka la poi kumba 871 tylli kum kitei ki jingjia tang hapoh jong ki 4 sngi ba la iaid ka jingiakhih paidbah ki nongshong shnong ka nongbah Paris.
Ki nongbud jong ka seng Maharashtra Navnirnam Sena (MNS) ki la buh da ki Poster ha Mumbai ban kyrpad ïa u President ka seng u Raj Thackeray bad ïa u bakha jong u uba long u nongïalam jong ka Shiv Sena (UBT) u Uddhav Thackeray ban ïasnohktilang noh  bad ban ïatreilang ha ki kam saiñ pyrthei ha ka jylla.
Ha kawei na ki Video ba la pynsaphriang ha ki lad phah khubor, la ong ba kawei ka poster ka la buh ka jingkyrpad ba kine shi bakha ki la dei ban ïatreilang.
ïa kane la lap habar jong ka petrol pump kaba don ha Ram Ganesh Gadkari Chowk ha Dadar West.
“Ki kam saiñ pyrthei ha  Maharashtra ki la jaboh," kane ka poster ïa kaba la buh da u nongïalam jong ka seng MNS u Laxman Patil ka la ong, ha kum kane ka por ka la don ka jingïapher jingmut, kaba nyngkong ka long ba ha Shiv Sena bad mynta ha ka seng Nationalist Congress Party.
Kane ka poster shuh suh ka la ong, “Rajsaheb-Uddhavsaheb to ïasnohktinoh mynta.
Baroh kawei ka Maharashtra ka ap ïa phi, ka jingkyrpad jong ki shipai jong ka Maharashtra kan long da ka jingsngewrit.
"Ka kynhun jong u Raj bad u Uddhav ka la ïapait ha u snem 2005 haba u Raj, uba la paw ba u long u nongjop pyrshah ïa u Bal Thackeray, u la mih noh na ka seng BJP ha ka por ba ka la don ka jingïapher jingmut hapdeng jong ki bad seng noh da ka seng lajong ha u snem uba bud.
U Uddhav u la long u heh nongïalam jong ka seng Sena ha u Kyllalyngkot jong u snem 2013 hadien ka jingkhlad noh jong u Bal Thackeray bad kaba la tyllun da ka jingpynïaid jong u Eknath Shinde bad thaw sorkar bad ka seng BJP.Ka jingïalang jong ki seng ka liang pyrshah ïa kaba la thmu ban pynlong ha ka 13 tarik haduh ka 14 tarik, Naitung ha Bengaluru ka la shah pynkynriah noh bad la rai ban pynlong ïa ka hadien ba la dep ban pynlong ïa ka dorbar lyiur ha ïingdorbar, la ong u heh nongïalam jong ka seng JD(U) u KC Tyagi.
Ïa ka tarik ban pynlong ïa ka jingïalang jong ka kynhun pyrshah yn sa pynbna kham hadien.
Na ka daw jong ka jingdon ka dorbar lyiur jong ka Bihar Assembly kaba la thmu ban pynlong ha ka 10 tarik haduh ka 24 tarik, Naitung, la pynkynriah noh ïa ka jingïalang.
Kumba la ïathuh ka tyllong khubor, la ong ba ka seng JD(U) jong u Nitish Kumar ka la bthah ïa u President jong ka Congress u Mallikarjun Kharge ba un pynkynriah noh ïa ka jingïalang naba ma u bad u Tejashwi Yadav kin sa bunkam bha ha kaba ïadei bad ka jingdon jong kane ka  dorbar ha ïingdorbar.
Ki khubor jong ka jingthmu ban pynkynriah noh ïa ka jingïalang ka la long hadien ka jingmih  jong ka jingïapait hapoh ka seng Nationalist Congress Party (NCP), hadien ka jingpynibor pyrshah jong u Ajit Pawar ïa ka seng bad leit ban ïatreilang bad ka sorkar u Shinde bad BJP ha Maharashtra.
Da ka jingthmu ban pynlong ïa ka ilekshon Assembly ha u snem ban wan ha Arunachal Pradesh, ka seng Aam Aadmi Party (AAP) ha kane jylla ka la pynpaw ba ka don ka jingthrang na ka bynta ban pynïakhun ïa ki kyrtong ha baroh 60 tylli ki Assembly konstitwensi, nalor ki Lok Sabha konstitwensi.
U General Secretary jong ka seng AAP ha ka jylla u Toko Nikam u la ong ba ka seng ka la don jingthmu ban pynbiang um ei, ka bording, ki lad ai jingsumar ba kot haduh T.10 lak, bad ka jingnang jingstad kaba paka tam lada ka ïoh ïa ka jingjop ha ka jingïakhun ïa ka ilekshon Assembly 2024.
U Nikam u la ong ba lada ka seng ka shahjied ha ka bor synshar, ka seng AAP kan sa weng noh ïa ka Arunachal Pradesh Unlawful Activities (Prevention) Act of 2014 bad ka Arunachal Pradesh District Based Entrepreneurs bad ka Professionals (Incentives, Development, and Promotional) Rules of 2015.
Kum shi bynta ban burom ha kaba ïadei bad ka hok balaitluid jong ki jait niam, u Nikam u la ong ba ka seng kan sa weng noh ïa ka Arunachal Pradesh Freedom of Religion Act of 1978.
U la pynpaw shuh shuh da kaba ong ba ka seng kan sa weng noh ïa ki jngeh jong ka Arunachal Pradesh Public Service Commission (APPSC) hapoh ki hynriew bnai bad ban pynsangeh noh ïa ka Arunachal Pradesh State Service Selection Board ban pynkut noh ïa ki kam bamsap.
Kum shi bynta ban phai khmat ha kaba ïadei bad ki kynrum kynram ba la mih bad dang bteng ha Manipur, u dkhot jong ka ïingdorbar na Nowgong konstitwensi ha Assam, u Pradyut Bordoloi u la kyntu ïa ki para dkhot ha ka ïingdorbar ba ki la dei ban ïasnohktilang na ka bynta ban buh ka jingdawa ban ïakren bad ïamir jingmut ha kaba ïadei bad ki jingïakynad ba la mih ha kane ka jylla.
Naduh ka 3 tarik, Jymmang, 2023, ka Manipur ka la shah ktah jur na ki jingïakynad bad ki jingïaumsnam, ka hok longbriew manbriew ka la shah ïuhroit bad ki la don ruh bun ki mynsiem briew kiba la duhnoh bad bun ruh kiba la phet shnong.
Ki jingïakynad bad ki jingshah thombor ki la nang jia, la ka long ha ka liang ki kynhun shipai, ki kynhun kieng atiar bad kiba bun kiwei pat ki kynhun.
Kane ka jinglong jingman ka la ktah jur ïa ka rukom im jong ki nongshong shnong ha kane ka jylla.
Naba ïa ka dorkar Lyiur yn sdang ha ka 20 tarik, Nairung, u Pradyut Bordoloi u la wer ïa baroh ki para dkhot ba kin ïaleh shitom ban dawa ha ka ban ïakren halor ki kynrum kynram kiba la mih ha Manipur.
Katkum ka jingïathuh jong ki pulit, la ong ba la lap ïa ka Drone kaba la her halor ka jaka sah jong u Myntri Rangbahduh u Narendra Modi ha Delhi hynnin ka sngi.
Ha kaba ïadei bad kane, ki pulit ki la ïathuh ba kim shym lap ei ei ka ban buh jingma ne lap ei ei ha ki bynta ba la her ka Drone.
La ïoh pdiang ïa ka PCR Call ha ka por 5 baje hynnin ka step ha kaba la ong ba la don ka kynja ba her kaba i kum ka Drone halor ka ïingsah jong u Myntri Rangbahduh, la ïathuh ki pulit.
Ha kaba ïadei bad kane, ki pulit bad kiwei pat ki kynhun ïada ki la pynpaw ba kim shym lap kaei kaei kaba buh jingma, la ïathuh u heh pulit, ha kaba u la bynrap shuh shuh da kaba ong ba ka Air Traffic Control (ATC) ruh kam shym lap ei ei.
Naba ki jingïaumsnam ki dang ïai bteng ha Manipur haduh kine ki sngi, ka sorkar jylla ka la nang pynjlan shuh shuh ban pynsangeh treikam ïa ka Internet ha ka sien kaba 12 ka ban long haduh ka 5 tarik, Naitung.
Kane ka long kum shi bynta ban lah tehlakam ïa ka jingsaphriang jong ki khubor hamsaïa, ki video, ki dur bad ki jingthoh, ki ban lah ban nang pynjur ïa ki jingïakynad ha ka jylla.
U Home Department Commissioner jong ka Manipur u T.Ranjit Singh, ha ka jingthoh kaba u la phah, u la ong ba khnang ban ïakhun pyrshah halor ki jing-leh jingkam jong ki riewbymman kiba pyrshah ri bad ïa ka imlang sahlang bad ban wanrah ïa ka jingsuk jingsaiñ hapoh ka thaiñ la ïohi ba la donkam ban shim ki sienjam kiba tyngeh na ka bynta ban pynbiang ïa ki jinglong jingman.
Ka Manipur High Court ha ka taïew ba la lah, ka la hukum ïa ki heh ba dei khmih jong ka jylla ba ki la dei ban pynbiang ka jingtreikam jong ka Internet na ka bynta ki paidbah ha ki katto katne tylli ki jaka ba la jied kiba hap hapoh ka jingkhmih jong ki.
Kane ka hukum jong ka, ka la long naba la ïoh ïa ka jingmudui Public Interest Litigation ba la phah da kiba bun ki riewpaidbah.
Ki la don kumba 7 ngut ki briew kiba la shahkem halor ka jingthmu ban wanrah ki kam pyntriem da kaba dawa pisa ha ka kyrteng jong ki kynhun lehnoh, la ïathuh u heh pulit jong ka Assam.
Ïa kine ki briew la kem na Assam, Nagaland bad West Bengal, u la bynrap.
U Director General of Police u G P Singh ha ka jingphah jingthoh jong u lyngba ka Twitter u la ong:“Ki pulit jong ka Assam ki la lah ban pyntroiñ ïa baroh kawei ka kynhun jong ki runar kiba la thmu ban leh ïa ki kam pyntriem ha ka kyrteng ki lehnoh ha kaba ki la thmu ban leh ïa ki kam dawa pisa ha ka kyrteng jong ka seng KLO bad BLA ha ka thaiñ BTR jong ka Assam.
Ki la don baroh 7 ngut kiba la shahkem na ki bynta ba bun jong ka Assam, Nagaland bad West Bengal.
"U Singh u la pynsaphriang kylleng ïa ka Letterhead jong ka Boro Liberation Army (BLA), kaba ym pat pynshai lada la don ne em kiba la ïoh na kine ki briew kiba la shahkem.
Um shym la batai shai la kane ka kynhun kaba la shah pyntroiñ ka la don ne buh da kawei pat ka kyrteng na ka bynta jong ka.
Nalor ka BLA, ka kynhun ki runar ka la dawa pisa ha ka kyrteng jong ka Kamatapur Liberation Organisation (KLO).
Napdeng kine kiba la shahkem, lai ngut ki dei na Udalguri distrik, arngut na Karbi Anglong bad mar uwei na Darrang bad Tamulpur.
Ka kynhun ba la ïatreilang hapdeng ka kynhun National Investigation Agency (NIA) bad ki pulit jong ka Mumbai ki la pynlong ïa ka jingleit khynra sha saw tylli ki jaka ha Mumbai bad  Pune ha ka step jong ka lah sngi U Blei bad kem ruh ïa saw ngut kiba la shah kynnoh ba ki dei ki nongïarap jong ka kynhun lehnoh Islamic State.
Kumba la ïathuh ka tyllong khubor, la ong ba kine kiba la shahkem ki la shah buddien bad shah khmih bniah naduh basdang jong u snem 2021.
Ki heh ka kynhun, ki la ïathuh ba la ïoh ban kurup ïa shibun ki tiar kiba long beaiñ na kine kiba la shah kynnoh bad na ki ïing jong ki ha ka por ba la pynlong ïa ka jingkhynra.
U Tabish, u la shahkem na Mumbai, ha kaba u la shah pynshisha ba u la long u snar nongïalam jong ka kynhun ha kaba u la smai ban ïatreilang bad u Amir, uwei pat uba la shahkem lang, bad u la thoh ruh ïa ki Article ha ka Magazine jong ka kynhun IS ka ‘Voice of Hind’.
U Zubair, u la shahkem na Pune, une u la shah pynshisha ba u la ïatreilang bad ka kynhun ISIS Shimoga ïa kaba la shah pyntroiñ hashwa.
Ha ka sngi U Blei, ka kynhun NIA ka la pynlong ïa ka jingkhynra ha ki san tylli ki jaka, ar tylli ha Patna bad mar kawei ha Darbhanga (Bihar) ha Surat (Gujarat) bad ha Bareilly (Uttar Pradesh) ha kaba ïadei bad ka jingdonkti jong ki bad ka kynhun Ghazwa-e-Hind, ka kynhun ba la pynïaid da ki lehnoh jong ka kynhun ha Pakistan.
Ka jingtohkit ïa kine kiba la shahkem kan sa ïaid shakhmat khnang ban lap dien shuh shuh.
Ïa ka jingmudui halor ka jingjia, la buh hadien ka jingshahkem jong u Marghoob Ahmad Danish ba la tip ruh da ka kyrteng kum u Tahir jong ka thaiñ Phulwarisharif jong ka Patna da ki pulit ka Bihar ha ka 14 tarik, Naitung jong u snem ba la lah.
Ka kynhun NIA ka la shimti ban tohkit halor ka jingjia hadien phra sngi jong ka jingshahkem jong u.
U Danish u la shah mudui ha ka 6 tarik, Kyllalyngkot hapoh kiba bun ki kyndon jong ka Indian Penal Code bad ka Unlawful Activities (Prevention) Act.
Naba ki kynrum kynram ki dang ïai bteng ha kiba bun ki bynta jong ka Manipur, ka sorkar jylla ka la rai ban bteng ïa ka jingkhang ïa baroh ki skul haduh ka 8 tarik, Naitung.
Ka hukum ka la ong kumne, " Ka jingsdang biang ïa ki klas na ka bynta baroh ki skul ha ka jylla, kumba la pynmih hukum katkum ka tarik ba la buh kata ha ka 19 tarik, Jylliew, 2023, la thmu ha ka 8 tarik, Naitung haduh ban da pynbna da kumwei pat.
" “Baroh ki Zonal Education Officer hapoh ka Department of Education-Schools, Manipur ki la shah hukum ba kin pyntip sha baroh halor kane, bad ban shim ki jingpyntreikam kumba dei ban long," la ong ka hukum ba la dep ban phah.
Ïa kane ka hukum la pynmih da ka jingmynjur jong ka sorkar katkum ka shithi kaba don ïa u No.MISC5-10/1/2023 EDN (S)-EDN (S) kaba ha ka 30 tarik, Jylliew, 2023, u la bynrap.
Ki pulit jong ka Manipur ha ki khyndiat sngi jong ka taïew ba la lah ki la ong ba ki jinglong jingman ha kiba bun ki distrik ki la sdang ban jai jai bad ïaid beit ïaid ryntih lait noh tang ha ki katto katne tylli ki jaka ba la mih ki jingïasiat.
Ka jingïakynad bad ka jingïaumsnam ka la don hapoh ka jylla lajan ar bnai kata naduh ka 3 tarik, Jymmang ha kaba ka la mih na ka jingpynlong ïa ka jingïalang paidbah ba la pynlong da ka All Tribal Students Union (ATSU) ban ïakhih pyrshah halor ka jingdawa jong ki Meitei ban kynthup ha ka thup jong ki Scheduled Tribes (STs).
Uwei u briew u la shah khrai-khlieh katba 3 ngut kiwei pat ki la shah siat ïap ha Manipur ha ka Sngi U Blei katba ka jingïakynad ka la ïaid la 60 sngi mynta wat hapdeng ka jingdon jong 36,000 ngut ki bor ïada ka Sorkar Pdeng hapoh ka Jylla.
Ka tyllong khubor ka ong ba 3 ngut ki Meitei, kiba dei ruh ki ‘Volunteer’ Shnong ki la shah pynïap ha Khuijuman Tabi, Bishnupur distrik (ba bun ki Meitei) namar ka jingsiat na ki jaka lum, kaba kdew ïa ka jingsiat kaba wan na ka distrik ba marjan – Churachandpur (ba bun ki Kuki) ha ka por shiteng synñia.
Kitei ki jingïap ki la ïalam sha ka jingshah thombor jong 2 tylli ki shnong Kuki — Langza bad Chinglangmei — ha Churachandpur hapdeng 3.30 bad 4 baje mynstep ha kaba ka jingkhrai-khlieh ka la jia, bad kumba 30 tylli ki ïing ki la shah wiang ding, la ong ka tyllong khubor.
Ka Indigenous Tribal Leaders’ Forum (ITLF), ka kynhun ki jaidbynriew Kuki-Zo jong ka Churachandpur, ka la pynithuh ïa utei u briew kum u David Hmar.
“Ki nongthombor ki la mait ïa ka ryndang jong u bad wah ïa ka khlieh jong u halor ka jingker, ha shuwa ban bret dusmon ïa ka met jong u ha kawei na ki ïing kaba ing.
Kane ka jingleh ’riewkhlaw ka kdew shai ïa ka jingbym kheiñ shuh ïa ka jingim briew bad ka jingbym burom shuh ïa ki jaidbynriew trai-ri…," la ong ka ITLF ha ka kyrwoh.
Ka ITLF ka la ong ruh ba ki don 5 ngut ki briew kiba la shah rahbor hynrei ki bor ba dei khmih kim shym la pyntikna ïa kane haduh ka Sngi U Blei janmiet.
Katei ka jingïakynad haduh mynta ka la shim noh ïa kumba 138 tylli ki mynsiem ba kordor na ki Meitei bad Kuki bad pynsakma ïa 60,000 ngut ki briew.
Ka tyllong khubor ka ïathuh ba ki kitei ki ‘Volunteer’ ki dang ïada ïa ka shnong jong ki (Khuijuman ha Bishnupur) naduh ba ka jingïakynad ka la sdang ha ka 3 tarik u Jymmang.
Ka la ong ruh ba kumba 3,000 ngut ki nongshong shnong ki la ïalum ban dawa na u Myntri Rangbah bad nongïalam ka BJP, u N.Biren Singh ban leh eiei pyrshah ïa ki lehnoh Kuki, ban kem ïa kito kiba donkti ha ka jingthombor bad ban pyntikna ban pynkut noh kloi ïa ka jingïakynad.
U Singh ha ka Sngi U Blei u la leit sha katei ka shnong ban khmih bniah ïa ka jinglong-jingman bad pynlut por kumba 4 kynta eiei ha katei ka jaka – ban leit jngoh ïa ka jaka jong ka jingjia bad ban ïakynduh ïa ki bahaïing jong kiba la khlad noh.
“Ka jinglong-jingman ka la kham biang khyndiat namar ka jingwan jngoh jong u Myntri Rangbah," la ong ka tyllong khubor.
Haba kylli la u Myntri Rangbah un jngoh ne em ïa ka distrik ba marjan – Churachandpur ba don ka shnong kaba la jia ka jingshah khrai khlieh, ki tyllong khubor ki la ong ba ka jinglong-jingman kam long kaba biang ïa u ban leit jngoh ïa katei ka ka distrik (ba bun ki Kuki) namar ki kynhun seng Kuki ba kynthup ïa ka ITLF, ki kynnoh ïa ka Sorkar jong u halor ka jingïakynad kaba dang bteng haduh mynta.
Ka ITLF, kaba la dawa ïa la ka jong ka bor synshar na bynta ki Kuki-Zo kumba long lem kiwei ki kynhun Kuki ki la kyntu ïa ka President ka India, u Myntri Rangbahduh ka ri bad ki Myntri Sorkar Pdeng ban shim ïa ka rai ban leh eiei noh kloi khnang ban pynshitom ïa kito kiba donkti ha kitei ki kam be-aiñ.
“Balei ym pyntreikam ïa ka ‘President’s Rule’ haduh mynta? Hato ka Sorkar Pdeng ka ap ïa ka Jylla ba la kyrshan da ki Meitei ba bun paid ha ka Sorkar Manipur ban pyndep ïa ka jingpynïap lut ïa ki jaidbynriew trai-ri? Nalor kane, ngi khot ïa ki kynhun jaidbynriew hapoh ka ri bad shabar ri kumjuh, ki kynhun halor ki hok longbriew-manbriew bad kito kiba don ka jingsngewkhia ban ïatylli lang kawei ha ka ban pynrem jur ïa kane ka jingleh da ki Meitei," ong ka ITLF.Namar ka jingkynrei eh jong u drok hapoh South West Khasi Hills District khamtam eh hapoh ka thaiñ Mawkyrwat baroh kawei, ka Khasi Students’ Union (KSU) South West Khasi Hills District lem bad ki nongïalam na phra tylli ki shnong bad ki seng samla shnong ka thaiñ Mawkyrwat ki la leit ban ïakynduh bad aiti ïa ki san tylli ki jingai jingmut ha u Myntri ba dei khmih ïa ka tnat Social Welfare, Bah Paul Lyngdoh halor kane ka bynta.
Haba kren sha ki lad pathai khubor, u President ka KSU SWKHD, u Bah Forwardman Nongrem u la ong ba ha katei ka jingleit ïakynduh ïa utei u Myntri, ka seng ka la rah kumba san tylli ki mat kiba kynthup ïa ka jingdonkam ban buh noh ïa ka ‘Rehabilitation Centre’ hapoh Mawkyrwat na ka daw ka jingjyllei jong ki samla kiba la kyrni ha u drok bad kiba bun na kiba ngop ha u drok ha katei ka thaiñ ki dei kiba wan na ki longïing longsem kiba duk bad kumta ka jingbuh ïa katei ka jaka ai jingsumar kan pyllait ïa ki na kane ka jingkyrni bad kin ïoh biang ïa ka jingim kaba thymmai, ka jingbym don ka jingbuddien ïa ki nongkhaïi drok kaba la pynlong ïa ki ba kin leh ïa kajuh shi kajuh ka kam wat hadien ka jingshah kem ka jong ki, ban thaw ïa ka District Level bad ka Block Level Committee bad ban kynthup lang ruh ïa ki samla ka shnong hapoh katei ka Committee, ban aibor ïa ki shnong ban ïakhun pyrshah ïa kane ka jingkynrei jong u drok bad ka seng ka la pynsngew ruh ha utei u Myntri halor ka jingbymler kam jong ka Anti Narcotic Task Force (ANTF) kaba don hapoh South West Khasi Hills District ban khanglad ïa u drok hapoh katei ka thaiñ.
Shuh shuh u Bah Forwardman u la ong ba ym pat ju ïohi ba ka tnat pulit kan kem wat ïa uwei ruh u nongkhaïi drok lane ïa u nongdih drok hapoh ka thaiñ Mawkyrwat.
Hynrei ha kiba bun ki khep la kem hi da ki nongkitkam ka shnong bad ki sengbhalang.
Kumta ka seng ka la kyrpad ïa utei u Myntri ba u dei ban pyntikna ba ka ANTF kam dei ban don tang ka kyrteng, hynrei ka dei ban pyndep ruh ïa ka kam jong ka khnang ban lah tehlakam ïa u drok hapoh ka thaiñ Mawkyrwat baroh kawei.
“Ngim pat ju ïohi ba ka tnad pulit lane ki pulit kin kem wat ïa uwei ruh u nongkhaïi drok ne ïa u nongdih drok hapoh ka thaiñ Mawkyrwat, hynrei kiba bun hi kiba jia kum kita la kem da ki nongïalam ka shnong, ki seng samla shnong, ki seng longkmie shnong bad ki sengbhalang bapher bapher bad kane ka pyni ïa ka jingdkoh treikam jong ka tnat pulit ban tehlakam ïa u drok", la ong u Bah Nongrem.
U Bah Nongrem u la ong ba kane ka jingkheiñ sting jong ka tnat pulit ban tehlakam ïa u drok hapoh katei ka thaiñ ka la pynsuba sniew ïa u babun balang ba lehse ka tnad pulit ka don bynta bad ki nongkhaïi drok.
“Ha kaba ïadei bad ka jingsuba bad ka jingïakren ha lynti ha syngkien, kiba bun balang ki kynnoh ba lada dei ba ka tnat pulit kam ïa don bynta bad kine, ka la dei ban pyndep ïa ka bynta, hynrei kaei kaba ïakren da kiba bun balang ka pyni ba na ka liang ka tnad pulit ka shim sting bad haba ka shim sting hi, ki mih kiba kum kita ki jingkynnoh", la ong u Bah NongremU Bah Nongrem u la ïathuh ba na ka liang jong utei u Myntri u la kular ba un sa ïakren bad ki bor synshar jong ka SWKHD ba kan pynurlong ïa ka jingdawa jong ka seng.
Lada kine ki jingdawa kim urlong, na ka liang ka seng bad ki nongïalam shnong kim banse ban hap pyrkhat da kawei ka sienjam kaba ki hap ban shim ban pynkyndit bynriew ïa ka tnat pulit lane ïa ki bor sorkar ban shimkhia halor kane ka mat.
Na ka liang u President ka Seng Samla Shnong Mawten, Bah C.A Lyngdoh, u la ong ba na ka liang ki seng samla shnong bapher bapher kiba don hapoh ka SWKHD ki la ai ka jingkyrshan kaba pura ïa ka seng KSU SWKHD halor ka jingïohi jong ka ban tehlakam ïa ka thma kaba jar jar kata ïa ka jingjyllei jong u drok.
“Ka dei ka por kaba biang eh ba ngi ïoh ban ïakhun bad ïaleh pyrshah bad u drok khnang ba ka lawei jong ki khun samla kan nym don kaei kaei ka jingjia kaba kham sniew ïa ki hynrei ba kin dang lah ban bteng ïa ki jingpule bad ban im ha ka bha ka miat na ka bynta ka distrik bad na ka bynta ka jylla hi baroh kawei", la ong u Bah Lyngdoh.
Ka Meghalaya High Court ha ka Lah Sngi U Blei ka la kynthoh ba ka paw ba ka Harijan Panchayat Committee (HPC) ka leh bym hok ïa ka sorkar bad kumjuh ruh bad ka ïingbishar.
“La pynpaw bakla ha ka jingbishar ba khatduh ba ka don sa tang khyndiat khynsoit ka kam ba dang sah, hynrei kham hadien pat, la ai ïa ka jingkynthoh ba ka High Court ka la sngewthuh bakla ïa kaei kaba la kren hapoh ka ïingbishar," la ong ka Division Bench jong ka High Court.
Ka jingkynthoh jong ka ïingbishar ka long hadien ka jingbishar kaba la long ha ka 7 tarik Jylliew, 2023.
Lah ban kdew ba ha ka 7 tarik Jylliew, ka Harijan Panchayat Committee (HPC) ka pdiang ka rukom pynwandur lane ‘blueprint’ kaba la pynkhreh da ka Sorkar Jylla haba ïadei bad ka jingpynkynriah ïa ki 342 tylli ki longïing na Them Metor sha ka jaka kaba la don lypa jong ka Shillong Municipal Board (SMB), bad ki don ki jingai jingmut kiba donkam ban pynbeit ha ki katto katne ki bynta.
Kane ka jingpdiang ka HPC ka la paw ha Ïingbishar lyngba u nongsaid aiñ ba mihkhmat ïa ka HPC.Katkum ka hukum kaba la pynmih da ka Ïingbishar Meghalaya High Court hadien ba la shim ban bishar ïa ka mukotduma ha ka 7 tarik Jylliew, la ong ba na ka liang u Advocate General ka Sorkar Jylla u la pyntip ba u nongsaid aiñ ka Harijan Panchayat Committee u la pyntip ba la pdiang ïa ka ‘blueprint’ kaba la pynkhreh da ka Sorkar, hynrei la ai jingmut ruh ban pynbeit ïa ki katto katne ki bynta kiba don ha ka.
Ka Ïingbishar ka la ong ba namar ba ka Sorkar Jylla ka dang peit ïa ki jingai jingmut kiba ïadei bad ka jingpynbeit ïa ki katto katne ki bynta jong ka ‘blueprint’, la buh por lai taïew ban shim bishar biang ïa kane ka kam ha kaba la kyrmen ba kine ki mamla (parties) kin lah ban pynbeit noh ïa kane ka jingeh kaba la sahteng kan kut noh.
La buh ban shim bishar biang ha ka 3 tarik Naitung, 2023.
Kum ban pynkynmaw, ka Sorkar ka la wanrah ïa ka ‘blueprint’ hadien ba la kyntait ïa ka jingtyrwa kaba la wanrah da ka HPC ha ka 25 tarik Ïaïong, 2022 kaba kynthup ïa ka jingai jaka kumba 200 square metre ha European Ward sha man kawei ka longïing baroh 342 tylli nalor ka jingbei ïa ka jinglut ban tei ïa ki ïing.
Mynta ka sngi, ka High Court ka la pynpaw ïa ka jingkyrmen ba ka sorkar kan shim mardor ïa ki sienjam kiba donkam bad kan pynkut noh ïa kane ka kam kham kloi katba lah.
Ka jingbishar kan long biang ha ka 18 tarik Naitung, 2023 bad ka sorkar kan hap ban ai da ka kaiphod halor kaei kaba ka la leh ïa kaba la bthah mynta ka sngi.
Ki nongïalam jong ki nonghikai skul kiba don hapoh ka lama jong ka Meghalaya Upper Primary School Teacher’s Association (MUPSTA) ha ka Lah Sngi U Blei ki la leit ban ïakynduh ïa u Myntri ba khmih ïa ka tnat pule puthi ka Sorkar Jylla, u Rakkam A Sangma ban pynsngew halor ka jingbymlah ban pynurlong ka sorkar Meghalaya Democratic Alliance (MDA) ïa ka mat jingdawa jong ka synjuk kata ban kyntiew kyrdan Deficit System ïa ki 844 tylli ki Adhoc Upper Primary School hapoh ka jylla.
Haba kren sha ki lad pathai khubor, u President jong ka MUPSTA, u Bah Kenneth Shadap u la ong ba ka kynhun ka la pynsngew ruh ha utei u Myntri halor ka jingbym ïoh jingïarap Non Recurring Grant-In-Aid la 20 snem kynthih jong ki skul Adhoc kum ka Maintenance Grant, ka Infrastructure Renovation bad kiwei kiwei ki jingmyntoi kumba ïoh lem da ki skul SSA.U Bah Kenneth u la ong ba katei ka synjuk ka la ïoh ïa ka jingtyrwa naduh u snem 2019-2020 ha kaba ka sorkar ka lah ong ba kan kyntiew noh sha ka Deficit System ïa ki 844 tylli ki skul hynrei namar ka jingwan lynshop noh jong ka khlam Covid-19 ka la pynlong ïa ka sorkar MDA-1 ba kam lah ban pyndep ïa katei ka jingkular.
“Hynrei ngi la ong ba kaei ba ka MDA-1 kam lah ban pyndep, ka dei ka jingkular jong ka MDA-2 ban pyndep ïa kaei ba ka MDA-1 ka khlem lah ban pyndep", la ong u Bah Kenneth.
Na ka liang jong u Myntri u la ong ba na ka liang ka tnad kan sa khmih bha halor kane bad kan shimpor ïa ka tnad ban pyndep ïa katei ka kam.
Kumta na ka liang jong ka synjuk ka la ong ruh ha utei u Myntri ba u snem ba la dep, ka synjuk ka la ïoh ïa ka jingtyrwa ba ha ka kyrteng jong ki Adhoc baroh yn ai ‘increment’ mar T.18,000 hynrei kaba sngewsih ka long ba la ai ‘increment’ tang ïa ki nonghikai Secondary bad Higher Secondary kata mar T.9,000 katba ïa ki nonghikai Lower Primary bad ki Upper Primary la ai tang mar T.6,000.
Ki nongïalam jong ka MUPSTA ki la ong ba ïa mynta khnang ba kan long ka jingïarap kaba shipor, ka synjuk ka la dawa ba dei ban ai sa mar T.3,000  ba kan ïa ryngkat ïa kato ka T.9,000 ïa ki nonghikai Upper Primary bad ba kan treikam naduh mynshem snem kumba la leh ïa ki nonghikai Secondary bad Higher Secondary School.
“Ka jingïarap kaba kyrkieh ka long ban ai noh sa mar T.3,000 ban ïa ryngkat bad ka ‘increment’ kaba ki ïoh ki Secondary bad Higher Secondary ka ban treikam naduh mynshem snem bad ïa kato ban dang leh noh mynta shipor", la ong u Bah Kenneth.
Shuh shuh u Bah Kenneth u la pynpaw ha utei u Myntri ba ki nonghikai Adhoc ki la trei 30-35 snem, hynrei hadien ba ki la shongthait la bret noh ïa ki ha ka jaka bret ñiut ha kaba ki khlem ïoh eiei.
Kane ka la wanrah jingeh ïa ki ba kin im ha ka jinglong tymmen bad u la ong ruh ba ka seng ka la pynsngew ha utei u Myntri halor ka jingïakynduh jingeh jong ki skul Adhoc khamtam ha kaba ïadei bad ka jingthung kam khamtam ynda la poi ka por ba ki nonghikai ki la shongthait lane ki khlad noh bad ka jingeh ka dei na ka daw ba la bthah ban thung kam da ki nonghikai kiba la pyndep ïa ka Meghalaya Teachers Eligibility Test (MTET) ha kitei ki skul Adhoc.
Ka Khasi Students’ Union (KSU) Shillong Mihngi Circle ka la maham tyngeh ïa ki bor pynïaid ka North East Institute of Ayurveda & Homeopathy (NEIAH) ba kim dei satia ban thung kam ïa ki briew nabar jylla.
Ki dkhot ka KSU Shillong Mihngi Circle hapoh ka jingïalam u President u samla Sonstar Nongkhlaw ha ka sngi Nyngkong ki la leit ban ïakynduh ïa ki bor pynïaid ka NEIAH hadien ba ki la ïoh jingtip ba ka Director jong kane ka skulbah ka la thep kam jubor ïa kawei ka briew na Uttar Pradesh kum ka Contractual Attendant.
Haba ban jur halor ka jingdonkam ban phai khmat shwa sha ki samla trai jylla, ki dkhot ka seng ki la maham ïa kane ka skulbah bad dawa ba ka dei ban weng noh mardor ïa katei ka briew kaba nabar bad dei ban thep beit da ki Khasi ha ki kam contractual baroh.
Ki dkhot ka seng ki la mana ruh bym dei ban pynskhem kam jubor ïa kino kino ki bar jylla ba trei contractual ha NEIAH.Ka seng ka maham ruh ba lada ki bor pynïaid ka NEIAH khamtam ka Director kim weng kam ïa katei ka bar jylla, ka seng kan sa shim da ki sienjam kiba tyngeh.
Ka lehniam Behdienkhlam ba saw sngi lynter ba shait pynlong shisien shisnem da ki jaitbynriew Pnar ba dang bat ïa ka niam tynrai (Niamtre) kan sdang ha ka 6 tarik haduh 9 tarik Naitung.
Ïa kane la pynbna da u President ka Seiñraij Jowai u Bah OR Shallam bad u Dolloi ka Elaka Jowai u Bah Puramon Kynjing haba ïakren bad ki lad pathai khubor ha shlem treikam ka Seiñraij Jowai ha ka Lah Sngi U Blei.
U Bah OR Shallam u la khot sngewbha ïa baroh ki paidbah sha ka jinglehkmen Shad Behdienkhlam na bynta ban ïoh ka jingkyrkhu, ka jingkoit jingkhiah, ka roi ka par, ka jingdap jingbiang, ka jingkiew ha ka kamai kajih, ka pule puthi bad ki jingkyrkhu ha baroh ki liang.
U la ïathuh ruh ba ka Behdienkhlam ka la ïadon bynta lang bad ka tnat Arts & Culture, Tourism, NEC, ha kaba ka G-20 ruh kan kynthup lang.
U la pyntip ba ki kynrem ki lyndan ki ban wan sakhi ïa ka Behdienkhlam ki kynthup ïa u Lat ka jylla, ki Myntri sorkar, ki MLA ka rilum Jaiñtia, ki MDC nalor kiwei.
Nalor kata, u la khot sngewbha ruh ïa baroh ki paidbah sha kane jinglehniam na bynta ban ïoh ka jingkyrkhu, ka jingkoit jingkhiah, ka roi ka par, ka jingdap jingbiang, ka jingkiew ha ka kamai kajih, ka pule puthi bad ki jingkyrkhu ha baroh ki liang.
U Dolloi Bah Puramon Kynjing u la ong ïa ka Behdienkhlam la pyndep ïa ka halor ka nongrim ban lehkhmen bad ïashad sngewbha bad katkum ki hukum jong u Trekirot ka long ban burom ïa ka jingkyrkhu kiba la ïoh na ka mariang, ki ma ki woh, ki nongseng nongdang ïa ki shnong ki thaw, ban burom ïa ki blei shnong blei thaw kiba sumar sukher ïa ki nongshong shnong.
U Myntri Rangbah ka Jylla, u Conrad K.Sangma ha ka Lah Sngi U Blei u la ong ba un sa leit ban ïakynduh ïa u Myntri ka tnad pule-puthi ka Sorkar Pdeng, u Dharmendra Pradhan ha ryngkat ka jingsynran lang u Myntri ka tnad pule-puthi ka Sorkar Jylla, u Rakkam A.Sangma ban ïakren halor ka Common University Entrance Test (CUET).
Haba kren sha ki lad pathai khubor, u Myntri Rangbah u la ong ba un sa leit ïakynduh ïa u Myntri ka tnad pule-puthi ka Sorkar Pdeng ban ïakren halor ka CUET bad kumno ban wad ki lad ki lynti na bynta ban pynïeng shuh ïa ki jaka thoh eksamin hapoh ka Jylla ha ryngkat ka jingsynran lang u Myntri ka tnad pule-puthi ka Jylla.
U la ong ba un sa ïakren ruh bad u Myntri ban pynlong biang ïa ki eksamin na bynta kito ki khynnah ki bym shym la ïoh lad ban ïashim bynta ha shuwa ha ka eksamin.
“Nalor kine, ngin ïakren ruh ïa kiwei-kiwei ki mat ba ïadei bad ka tnad pule-puthi," u la ong.
U Myntri Rangbah u la ong ba un ïakynduh ruh ïa u Chairman ka National Thermal Power Corporation Ltd.
(NTPC) halor katto-katne ki kam ba ïadei bad ki ‘Power Plant’ hapoh ka Jylla.
“Ngan ïakynduh ruh ïa ki ophisar ka International Solar Mission…kane kan dei kum shi bynta jong ka CM Solar Mission.
Ngi peit kumno ngi lah ban ïatreilang bad kumno ki lah ban ai jingkyrshan ïa ka Mission jong ngi haba ïadei bad ka jingpynmih bording na ka sngi," u la ong.
Na ka liang u Sangma u la ïathuh ba un sa ïakynduh ïa u Myntri ka tnad Commerce ka Sorkar Pdeng, u Piyush Goyal ban ïakren halor ka ‘Unity Mall’ – ka projek ba kham kyrpang hapoh ka Jylla.
Shuh shuh u la bynrap, “Nga la pan ruh ban ïakynduh ïa u Myntri ka tnad ki kam ïada ri, u Rajnath Singh haba ïadei bad ka jaka jong ka Cantonment Board kaba la tyrwa ban pynkynriah noh sha ka Municipal Board, ha ka thaiñ Civil.
Ngin ïakren halor kane watla ngam pat ïoh ïa ka jingpyntikna ban ïakynduh ïa u.
".
Ka flagship prokram ba la pyllait paidbah da ka Sorkar Jylla ha u Naitung 2022 ka Youth Engagement Through Empowered Youth Organisations (YESS) ka la dap shisnem bad ha kine ki shi snem ka sorkar ka la pyllait haduh T.4.5 klur sha kumba 1300 ngut ki samla.
Ha ka Sngi Nyngkong la pynlong ïa ka jingïalang ban rakhe ïa ka jingdap shisnem jong ka YESS Meghalaya ha Pinewood Hotel.
Ha kane ka sngi la don lang u Myntri Rangbah ka Jylla, u Conrad K Sangma lem bad u Myntri ka tnat Ïalehkai, Bah Shakliar Warjri nalor kiwei pat.
U Myntri Rangbah ka Jylla, Conrad K Sangma ha kane ka sngi u la pynbna ruh ba ka Sorkar Jylla kan aiti noh sha ka tnat Sports & Youth Affairs ba kan pyntreikam ïa ka YESS Meghalaya, kaba ju pyntreikam da ka Chief Minister Secretariat.
Haba kren ha ka jingïalang, u Myntri Rangbah u la ong ba ka don ka jingbym biang kaba bun bha haba phai sha ki kam ba ki samla ki kwah ban leh bad ka jingkyrshan ba ki ïoh ban pyntreikam ïa kine ki kam ba ki thmu ban leh.
“Namarkata, kila don bun ki seng ki samla bad ki kynhun kiba leh ïa shibun ki kam dalade khlem ka jingkyrshan nangno nangno ruh hynrei kila leh ïa kine ki kam namar ka jingieid ïa ki," u la ong haba bynrap “Kam don satia ka rukom pynbeit ba ryntih halor ka jingai jingïarap song pisa sha ki da ka Sorkar lane da ki tnat sorkar".
U Conrad u la ong ba ka Sorkar Jylla ka dang pynkhreh ïa ki saiñdur ba janai khnang ban lah ai ïa ki song jingïarap pisa sha ki seng ki samla ba kin trei ïa ki kam ba ki kwah.
U la pyntip ruh ba kin sa don kiwei ki prokram na ka bynta ki nongseng kam, ki nongput nongtem, ki nongïalehkai bad ki nongshna phlim ba kin pyni pyrthei ïa ki kam jong ki bad ki jingjop ba ki ïoh khnang ba kiwei ki samla kin ïoh mynsiem lang.
“Ka long kaba kongsan ban ai mynsiem bad kyntu ïa ki samla bad ban pyni pyrthei ïa ka sap, kumta ki prokram kiban sa pyllait ha kine ki khyndiat sngi ban wan, kin ai ka rynsan ïa ki ban sei la ka sap," ong u Myntri Rangbah.
“Ka YESS Meghalaya ka dei kawei na ki prokram kaba la treikam bha bad ngi ïohi ki samla ruh ki la wan shakhmat bha ban shim ïa ka prokram.
Nga kyrpad ïa ki samla ba kin wan shakhmat bad register ïalade khnang ba ka Sorkar kan lah ban ai jingkyrshan ïa ki," u la ong.
U Myntri Rangbah u la pyllait paidbah ruh ïa ki kyndon ba thymmai jong ka YESS Meghalaya bad u la sam ruh ïa ki cheque sha ki nongïoh myntoi na ka YESS Meghalaya.
U Myntri Rangbah ka Jylla, u Conrad K.Sangma ha ka Lah Sngi U Blei u la kren shai ba um pat lah ban ong eiei halor ka Uniform Civil Code (UCC) ïa mynta namar um pat tip ka dei kaei bad don aïu hapoh jong ka.
“Kumba nga la pynsngew ïa ka UCC ha ka por ba nga la kren hashuwa, nga la kren shaphang ka jingpyrkhat halor ka UCC, ka jingmut ka dei kaei kaba ngi la pyrkhat," la ong u Sangma haba kren sha ki lad pathai khubor.
Ha kajuh ka por, u la kdew ba ïa mynta yn hap ban peit shuwa kaei kaba don hapoh katei ka ‘Bill’ (UCC) bad dei tat haduh kata ka por ban sa lah ban ong ka dei kaei.
“Kum ban shu ai nuksa…lashai lada wanrah ïa ka ‘Bill’ bad lada ka ‘Bill’ ka ong ban pyllait ïa ki ‘Schedule Tribe’ bad ‘Schedule Caste’ jong katto-katne ki jaka ne ïa ka thaiñ Shatei Lam Mihngi na ka…ngin hap ban peit shuwa don aïu hapoh jong ka lane lehse ka lah ban ong ba ki imlang-sahlang kiba bud ïa ka jingai jait sha ka kmie, yn pyllait ïa ki," la ong u Sangma.
U Myntri Rangbah haba ban biang ba um pat tip don aïu hapoh katei ka ‘Bill’, u la ong ba ka jingpyrkhat ban don ïa ka UCC ka long kaei-kaei kaba lada ym ïakren bad ki nongshong shnong bad ban khmih bniah ïa baroh ki bynta, kan sa long kaba jyrwit-jyrwat.
“Kan long ruh kaei-kaei kaba ki nongshong shnong jong ka thaiñ Shatei Lam Mihngi kin ym lah ban pdiang," u la ong.
Shuh shuh u la bynrap, “Lada katei ka ‘Bill’ ka don kylluid ki kyndon ki ban ïada ïa ngi, ngin sa lah ban ïakren kham bniah bad peit kumno ngi lah ban ïaid shakhmat bad kane.
"“Tat haduh kata ka por, nga sngew ba ka long kaba eh ban ong eiei halor kane ka bynta namar ngim pat ïohi ka dei kaei bad ngi dang shu ïakren shaphang jong ka da ka jingpyrkhat, ngim pat ïakren halor ka ‘Bill’ kaba shisha," la ong u Myntri Rangbah.
Ka Jaiñtia Hills Truck Owners Association (JHTOA) ka la pynphai ïa kawei ka Truck Trailer 18 shaka kaba don ïa u nombar AS01-PC-8863 kaba kit dewbilat na karkhana M/S Goldstone Cement LTD, Lumshnong sha Assam.
U President ka JHTOA, Bah Biangshwa Shylla u la ong na ka por sha ka por ka JHTOA ka la pyrshah ïa kum ïa kine ki trok ban kit ïa ki mar ba pynmih napoh ka jylla bad district namar lada ailad ïa kine ki trok kan pynduh trei pynduh ktah ïa ki trai ri trai muluk khamtam kiba don ïa ki trok.
Shuh shuh u la ong kawei kaba ki pyrshah ïa kine ki trok namar ba ka surok kam pat ïa hap ban wan kum kine ki jait trok kiba heh.
Ïa kane ka trok 18 shaka la bat da ki dkhot ka JHTOA ha Petrol pump Shohshrieh, East Jaiñtia Hills District ha ka janmiet Lah Sngi U Blei.
Uwei u briew ba la tip kyrteng kum u Pynsuklang Khongwir, 38 snem u la duh noh ïa ka jingim na ka jingbthei ka bym pat lah ban tip haduh mynta kumno ka jia hapoh ka ïingsah jong u kaba don ha shnong Lumkynsai hajan jong ka Don Bosco School ha Smit, East Khasi Hills district.
Kane ka la jia ha ka por kumba 12 baje eiei mynsngi jong ka Lah Sngi U Blei.
Wat la ka jingbthei ka la long kaba sawa jam bad wanrah ruh ka jingjulor ïa ki bynta jong katei ka ïing, hynrei ym pat lah ban pynthikna pat ïa kane ka jingbthei, hato ka mih kumno.
Na ka liang jong ki pulit mar ïa ïoh jingtip ryngkat bad ki pulit ‘Bomb Squad’ ki la hiar mar mar sha katei ka jaka ban pynlong ka jingtohkit khnang ban lap ïa ka daw jong ka jingbthei.
Ha kaba ïadei bad kane ka jingjia, na ka liang u Superintendent of Police ka East Khasi Hills, Bah S Nongtnger ha ka kyrwoh khubor ba la pyllait, u la pyntip ba ha kane ka jingjia bthei, u Bah Pynsuklang Khongwir uba don ha jingthiah pang, u la khlad noh hashen.
Shuh shuh u la pyntip ba ka jingbthei ka long kaba la jam bha haduh ba ka la pynjulor ïa katto katne ki kamra jong ka mala ba nyngkong hapoh kane ka ïing.
U SP u la pyntip ruh ba ha ka jingtohkit, ki bahaïing hasem ki la pyntip ba une u rangbah ba khlad u dei uba dang shu dep leh ïa ka ‘spinal surgery’ ha kine ki ar bnai ba la leit bad u la shu thiah beit ha jingthiah.
Ki la pyntip ruh ba une u rangbah u la pyrshang ban dkhat jubor ïa la ka jingim haduh ar sien kynthih.
“Ha ka jingtohkit ïa ka jaka ba mih ka jingbthei, la lap ïa ki lyngkhot lyngkhai kiba dei ki thymmei jong kane ka jingbthei.
Ka kynhun Bomb Squad bad ka kynhun CSU ki dang tohkit ïa ka daw jong ka jingbthei," u la ong.
Ha kaba ïadei bad kane, na ka liang jong ki pulit kila register case bad ka jingtohkit mynta ka dang ïaid shakhmat.
Ki Executive Member (EM) ka Khasi Hills Autonomous District Council (KHADC) hapoh ka jingïalam u Chief Executive Member, u Bah Pynïaid Sing Syiem, ha ka Lah Sngi U Blei, ki la leit jngoh ïa ki jaka khappud ha ka thaiñ Block-2 kiba hap ha Raid Nongtung bad ki la ïakynduh ruh ïa ki nongïalam shnong ha ka jingïalang kaba la long ha Mawlasnai halor ki mat kiba ka KHADC kan pynsngew sha ka Regional Committee na ka bynta ka jingpynbeit pud.
Ynda la poi ha ki jaka khappud, u CEM bad ka kynhun ki EM ka la leit beit-beit sha ka shnong Ummat kaba hap hapoh ka Raid Nongtung ha kaba ki la leit jngoh ïa ka jaka kyntang kaba ju buh shyieng ïa ki longshwa manshwa kiba dei na ki 12 kur.
Ïa kane ka jaka la tip kum ka Mawbah ki Khatar Kur kaba don ha Ummat.
Ki rangbah kur bad ki nongshong shnong, nalor ka Synjuk ki Rangbah Shnong ka Raid Nongtung, ki la donlang ha kane ka jingleit jngoh na ka bynta ban thaw lad ban pynneh pynsah bad pynbha ïa kane ka jaka buh shyieng jong ki longshwa manshwa kiba dei jong ki 12 kur, kum ka kur Shadap, Makdoh, Sten, Masharing, Saring, bad kiwei kiwei ki kur.
U Member of Autonomous Council (MAC) ka Karbi Anglong Autonomous Council (KAAC), u Abhijit Kro, uba mihkhmat ïa ka Chinthong konstitwensi ruh u la don ryngkat lang ha ka jingsynran lang ki ophisar na ka tnat khlaw jong ka KAAC.La pynlong ïa jingïalang kaba lyngkot ha Mawbah ki Khatar Kur ba la pynïaid da u MLA bad MDC ka Mawhati konstitwensi, u Bah Charles Marngar.
La ïoh ïa ka jingkren lyngkot na u CEM ka KHADC u Bah Pynïaid Sing Syiem, u MAC ka Chinthong konstitwensi u Abhijit Kro, bad u Bah Charles Marngar.
Na ka liang u Abhijit Kro, u la tyrwa ban ïarap pynbha ïa kane ka jaka kum ka lynti ban poi sha kane ka jaka buh shyieng ki 12 kur, ka jingker, bad na ka liang u CEM ka KHADC ruh u la ong ba ka KHADC kan sa mang pisa ban pynneh pynsah ïa kane ka jaka kaba kyrpang kaba dei ka riti ka dustur jong ki kur bad jaitbynriew Khasi kaba la don ha Ummat.
U Bah Pynïaid u la banjur ban don ka jingïatreilang bad ban don ka shong suk shong shngaiñ ha kane ka thaiñ kaba ki Khasi ki shong ki sah.
U Bah Charles Marngar u la ong ba ka soskular hapdeng ka Assam bad Meghalaya ka la don lypa ban nym pynthut ïa ki kam pynroi lada ka wan na Assam ne Meghalaya, bad u kyrmen ba lyngba ka jingïatreilang na baroh arliang.
Ynda la ïapra na Ummat, ki EM ka KHADC ki la wan sha Mawlasnai bad pynlong ka jingïakynduh bad ki nongïalam shnong ha kaba ki la ïakren ïa ka mat kaba ïadei bad ka jingpynbeit pud.
Haba kren sha ki lad pathai khubor hadien ka jingïakynduh bad ki nongïalam shnong, na ka Liang u CEM, u Bah Pynïaid Sing Syiem u la ong ba ka jingleit sha khappud ka long kum ka jingpynshngaiñ ïa ki paradoh para snam kiba shong ha kito ki jaka bad kim dei ban shah pynthut kumba ka jia na ka por sha ka por, hynrei ka dei ban don ka jingshong suk.
U CEM u la ong ba ha ka jingïakynduh bad ki nongïalam shnong, ki la pynsngew shibun ki mat bad na ka liang ka KHADC kaba donlang ha ka Regional Committee, kan sa rah ïa ki jingpynsngew jong ki nongïalam shnong ha ryngkat ki kot ki sla kiba ïadei bad ki jaka ki puta sha ka Regional Committee.
U kyrmen ba ka jingïakren pynbeit pud ha ka wat ba-ar yn lah ban pynbeit noh ïa ki jaka kiba don ka jingïakajia pud.
Na ka liang u Deputy CEM, Bah Pynshngaiñlang N Syiem u pynpaw ka jingkmen ban ïoh ïakynduh ïa ki paradoh parasnam ha khappud.
U la ong ba ka EC kan sa ïakynduh biang bad ka Synjuk ki Rangbah Shnong ka thaiñ Block-2 ban ïakren kham sani shuh shuh ha ryngkat ka jingpynbiang ïa ki kot ki sla ha shwa ban leit rah sha ka Regional Committee kaba la thaw da ka Sorkar Jylla.
Ha kane ka sngi, nalor u CEM, la don lang ruh u Chairman ka KHADC, Bah Lamphrang Blah, u Deputy CEM, Bah Pynshngaiñlang N Syiem, ki EM kum u Bah Teiborlang Pathaw bad u Bah Rangkynsai Kharbuki, nalor u MLA bad MDC ka Mawhati, Bah Charles Marngar.
Ka India ka la ïoh ban rah biang ïa ka nam lahduh jong ka lympung SAFF Championship 2023 hadien ba ka la lah ban pynliem noh ïa ka Kuwait ha ka final kaba la long ha ka janmiet sngi Ba-ar ha Sree Kanteerava Stadium, Bengaluru.
Ka jingïoh rah jong ka India ïa ka nam lahduh ka la wan lyngba ka jingïashut tie-breaker da 5-4 kol, kata hadien ba ka jingïalehkai ka la kut noh ha ka jingïakhaid da mar shi kol, kata wat hadien ka ‘extra time’.
Haba phai sha ka jingïalehkai, dei ka Kuwait kaba la ïoh ban khyrwit ïa ka kol kaba nyngkong lyngba u Shabib Al Khaldi ha ka minit kaba 15, hynrei kane kam shym la pynduh mynsiem ïa ki rangïalehkai ka India kiba la ïakhun tyngeh bad dei ha ka minit ba 38 ba u Lallianzuala Chhangte u la ïoh ban pynphai ïa kane ka shi kol.
Hadien bym don ba lah ban thep kol shuh, wat hadien ka 90 minit bad ‘Extra time’, kumta la rah sha ka jingïashut tie-breaker, ha kaba na ka liang ka Kuwait ka la lait noh ha kaba shut sdang hynrei ka jinglait noh jong u Udanta ruh ka la ai mynsiem biang ïa ka Kuwait bad haba kut ka jingïashut mar 5 sien, ki la ïoh ban thep mar 4 kol.
Ha kaba hynriew hadien ba ka India ka la tam biang, ka la dei sa ka pali jong u nongap kol u Gurpreet Sandhu, ban long biang u nam tam, ha kaba u la lah ban ïada ïa ka bol ba la shut da u kapten ka Kuwait u Hajiah bad ban pynlong syndon ïa ka India ban rah ïa ka nam lahduh.
Ka India ka la rah haduh 9 sien ïa ka nam lahduh jong ka SAFF Championship, kata kaba nyngkong eh ba ka la jop ka dei ha u snem 1993, nangta ha u 1997, 1999, 2005, 2009, 2011, 2015, 2021 bad mynta 2023 bad haduh saw sien pat ka ba ka India ka la rung sha ka final hynrei ban shah rem noh ha ka final.
Ka jingsniew shaba palat liam jong ka surok na Laitlyngkot sha Dawki namar ka jingsangeh noh ka jingpyntrei ban pynheh ïa kane ka surok na ka daw ka jingphet lut jong ki kompeni shna surok ka la pynsyrtok shi katdei eh ïa ki nongleit nongwan, ki nongrep bad kumjuh ruh ïa ki trai bad nongñiah kali kiba ju pyndonkam man la ka sngi ïa kane ka surok.
Dang ha kine ki khyndiat sngi la sakhi ruh ba namar ka jingsniew jong ka surok, ka la wanrah ruh ïa ka jingkylla jong kawei ka trok kit mar ha Briwar hajan Siatbakon bad Nongshyrngan ha ka por ba ka dang ïaid lyngba kane ka surok.
Ka jinglong jingman jong kane ka surok hadien ka jingphet jong ki kompeni kiba la ieh shiteng ïa ka kam, ym tang ba ka la pynsyrtok ïa ki nongleit nongwan, hynrei ka la buh ruh ha ka jingma namar ka jingsniew ka la long shaba palat liam naba ha ka por hap slap lei, ym ithuh shuh kano ka thliew kaba heh ne rit.
Ha kaba ïadei bad kane ka jingsniew ka surok, ka Federation of Khasi Jaiñtia and Garo People, Riwar Mihngi Circle hapoh ka jingïalam u President, Bah Evanfield Khonglam ha ka Lah Sngi U Blei ka la leit ban ïakynduh ïa u Executive Director jong ka NHIDCL ban dawa ba dei ban phah maramot noh shwa katba ym pat sdang ïa ka jingtrei ban kham pynsuk ïa ka leit ka wan jong ki paidbah.
Ha kane ka jingïakynduh, ka seng ka la pyntip ba na ka liang u Executive Director u la kular ba tang la kham ailad ka suiñ bneng, un sa bthah ban maramot noh.
U Bah Khonglam u la ong ba ka jingsniew ka surok ka la long shisha kaba la pynjynjar haduh katta katta khamtam na Laitlyngkot sha Dawki.
Dei halor kane, ba kum ka seng, ka la leit ban ïakren bad utei u heh ka NHIDCL halor ka jinglong jingman jong ka surok NH-40 kaba la buh jingeh bad jingma bad ka jingthut ïa ka kit ka bah ïa ki mar ki mata jong ki nongrep bad ki nong ïew nong hat.
Katkum ka jingtip ba la ïoh, la ong ba ha ka jingshisha ka sorkar ka la buh thong ban pyndep noh ïa ka jingpynheh ïa kane ka surok Shillong-Dawki ha u snem 2024.
Kane ka jingthmu kan nym lah ban urlong namar ka jingmih ki kynrum-kynram, kaba la pynlong ruh ïa ki kompeni ban phet noh.
Kumba la ïoh jingtip, na ka liang jong ka NHIDCL ka la dep ban khot tender biang ïa kane ka surok bad ka la buh thong ban pyndep ha u snem 2026.
Haduh lai ngut ki ‘thei ïalehkai ka Mawlai Sports Club ki la ïoh ban khyrwit ïa ka hat-trick, kaba la pynlong ïa ka Mawlai ban jop da 14-0 kol ha ka jingïalehkai pyrshah ïa ka Synroplang 77 ha ka Group B jong ka lympung Shillong Sports Asso-ciation’s Women’s League kaba la long ha ka sngi Ba-ar ha Third Ground, Polo.
Haba phai sha ka jingïa-lehkai, ka la long kaba noh bad khlaiñ shiliang, ha kaba ki ‘thei ka Mawlai naduh kaba sdang ki la ïoh ban pynkhih jar daiñ bad daiñ, ha kaba ki ‘thei ïalehkai dien ka Synroplang kim shym la lah satia ban shan ne ïada.
Ha kane ka jingïalehkai, ki lai ngut ki ‘thei ïalehkai ka Mawlai ki la ïoh ban khyrwit hat-trick, kata ka Baiarkynti Mylliemngap kaba la khyrwit kol ha ka minit ba 3, 18 bad 54, ka Makrisha Songthiang ha ka minit ba 34, 39, 61 bad 63 bad ka Charlinda Nongtdu ha ka minit ba 58, 67 bad 70’+1.
Katba ïa kiwei pat ki kol la ïoh ban thep da ka Cynthia Mylliemumlong ha ka minit ba 24 bad 26, ka Dakini Shylla ha ka minit ba 35 bad ka Marbarin Nongrum ha ka minit ba 70’+2.
Ha kawei pat ka jingïalehkai jong ka Group-B ha kane ka sngi, ka Lumparing Sports Club ka la lah ban pynliem noh ïa ka Maw U-tieng Sports Club da 2-0 kol.
Ka Maw U-tieng, kaba la ïalehkai ïa ka jingïalehkai kaba ar ha kane ka lympung, ka la phai khmat ban khur jingjop ha kane ka sien kaba ar, hynrei watla ka la ïalehkai bha, kam shym la lah satia pat.
Ka Lumparing ka la ïoh ban thep ïa ka kol kaba nyngkong tad haduh shwa ban wai ka kylla step kaba la wan lyngba ka Chibasal Sangma.
Ka kylla miet, ka la kham itynnad shuh shuh, ha kaba baroh ar liang ki la ïakhun tyngeh bad dei ha ka minit ba 49 ba ka Chibasal Sangma ka la ïoh ban thep ïa ka kol kaba ar, kaba la biang pura ïa ka Lumparing ban lah ban khur ïa ki 3 point pura.
Kumba ka long mynta ka Mawlai bad Lumparing ki la jop mar lai sien na ki lai tylli ki jingïalehkai, hynrei ïa ka kyrdan kaba nyngkong ha ka Group-B la bat da ka Mawlai namar ka jingïapher ha ka jingthep kol, kata ka Mawlai mynta ka la ïoh +25 ïa ka Maw U-tieng kaba la ïoh +17.
Lashai ka sngi pat ki jingïalehkai ha ka Group B, ka Kharang Sports Club kan ïakhun pyrshah ïa ka Iasnohktilang Football Club ha ka por 2:30 janmiet bad bud pat da ka jingïalehkai hapdeng ka Umpling Sports Club pyrshah ïa ka Mawkriah West Sports Club ha ka Group A ha ka por 4:15 janmiet.
Ka St.Peter’s Higher Secondary School bad ka Dapboklang Giri Secondary School ha ka U-14 ki khynnah shynrang ki la ïoh ban khur ïa ka jingjop ha ka quarter-final ka lympung ïalehkai District Level Subroto Mukherjee Cup Football Tournament 2023 ïa kaba la pynlong da ka shlem trei kam jong ka District Sports Officer, West Khasi Hills District.
Katei ka nam jop jong ka St.Peter’s Higher Secondary school ka dei hadien ba kala lah ban pynliem noh da 2-0 kol ïa ka New Nongstoiñ Secondary School, katba ka Dapboklang Giri Secondary school kala pynliem noh da  6-0 kol ïa ka Rev.JJM Nichol’s Roy Secondary school.
Shuh shuh lyngba ka nam jop ha ka jingïalehkai quarter final ha ka sngi Ba-ar, ka la pynlong ïa ka St.Peter’s Higher Secondary school bad ka Dapboklang Giri ha ka U-14 ki shynrang ban rung mynta sha ka semi final jong katei ka lympung.
Haba phai pat sha ka jingïalehkai quarter-final ki khynnah kynthei ha ka kyrdan U-17, ka BBC Secondary School Steplanglur kala ïoh ban khur ïa ka jingjop da kaba kala pynliem noh da 2-0 kol ïa ka Assembly of God Secondary school.
Nangta, ka Sibsingh Govt.
Memorial Higher Secondary school kala pynliem noh da 4-0 kol ïa ka St.Xavier’s Secondary School, ka Joel Gatphoh Memorial Secondary School kala pynliem noh da 3-0 kol ïa ka Church of God Secondary school, nangta ka Christ Deciple’s Girls Secondary school kala pynliem noh da 1-0 kol ïa ka Lurmangkara Secondary School.
Kumta lyngba katei ka jingjop ha ka quarter final, kala pynlong ïa ka BBC Secondary School Steplanglur, ka Sibsingh Govt.
Memorial Higher Secondary School, ka Joel Gatphoh Memorial Secondary School bad ka Christ Deciple’s Girls Secondary School ba kin ïoh rung sha ka semi final jong katei ka lympung ïalehkai.
U Myntri ba dei khmih ia ka tnat Sports & Youth Affairs ka sorkar jylla u Bah Shakliar Warjri, ha ka sngi Ba-ar u la pyntip ba na ka liang u Myntri Rangbah ka jylla u Conrad K Sangma, u la bthah ban phah pyntbit na ka bynta lai snem ïa ki 9 ngut ki khynnah kiba la dep ban ïashim bynta ha ka STAR Talent Identification Program (STIP), ba la pynlong ïa ka da ka Meghalaya State Olympic Association bad ba la kyrshan pat da ka Directortate of Sports & Youth Affairs bad ïa kane ka kam ka dei kaba la pynïaid da ka Edge10 – Sportality.
Haba kren bad ki lad pathai ha kane ka sngi, nalor u Bah Shakliar la don lang u Working President ka MSOA Bah John F Kharshiing, nangta u Ian Campbell, u Olympian ba dei napoh ka ri Australia, Kong Isawanda Laloo IAS, Director Sports & Youth Affairs.
U Bah Shakliar u ïathuh ba ka jinglah ban ïoh ïa kine ki 9 ngut ki khynnah ka dei hadien ba ïa kane ka prokram la leit ha kaban pynlong ha baroh ki 12 tylli ki district ba don ha kane ka jylla, ha kaba ki khynnah ba la poi ban ïashim bynta ha kiba bun jait ki rukom jingpyrshang ki long haduh 14,500 ngut bad na kine haba la khmih bniah la pynhiar pat sha ka 200 ngut.
Na kine ki arspah ngut haba khmih ïa ka jinglah pat ka jong ki ban pyndep ïa ki jingpyrshang ba la buh ïa ki ba kin leh, la poi pat sha ka 172 bad na kine la ïoh ban jied 9 ngut ki khynnah kiban khreh ban jam ïa ka jingim ban ïoh pyntbit shuh shuh ïalade.
Haba ïadei bad kane, u Bah Shakliar u la ïathuh ba ma u kum u Myntri bad ha ka jingïakren bad u Myntri Rangbah, la shim ïa ka rai ba ïa kine ki 9 ngut ki khynnah mynta yn phah ïa ki ba kin leit sha ka prokram ban pyntbit janai ïa la ka jingim, kaba hangne, ka sorkar lyngba ka tnat sports kan khreh ba kan buria lut nadong shadong na ka bynta lai snem.
U Bah Shakliar u pynpaw ba da kane ka jingpynlut, u kyrmen ba ka jylla shisien ka sngi kan sa lah ba kan sei ïa ki rang ne ki thei ïalehkai kiban khreh ban kynjoh ïa ka jingim sha ka kyrdan ïalehkai jong ka international level.
Napdeng kine ki 9 ngut kiba la shah jied ban leit shah pyntbit, 6 ngut kin dei ha ka jingïalehkai jong ka athletic, 2 ngut ha ka weighlifting bad iwei ha ka jingïalehkai Karate.
Ka Tyllilang Secondary School, Nongbah Marshilong ka la plie pyrda ïa ka lympung ïalehkai School Annual Sport’s Meet 2024 kaba ar sngi ha madan ïalehkai jong kane ka skul.
U Bah Staising Kharbteng, Sub Inspector of Schools u la plie pyrda ïa kane ka lympung ïalehkai.
Ki jingïalehkai kiba la pynlong ha kane ka Sngi Ba-ar ki kynthup ïa ki jingïakop mareh bad kiwei kiwei.
La phiah ïa ki kynhun ialehkai ha ki lai tylli ki kynhun.
La sakhi ïa kane ka jingplie ïa katei ka lympung ïalehkai ha ka jingdon ryngkat ki khynnah skul, ki nonghikai bad ki kmie ki kpa jong ki khynnah.
Kum shi bynta ban lehkmen ïa ka jingdap 25 snem ne ka Jubili Rupa jong ka Higher Secondary Section, ka Sacred Heart Girls Higher Secondary School, Mawlai Phudmuri ka la pynlong da ka Inter School Sports Meet 2024 ha madan Savio Juniorate, Mawlai Umjaïur hynne ka sngi ba-ar.
Ïa kane ka Sports Meet la kyntiew lama bad thang sharak plie da u Bah P.T Sawkmie, MLA barim ka Mawlai, uba la long kum u kongsan.
Kane ka jingïalehkai kaba la sdang hynne ka sngi kan kut ha ka sngi Balang.
Ha kane ka sngi plie pyrda la don ka jingïakob ïaleh March Pass ba la ïashim bynta da ki khynnah skul shynrang bad kynthei jong ka Church of God HSS (Ecclesia) kaba na Mawlai Nongkwar, ka St.Francis D’ Assisi Secondary School na Mawlai Kyntonmassar, ka Mawlai Christian SS na Mawlai Motsyiar bad ka Phudmuri Presbyterian HSS na Mawlai Phudmuri, katba ka Savio Juniorate la shim bynta da ki khynnah shynrang bad khlem da klet ïa ka skul ba pynïaid ka Sacred Heart Girls HSS da ki kynthei.
Ïa kane ka jingïakob March Pass la ïoh rah da ka Sacred Heart Girls HSS na ki kynthei bad ka Phudmuri Presbyterian HSS na ki shynrang.
Haba ai jingkren kum u kongsan u Bah P.T Sawkmie u la ai khublei bad pynpaw ïa ka jingsngewnguh ïa ka Sacred Heart Girls HSS kaba la khot sngewbha ïa u kum u kongsan ban plie pyrda ïa kane ka Inter School Sports Meet 2024 bad ban ïoh don bynta lang ha kane ka jing-leh kmen jong ki.
Ha kane ka sngi la kren pdiang sngewbha da i Sister Superior, Theresa Kamsuan, iba la pynpaw ba u Bah PT Sawkmie, u dei u hynmen, u paralok bad u nongkyrshan baradbah jong ki.
La ïoh ruh ïa ki kyntien ai khublei na i Sister Betina Kurbah, ha ka jingdon ryngkat Principal Evelyne Joy Kimpat, u phadar ba khmih ïa ka Savio Juniorate, ki nonghikai bad kiwei kiwei.
Ka Efty United XI Mynso ka la pynliem noh ïa ka West Jaiñtia Police Cricket Club da 8 wiket na ka bynta ban khur ïa ka jingjop ha ka lympung ïalehkai’District Cricket League 2024′ ba la pynïaid da ka West Jaiñtia Hills District Cricket Association (WJHDCA).
Ha kane ka jingïakhun kaba la long ha ka sngi ba-ar ha madan Khliehtyrshi Mini Stadium, ka West Jaiñtia Police Cricket Club ka la kam trai ban tied nyngkong hadien ba ka la jop ïa ka kynting pisa bad ka la kamai 122 run ha ka 26.3 over bad shah pynhap wiket baroh ki nongtied.
U Markini Lathong u la kamai 24 run na ki 25 bol, katba na ka liang ka Efty United u Sanvert Kurkalang ula pynhap 3 wiket na ki 7 over bad u Eleazer C.Dkhar u la khur 3 wiket na ki 6.3 over.
Haba wan shimti ïa ka pali kaba ar, ka Efty United XI ka la lah ban kynjoh sha ka thong da kaba kamai 123 run ha ki 11.5 over bad shah pynhap 2 wiket.
U Sanvert Kurkalang u la tied 56 run na ki 21 bol bad u Levester Phawa u la ïoh 20 run na ki 17 bol.
Katba na ka liang WJPCC u Riboklang Hynñiewta u la khur 2 wiket na ki 7 over.
U Sanvert Kurkalang jong ka Efty United XI Mynso ula khur ïa ka nam ‘Man of the Match’.
Ka Shillong Lajong FC ka la lah ban pynliem noh ïa ka Nongthymmai SC da 6-3 kol na ka bynta ban khur ïa ka jingjop kaba lai ha ka lympung ïalehkai Shillong Premier League 2023 ha ka Sngi Ba-ar ha SSA Stadium kaba ha First Ground, Polo.
U Deibormame Tongper (26, 42 & 60) u la khur ïa ka hat-trick na ka bynta ban long kum u khlur ïalehkai ba kynsai ha kane ka aïom, katba ïa ki ar kol la thep da u Babysunday Marngar (51 & 90+2) lem bad u Shano Tariang (61).
Ha kane ka jingïakhun ka Nongthymmai ka la sdang ban ïalehkai bha naduh kaba sdang ha kaba ka la ïoh ban pynkhih jar nyngkong eh ha ka mint kaba 11 lyngba u Robi Hansda.
Kane ka shi kol ka la nang pynïoh mynsiem ïa ki rangïaleh-kai kane ka kynhun bad tang hadien phra minit ka la pynbud biang ïa ka kol kaba ar lyngba u Nitesh Hazra na ka bynta ban tam 2-0 kol.
Wat la ka Lajong ka la shah thep ar kol, hynrei ka la wanphai da ka jingkhlaiñ bor ban pynphai kylla lyngba u Deibormame ha ka minit kaba 26.
Une u rangïalehkai shakhmat u la pynbud biang ïa ka kol kaba ar ha ka minit kaba 42 na ka bynta ban ïakhaid mar 2-2 kol ha ka kylla step.
