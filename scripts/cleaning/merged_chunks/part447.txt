Ha ka jingshah thang, ka ïingsah jong u RK Ranjan Singh, kumba 17 ngut ki briew ki la shah kem, ha kaba 12 ngut la kem na Imphal East District bad 5 ngut Imphal West distrik jong ka jylla Manipur.
Na ka liang u RK Ranjan Singh, u la ong “Nga kyndit ban iohi ba ka jingpyniaid ia ka synshar khadar bad ki aiñ ki kanun ka la khyllem noh ha jylla Manipur".
Imphal:Katba ka jylla Manipur ka dang don hapdeng ka jing kulmar, kumba 550 tylli ki kynhun sengbhalang bad ki riew shimet, ki la pynpaw ia ka jing sngewkhia na kylleng ki bynta jong ka ri, ha kaba ki la dawa ba u Myntri Rangbahduh jong ka ri u Narendra Modi, u dei ban tuklar ia kane ka thma pohïing hapoh ka jylla.
“Ngi sngewkhia jur ia ka jingbteng jong ka thma pher jaitbynriew hapdeng ki kynhun jong ki Meitei, ki Kuki bad ki Zo.
Ngi dawa ba dei ban pynkut noh shisyndon ia ka jingiaumsnam kaba la pynthut ia ka jingim, ka kamai kajih, ki ïing ki sem bad kaba la wanrah ruh ia ka jingsniew ba bun hapdeng ki paid nong shong shnong" ong ki kynhun seng bapher.
Ha ka jingthoh ba la thoh, ha kane ka juk ba mynta, kawei na ki jing ia umsnam ba jur tam pyrshah ia ki Kuki ka dei kaba la leh da ki kynhun jaitbynriew Meitei ba don ia ki tiar siat kum ki Arambai Tenggol bad Meitei Leepun, ha kaba la bud pat da ka jingkren isih.
Ka la don ruh ka jing pyrta na ki riew paidbah, ba ka jingthombor ia ki kynthei, ka donkam ban pynshai bad pyntikna.
Ka la don ruh ka jingthoh ba ka jingpluh jong ka jylla Manipur, ha kine ki sngi ka dei na ka jingphiah jong ka parti BJP ia ka saiñ hima sima bad ka sorkar pdeng bad ha jylla.
Ka jingthok ka jong ki ban pynkut noh ia ka thma pohïing, katba bun ngut ki mynsiem ki la nang duh.
ka sorkar ka la sdang ruh ban phaikhmat tang sha ki ar ka kynhun jaitbynriew, na bynta ka jingioh nong saiñ hima sima,  hynrei kane ka la wanrah pynban ia ka jing kulmar hapdeng kine ki ar kynhun, pynban ka sorkar kam shem la sdang satia ban wanrah ia ki sha ka miej jong ka jingiakren haba iadei bad ka long ka man ba jia haduh mynta mynne.
U Myntri Rangbah duh jong ka ri, u dei ban kren bad ban don ka jing kitkhlieh ia ka long ka man ha ka jylla Manipur, ka Court tribunal dei ban thaw ban tip ia ka jing shisha bad ban pynkhreh ruh ia ka jingbishar ba hok bad ban pynjem ia ka jing iapra jong ki jaitbynriew ha jylla Manipur kiba la don ia ka jing donliang bad ka jingisih.
Ka Fast track court dei ban thaw na bynta ki bun tylli ki kam thombor ia ki kynthei da kiba don ha ka jylla bad na kiwei  ki bynta, kumba la ai jingmynjur da ka Verma commission ia kito kiba lap ba ki donkti ha ki kam thombor ha ki jaka ba ia kulmar dei ban pyn ngat ha ki kyndon ain kam bymman.
Ka jingailad jong ka sorkar ia kito kiba la mih na ka jylla bad pyntikna ba ka jingwanphai jong ki kan long kaba shngaiñ sha ki shnong, ban tei ia ki ïing ki sem, ban siew bai lut ksan ia kito kiba la duh ia la ki ba ieid ba thoiñ, kiba mynsaw bad duh ia ki jaka rep bad ki jingri jingdup ki jong ki.
Shillong: Ka jinghap slap, hynnin ka sngi ha Sohra, ka poi sha ka 161.0mm, katba mynta ka sngi, ka long 99.2mm.
Ha Shillong, ka jinghap slap, hynnin ka sngi, ka long 19.8mm, katba mynta ka long 4.2mm.
Ha Umiam, ka jinghap slap, ka long 20.2mm, hynnin ka sngi, katba mynta ka sngi, ka long 8.0mm.
Lashai ka sngi, kan don ka jinghap slap, kaba malu mala bad ka lah ruh ban kham jur, ha ka nongbah Shillong bad ki shnong ba marjan; katba ha ka jylla, kan hi baroh kawei, kan don ka jingkhie eriong bad tied pyrthat bad kan don ruh ka jinghap slap, kaba jur bad kaba jur bha.
Ki jaka kiba hap slap jur, ha ki 24 kynta ba ladep, ki long ka Sohra-161, Resulbelpera- 78.4, Williamnagar- 102.6, Mawsynram – 169.2, Nongstoin=208, Pynrusla – 162.0, Tura – 79.0, Ratacherra – 163.4.
Mynta ka sngi, kan dang bteng ka jinghap slap kaba jur bad kaba jur bha, ha ki bynta jong ka jylla bad katei kan dang iai bteng ruh, ha ka 18 bad ka 19tarik mynta u bnai bad wat ha ka 20 bad ka 21tarik Jylliew ruh.
Shillong:Hadien ki jingiakhun ba la neh shibnai hapdeng ki club bapher bapher na ka jylla ha ka jingialeh ban knieh ia ka nam lahduh jong ka Meghalaya State League 2023, ki club kiba la lah ban poi sha ka jingiakhun final ki long ka Khlieh mawlieh Youth Club bad ka Rangdajied United FC ha ka jingpyrshang kaba nyngkong jong ki ban ioh ia katei ka nam.
Ka jingiakhun final yn pynlong mynta ka sngi ha SSA Stadium First Ground, Polo naduh ka por 3 baje janmiet, ka ban sdang shuwa katto katne ki jingpynbyrngia naduh ka por 2 baje ha kaba yn pynsngew tynnad shuwa da ki sur jingrwai jong ka Jessie Lyngdoh kaba lah thaw ia ka sur jingrwai MSL anthem 2023.
Kitei ki artylli ki kynhun ki dei ki bym shym la shahrem ha ki jingialeh kiba na la ki jong ki Group naduh ba sdang ia kane ka lympung, ha kaba ka Rangdajied ka la ioh ban ieng ha ka kyrdan kaba hakhmat duh na ka Group B katba ka Khlieh mawlieh ka ioh ban lam khmat na ka Group D.Hynrei la iohi ba kine ki kynhun ki la hap ban mad teng ruh ia ka jingshahrem kum kiwei pat ki kynhun ha ka jingialeh ia ka first leg jong ka semi final, ha kaba ka Rangdajied ka la rem da 3-0 pyrshah ia ka Shillong Lajong, katba ka Khliehmawlieh ka la rem da 1-0 pyrshah ia ka Mawlai.
Hadien ka jing shah rem ha ka first leg, kitei ki kynhun ki la lah pat ban wanphai biang sha ka jingjop ha ka jingialeh ia ka second leg ha kaba ka Khliehmawlieh ka la ioh jop da 3-1 bad ka Rangdajied ka la jop da 3-0.
Ka jingmih na katei ka jingiakhun ha ka semi final, ka la ai myn siem shibun ia ki rang ialeh, hynrei donkam ban long kiba iaineh ban nang kham pynbha shuh shuh ia ka rukom ialehkai, ong u Aibanjop Shadap u coach jong ka Rangdajied.
Ki kynhun kiba la lah ban poi sha kane ka thong ka dei na ka jingtrei shitom bad la khmih lynti ha kane ka final ia ka jingialeh kaba khlain na baroh ki ar kynhun, ong biang u Aibanjop.
Ka jingshahrem jong ka Rangdajied ha ka jingialeh ia ka first leg lehse ka la pyn-noh myn siem ia kane ka kynhun bad ha ka jingia kren bad u captain jong ka Rang dajied u Niawkorlang Kyndiah u la ong ba ki rangialeh ki la noh myn siem shikatdei hadien ba ka kynhun ka la shah rem da 3 kol, hynrei watla katta ka kynhun hi ka don ka mon ba jwat ban iai ialeh namar ka jing ang nud jong ka ban thom ia katei ka nam.
Lehse da ka jing jop ia kane ka lympung ialehkai, ka Rangdajied kan ioh ban kiew kham halor hadien ba kane ka kynhun ka lah long run ners-up ha u snem 2019 ha ka jingiakhun pyrshah ia ka Lajong, hynrei ia mynta hi kane ka kynhun ka dei kaba nyngkong ban ioh rung arsien ha ka jingiakhun ia ka final jong ka MSL.Kaba la pynityn nad ia kane ka lympung lehkai ka long ka jingky rshan ba ka ioh na ki paid bah, ha kaba la iohi ka jingwan tuid ki riewieid phutbol na kylleng ki district jong ka jylla ha ki jingialeh ha la ki jong ki jong ki jaka, ha kaba kum ki jinglehkai kiba ha Tura la iohi ka jingwan kyrshan ki paidbah na West Khasi Hills ia la ki jong ki club na ki jaka jong ki.
kumjuh ka jingialeh semi final pyrshah ia ka Mawlai ha Shillong la iohi ka jingwan tuid ki nongkyrshan ka Khliehmawlieh kaba la tam shibun shah ia ki nongkyrshan ka Mawlai ba lah ialeh ha la ka jong ka shnong.
Kum ban pyn kynmaw ba ka Khlieh mawlieh bad ka Rang dajied ki la ju iakhun teng ha ka MSL jong u snem 2019, ha kaba kine ki kyn hun ki don lang hapoh ka Group jong ka Mawkyrwat bad ha katei ka jingiakhun ka Rangdajied ka la lah ban pynliem ia ka Khlieh mawlieh da 1-0.
Haba iakren bad u Tournament Director u Wanshanbor Kharkrang u la ong ba ka jingthmu jong ka MSL ka long ban ailad ia kiwei ki kynhun kiba na ki district bapher bapher ban ioh bat ia ka nam lahduh bad ym tang ban shu kut tang ha ki ialeh kiba ju pynlong ha la ki jong ki jong ki jaka.
Nalor kane, ka MSL ka ai ruh ka jingkyrshan pisa kaba heh ia kaba la pyn mang hi da ka sorkar jylla lyngba ka Depart ment of Sports and Youth Affairs.
Ha kane ka samoi ialeh jong ka MSL, la iohi ba ka jingiaid lynti jong ki kynhun kam shym la long kaba suk khamtam ia ki Club kiba na Shillong.
La iohi ba ka Rangdajied ka la hap ban iakhun tyngeh ia ki kynhun na ka Group B kiba kynthup ia ka Ladthalaboh bad ka Mulait United, katba ka Lajong watla kam shym la shah rem naduh kaba sdang ka ne ka lympung lehkai, hyn rei ha kaba kut ka la duh ia ka jingiakhun kaba kongsan jong ka.
Ka Mawlai pat ka la ioh jop ha baroh ki jingiakhun na la ka jong ka Group hynrei ka jingiaid lynti jong ka ka la kut noh myn ha kane ka sngi ba-ar ba la dep.
Mynta ka sngi, ka Khliehmawlieh ka la long kaba la pynkhreh ban iakhun pyrshah ia ka Rangdajied bad kano kano ka kynhun ka ban ioh rah ia ka nam lahduh kan long hi ka jingmyntoi bad ka jingkiew ia ki club football jong ka jylla hi baroh kawei.
Shillong:Ka surok, kaba la dei, sa tang ban ai rong, kaba sdang na duh na Mawksing, kaba harum Pynursla bad kaba don kumba 8 Kilometre antad, ha duh ha jaka ieng ki trok ha Madan Lang tad, ka la julor lut khait, na ka daw jong ka jingther jur u slap, ha ki khyndiat sngi ba ladep.
Ka jingleh sting jong ka kompeni, kaba trei ia katei ka surok, ha kaba ka la shu iehnoh, khlem trei dep, la shisnem tam, ka la pynleh nohei lut, ia ka jingtrei, kaba ladep lut khoit, naduh kaba pynmadan bad pynheh bad wat ha duh ban da siang ia ki mawsalin, namar ba mynta katei ka surok, ka la dap da ki nala bad ki thliew ki syar, na ka jingrong jong ka um.
Na ka jingtrei ia ka surok, na Um shyrpi haduh ha Tama bil, ka dei tang katei kaba lajan dep pura bad kaba ka kompeni, ka la dei ban airong, hynrei, da ka jingpyn slem, ka la pynjot biang ia katei ka surok bad kaba itieng, ka long, ba katba nangther jur u slap bah, kumta ka tei ka surok, kan sa nang jot rathai shuh shuh.
Shillong:U MLA ka BJP na jylla Goa, u Nilesh Cabral uba dei ruh u myntri sorkar, u la ong ba ka jingkynnoh ba ka BJP ka pyrshah ia ki Khristan ka dei tang ka jinglamler.
U Cabral uba dei ruh u Khristan na jylla Gao, u la ong, “Palat 70 percent ki nongshong shnong ha Meghalaya ki dei ki Khristan bad kumjuh ha Goa; ngi don ki Khristan ha Goa, nga ruh nga dei u Khristan, nga dei na Balang Katholik.
Ia ka Goa la synshar ka BJP wat ha ka jylla kaba bun tam ki nongshong shnong ki dei ki Khristan, bad kane ka pyni ba ka jingkynnoh ba ka BJP ka pyrshah Khristan ka la pynshisha ba ka long kaba bakla".
U Cabral u la kren ia kane ha ka jingrakhe ia ka ‘jingiateh jong ki lariti bad ki tynrai’ kaba la pynlong ka BJP Meghalaya ha ophis ka parti ha Shillong, mynhynnin ka sngi ban rakhe ia ka jingioh jylla ka Goa hapoh ka lama ka Ek Bharat Shreshtha Bharat.
La don lang ruh u Sunil Deodhar, uba dei u National General Secretary ka BJP ba peit ia ka North East jong kane ka Ek Bharat Shrestha Bharat Programme, u President ka BJP u bah Ernest Mawrie nalor kiwei.
Ha kajuh ka por haba kren halor ka Uniform Civil Code (UCC), u Cabral u la ong ba ki paidbah ki don ki jingmutdur bapher bapher ia ka UCC, hynrei kiba bun kim dei kumba kila mutdur.
“Ka UCC ka thmu ban pynbeit ia ka shongkha shongman bad ka jingiaphet lok, ban pynthikna ia ka jingiasam marbiang ia ka spah hapdeng u lok bad ka lok", la ong u Cabral.
Haba kdew ia ka Goa civil code, u Cabral u la ong ba ka Goa ka la pyniakhlad na India namar ka jingsynshar donbor ki phareng ha ki por jong ki Portuguese Goa bad Damaon; ka la kylla long ka Union territory, lem bad ka Daman bad Diu Islands, ha u 1967 bad ha u Jymmang 30 tarik, 1987, ka Union territory ka la pra bad ka Goa ka la ioh noh ia ka jylla ba pura ba 25 ha ka ri, katba ka Daman bad Diu ki iai sah kum ki Union territory.
Bad haduh mynta, dei tang ka Goa kaba don la kajong ka Goa civil code khlem da khein ia kano kano ka jait niam, ka jaitbynriew.
U la ong ba ka UCC ka dei ka jingthmu ban pynwandur na bynta ban pyntreikam ia ka Personal Laws (ain shimet) jong ki nongshong shnong kaba treikam ia baroh ki nongshong shnong khlem khein na kano kano ka jait niam, ne kano kano ka jaitbynriew, hynrei kan iaryngkat baroh.
U la ong ba u sngew kmen ban don ha ka ri India kaba pdiang ia baroh ki jait niam, ki jaitbynriew bad kam don kawei ruh ka ri ha ka pyrthei kaba long kum ka India ban don bun jait ki jaitbynriew.
U la ong ba ka Ek Bharat Shrestha Bharat Programme ka dei ka jingrakhe ia ka jinglong kawei hapdeng bun jait ki jaitbynriew ha ka ri, ban kyntiew ia ka jingialong shipara.
“Ka India ka dei ka ri kaba kiew sted bha ha ka pyrthei.
Ka thma Ukraine ka la ktah ia ka ioh ka kot jong kiwei ki ri hynrei kam lei lei ia ka India bad kane ka dei namar ba ka polisi ka ioh ka kot jong u Myntri Rangbahduh ka ri.
Ka India ka la kiew bha ha ka ioh ka kot, bad lada baroh ki jylla ha ka ri ki kyrshan kawei ia kawei pat, ha ki 25 snem ban wan, ngim ym donkam shuh ban siew T.70 lane 80 na bynta shi US dollar," u la bynrap.
Shillong:Ka sorkar jylla ka la bthah ia baroh ki tnad sorkar ban thung ia u Grievance Redres sal Officer (GRO) ban pynbeit haba don kano kano ka jingeh ha kaba iadei bad ka jingpyntreikam ia ka Roster ha ka jylla.
Ia kane la kdew ha ka Office Memorandum (OM) jong ka Reservation Policy – Maintenance of Reservation Roster kaba la pynmih da ka Personnel & Administrative Reforms (B) Department ha ka 14 tarik Jylliew 2023.
Ka OM ka la ong ba lada don kano kano ka jingeh, dei ban pynbeit hapoh ar bnai naduh ba ioh pdiang ia ka jingujor.
Ka OM ka la ong ba ia ki kam ba lait ha ki district, yn pyntreikam katkum ka OM kaba la pynmih ha ka 18 tarik Nohprah 1972, ha kaba 80 percent yn mang kyrpang ia kiba dei na ka district kynthup Garo, Khasi-Jaintia, kaba mut ba ia ki kam bym lah ban pynkynriah ha ki district ba hap ha rilum Khasi, yn mang 80 percent ia ki Khasi bad ha ki district sha rilum Garo yn mang 80 percent ia ki Garo.
Ka la ong ruh ba nangne shakhmat, baroh ki tnad sorkar haduh ki district, PSU kiba don ki kam ba la mang, dei ban ioh ia ka jingmynjur na ka tnad Personnel & AR (B) Department shwa ban pynmih ia ka jingpynbna paidbah ia ki kam ba lait.
Shllong:Hadien ba ka kong Steffanie Lyngdoh Nonglait kaba la khlad noh ha ka miet jong ka 14 tarik mynta u bnai ha kaba ia ka met jongka la lap halor jingthiah, kiba haiing hasem, ki la suba jur ba lah ban dei u kurim jong ka uba leh ia kane ka kam.
Kiba haiing jong kane ka long kmie, ki la ong ba kum ka iing ka sem kim sngewlah ban pdiang ia kane ka jingjia.
Haba ioh ban iakren bad ka para jong ka kong Steffa nie, ka la ong ba ka iing ka sem ka kwah ia ka jingshisha, kaei kaba wanlam sha ka jingiap jong ka hynmen jongka ryngkat bad I khunlung iba dang pun ha kpoh, namar ki la kynnoh bad suba ba ka lah ban donkti u lok jongka, bad kawei pat ka briew kaba ki la kynnoh ba ka dei na Laimer, kaba don jingiadei bad u lok jong ka kong Steffanie kumba la kdew ha ki message bad ki jingthoh kiba la thoh ha ki kynroh.
Na ka liang ka para, ka la ong ba hadien ba la dep ban leh ia ka post mortem, ki bor ba dei khmih kim shym la pyntip kaei kaba pynlong ia ka jingiap jong katei ka longkmie bad ki sngew lyngngoh ba ha ka jingtohkit ha ka miet, une u lok u ong ba u lap ia ka ha jingthiah, hynrei hadien ba tohkit ki pulit, u la ong ba u iohi ba ka sdien phasi bad ma u ryngkat bad uwei u paralok uba khot da u Shan, ki pynhiar ia ka met jong ka bad ki buh ha jingthiah ban leit pyntip sha ki bahaiing hasem jong kane ka longkmie.
Shillong:Ka Executive Director ka State Disaster Management Authority ka kong Matsiewdor War, mynhynnin ka sngi ka la pyntip ba uwei u briew u la iap bad 3 tylli ki mrad ha ka jingjulor na ka bor jong ka mariang na duh ka 8 haduh 16 tarik Jylliew haduh mynta.
Bad ka jing shah ktah ki long 79 ki shnong, 186 tylli ki ïing bad 2777 ngut ki briew.
Ka la iathuh ba la ioh slap 354.09 mm naduh 1 tarik Jylliew haduh mynta.
Katkum ka Indian Meteorological Department (IMD), baroh ki district la peitngor bha ia ka jinglong jingman ka mariang bad ha kine ki lai sngi la pynlong ia ka jingmaham ia ki paidbah bad la pynmih kyrpang ka jingmaham ha ka 15 bad 16 tarik ia ki lai tylli ki district kynthup ka East Khasi, West Khasi bad Jaintia Hills.
Lyngba ka Common Alerting Protocol (CAP) haba ioh ia ka jingmaham na ka IMD, la pyntreikam ia kane ka CAP bad la phah ia ki message sha ki paidbah lyngba ki mobile kiban shah ktah ha ka jingmaham na ka bor ka mariang.
La phah ruh ia ka jingmaham lyngba ka Sachet App, bad haduh mynta la phah ia kine ki jingmaham lyngba ki kompeni Jio, Airtel, BSNL, Vodafone bad kiwei ki kompeni mobile.
Ha kine ki ar sngi ba la dep, la phah 8.9 lak tylli ki message ha kaba nyngkong bad ha kaba ar la phah 3.70 lak ki message sha ki mobile.
Ka Executive Director ka la kyrpad ia ki paidbah ban sei ia ka Sachet App ban poi ki jingbatai ia ka jinglong jingman ka mariang ha ki mobile jongki.
Ki don 79 tylli ki shnong kiba shah ktah ha ka bor jong ka mariang bad kumba 2777 ngut ki briew kiba shah ktah ha ka bor mariang.
Shillong:Ka sorkar jylla, ka la maham ia ki baroh ki nongtrei sorkar ba kim bit satia ban leit shim bynta ha kino kino ki rali elekshon, ki jing ialang, ki jingiakhih ba la pynlong da ki seng saiñpyrthei.
Katkum ki jingtip jong ka sorkar ba bun na ki nongtrei ki jong ka, ki leit ban shim bynta ha ki jingialang jong ki seng saiñ pyrthei,ki jingia lang paidbah bad ki jingialum paidbah.
Ka jingleit shim bynta jong kine ki nongtrei sorkar ha kine ki jingialang, ki jingiakhih ba la pynlong da ki seng saiñ pyrthei ka long pyrshah ha kaba ki la pynkheiñ ruh ia ka kyndon ba 20 jong ka Meghalaya Service conduct rule, 2019.
Katkum ka rule 20(1) jong ka Meghalaya service conduct rule 2019, la batai shai ba ki nongtrei sorkar kim dei satia ban long ki dkhot jong kano kano ka kynhun seng saiñ hima sima ne ki kynhun seng ba don bynta ha ka politik ne kino kino ki bynta ba don jingiadei bad ka saiñhima sima, ban leit ai jingkyrshan ha kiba kum kino kino ki bynta ruh.
La bthah ruh ia baroh ki nongtrei sorkar, ba ki dei ban burom ia ki kyndon jong ka jylla, ba kin kiar ban ia don bynta ha kum kitei ki kam ba long pyrshah ia ka sorkar bad kito ki nongtrei kam sorkar kiba don bynta, lada lap ka sorkar kan pynshitom da kaba tyngeh katkum ka rule ba 20 jong ka Meghalaya service conduct rule 2019.
La bthah ruh ia baroh ki tnat treikam jong ka sorkar ba kin bud ryntih ia ka jingbthah bad leh da kaba tyngeh ia ki ba pynkheiñ ia ka kyndon.
Nongpoh: Ki nongialam ka KSU, North Khasi Hills District, ia kaba la ialam da u samla Banjop Maring, Education Secretary, nangta u Bah Lambok Rymbai, Vice-President, u samla August Nongbri lem bad shibun ki dkhot ka seng, mynta ka sngi, ki la leit ban kynduh ia u Dwipendra Thakuria, Dean ka College of Agriculture (COA) kaba don ha Kyrdemkulai, na ka bynta ban wad jingtip halor ka jingdon jong ki katto katne ngut ki briew na Manipur, kiba la wan trei hapoh katei ka jaka.
Katei ka jingleit kynduh Dean COA da kitei ki nongialam ka KSU, NKHD, ka dei hadien ba ki la ioh jingtip halor ka jingdon kumba 6 ne 7 ngut ki briew na Manipur, kiba dei ki nongtrei hapoh ka CAU Imphal bad kiba la wan trei ha katei ka jaka, ia kaba ka seng hi kam sngewiahap, namar ka seng ka sngew ba kumno ki briew kiba trei na kawei ka jaka, mynta pat kin wan trei hapoh ka jylla.
Nalorkata, lyngba katei ka jingleit kynduh, na ka liang ka seng ka la ioh ruh ban pan jingpynshai halor ka jingbym pat lah ban thungkam ia ki post ba dang thylli hadien ba la dep ban pynbna paidbah (Advertised) ha us nem 2019, namar ka seng ka sngew artatien, ioh ba ia kitei ki kam ba dang thylli yn sa thep pat da kiwei.
Hadien katei ka jingleit kynduh ia utei u Dean, u samla Banjop Maring, haba kren sha ki lad pathai khubor, u la ong ba ka KSU ka sngewkhia jur hadien ba la ioh jingtip ba haduh 7 ngut la pynkynriah kam na Central Agriculture University, Imphal sha ka COA Kyrdemkulai bad khamtam ka jingpynkynriah kam ka ktah bha ba kumno wat ki post ba dang lait ki bor pyniaid katei ka College kim pat lah ban thungkam bad mynta pat la shu wan rah pynban na katei ka Central Agriculture University, Imphal.
“Ka seng ka sngewkhia ruh ba kitei ki Post ba dang lait ha katei ka College of Agriculture University ioh ki bor pyniaid ki wan thep noh da kitei ki 7 ngut ba la pynkynriah kam na Imphal bad kum ka seng ka angnud ba ki bor pyniaid ka College ki dei ban pynsted noh ha kaba pynlong ia ka examination thungkam bad kumjuh ruh ka Interview khnang ba ki samla kiba dei ki trai muluk ki trai jaka kin nym shah kyntait ha ka liang ka ioh kam ka ioh jam ba kane ka College ka don ha  kane ka jylla" ong u Samla Banjop Maring.
U la ong ruh ong ruh ba ka seng ka sngewkmen pat ba u Dean u la pynshai ba kane ka jingpynkynriah kam ia kitei ki 7 ngut sha kane ka College na Imphal ka dei tang shipor, kaba dei na ka daw ka jinglong jingman hapoh Manipur bad hadien ba la wan ka shongsuk shongsain ha Manipur kin sa leit phai biang sha Manipur.
Shillong: Ka khubor, ba dang shu ioh, ka pyntip, ba ia ka phutbol phainal, kaba la pyniaid da ka  UUP Football Club, la pynkynriah noh shwa, na ka daw jong ka jingthut ka mariang.
Ka jingialehkai phainal, ka dei ban long lashai ka sngi, ha ka por 2 baje nohphai sngi, ha madan jong ka UUP ha Urksew Wahpathaw (Pynursla).
Ym shym la ai tarik satia, da kawei, ha ka jingpyllait khubor, na katei ka Club.
Shillong:Ki Pulit Anti Narcotics Task Force (ANTF) ka East Khasi Hills, kila ïoh ban kem ïa 2 ngut ki snar nongkhaïi drok ka Nongbah Shillong bad ïoh kurup ïa bun bah u drok, kawei ka pistol shna hi, ka pisa T.2 lak bad 5 tylli ki kali kynthup 2 tylli ki Mahindra Thar.
U Superintendent of Police ka East Khasi Hills u Bah S Nongtnger u pyntip ba ïa kine ki Nongkhaïi drok la ïoh ban kem hynnin ka miet sngi Palei bad mynta ka step sngi Thohdieng, da ka kynhun ANTF ha ryngkat ki Ophisar ka Laitumkhrah bad ka Rynjah Police Station.
U ïathuh ba kane ka kynhun ki Pulit ki la pynlong ïa ka jingkhynra hynnin ka miet halor ka jingïoh khubor ïa kine ki nongkhaïi drok bad kala ïoh ban kem ïa arngut ki snar na Nongshiliang, kaba hab hapoh ka Rynjah Police Station.
Kine ki arngut ki kyrteng u Eldikinstar Sohtun bad u T James Seiminthang.
Ka kynhun kala ïoh ban kurup haduh 423.09 gram u drok heroin bala thep ha ki 40 tylli ki synduk sabon na kitei ki arngut, artylli ki mobile phone, kawei ka thuk thuk ML05-R-5271, kawei ka PAN card bad ka EPIC.Ka kynhun kala register case ïa kine ki arngut hapoh ka Rynjah Police Station, halor ka kyndon 21(b)/21(c)/25/29 NDPS Act bad ka jingtohkit kala ïaid shakhmat.
U Bah Nongtnger u pyntip ba hadien ka jingtohkit, ka kynhun ka la hiar khynra mynta ka sngi Thohdieng da ka jingïalam lynti u Eldikinstar Sohtun sha la ka jong ka Ïingsah ha Mawpat bad ïoh ban kurup ïa kawei ka pistol shna hi, 7 tylli ki kuli 0.22, 6 tylli ki kuli 38 mm, uwei u kuli ba la dep siat, 5 tylli ki kuli 12 bore, kawei ka air gun bad kawei ka mobile phone.
Nalor kine, kala ïoh ban kurup ruh ïa ka pisa ba T.2 lak bad 4 tylli ki kali kiba kynthup ïa 2 tylli ki Mahindra Thar, kawei ka Maruti Zen, kawei ka Maruti 800 bad kawei ka Chevrolet Beat.
Shillong:Ha ka 15 tarik Jylliew 2023, ka kynhun pulit jong ka jylla Meghalaya, hadien ka jingiohlum jingtip kaba tikna bha, ia ka jingiaid lynti jong ki nongkhaïi drok, ba la tip kyrteng kum u Thathang Thouthang, katba u dang mih na Nongbah Aizawl jong ka jylla Mizoram ban wan kiew sha Nongbah Shillong ha ryngkat u jingdih pynbuaid, kumta ka kynhun jong ki pulit Anti Narcotics Task Force (ANTF), ha ryngkat ki pulit jong ka Khliehriat police station, ki la pynlong ia ka jing talasi kali ha kawei ka Petrol pump ba la tip kum ka BMS fuel station ha Shnong Nongsning ha ka por kumba 5 baje janmiet.
Na utei u briew la ioh ruh ban kurup ia 26 tylli ki synduk sabon, ba la thep ia u kynja powder ba rongsoh na ka pla jong u tei u briew.
Hadien ba la dep ban peitbniah, la lap ba une u powder rongsoh ba la thep ha ka synduk sabon u dei u drok Heroin ba khia kumba 278.3 Gram.
Nalor u drok Heroin, na u Thathang Thouthang, la ioh ruh ban kurup artylli ki mobile phone bad ka pisa ba 2100 tyngka.
Ladep ruh ban register case haba iadei bad kane ka jingioh kurup Drok ha Khliehriat police station, katkum ka case number 45(6)2023u/s21(c)29NDPS Act.
Kham hadien ki pulit ka Khliehriat police station ha ka por kum ba 6.15 baje janmiet ha ka juh ka jaka, ba ki la ap pahara, ki la ioh ban bat sa ia kawei pat ka kali Scorpio ba la ñiah da u Sujit Paul kaba la pyrshang ban phet na katei ka jaka talasi hynrei la ioh ban bat noh.
Hadien ba la tohkit ia u ne u briew u la ïathuh ba u kit ia ki jingdih pynbuaid kiba u mut ban pynpoi sha nongbah Shillong.
Ha ka jingtalasi ia kane ka kali, la lap ia 33 tylli ki synduk sabon bad ha kine ki synduk sabon la lap ia u powder rongsoh, ba dei u drok Heroin ba khia kumba 535.34 Gram.
Nalor u drok Heroin na u Paul, la ioh ruh ban kurup ia artylli ki mobile phone, ka pisa ba 4700 tyngka bad ka kali Scorpio ba don ia u Registration number jong ka jylla Mizoram, MZ-01-D-6525.
La register case ha khliehriat police station katkum ka case number 46(6)2023u/s21(c)29 NDPS Act.
La kem ia U Sujit Paul bad u Subodh Paul, kiba na Karimganj, Assam.
Shillong: U lapbah Sohra, ula ther jubor justi, hynnin ka sngi, ha kaba ka jinghap slap, ka la poi sha ka 426.2mm.
Mynta ka sngi, ka jinghap slap, ka long 30.6mm ha katei ka nongbah.
Hynnin ka sngi, ka Shillong, ka ioh slap 26.4mm, katba mynta pat ym don slap satia.
Ha Umiam, ka jinghap slap, hynnin ka sngi, ka long 5.2mm, katba mynta ka long 0.2mm.
Ka tnat peit mariang jong ka sorkar India, ka India Meteorological Department (IMD), ka pyntip, ba lashai ka sngi, kan don ka jinghap slap, kaba malu mala, lane kan lah ban kham jur, ha ki bynta jong ka nongbah Shillong bad ki jaka ba marjan.
Kan don ruh ka jingkhie eriong bad tied pyrthat, ha ki katto katne ki jaka bad nangta kan don ruh ka jinghap slap, kaba jur bad kaba jur bha, ha kiwei ki bynta jong ka jylla.
Ka IMD, ka ai jingmaham, ba mynta ka sngi, ka 16tarik bad nangta, ka 17 bad ka 18tarik, kan don ka jinghap slap kaba jur bha, ha ki bynta jong ka jylla, katba ha ka 19 bad 20tarik, kan don ka jinghap slap, kaba jur hi, ha ki bynta ka jylla.
Kiwei pat ki bynta jong ka jylla, kiba ioh slap jur, ha ki 24 kynta ba ladep, ki long  Mawkyrwat-136.0, Williamnagar- 71.2, Shella – 155.3, Mawsynram – 258.0, Khliehriat – 133.6, Pynursla – 383.3, Tura – 79.0, Ratacherra – 130.4.
Kine ki jingtip, ki dei kiba la pyllait da ka IMD bad kim dei kiba la shu lum na kiwei pat ki tyllong khubor.
Shillong: Mynta ha ka por 10.16 baje mynstep, ka la don ka jingkhie jumai, ha kaba la iohsngew ha ki bynta jong ka nongbah Shillong bad ha Guwahati ruh, ong ki lad khubor.
La iathuh ba utei u jumai, u don ia ka jingkhlain kaba 4.8 magnitued.
Ki lad jingtip, ki iathuh ba u jumai, u don ia ka thymmei jongu, hajan jong ka nongbah Shillong, ha ka jingkhein kaba 4.45 GMT.U diengdumbur.
Haba ka tnad jong u ka la khielung, bad sei sla, phi tip ba ka lyiur ka la jan.
Mathaios 24:32.
U diengdumbur u dei u jait dieng uba lyngkot ym kum ki diengbah.
U dei u diengrit (shrubs) u jrong tang kumba 7-10 meters bad u don ki sla kiba heh.
U soh jong u dieng Dumbur u long uba shngiam (delicious).
Kine ki jait dieng ki don ha Middle East khamtam ha ka ri Israel.
Une u diengdumbur u shait khielung ha shwa jong ka lyiur kaba mut tang shu kut ka pyrem.
U Jisu u ai nuksa shaphang ki ia kaba kut da kaba ong- “To nang te ia ka pharshi u Diengdumbur: Haba ka tnat jong u ka la khielung bad sei sla, phi tip ba ka lyiur ka la jan".
U Jisu u kren pharshi shaphang ka ri Israel: Ka Israel ka long kum uta u diengdumbur uba ka pyrthei baroh ka lah ban iohi ia ka jingkhie lung jong ka bad ia ki soh ki sla ba don ha ka.
Kaba mut ba u Jisu u kren ia kata ka por ha kaba ki Israel kum ka jaid bynriew kaba la sakma kylleng ka pyrthei, kan sa long pat ka ri kaba im, kaba donbor, ki jaidbynriew jong ka ki wan na kylleng ka pyrthei ban pyllong pat sa shisien ka ri Khrawbor u Blei.
U Blei u la dep iathuh lypa naduh ki por jong ki Prophet kum u Esekial.
Haba u Blei u la kren ha u Esekial – “Kumne, u ong u Trai u Blei: Ko ki briew jong nga, ha khmih ngan plie ia ki jingtep jong phi bad ngan pynmih noh ia phi na ki jingtep jong phi: Bad ngan wallam ia phi sha ka ri Israel" Esekial 37: 11-12.
La pyndep ia kane ka jingiathuhlypa u Esekial.
La wallam pat ia ki Israel (Jiw) sha ka ri Israel.
Mynta ka Israel kum uta u diengdumbur uba la khie lung, ka la mih ka la khielung naduh u snem 1948 A.D.Mynta ka Israel ka la khielung la kumba 75 snem, ka la long kawei ka rta briew hi.
Ka Israel ka la seisoh ha ki liang baroh.
Naduh ka jingbun briew haduh ka jingnang jingstad ha ki liang science and technology lah ban ong ba ka la tam ia kiwei pat ki ri.
Ki jingthung jingtep ki soh ki pai, ka dud ka ngap ka don byllai ha ri Israel mynta.
Kane ka dak shaphang ka Israel, u Jisu u ong – Ynda phin iohi ia kine kiei kiei.
To tip ka LYIUR ka la jan.
Kaei ka Lyiur? Ngi tip ka lyiur ka dei ka aiom slap ka por ka jingshlei ka por ki wah bah ki umsaw kiba rat naphang, ka long ka por ba shitom kein.
Ka lyiur ka thew ia ki por jingjynjar kein ym tang ia ka Israel hynrei ia ka pyrthei hi baroh kawei.
U Jisu haba u kren shaphang ka lyiur u thew ia kata ka por ha kaba u Mrad khlaw un synshar na Jerusalem na Israel.
Ia kane ka jingiathuhlypa yn sa pyndep katkum na u Daniel, kaba ong – “Bad shi taiew (7 snem) yn pyllong ka jutang bad kiba bun: bad hamar kaba shiteng jong kata ka taiew (3 ½ snem) un pynduh noh ia kata ka jingknia bad jingainguh bam (Stop the sacrifices)" Daniel 9:27.
Ka Israel ka ap mynta ia kata ka por (Ka Lyiur).
Kane kam ktah tang ia ka Israel hynrei ia ka pyrthei baroh kawei.
Ha shwa ia kata ka Lyiur, ki Israel kin ioh hukum ban pynieng noh ia ka Temple kaba Lai (Third Temple) ha Jerusalem halor ka Temple Mount.
Hangne kin sacrifices ne ai jingknia ia u Blei kum ki kpa tymmen hyndai hapoh Lai snem shiteng (3 ½ snem).
Ha ka lai snem shiteng kaba AR, u Mrad Khlaw ne 666 un shong ma u ha kata ka Temple ki Jiw.
Un hukum ia ki Jiw bad ia ka pyrthei ba kin mane ia u, uba long u Lucifer u ksuid bad u soitan.
Kane kein ka dei kata ka LYIUR.“Hangta ka kordit bah kan long ka bym pat ju long na myn dang long ka pyrthei ….
bad kan ym long shuh ruh" Mathaios 24:21.
Mynta ngi la jam sha kata ka pateng bad ngi long kata ka pateng kaba iohi ia ka jingkhie lung u Dieng Dumbur bad ia kata ka lyiur kaba hajan eh.
Imphal: Ka ïingsah jong u Myntri jong ka sorkar pdeng ba dei khmih ia ka tnat state jong ka tnat bar ri, u RK Ranjan Singh, ka la shah wiang ding ha Kongba jong ka jylla Manipur, kaba dei ka jaka, kaba jur bha ka jingiaumsnam.
Katei ka la jia, ha ka miet sngi palei ha ki briew bym shem la lah satia ban ithuh.
Katkum ki jingtip,ba la iohlum, la iathuh ba ki paidbah ki la rung jubor sha ïingsah jong u tei u Myntri sorkar pdeng ha kaba ki la wiangding ruh ia katei ka ïingsah.
Kumba artylli ki ïing ki la shah wiangding bad ki la ingkhong ha ki paidbah ha Imphal ha ka janmiet sngi palei hadien ka jingshah thombor bala jia ha ki thaiñ Khamenlok, hadien ba 9 ngut ki briew ki la iap bad 10 ngut kiwei pat ki la mynsaw.
Ha ka miet sngi balang ka jaka sah jong u Myntri sorkar ka jylla Manipur u Nemcha Kipgen, kaba don ha ki bynta jong ka Lamphel ha imphal West District ka la shah wiangding ha ki briew bym lah satia ban ithuh.
Katkum ki tyllong khubor, la ïathuh ba ka jing shah wiangding ka lah ban dei na ka jing shah pyniap jong ki 9 ngut ki briew ha Khamenlok, ha ki briew bymlah satia ban ithuh ha ka sngi balang.
U Myntri Rangbah jong ka jylla manipur,u N.Biren Singh u la iathuh ba ka la don ka jingiakren bad iatai sani bha na ka liang jong ka sorkar bad kiba bun ki bynta ban pyntikna ba ka jingpynshitom ia kiba donkti ha kane ka jingiaumsnam.
“Katkum ka jinglah ka jong ngi, ngi la khot ia baroh bad ngin iatai sani ha ki bynta bapher-bapher.
Ka Lat ka jylla, ka la dep ban thung ia ka komiti ban wanrah jingsuk bad ka jingiamir jingmut bad ki dkhot jong ka komiti kan sa sdang noh.
Ngi kyrmen skhem ba da ka jingai jingkyrshan jong ki paidbah ngin sa lah ban wanrah ia ka shongsuk shong shngaiñ kloi katba lah",la ong u Biren Singh.
U la ong ruh ba kam dei kaba suk ban kam ba ka long ka man ha ka jylla kan shu jah noh, hynrei ka jingjia ia kulmar ka la duna bha ha ka jylla.
Shillong:U para trai jong u bah Cherishterfiled Thangkhiew, u bah Granary Starfield Thangkhiew, mynta ka sngi u la kyrshan ia ka jingiakren iasuk ka seng Hynniewtrep National Liberation Council (HNLC) tang ba ki dei ban husiar ioh ngat ha ka shrip.
Haba kren mynta ka sngi, u bah Granary u la ong ba u hymen jong u ruh, u bah Cherishterfield uba dei u General secretary barim ka HNLC, u la don bynta ha kane ka jingiakren iasuk la bun bnai hynrei kaba donkam ka long ba ki dei ban husiar ioh kan jia pynban kumba jia ia u namar ki khot da ka mon, ki dung da ka diang.
“Halor ka jingiakren iasuk ka HNLC, ngim don eiei ban pyrshah, namar ha kane ka kam iakren iasuk wat u hymmen jong nga (bah Cherishterfield) u don bynta hangto da ki bnai, ngi tip ia kata.
Hynrei ki dei ban husiar ioh kan jia kumba jia ia u hymmen jong nga, namar shu buh mynta ki khot da ka mon, kin dung da ka diang, kam iahap kein", la ong u bah Granary.
Lah ban kdew ba u bah Cherishterfield u la shah siat iap ha ing jong u ha ki pulit ha ka 14 tarik Nailar 2021 ha ka por ba ki leit ban khynra ban kem ia u.
Ha kajuh ka por, u bah Granary u la ong ba kila ujor sha ka kashari High Court, Meghalaya halor ki lai tylli ki daw hadien ba uba ha iing jongki, u la shah siat iap ha ki pulit ka Meghalaya ha u Nailar 2021.
U bah Granary u la ong ba ki lai tylli ki daw ki long ban tip ia ka sienjam ba ka sorkar ka la leh halor ka ejahar ba la ujor kiba haïing, nangta kiei ki sienjam ba la leh katkum ka kaiphod ka Commission kaba la tohkit halor jingshah siat iap u bah Cherishterfield bad kawei pat ka long ban aiti noh sha ka Central Bureau of Investigation (CBI) namar ba kim hun ia kane ka jingleh ka sorkar.
“Ngi la ujor ha High Court, ka long kiei ba phi (sorkar) la leh halor ka ejahar ba ngi la ujor ha ka 18 tarik Nailar 2021, bad kaba ar, ka jingtohkit ka One Man Inquiry Commission, kaei ba phi la leh halor ka jingai jingmut ka Commission bad kaba lai, ngi dawa da ka jingtohkit ka CBI namar ba ngim hun ia ka jingleh ka sorkar", la ong u bah Granary.
Shillong: Ka shnong Sumer ha Ri-Bhoi District kaba la shah ktah ha ka jingpang sohkhrud sniehdoh ki masi ne ka lympy skin disease (LSD) ka la lait na kane ka jingpang mynta.
Baroh ki masi kiba la kem pang, kila koit lut mynta bad ki la biang nadong sha ding.
Haba pyntip ia kane mynta ka sngi, u rangbah shnong bah Arkini Sumer ba la don lang ki nongri masi khem dud, u la iathuh ba mynshwa kila khlad san tylli hynrei lyngba ka jingshim khia ki doctor, ki nongri masi bad kumjuh na ka shnong ban phikir, baroh ki masi kiba la kem pang, kila koit lut mynta bad kam don jingma shuh ban dih ia ka dud.
“Mynshwa ki don 5 tylli ki masi kiba khlad bad mynshwa ki briew ki kham salia ban dih dud ha shnong hynrei mynta hadien bym don shuh kiba pang, kam don shuh ka jingsngew salia ban dih ia ka dud", la ong u bah Arkini.
U bah Arkini u la iathuh ba ki doktor na Umsning, kiba la peitngor ia kine ki masi, kila pynthikna ba kam don shuh ka jingpang.
“Ki doktor ki la phun ia nga, ki la ong ba kim don shuh ki jingpang bad kiba pang la dep ai tika bad ki la jem", la ong u Rangbah Shnong.
Kumjuh uwei u nongri masi, u la iathuh ba baroh ki masi kiba kem pang kila jem lut ha kine ki ar taiew kiba la dep.
Kila kyntu ia ki briew ba kim dei shuh ban sngew khohnioh ban dih dud, namar ba kam don shuh ka jingpang kum mynshwa.
Ha Sumer ki don kumba 15 tnum ïing kiba ri masi khem dud bad kine kila bsa dud ia ki paidbah ka shnong bad ia kiba shabar ruh kumjuh.
Shillong:Ka Hynniewtrep Achik National Movement (HANM), mynhynnin ka sngi ki kynduh ia u bah Paul Lyngdoh uba dei u chairman jong ka Regional Committee ka West Khasi Hills ban kyrpad ia ka sorkar jylla ban shimkhia lang bad ka Election Commission of India, ha kaba iadei bad ka jingdon ki briew kiba ioh ar tylli ki EPIC ha Langpih.
Haba kren sha ki lad pathai khubor mynta ka sngi, u general secretary u bah Kyllang Thongni, u la ong ba ki briew kiba sah ha ki thaiñ khappud khamtam kito badei nabar jylla, ki ioh ban bat artylli ki EPIC ban thep vote bad kane ka wanrah ia ka jingeh ha kaba iadei bad ka jingpynbeit ia ka kam khappud hapdeng ka Assam bad Meghalaya.
Shuh shuh u la ong ba ka Committee ka dei ban shim ia kane ka sienjam ban snohkti lang bad ka ECI, khnang ba yn tip pura ia ka daw ka tynrai halor ka jingioh jong ki bar jylla artylli ki EPIC khnang ba kane ka jingiakren khappud kan long kaba seisoh.
Ha kawei ka liang ka HANM ka la pynpaw ba ka kyrshan ban khmih bniah biang sa shisien ia ka Reservation Policy.
U President ka HANM, u bah Lamphrang Kharbani u la ong ba wat la ka seng hi ka ai ka jingkyrshan, hynrei dei ban peit ba ka sorkar jylla kam dei ban ktah ia ka 40% jong ka Khasi-Jaintia, 40% jong ki Garo, 5% jong ka SC/OBC bad 15% jong kiwei pat.
U bah Lamphrang u la ong ba ka HANM ka pyrshah ia ki Garo kiba na kiwei pat ki jylla, ban wan ban thep kam ha kine ki por ba ka dang don ha jingkhmih bniah ka ka policy.
Shuh shuh u bah Lamphrang u la ai khublei ia ka sorkar jylla kaba la shim ia kane ka sienjam ban wanrah da ka expert committee, bad u la ong ba kam dei ban don kino kino kiba ki party bapher bapher ban don lang ha kane ka Expert Committee.
Shillong:Ka Sorkar Jylla ka la rai ban pynïadonbynta lang ïa ki Balang kum shi bynta ha ka jingïa khun jong ka Ïa ka thma pyrshah ïa u drok hapoh ka Jylla bad ka la mang T.10 klur shisnem ban pyndonkam ha kane ka thma.
Ïa kane ka rai la shim ha ka jing ïalang ba la pynlong da u Myntri ka Tnad Social Welfare u Bah Paul Lyngdoh bad ki Nongïalam jong ki Balang bapher bapher, kaba long hynne ka sngi Palei ha Secreta riat.
Haba ïakren bad ki nongthoh khubor, u Bah Paul ula ong ba ki jingai jingmut kiba kongsan, ki la mih na kane ka jingïalang kaba la ïatai halor ka jingdonkam ban pynkhlaiñ ïa ka jingïa khun pyrshah ïa ka jingjyllei u drok.
La mih ruh ka jingai jingmut halor ka jingdonkam ban pynbun ïa ki jaka ïasyllok, ki jingpynsngewthuh paidbah bad ban tehlakam ïa ka jingpynbit thit ïa ki nongdih drok.
“Kum u soh ba mih na ka jingïakren, ngi la mynjur ban ïaid ha ki arbynta jong ka jingïakhun.
Kaba nyngkong ka long ban pynïadon bynta lang ïa ki Balang bapher bapher ba kin ïasnohkti lang ha ka jingïakhun pyrshah ïa u drok," ula ïathuh.
U Myntri ula ong ba ïa mynta, ka Sorkar kan sa buh ïa ka mang tyngka ba kot T.10 klur, ban ai sha ki Balang ba kin pyndonkam ha kaban rat dyngkong ïa u drok bad ka jingdih drok.
U Bah Paul u pyntip ba la kyrpad ruh ïa ki Balang ba kin leit ban ïasyllok ïa kane ka kam ha la ïing bad ong, “Ngin sa pynshong nongrim katkum ka jingdonkam jong ki ban mang pisa ïa ka jingïalap paidbah".
“Nalor kane, nga la kyrpad ruh ba naba bun ki skul ki dei jong ki Balang, lah ban kyntu ïa ki Khynnah skul ba kin shim smai manla ka sngi ba kin ym ngop ïalade lane don bynta ha ki kam kiba lah ban lam sha ka jingkyrni dih drok," ula bynrap.
Nalor kane, u Myntri ula ong ba ka Sorkar Jylla ka la rai ruh ban pynkhlaiñ ïa ka jingïalap pyrshah drok ha baroh ki hynriew tylli ki District kiba la ithuh kum ki ‘drug hotspot’ lem bad kiwei kiwei ki District ka Jylla.
U Bah Paul u ïathuh ba ki Nongïalam niam kin sa shong jingïalang ha ka 19 tarik Jylliew bad hadien kane, kin sa wan sha ka Sorkar ryngkat ki jingtyrwa jong ki.
Ula kular ruh ba ka Tnat kan sa pynlong ruh ïa ka jingïalang kaba lai ban khot ïadonlang ïa ki Dorbar Shnong bad ki Senghalang ban ïatai halor kane ka kam.
Halor ka jingdonkam ban pynbun ïa ki Rahabilitation Centre, u Myntri ula ong ba ka Tnat Social Welfare kala bei pisa bad kyrshan ïa 11 tylli ki de-addiction centre haba bynrap ba kala don ruh ka jingtyrwa ban pynkha sa saw tylli ki centre ba thymmai.
Shillong:Ka long ka jingkyndit ban tip ba ia ka jingshah pynduna bhah jong kito ki jingbam tei met ia ki longkmie ba armet lyngba ka supplementary nutrition program kaba tang 10 persen da ka ministry of women & Child Development, na ka jing duna jong ki longkmie ba armet ba don ia ki Aadhar, ki khynnah rit naduh ka karta ba dang shu kha haduh 6 Snem ha ka jylla.
Ka tnat social welfare department ka la pyllait paidbah ia ka jingpynrung kyrteng Aadhar sha baroh kiba ioh jing myntoi lyngba ka POSHAN bad kito ki ban ioh jing myntoi ha ki Anganwadi centre.
Kane ka dei kaba la sdang dang ha ki khyndiat bnai ka la paw ba bun bha ki la wan ban pynrung kyrteng, ha kaba dang sdang ka jing pynrung kyrteng adhar ka poi tang kumba 13 percent, hynrei kumba long mynta ka la kiew haduh kumba 78.21 percent.
Ki bynta jong ka rilum Garo ka la kiew bha ha kane ka jingpynrung kyrteng, wat la ka suiñ bneng ka shit bad ka jing jah jong ka bording elektrik, hynrei kam shym la don satia ka jing khanglad haba don ka mon.
Lai tylli ki district ha Rilum Garo ka jing pynrung kyrteng Adhar card ka la tam ia ka 95 persen bad ar tylli ki district ka la poi kumba 95 persen, katba ka Ribhoi district bad ka West Jaintia hill district ka jing pynrung kyrteng Aadhar ka kham kiew bha.
Ki bynta jong ka rilum khasi ka la don ka jing pynrung kyrteng hynrei kam pat biang pura, khamtam ka west khasi hills bad ka South West khasi Hills District ka jing pynrung kyrteng ka long tang kumba 78.21 na ki 4 lak ngut ki nong ioh jingmyntoi.
Ki Deputy Commissioner jong baroh ki district ki la phah ia ki nongtrei ki jong ki sha kylleng ki jaka ban pyndep noh ia kane ka kam.
Ka tnat social welfare ka la ai khublei kitbok ia baroh ki jaka treikam jong ki Deputy Commissioner ba pher bapher,ki ophisar jong ka tnat social welfare, ki DPOs jong ki ICDS, ki CDPOs, bad ki nongtrei Anganwadi bad ki nongiarap kiba la iatrei shitom ha kane ka campaign ba la tip kum ka No Aadhar Saturation, no rest, la ïathuh u principal secretary jong ka tnat Social welfare u Sampath Kumar IAS.Shillong:Ka longkmie ba ar met, ka la khlad ha jingthiah ha ing jongka ha Mawlai Nongmali.
Ki pulit ki dang tohkit la kane ka longkmie, ka la shim hi ia la ka jingim ne ka lah ban shah pyniap.
Kane ka longkmie kaba la tip kyrteng kum ka kong Stefani Lyngdoh Nonglait (30 snem), ka don I khun hapoh kpoh la ar bnai bad la lap ba ka thiah iap lyngkdar ha jingthiah ha ka sngi Palei bad la don ka dak ba teh tyllai na ryndang.
Ia ka met jongka la leh post mortem ha NEIGRIHMS.Kiba haïing kim ngeit ba ka kong Stefani kan shim hi ia la ka jingim namar kam dei ka briew kaba don kano kano ka jingduna.
Ki la iathuh ba bunsien, ka la ju iasam ia ki jingtip lyngba ka message shaphang u lok jongka, uba la kynnoh ba u don ka jingiadei bad ka lok barim.
Ha jingthiah ba ka khlad, la don ruh ka jingthoh ha kynroh ka iing kaba batai ia ka jingdon jingiadei u lok bad kawei pat ka kynthei.
Ki la suba jur ia u lok jongka, halor kane ka jingjia bad ki pulit, ki la kem ia u ban tohkit halor kane ka jingjia.
Shillong:Kiba ha ïing ha sem jong u (L) Cherishsterfield Thangkiew, u ba dei u nongialam barim jong ka seng Hynñiewtrep National Liberation Council(HNLC), u ba la shah siat iap ha ki pulit, ki la leit ban ujor sha ka ïingbishar jong ka jylla Meghalaya High court ban dawa pynshitom ia kito ki pulit ba donkti ha katei ka kam.
Kane ka jing ujor, la leit ban ujor da u para jong u bah Cherish, u bah G.S Thangkiew.
Ka ïingbishar ka la shong bishar ha ka sngi balang ha kaba u T.T Diengdoh, u nongiasaid ba la rangbah ha ryngkat u nongiarap u R.Kharsyad, kiba la wan na ki nong ujor.
Kane ka mukotduma ka dei hadien ba la dep ban ujor ejahar ha ka 18 tarik 2021, haba iadei bad ka case ba la register ha Mawlai police station bad ka jingiohlum jingtip na ka enquiry ha ka 19 tarik jymmang 2022, kaba la phah sha ka sorkar jylla da ka inquiry ba la khlieh tang da uwei u briew.
Ha ka writ petition, ka ïing ka sem kam shem la ioh jingtip satia la kane ka kam ka la poi shano shano.
U S Sahay bad U bah ER Chyne, ki riewsaid jong ka sorkar, u la pyntip, ba ka sorkar, ka la leh ia ka bynta, ba ka dei ban shim, katkum ka jingtohkit bad ka jingpynshitom ia kiba donkti bad ula pan bor ruh ban phah ia ki jingiohlum jingtip bad kiwei pat ki jingdonkam lyngba ka affidavit hapoh 4 taiew naduh ka 14 tarik Jylliew.
Shillong:Ka jingmih ka jingpang at ksuit ki sniehdoh masi ne ka lumpy skin disease (LSD) ha kylleng ki jaka ha bynta ka Khasi bad Jaintia Hills, ka la pynkhohnioh iaki briew ban dih dud ha kine ki sngi.
Haba iakren mynta ka sngi, ka kong Kyrmenskhem Diengdoh kaba dei ka Plant Manager, ka la iathuh ba kumba 12-13 hajar liter ka dud la ioh pdiang man ka sngi bad ka iew dud ka la duna katba ka jingwanrah ia ka dud ka la bun namar ba ki nongri masi dud kim don lad ban pyniaid sha iew.
“Hangne ha Milk Processing Centre, Mawiong, ngi ioh 12-13 hajar liter ha ka shi sngi, hynrei naduh ba mih khubor ba don ka jingpang at ksuit ki sniehdoh masi (Lumpy Skin Disease) ka iew dud ka la hiar khamtam naduh ba la mih ka jingpynbna na ka sorkar ba ym bit shuh ban die bad ban dih dud, ka jingwanrah dud hangne ka la kiew namar bapli, ki nongri masi kim don lad shawei shawei, te ki wanrah ia ka dud sha kane ka jaka bad ma ngi ruh, ngim lah shuh ban die bad ngi la pynkylla ne sain noh sha ka Khi", la ong ka kong Kyrmenskhem.
Ka la iathuh ba na ka liang jongki, ki la ai laitluid ia ki nongri masi ban leit die shabar ruh katba ki lah ban die sha ki dukan ne sha kino kino hynrei hadien ba la mih ka jingmana na ka sorkar bym bit ban dih dud, ka iew ka la hiar bha.
“Ngi ioh pdiang ka dud kumba 13 hajar liter shi sngi bad la lah ban die tang 7 hajar liter eiei shi sngi bad ka bym lah die, la pynkylla noh sha ka cream, ka bym da ioh nong", la bynrap ka Plant Manager.
Ki shim ia ka dud na ki nongri masi ha ka dor 47 tyngka shi liter bad ki don kumba 29 tylli ki Cooperative Society kiba ri masi khem dud ha kylleng ka Khasi Hills.
Ha katei ka jaka sain dud, lah ban leh haduh 50 hajar liter ha ka shi sngi hynrei ka jingioh dud ka duna bha kaba long tang shi powa ruh kam kot.
Nongpoh: Ar tylli ki Bike kiba la shah tuh hynnin ka miet na kawei ka jaka ha Mawlai Nongkwar, la lap noh mynta ka janmiet na kawei ka jaka kaba don ha ka thain Warmawsaw, Ri Bhoi Sepngi.
La ong ba kitei ki Bike ki dei kiba la pynieng lang ha kajuh ka jaka kaba kynthup ia kawei ka R15 kaba don ia u number ML 10 C 4295 kaba la dei trai da u Pynkhraw Kharshanlor na ka shnong Saiden bad kawei pat ka Pulsar 200 kaba don ia u number ML 05 M 1313 kaba la dei trai da u Iaineh Lymba na ka shnong Umsawnongbri ki la shah rong tuh noh ha ki snar nongtuh ki bym lah ban ithuh durkhmat.
Ki trai jong kitei ki thukthuk ki la ai da ka ejehar ha Mawlai Police Station, kine ki trai ki la ioh jingtip ruh, ba la don ki riew paidbah kiba la iohi ia kane kajuh ka thukthuk bad katei ka Zenon kaba la rung na ki bynta ka lynti Lailad ban ksam lyngba sha u surok Patharkhmah, kumta marmar da ka jingtreilang bad ki pulit ka Patharkhmah ban wad dien ia kine ki thukthuk la lap shwa ia ka thukthuk R15 kaba la shu iehnoh da ki briew bym lah ban ithuh ha kawei ka jaka jong ka shnong Nongdom ha ka thain Warmawsaw, Ri Bhoi Sepngi.
Na ka liang ki bor pulit, ki dang pynlong ia ka jingthwet kaba jur ia ki briew kiba la donkti ha kane ka kam tuh thukthuk bad la don ruh ka jingithuh ia ki katto katne kiba donkti ha katei ka jingrong tuh ia kine ki ar tylli ki thukthuk.
Ka khubor ba la phah sha ki lad pathai khubor mynta ka sngi da u Bah Hopestandard Myrthong ka ong ba baroh shikatta u ngeit ba ka sorkar Assam ka wan knieh jubor ia ka Hima Nongmynsaw Syiemship lane ka Langpih kaba baroh baroh ki iatip bha, hynrei hadien ka jingiadei kam dei jam bad ki briew ne ki nongshynshar jong kane ka Hima ka pynlong ia nga ba ngan wad bniah ia ki kot ki sla bad kumba ioh iuh tdong bsein nga lap ba ka Hima Nongmynsaw kadei ka bynta jong ka Assam.
Kane ka khubor lehse kan pynmong iano ne iano hynrei hap ban kren ia ka jingshisha.
Ka Sorkar Bilat 80 snem mynshwa ka la plan ban ai Ri laitluid noh ia ka India bad ki Rangbah Nongialam ka ri ki la lum la lang khamtam ia ki Hima Khasi namar ha ka por saindur ia ka riti shynshar ki Hima Khasi yn pynhap hapoh ka 6th Schedule bad haba la pynbna ia ka jinglaitluid 75 snem mynshwa ia ki Hima Khasi la pynhap noh hapoh ka United Khasi-Jaintia Hills Autonomous District Council hynrei ki nongshynshar ka Hima Nongmynsaw ki kyntait bad jied ban iaisah bad ka Assam namar ka kham suk ha ka leit ka wan, ka ktien ka thylliej (Adm.
Convinece) ha Boko ki lah ban leit mynstep bad wan phai iing janmiet hynrei sha Shillong te kan shimpor da ki taiew bad nga sngewiahap ia kane ka synjam.
Ngan pynkynmaw ba 60 snem mynshwa ha ka por ba jur ka jingiakhih ialeh Hill State ka Hima Nongmynsaw kam ia shim bynta bad ki pyrshah ia kata ka jingdawa Hill State.
Kumta ka sorkar Assam bad ka sorkar India ki la rai ban ai noh ia ka Hill State la wanrah ia ka ain kaba la tip kum ka Assam Reorganisation (Meghalaya) Act 1969 bad ka Meghalaya ka kynthup ia ki 2 tylli ki District Council kata ka Garo Hills Autonomous District Council bad ka Khasi-Jaintia Hills Autonomous District Council bad u pud u sam jong ka Meghalaya bad Assam udei u juh u lain jong kitei ki District Council kumta ha ka jingiadei bad ka Langpih Sector u boundary line u long kumne:-“Defination VI, from Lejadubi up to the river Santhi to one of its tributary souree" bad nangta sa “Defination VII, from the junction of a tributary source of the Santhi river upstream and aeeros the Hills and watershed to the Muksar Hills" nangta “Defination VIII, from the Muksar Hill down to Umtin and Umorkshait river to the junction of the Umorkhait with the Maorun river" bteng biang “defination IX, from the junction of Umorkhait and Maorun rivers down to Maorun to its junction with the Umit alias Sri river" ka bud ter ter sha ka “Defination X, from the junction of the Maorun river and the Umit alias Sri river to its junction with the Kari or Kulsi river" Une u dei uta u boundaries line hapdeng ka Assam bad Meghalaya kaba iadei hapoh ka Hima Nongmynsaw Syiemship.
Kumta kum ki khun Khasi khara kiba bat ia ka hok ka jutang ngin pdiang ba ka Meghalaya ka kut hapoh shnong Mawsikar ka la don ka jingbishar jan haduh 9 sien hapoh ka High Court bad Supreme Court ha ka jingiadei bad u pud u sam hapdeng ka Meghalaya bad Assam bad kaba shim kyllum ia ka jingsngew (view) jong ki nongbishar la ong ba u pud u sam u la don lypa ym dei ban iathaw jingklumar bad ka Langpih ka dei kawei na ki jaka ba paw bha ha ki khubor ha ka jingmih ki jingiakajia namar hangtei kiba shong shnong la bun ki khasi nangta sa ki Politician ki ialam bakla ia ka District Administration, ka KHADC ba dei ban iakhun beit ba ka Langpih bad ka Hima Nongmynsaw baroh kawei ban pyniasoh beit sha Meghalaya.
Kumta nga da kyntu ia ka District Administration, ka KHADC bad ki Apartment bapher bapher ba kin sngewbha ban pule bniah ia ki Dulir ym ban ialam bakla ia ki paitbah bad ban ai ki jingmut ba shai, ba hok katkum ki dulir sha ki 2 tylli ki Regional Committee namar tang shi shong bun ki Khasi shu ong noh ka Meghalaya kane te ka bym lah ban pdiang namar lada shim da kane ka Concept te ka shillong imat kan sa leit noh na Meghlaya shuh shuh ban kham ia shai ha Ribhoi la wan shong bun ki Nongwest khamtam ki Maram ban ong ka Ribhoi ka dei ka Ri Maram ym don mano mano ba lah ban pdiang te lada ngin kren hok hakhmat ka Assam ban shu kyrpad ban peit ha Langpih la shong bun ki Khasi te sngewbha ban ai noh sha ngi, nga sngew iahap.
Sa kawei ka jingeh ia ki paidbah khasi hapoh Nongmynsaw Syiem Ship kam dei bad ka Assan namar ki ‘Epic Ration’, surok ki ioh na Assam hynrei ka dei para khasi namar ki Nongshynshar ki la die noh 120 sq.
km ka khyndew sah u heh spah ha u snem 1978 bad kiba shong Shnong hadien jong u snem 1978 bad kiba shong Shnong hadien jong u snem 1978 kin shah kyndang noh ha kano kano ka por bad kim don hok ban iadie iathied ne ban rep ban riang bad lada sdang treikam mynta ba ki Nongshynshar Shnong ne ki Nongshynshar Hima ki iuh naphang ia kito ki bym lah pynbiang ia ka jingkwah jong ki te haba la duh ka khyndew kan myntoi aiu ban ioh ia uta u pud u sam bad lada sah bad ka Assam ia ki jaka rep jaka riang kan leh bein ia ki paitbah bad lada ki Nongialam jong ngi ki dei shisha kiba ieit jaitbynriew kim dei shuh ban pynklumar ia ki paitbah Border bad ka Home Department ka la dei ban weng noh ia ka POLICE OUT POST ha Langpih, ka Health Department ruh ka la dei ban kynriah kumjuh ka KHADC ka la dei ban pynduh noh ia ka Hima Nongmynsaw bad kiwei kiwei ki Department ruh kin pynleit jingmut ia ka roi ka par hapoh Meghalaya ym dei ban leit tam pud sha Assam, la pynkut ka kyrwoh Khubor na u Bah Hopestandard Marthong Ph No.8974301037.
Nongpoh: Shi bynta ban pynsngewthuh bad ban pynshai paidbah halor ka jingma kaba ap na ka jingnangkiew ki samla kiba la ngop bad kyrni ha ki kam dih drok, ki Ri Bhoi ha ryngkat ka jingiatreiang bad ki bor pyniaid ka Union Christian College (UCC) Umïam, mynta ka sngi ki la pynlong ia kawei ka prokram kaba kyrpang bad kata ka long ban pynshai sha ki khynnah skul jong katei ka thain, halor ka phang Drug Abuse bad Illicit Trafficking.
Ha katei ka prokram ban pynshai sha ki khynnah skul ba paw jong katei ka thain, la sakhi da ka jingdon u Dr.LR Bishnoi, Director General of Police, Meghalaya kum u kongsan, nangta Giri Prasad, SP Ri Bhoi, kiwei ki heh pulit, ki ophisar sorkar, nonghikai bad ki khynnah skul.
Haba kren hakhmat ki khynnah skul, u Dr.LR Bishnoi, u la ong ba ka ri bad ka pyrthei hi baroh kawei, ki don hapdeng ka jingma na ka jingkiew eh ki briew kiba la ngop ha u Drok, ha kaba na ka jingdon kiba bun kiba la ngop ha u Drok, ka la buh jingma shikatdei eh ha ka imlang sahlang.
Haba batai halor ka jingdon ki briew kiba la ngop ha u Drok, u Dr.LR Bishnoi, u la ong ba na ka jingdon ki briew kiba la kyrni ha u drok, ki don kumba 74 percent na ki nongdih drok ki dei ki samla, kumta kum ka ri kaba donkam eh ia ki samla, kam kwah kwah ia ki samla ba kin ngop ha ki kam dih Drok, namarkata ka donkam ia baroh ban iashimkhia lang, khnang ba yn lah ban rat dyngkhong ia ki kam dih drok.
Shillong: Ka jinghap slap, hynnin ka sngi, ha Sohra, ka long 193.6mm, katba mynta ka sngi pat ka poi sha ka 96.2mm.
Ha Shillong, hynnin ka sngi, ka long 57.5mm, katba mynta ka sngi, kam don slap satia.
Ha Umiam, hynnin ka sngi, ka long 57.6mm, katba mynta ka sngi, ka long 0.4mm.
Lashai ka sngi, kan don ka jinghap slap, kaba malu mala, lane kaba lah ban kham jur ruh, ha ka nongbah Shillong bad ki shnong ba marjan.
Ka tnat peit mariang, ka pyntip ruh, ba kan don ka jingtied pyrthat bad meh leilieh, ha ki 24 kynta ki ban wan bad kan don ruh ka jinghap slap kaba jur bad kaba jur bha, ha ki bynta jong ka jylla, ha kane hi kajuh ka por.
Ha ki 24 kynta, la iathuh ba kan don ka jingkhie eriong, tied pyrthat bad hap slap jubor bha, ha ki bynta jong ka jylla bad katei kan jia ruh, ha ka 16 bad ka 17tarik Jylliew 2023.
Ha ka 18 bad ka 19tarik, kan don ka jinghap slap bad ka lah ruh ban hap jubor bha, ha ki bynta jong ka jylla.
Shillong: 3 ngut ki samla, na ka jylla, kiba kynthup ia U Nidakyrkhu Dkhar, U Anmiel Azareel Syiem bad U Thomas Edison Sumer, ki la pass ia ka prelim examination lane ka examination pyrshang jong ka Union Public Services Commission (UPSC), ba la pynbeit da ka AISPETC, kaba don ha ophis ka MATI, ha Mawdiangdiang bad katei ka Institute, ka ai jinghikai ia 125 ngut ki samla pule, ha kine ki ar snem ba ladep bad ki don 75ngut kiba sah hostel, kiba wan na sha ki bynta bapher ka jylla.
Na kitei ki 3ngut, u don uwei uba sah hostel bad u iathuh, ba ka jinglah jongu, ban leit thikna sha ki klas bad ialeh ia ki test, ka la plie lad, ba un pass ha kane ka eksamin.
Ka Institute, ka dang pynkhreh bha, ia kitei ki samla, ba kin iakhun ia ka eksamin, ka ban long ha U Nailur 2023 bad ba kin jop, sa ar tylli ki eksamin, kiba dang sah.
Na bynta katei ka eksamin UPSC, ki don 10lak ngut antad, kiba applai bad kiba shah jied, ba kin iakhun ia ki main exam, ki don tang 14hajar ngut.
Imphal: Ki riew runar, ki la thang ia ka ophs, jong ka myntri ka sorkar Manipur, ka  Nemcha Kipgen ha Imphal West, kaba pyni, ba ka jing ia kynad, kam pat kut satia ha ka jylla Manipur.
Ka jingjia, ka la jia, ha ka por 6.30 hynnin ka miet, ong ka khubor.
Kham mynshwa, ha ka sngi hat majai, ki don 9ngut kiba la iap ei, ha ka jingshah thombor ha ka shnong Khamenlok, kaba hap ha  Kangpokpi district.
Ki riew runar, ki siat kuli ia ki paidbah bad thang ia ki iing ki sem, ha katei ka shnong, ong ka khubor.
La iathuh ba ki runar, ki la thang ia shibun ki iing shong briew, ha ka shnong Khamenlok bad ki don bun phew ngut, kiba mynsaw ha  Gobajang, Tamenglong district.
Shillong:Ki nongtrei ka Meghalaya Energy Corporation Limited (MeECL) hapoh ka lama ka MeECL (Em ployees) Associations and Unions (CCOR MAU) ki la pynjem noh ia ka jingthmu ban iakhih ban dawa ban pyn urlong ia ki jingdawa kynthup ban siew ia ka jingsiew ba dei ban ioh hadien ba ka sor kar, ka la pynkylla kompeni noh ia ka MeECL.Haba kren sha ki lad pathai khubor, u nongialam ka CCORMAU u bah Arju Dkhar, u la ong ba kumba ka paw, ka don ka mon sain pyrthei jong ka sorkar ban pynbeit ia ki jingeh jong ki nongtrei bad kumjuh jong ka Corporation.
U la ong ba watla kan shem jingeh ban leh mynta hynrei ha ka don ka jingkyrmen ha ki sngi ban wan.
“Haduh u Iaiong 2010, ka pisa ba dei ban siew sha ki nongtrei naduh ba pynkylla Corporation ia ka MeECL ka la kot sha ka 800 klur tyngka bad ia kane la siew na ka jingioh lum khajna na ka kompeni kaba ktah jur ia ka", la ong u bah Arju, bad u la bynra, “ngi la iakren bad u myntri halor kane, bad u la kular ban rah sha u Myntri Rangbah lashem taiew".
Ha kajuh ka por, u la pynpaw ia ka jingsngewsih hadien ba u CMD, u la pynsangeh noh ia ka jingialang katto katne por shwa ban iakynduh bad ki.
U la ong ba la don ka jingthmu ban pynlong ia ka jingiakhih ha ka 12 tarik, namar ba kumba la dawa, ka Corporation ka dei ban ai tulop noh ia ki nongtrei shwa ka 10 tarik man u bnai.
Ha kajuh ka por, u bah Arju, u la buh jingkylli kumno ka sorkar kan shu iarap ei ia baroh kiba pyndonkam bording.
Katkum ka jingong jong u, ka jingiarap bording ka dei ban long tang ia kiba duk, ym sha ki karkhana kiba kamai da ki spah klur bad kiba khlem siew bai bording da ki klur bad ban pynshitom ia ki katkum ka ain.
“Haba ngi thied ia ka bording ha ka dor kaba heh, hato ka dei ba ka sorkar kan iarap ei ia baroh, hooid, ia ki nongpyndonkam ha iing ka lah ban iarap, hynrei kaei ka jingmyntoi ban iarap ia ki karkhana kiba kamai da ki spah.
Haduh katno ka jylla ka ioh jingmyntoi naduh ki snem 1990 ter ter ba ai bording ia ki karkhana kiba la pynsah da ki klur tyngka.
Ngi la ong ia u myntri ban shim kam pyrshah ia kito ki karkhana ki bym siew bai bording bad ban pynshitom katkum ka ain", la ong u bah Arju.
Shillong:Ka Voice of the People Party (VPP), mynhynin ka sngi balang, ka la leit ban pynlong jingialang sa ha Sohiong konstitwensi ban khot ban wer ia ki paidbah ka Sohiong ban pyniasnoh bad ka party VPP bad kane ka jingialang ka long kum ka jingialang ban pynrung dkhot kaba mut ba naduh mynta ka sngi ka party VPP, ka la don ia ki nongkyrshan khnang ban iatreilang ban saiñdur ia ka ri baroh kawei.
U President ba rangbah ka party u bah Ardent Miller Basaiawmoit, u la ong ba ki paidbah kim dei ban pyniasoh bad ka party VPP, tang namar ba la sawa u prah ha kylleng kat shaba phai, hynrei kin pyniasoh, namar ki sngewthuh shai ba ki nongrim jong ka VPP ki long kiba skhem kiba shai bad ki long kita ki nongrim kiba lah ban ialam ia ka jylla bad ka jaitbynriew jongngi.
Ka party kadon ruh ia kata ka jing iohi jngai ban pynbha pat ban pynim pat bad ban pynkylla dur bad haba ki rung na ka bynta ka nongrim bad ban peit ia ka 40 bad 50 snem ka ba phyrnai kaba ap ia ki khun ki kti jongki, ba yn ym don mano mano ba lah ban khang ia ki na kata ka nongrim, na kata ka daw ki sa leit man ka por sha ki shnong kylleng kylleng ban pynshai sha ki paidbah, ong u bah Ardent.
“Ka politik jong ngi kam dei ka politik ka ban pynjot ka ban pynpra, namar ngi sngewthuh ba ka politik jong ngi ba ka dei ka saiñdur jong u Blei bad kam dei ba ngi ngeit ba ka dei ka saiñdur jong u briew, hynrei ngi ngeit ba ka dei ka jing saiñ dur jong u Blei" ong U bah Ardent.
Shuh shuh u bah Ardent, u la ong ba don bun ki briew ki ong ba ha ka politik kin hap iaid lang bad ksuid bad angel, hynrei u bah Ardent u la ong “Ngam ngeit lada set lang ia ki 2 tylli ki masi ha kajuh ka sem, lada kan ym pra ka sem, kumta ka politik jong ngi kam dei ka politik ban thok ban shukor".
U bah Ardent u la pynkynmaw ruh ba mynshwa ha ka por ba ki sdang ban seng ia ka party VPP, ki wad kylleng kylleng ki kyrtong ban pynieng, hynrei ym ioh bad ki ong ba ka party VPP kam don pisa, kam don kali bad ka bym lah long, hynrei mynta pat ki ia pan tiket, ym sngewthuh sngewthaw shuh na ka VPP bad mynshwa ki ong kam long da kane ka lynti mynta pat tang da kane ka lynti.
Shuh shuh u ong “Ngi sngewtynnad ba kin wan pan tiket na ka party VPP, hynrei ngi kum ka party ngin hap da bishar bha ioh ba ki wan ban shu jop te ngim kwah" la bynrap u bah Ardent.
Shillong:Ka Khasi Jaintia Fish Whole Seller and Retailer Association ka la buh jingkylli ia ka Sorkar, balei ba lap formalin ha ki dohkha shisien san snem.
Kane ka jingbuh jingkylli jong ka Association ka long hadien ba ka Sorkar Jylla lyngba ka Commissioner Food and Safety ka la pynmih hukum ban mana pynpoi ia ki dohkha na shabar Jylla haduh 15 sngi, kaba la sdang naduh ka 8 tarik mynta u bnai Jylliew.
Haba kren sha ki lad pathai khubor, u president ka Association, u Bah Mitchel Wankhar u la pynpaw ka jingsngewkhia ba la khang ban wanrah ia ki dohkha na Andhra Pradesh, watla kitei ki dohkha kidei kiba la dep ban khmih bniah hashwa ban pynpoi sha kane ka Jylla.
U la buh jingkylli balei ka jinglap ia ka formalin ha ki dohkha ka paw tang shisiem san snem, namar kane ka la jia teng ruh ha u snem 2018, bad bynrap ba katkum ka jingkam jong ka Sorkar haduh 40 tylli ki nongmuna la shim ban peit bniah, bad buh biang ka jingkylli hato kine ki nongmuna la shim na ki dohkha ba wan pynpoi beit na Andhra Pradesh ne kiba poi na kiwei ki Jylla ruh.
U la ong ba na ka liang ka Association ka kwah ban shai, bad ka tnat Fisheries bad Health kidei ban phah ka kynhun tohkit ban wad bniah na Andhra Pradesh.
U la ong shuh shuh ba lada ka Sorkar ka kwah ban leh ia ki jingpeit bniah lane kino kino ki test kadei ban leh ha Khlieh Ïewduh kaba dei ka jaka ba pynhap ia ki dohkha.
U la ong ban kynnoh ba lap formalin na ki dohkha kiba wan ba Andhra Pradesh ka long ka bym lah ban pdiang namar kan shim por haduh 2 kynta tang ban pynhap ia ki dohkha, bad khamtam ka dohkha kaba kum ki nongkhaïi ki die ha ïew kadei ka dohkha kaba ki bam ruh ialade.
Na ka liang u Bah Wankhar u la ong ruh ba ka seng kan iakynduh ia u Myntri ba dei khmih bad kumjuh ia u Myntri Rangbah ka Jylla halor kane ka kam.
U Bah Mitchel uba dei ruh u executive member ba khmih ia ka kam dohkha ha KHADC, u la iathuh ba ka jingpynpoi dohkha na Andhra Pradesh ha ka shisngi ka long haduh 30 Metric Tonn, ia kaba ka Jylla kam lah ban pynmih na lade haduh mynta.
Shuh shuh u la iathuh ba ki dohkha kiba pynpoi na Andhra Pradesh kidei tang 4 jait.
U la la ong ruh ba ka kam khaïi bad die dohkha hapoh ka Jylla kadei kaba la trei tang da ki Khasi, bad lada kheiñ kyllum kumba 15 haduh 20 hajar ngut ki Khasi ki la shah ktah ka pliang ja na kane ka jingkhang ban pynpoi ia ki dohkha na shabar Jylla.
Ka Kong Milda Rynjah kaba dei ka vice president jong ka Association ka la pynpaw ia ka jingeh ba kum ki nongkhaïi ki iakynduh da ka jingpynbna syndet ka Sorkar ban khang die ia ki dohkha kiba wan poi na shabar ka Jylla.
Ka la iathuh ba ka jingduhnong ka la poi shaduh klur tyngka bad ong ruh ba mano ban buria ia kane ka jingduh.
ngi kiba bam dohkha,,ngi kyrshan ia ka jingkhang dohkha ka sorkar….
kane ka dawai kan ktah haduh katta katta ia ngi ba bam dohkha.
Shillong:U myntri ka tnad ri jingri u bah AL Hek, mynhynnin ka sngi u la ong ba ka tnad ri dohkha kan thaw ia ka Fact Finding Team ban tohkit halor ka jinglap dawai formalin ha ki dohkha ba wanrah nabar jylla, kumba la paw ha ka test ka Food Safety.
Haba kren mynta ka sngi, u bah Hek u la ong ba u la iakynduh mynta ka sngi ia ki nongkhaïi bad ki nongdie dohkha hapoh ka lama ka Fish Retailer and Wholesaler Association kiba la pynsngew ia ki jingiakynduh jongki halor kane.
Ka seng ka la aiti ruh ha u bah Hek ia ka kaiphod kaba pyni ba ki dohkha ba wanrah nabar jylla, kata na Andhra Pradesh, ki la pynshisha ba kim don ka formalin.
U la ong ba ka Fact Finding Committee ka ban khlieh u Secretary ka tnad ri dohkha kan pyndep ia ka jingtohkit hapoh ki ar sngi ban wan.
Shillong:U myntri ka sorkar Assam u Piyush Hazarika u la ong ba ka jingjia ha Khanduli, ka dei ka jingleh ki runar, namar ba ka Assam ka ieid ia ki paid bah ka Megha laya bad ka kwah ban pyn beit ia u pud u sam da ka jingiasngew tynnad.
Haba kren hadien ba la wai ka jingialang ka Regional Committee jong ka West Jaintia bad ka West Karbi Anglong, ha Shillong mynta ka sngi, u Hazarika u la ong, “Ki runar kim dei na jylla Assam, ngi don ka jingiadei paralok kaba sngew tynnad bad ka Meghalaya.
Ngim don eiei ka jingeh bad ki paidbah ka Meghalaya, ngi burom ia ki paidbah ka Meghalaya bad kiwei ki jylla, ngin pynbeit ia kane ka kam khappud da kaba iasngew tynnad lang kaba la sahteng la slem.
Nga pynthikna ba ngin pynbeit ia u pud u sam da kaba iasngewthuh jingmut lang hapoh ka por kaba biang".
Haba kylli kiei kita ki runar ha Khanduli, u Hazarika u la ong kumno yn ithuh ia ki runar haba shong hangne hynrei ki runar te ki sah ki runar beit.
“Ki runar te ki runar hynrei ki paidbah ka Assam ki ieid ia ki paidbah ka Meghalaya bad nga ngeit ba ki paidbah ka Meghalaya ki ieid ia ki paidbah ka Assam" u la ong.
Ha kawei ka liang, u Symbud Myntri Rangbah ka jylla, uba dei ruh u chairman ka Regional Committee, u bah Sniawbhalang Dhar u la ong ba la iakren kumno ban pynwandur ia ka jingpynbeit ia u pud u sam ha kane ka kylla kaba ar.
“Kano kano yn iapynbeit da kaba iasngewthuh jingmut lang baroh ar liang.
Ngin leit jurip lang sha khappud ba iakajia namar ba ka sorkar ka la buh ban leh ha u bnai Nailar ban wan mynta u snem", la ong u bah Sniawbhalang.
U la ong ba ha kane ka jingialang, ym pat iakren eiei ia ki shnong ba iakajia namar ba ka kam kan dang sdang shen.
U la ong ba ka Block -I bad ka Khanduli kim iadei eiei bad ki don la kajong ka bynta.
Lah ban kdew ba ka kylla kaba nyngkong jong ka jingpynbeit hapdeng ka Meghalaya bad ka Assam ka la dep iaid jong hynriew tylli ki jaka bad mynta kine sorkar jong kine ki jylla, kin sdang sa ia ka kylla kaba ar na bynta 6 tylli ki jaka ba iakajia.
Shillong:Ki Regional Committee Ka Ri-lum Jaiñtia bad Karbi Anglong, ki la pyntip ba kin sa aiti noh hapoh u bnai Nailar, ïa ka kaiphod halor ka jingïakren pynbeit pud jong ka Psiar-Khanduli bad Block-I.Kane ka rai kala mih na ka jingïalang ba nyngkong jong ki Regional Committee ka Jaiñtia Hills bad Karbi Anglong kaba long hynne ka sngi ha State Convention Centre, Shillong.
Ïa kane ka jingïalang la pynïaid da u Symbud Myntri Rangbah Jylla u Bah Sniawbhalang Dhar kum u Chairman ka Committee na Ri-lum Jaiñtia bad u Myntri ka IPR, Assam Piyush Hazarika Chairman ka Committee na Karbi Anglong.
Kine ki artylli ki Committee kila ïatai sani bha halor ki jaka ba ïakajia bad kila ïamynjur ban pynlong da ka jingïaleit jurip lang bad ki Myntri Rangbah ka Assam bad Meghalaya, ka ban sa long ha ka taïew ba khatduh jong une u bnai ba mynta.
Haba ïakren bad ki nongthoh khubor, u Bah Sniawbhalang ula ong, “Ngi la rai ba ngin sa ïa leit jurip lang ïa ki jaka ba ïakajia bad ban ïakynduh ïa ki nongshong shnong ha kaba ngin sngap ïa kaei kaba ki don ban pynsngew.
Ngin pynbeit ïa kane ka kam da ka jingïasngewthuh jingmut lang na baroh artylli ki Jylla".
Haba kylli, u Bah Sniawbhalang ula pyntip ba ki Regional Committee kila rai ban aiti noh ïa ka kaiphod sha la ki jong ki Sorkar Jylla hapoh u bnai Nailar mynta u snem.
Ban pynkloi ïa kane, ngin sa ïa leit jurip ïa ki jaka ba don hapdeng ka jing ïakajia ha ka taïew ba khatduh u Jylliew ne taïew ba nyngkong u Naitung, ha ka jingïadon ryngkat ki Myntri Rangbah na baroh ar Jylla.
U Symbud Myntri Rangbah ula pyntip ruh ba ki Regional Committee kin sa sdang noh ïa ka kam ban wad ïa ki lad ki lynti (formula) kumno ban lah pynbeit noh ïa ki jingïakajia khappud.
“Ha ki sngi ban wan, ki dkhot jong ki Regional Committee na baroh arliang kin sa sdang ban shim rai bad kin sa pynkhreh ïa ka kaiphod ha ki katto katne taïew," ula bynrap.
Nalor kane, u Bah Sniawbhalang ula pyntip ba ki artylli ki border committee kim pat shim rai eiei ruh em halor ka ‘give and take policy’.
Halor ka jingdawa ki 36 shnong ka Block-I ban pynthikna ba kin wanphai sha Meghalaya, u Symbud Myntri Rangbah ula ong, “Ngi khlem pat pynpaw eiei halor ki 30-40 tylli ki Shnong namar ngim pat sdang satia ïa ka jingjurip.
Lehse kane kan sa mih ha ka jingïalang ka ban wan.
Ka Khanduli ka kham pher.
Ngin peit shuwa nyngkong ïa u soh uba noh shapoh".
Kine ki Regional Committee, ki la rai ban sa ïakynduh biang ha u bnai ban wan.
Shillong:U Myntri Rangbah ka Jylla Conrad K Sangma, mynhynnin ka sngi Balang, ula thoh ïa ka shithi sha New Delhi, ban kyrpad ban tuklar mardor halor ka jingeh ba mad da ki samla pule ka Jylla Meghalaya, namar ka jinghap leit thoh eksam CUET shabar ka Jylla hapdeng ka jingpyntip kaba khim bha ka por.
Ki lad khubor, ki iathuh ba ki samla kiba na Tura, kin hap ban leit thoh eksamin sha Ranchi, kaba don ha Jharkhand.
U Myntri Rangbah ka Jylla Conrad K Sangma ula phah ïa kane ka shithi sha u Myntri ka Ministry of Education, Skill Development & Entrepreneurship Dharmendra Pradhan ba un bthah ïa ka National Testing Authority (NTA) ba kan pynbeit kyrkieh ïa kane ka kam.
“Nga kwah ban pyntip sha phi ba ka Sorkar Jylla kala ïoh pdiang ïa shibun ki jingujor na ki samla pule ka Jylla Meghalaya halor ka jingpynngat thoh eksam CUET shabar ka Jylla kum ha Ranchi, Jharkhand, Jorhat, Dibrugarh, Kolkata bad kiwei ki Jylla ba Shathie ka Ri," ong u Conrad ha ka shithi.
U Myntri Rangbah ula pyntip ruh ba ba ki Admit Card ki dang poi sha ki samla pule ka Jylla ha ka step 14 tarik Jylliew ba kin ïaleh ïa ka eksam CUET ha ka 16 tarik Jylliew 2023, kaba ka por ba la ai, kala khim palat ïa ki samla pule ba kin pynkhreh ïa ki jingdonkam bad ban leit sha kitei ki jaka thoh eksam nalor ban wad jaka sah ha kine ki Jylla.
Ula pyntip ba kane ka jingpynbeit ka NTA kala buh ïa ki samla pule bad ki Kmie ki Kpa ha ka jingbym sngew ïahab bad sngew kutlad bad kala wanrah ruh ïa shibun ki jingeh ban pynbeit ïa ka leit ka wan, ka jaka sah jong ki samla pule kiba la pynkhreh ïalade ban ïaleh ïa ka eksam CUET halor ka jingpyrkhat ba kin ngat thoh eksam ha ki centre kiba jan.
U Conrad ula ong ba kum kane ka jingpynbeit jong ka NTA kala pynduhlad ïa ki samla pule ka Jylla Meghalaya ba kin ïoh ïa ka kabu ba kin leit bteng ïa ki jingpule ha ki Central University kiba don ha kylleng ki Jylla ka Ri.
U Myntri Rangbah ula pynkynmaw ba ka Jylla kala dep kyrpad teng ïa ka NTA ban buh ïa ki CUET centre ha baroh ki 12 tylli ki District ka Jylla Meghalaya ki ban long ha ki jaka pule kiba don lut ïa ki jingdonkam baroh ha ka ban lah pynlong ïa ka eksam CUET.U Myntri Rangbah ula kyrpad ïa u Myntri ka Sorkar Pdeng ba un tuklar bad bthah ïa ka NTA ba kan pynbeit kyrpang na ka bynta ki samla pule ka Jylla Meghalaya.
Shillong:Ka jingpep skul shiteng por ka la wanrah ka jingsngew khia jur ia ka sorkar jylla bad tang ha ka klas X haduh XII, kumba 20 hajar ngut kiba pep noh ha u snem 2020-21.
Haba kren mynta ka sngi, u Adviser ka tnad pule puthi ka jylla u bah Hima laya Shang pliang u la ong ba kat kum ka kaiphod ki don 20 hajar ngut eiei ki khyn nah kiba pep skul noh hapdeng ka klas X bad XII ha u snem 2020-21.
U la ong ba ka jingpep skul ha ka jylla ka la kot sha ka 21 percent bad ka dei ka jingkhein kaba heh bha.
Ban tehlakam ia kane, u bah Himalaya, u la ong ba ka sorkar ka la phah ban pule bniah ia ki daw bad ban wanrah ia ki jingai jingmut kumno ban pynbeit ia kane ka jingeh.
“Ka jingpep skul shiteng ha secondary ka long 21 percent bad ban ioh ia ka daw, yn pule bniah ia ki daw ba ialam ban pep skul shiteng bad ban ai jingmut kumno ban ialeh ia kane ka jingpep skul ki khynnah", la ong u bah Shangpliang.
Katkum ka jingiathuh u bah Shangpliang, ha 2020-21, ka jingpe skul ka la kiew 20 hajar ha klas X-XII bad kane ka lah ban dei na ka jingsah klas bym lait ha ki eksamin, ne bym lah ban leit pule sha kyrdan ba kham sha jrong, ne ka lah ban dei na ka jingduk nad kiwei ki daw.
“Ngi la iohi ba klas I-2 ruh, ka don ka jingpep skul bad ka donkam ban pule ban wad ia ki daw", la ong u bah Shangpliang.
Dang shen, ka sorkar jylla ka la shim ban pyntreikam ia ka New Education Policy (NEP) ban pynduna ia ka jingpep skul ki khynnah bad u myntri u la thaw ia ka Committee ban pynwandur biang ia ka Education Policy ka jylla ban pyniasyriem bad ka NEP.“Yn kham pynleit jingmut ha ka jingpule thaw kam na klas VIII haduh klas XII, khnang ba kito bym kwah ban leit pule shajrong kim ym pep skul, bad kin lah ban ieng ha la kijong ki kjat", la ong u bah Shangpliang.
Ha kajuh ka por u la ong ba kawei pat ka dei ka jingduna ki skul Higher Secondary ha ka jylla bad u la kyntu ia ki Managing Committee jong ki skul Secondary ba kin kyrpad ia ka sorkar ba kin plie ia ki Higher Scondary.
U Adviser ka tnad pule puthi u la kyntu ia ki nonghikai ba kin don ka jingkitkhlieh watla ki don shibun ki jingeh namar ba ka sorkar kam ym ieh ia ki, bad ula maham ba kim dei ban leh sting ia ki kam jongki, katba na bynta ki skul kiba duna nonghikai kan pynsted ban khot interbiw noh ia kiba pass ia ka MTET katba lah.
“Ka don ruh ka jingduna ki skul Higher secondary.
Haduh mynta ki don 1452  tylli ki Secondary school, 386 tylli ki Higher Secondary,  bad bun ki samla ki shem jingeh ban ioh rung klas namar ba duna ki skul", u la ong bad bynrap.
“Ka sorkar kan pynshlur ban plie bun ki Higher Secondary bad kyrpad ia ki Managing Committee ki Secondary ban kyrpad ia ka sorkar ban plie ia ki Higher Secondary".
Ka don ruh ka jingduna ki nonghikai ha ki skul bad ki don ki nonghikai ba la pass ia ka MTET bad ka sorkar kan pynlong noh ia ka interbiw.
U bah Shangpliang u la kyrpad ia ki nonghikai bym ioh tulop biang por, bym ioh jingsiew thikna, bym thungkam pura bad bym ioh baibam tymmen, ba kin shim khia namar ba ka sorkar kan peit ia kine ki jingeh jongki.
“La don ki kaiphod ba ki nonghikai kim leit hikai sha ki skul, ki lapmiet ha kiwei pat ki kam, ki shu ai bylla ha kiwei.
Ki nonghikai ki dei ban don ka jingkitkhlieh ia ka lawei jong ki khynnah bad ka sorkar ka don ban peit ia ki", u la ong.
Ki don ki skul bym lah ban leh bha ha ki eksamin ha ka SSLC, bad ka sorkar ka la shim khia ia kane.
Ka sorkar kan ailad ia ki ban pynbha ialade bad ka sorkar kan sa bishar ia ka jingtrei jongki.
Baroh ngi dang ap ia ka kamiti ba wat ia ki dkhot jong ka ribiw komiti ban peit biang ia ka Risebeshon Polisi.
Lehse ka bha ban nym kmem bad kmih lynti palat na ka jingribiw jong ka polisi thung kam thung jam.
Ka sorkar ka la shim ia ka rai ban jngoh biang ia kane ka polisi kaba la neh 52 snem namar ka jingshah thngan jong u bah Ardent Miller Basaiawmoit, u khlieh jong ka VPP.Ka jingdawa jong ka VPP ka long halor ka nongrim jong ka jingnoh shiliang jong ka talajur sha ki Garo.
Bun bah ki briew, katto katne ki sengbhalang bad ki seng sain pyrthei ruh ki kyrshan iaka synjam jong ka VPP.Na ka bynta jong ka bhah kaba 40-40 na ka bynta ki Khasi bad Garos kam ia ryngkat namar ki kham bun paid ki jait Hynniewtrep.
Kumta ka VPP ka kwah ba ka bhah ka dei ban kham bun sha ki ‘para doh para snam’.
Hynrei ban khmih lynti ba ka kata ka ‘ekpat kamiti’ (expert committee) kan mynjur katkum ka jingangnud jong ka VPP kan long ka jingkyndit ia ki paralok Garo.
Ki sengsain pyrthei, ki sengbhalang bad ki paidbah paidlang na lum Garo kin kyntait mardor.
Tang lada ka neh kumjuh kin pdiang.
Kin ong beit ba wat haduh mynta ruh ki ‘A,chik’ kim pat lah ban pyndap ia ka bhah jong ki, kaba dei 40%.
Ia ka hok jong ki don ba la shim da ki Khasi-Pnar namar bun ki kam ia kiba kim pat kot bor (not qualified).
Lah khein malu mala ba ki ‘riewlum Garo ki la pyndap tang kumba 30%.
Lada ia ka bhah jong ki la pynhiar na ka 40% ka jingdon jong ki ha ki ophis sorkar kan nang kam duna shuh shuh.
Ka Garo Graduate Union (GGU) ka la phah da ka shithi sha u myntri rangbah ban pyrshah tyngeh ia ka jingribiw ia ka resebeshon polisi.
Lada kiwei kiwei ki seng ki wan sha khmat ban pyrshah ka jingribiw ka lah wat ban pulom noh ruh.
Ia ka jingkren bein jong u bah Paul Lyngdoh ia ki draibar taksi bad ia ki ba pass tang klas 7/8/9 dei ban pynrem.
Baroh ki lah ban ia khih.
Wat ki klas 7/8/9 ruh ki don ka sur.
Lada u minister u ong ba tang ki ba la pule ha ki skul bah (university) ki lah ban kren, te ki MLA bad ki ministar kiba don tang ki klas 9/10/12 sertiphiket ki dei ban buh kam noh.
Ki don kiba kum kine ha ka UDP ruh.
Ha ka por elekshon kine ki ialap ha kiba don dikri (degree) ruh.
Ka jingkren jong ki ha ka iing dorbar thaw ain ka dei ia baroh, kynthup ia kiba la nang la stad ruh.
Ki shim ia ki rai na ka bynta kiba la heh ki kyrdan pule ruh.
Mynta ia kiba jornalis kiba kylli jingkylli halor ka ‘rice scam’ ruh une u Social Welfare ministar u mut wat ban ialam sha ka iing bishar.
Hynrei u heh KSU barim u don ka nia.
U khlem khang ia kito kiba leit ‘kyrsiew thiah’ ia u ban iakhih.
U shu kdew ba don ka jingpynthame ia ki paidbah ba ka daw jong ka jing bym ioh kam ioh jam ka dei ka risebeshon polisi ba mynta ba la rim palat.
Lada pynkylla noh ka polisi kan ai kam ia ki khun ki kti bad ia ki bateng ban wan ruh.
Kumta la pynshongshit puk ia u paidbah ka ri.
Ki dkhot jong kawei ka seng bhalang ki la leit sha ki MLA ha lum Khasi-Jaintia ban pynjubor ia ki ban kren halor kane ka ‘kam im kam iap’.
Hynrei hato kano kano ka polisi ka lah mo ban peit lut ia ka jing bym don kam bad ka jingkyrduh kam? Wat la lada ia ka bhah jong ngi yn pynkiew da ka 10% baroh kin ym ioh kam.
Ka VPP ka pynbiej ia u paidbah da kaba pynlong ia ka risebeshon polisi ka ishu jong ka ‘Jaitbynriew’.
Lada ngi pyrkhat sani bha ka jingribiw kan nym wanrah kata ka jingmyntoi kaba khraw ia ka ‘Jaitbynriew.
’ La ai jingkyrmen bakla ia u paidbah ba shi sur.
Don ka jingai jingmut ba ha ka risebeshon ba thymmai dei ban ioh nong khamtam kiba duk bad kiba dang sahdien (socio-economically weak and backward sections).
Ha ka jingshisha kane kein ka jingmut jong ka risebeshon.
Hynrei ia kane khyndiat ngut ki kyrshan.
La pynphai ktien da kaba ong ba ka iing kashari baheh duh (Supreme Court) ka kubur ban shu ai risebeshon kyllum ia ki ST/SC/OBC baroh khoit.
La ong ruh ba ka shitom bha ban wat kiba duk bad ba sahdien ha ka jylla.
Kumta lehse ym don ba sngap ia ka jingaibuit u bah AL Hek ban ai kam ia ki iing ki sem kiba la sah duk la bun bun snem hapdeng ki Khasi-Jaintia-Garo.
Ngim dei ban kmen ban risa naba la pynkohnguh ia ka sorkar ban pynthymai ia ka barim.
Ka lah ban kylla pjah hadien ba la dep ribiw ruh.
Ka jingpeit briew (favouritism and nepotism) kan bteng.
Kiba dei hok ban ioh kam kin shah buh shadien.
Ka lah ban jia biang kum ha Nongstoin.
Don ba iathuh ba ha ki san snem ba la dep khlem mih adbataismen ei ei hynrei ki ba haing hasem jong u MLA barim ki la ioh kam ha ki tnat bapher bapher.
Ka risebeshon bathymmai ka lah ban wan dur ha kano kano ka rukom hynrei bun bah ki nong Meghalaya kin hap ban sumar hi da lade ia lade.
Ban shu shaniah ha ka ribiw jong ka risebeshon polisi kan poi sha ka jingsih.
Ka VPP ka dei ka seng sain pyrthei.
Kum kiwei, ka lah ban kular ia ka sngi bad ia u bnai ruh.
Ka jingpynduh pyndam ia ka bamsap bad ka jingpynkut noh ia ka jingthung kam ia ki bym dei shuh MLA ka dei ka nongrim jong ka jingsdang ia ka seng.
Hynrei haduh mynta ka VPP kam pat leh ei ei halor kane.
Ha ka jaka ban jer kyrteng mano ban hap ha ka shatri jong ka risebeshon to ngin ia peit mano ba dei ban don sha bar.
Nyngkong eh ki briew kiba la biang la bit (creamy layer) ha ka imlang sahlang, ha ka ioh ka kot bad ha ka pule puthi! Ha ki jingrai jong ka iing kashari baheh tam la btah ba kine kim don hok shuh ban dang ioh risebeshon.
Ka ribiw camiti ka dei ban wat ia kita kiba la biang la bit.
Ym dei shuh ban dang ai risebeshon ia ki.
Ki dei kine kiba la kheit kham bun ia u soh jong ka risebeshon.
Ki khang ia kiba hadien ban kiew shaphrang.
U Saleng Sangma u la kyrshan ba ki iing ki sem kiba la kiew (uplifted) kim dei shuh ban khih lynti ei ei na ka risebeshon.
Ki iing ki sem jong ki nongmih khmat ruh kumjuh.
Lada ngi peit ia ki longing jong ki MP/MLA/MDC (ba mynta bad ki bym long shuh) ngi iohi ba ki lok bad ki khun jong ki, ki trei kam sorkar.
Kane ka jingshim kabu ka la bteng naduh mynshuwa.
Nangta ki iing kiba ioh palat 8 lak shisnem ruh kim lah shuh ban shim risebeshon.
Ha Meghalaya kiba kum kine bad wat ki crorepati ruh ki bun hynrei ki dang ioh resebeshon.
Hato ka shong hok? Balei ki hap ban iaryngkat bad kito ki bym ioh bam wat tang shisien shi sngi ruh? Ki iing kiba don ym duna ia ka 5 ekar ka kyndew, kiba don ka ing ba heh1000 skuer phut; kiba don iing sah ba 100 skuer phut bad kiwei kiwei kim hap shuh hapoh jong ka risebeshon namar kim sah dien shuh bad kim tlot shuh ha ka ioh ka kot.
Hooid ka sorkar pdeng ka la pan na ka iing bishar heh ban nym buh creamy layer ia ki ST/SC.Wat la katta ruh, ka ribiw komiti shim khia halor kane ka mat.
Shu ai bhah katkum ka jingbun paid, ia ki Khasi, Garos bad kiwei kiwei khlem da bishar bniah mano ba dei hok shisha ban ioh risebeshon ka dei tang ka jingtah pynphuh pynphieng.
Ban shu ai 80% ia ki artylli ki jaitbynriew ba bun pait duh ruh ka long tang ka jingbuh ia ka wain rim ha ka jar kaba thymmai.
Ngi kwah ban bat ia ka risebeshon shijunom; ngim sngewlehrain ban leh kumne wat hadien 50 snem jong ka jingioh jylla lajong, hynrei ka pyrthei bym don risebesion kan wan.
Ka lah ban long lyngba ka jingthawain ne ka jingrai jong ka iing kashari, hynrei ka por jong ka jingialeh lang (open competition) kan sa wan.
I kumba ka Manipur kan poi shata.
Ki Meitei ki lah ban kylla traibal.
Lada jia kumta ha jylla Manipur ym don risebeshon shuh.
Ki Naga bad ki Kuki kin iaryngkat bad ki Meitei.
Ha Meghalaya u MLA jong ka TMC na Rajabala, u Mizanur Rahman Kazi u la pan 50% risebeshon na ka bynta ki bym hap mynta ha ka resebeshon.
Haba kumta ym don risebeshon shuh ha ka jylla jong ngi ruh.
Ngim pdiang ia ka jingkren jong u Kazi hynrei ka dei ka jingmaham lypa ia ka ei ka ban wan hadien habut.
Ka sorkar kam pynkhreh ia ki samla ban nym shaniah tang ha ka risebeshon.
Ka pule puthi ha ka jylla ka la hiar arsut.
La slem ngi khlem pynmih IAS shuh.
Ka jylla Meghalaya ka la jah burom biang.
Ka kyrdan jingpep skul ba nyngkong duh ha ha ki India ha ka secondary ha u snem 2021-22 ka dei ka jong ngi.
Hangne 21.7% bad ri India 12.6%.
Baroh ki tip ia ka jingduna ka resol ha thain Garo man u snem, hynrei ym don ba patiaw.
Ki khynnah kiba phel ki dei na ki skul sorkar bad ki skul deficit, ki ad hoc bad skul RMSA ba pyniaid da ki kamiti kiba shah mushia ha ki politishian.
Nangta ka jingbymler ki iing skul, ka jingpep skul ki nonghikai, ka jingbymdon jingtehlakam bad jingbudien ia ki skul kam pynkiew ia kitei ki skul.
Ki skul kiba leh bha dei tang ki skul ‘missionary’ bad skul shimet.
Haba dong jingduna ha skul Pine Mount ha nongbah Shillong, don kiba iakhih bad shisyndon la pynbeit pynbiang hynrei ym ha ki skul nongkyndong wat hadien 50 snem ruh.
Ha u snem 2015 haba iwei na ki heh MBOSE i la ong ba ka daw jong ka jingduna palat ka resol ha ri Garo ka dei namar ki khynnah ki jaituh, une u nongthoh u la kdew ba ka daw ka dei namar ka jingkmen Krismas, snem thymmai bad ki jingiaseng bapher bapher ba khot ‘sobhas’ ki neh slem palat.
Kine ki jingkmen ki pynthud ia ki kynnah ban khreh kot.
Ka niam ka long pynban u maw jynthud ia ka jingnang jingstad.
Don ki pastor, ki phadar bad ki sistar kiba mynjur bad ka jingthoh jong nga hynrei ym don ba nud ban pynkylla ia ka rukom leh barim.
Ha kaba khatduh khatwai ka Risebesion Polisi ka dei ka tiar jingialeh kai ki seng sain pyrthie.
Ka paw tyngkrein haba bishar bha.
Kaba dei ba ong ma phi.
baroh ki seng sain pyrthei ki pyrkhat tang ban myntoi iala de.
bad kiba long soh pdeng dei ku paidbah.
kmta sehDa peit shwa kn kmno shu kynthoh haba ka vpp tng ktno bnai eh da km trikm ei2 hapoh kata 5snem te da kynthoh rh lng.
Ka jingshisha shaphang ka jingbaptis.
Ka ktien Baptis ka wan na ka ktien Greek “Baptizo" ka mut pynngam, (immerse) lane immersion, pynngam hapoh um.
Te balei ba pynbaptis ne pynngam ia u briew ne uba ngeit hapoh um? Ka daw ka long ba uta uba la khot ialade ba u long u Khristan ne u nongbud jong u Jisu Khrist dei ban pynngam ia u hapoh um ne pynbaptis ia u, bad ia ka jingpynbaptis lah ban leh hadien ka jingkylla bamut.
Ka jingkylla bamut kam da dei eh tang ban rung balang ne don ha kata ka Balang.
Hynrei ka dei shwa ia u ban phla pop (Repent) la ka rit ne khraw, u dei ban pynkhuid shwa ia la ka dohnud da ka jingphla (repent) bad ka jingshah duwai ha ki briew jong u Blei.
U briew um lah ban map pop hynrei tang u Blei marwei.
Ngi iohi katkum ka Bible – “La pynbaptis ia ki, da u, ha ka wah Jordan: KI DA IA PHLA NOH IA KI POP JONG KI" Mathaios 3:6.
Ka jingphla ia ki pop ka dei ka jingkha arsien (born again) da u Mynsiem jong u Blei.
U Jisu u ong ha u Nikodimus – “Shisha shisha Nga ong ha me (Nikodimus), lymda kha ia u briew na ka UM bad na u Mynsiem, um lah ban leit shapoh ka hima u Blei" Ioanis 3:5 “Ia kaba la kha na ka doh ka long doh: bad ia kaba la kha na ka jong u Mynsiem ka long mynsiem" Ioanis 3:6.
Te balei ba donkam ban pynbaptis haba la long Khristan? Ka daw ka long, ba hadien ba u briew u la dep ban phla pop bad pynkhuid ialade donkam ban pynngam ia u hapoh um ne pynbaptis ia u khnang ba un ioh bynta ha kata ka jingmihpat sha ka jingim bymjukut.
Haba u briew u la ngam hapoh um bad mihpat napoh kata ka um u la long kata ka dak jong ka jingmihpat.
Haba la btep lem bad u (bad u Khrist) ha kata ka jingbaptis, ha kaba la pynmih lem ia phi ruh bad u da ka jingngeit da ka jingtrei u Blei uba la pynmihpat ia u na kiba iap" Kolossai 2:12-15.
“Phim ju tip? ba kat kiba na ngi ia kiba la ioh pynbaptis ia u Khrist Jisu; la pynbaptis ia ngi kein ia kata ka jingiap jong u? Namar kata kein la btep lem ia ngi bad u DA KA JINGBAPTIS ia kata ka jingiap jong u: ba kat kumba la pynmihpat ia u Khrist na kiba iap da ka burom jong u Kpa, kumta ba ngi ruh ngin ia iaid HA KA JINGTHYMMAI KA JINGIM" Rome 6:3-4 (Kane kein ka de kata ka jingpynbaptis).
U briew haba la pynkhuid ia u ia ki pop jong u, u ong – Ah kumno ngin leh? U Petros u ong ha ki “To phin kylla kaba mut bad un Pynbaptis ia phi uwei pa uwei (Repent bad be baptise) ha ka kyrteng u Jisu Khrist ia ka ban ioh map ki pop bad phin ioh diang ia ka jingai u Mynsiem (gift of Holy Spirit)" Ki kam ki Apostol 2:38.
Namar kata u briew u donkam ban pynim ialade na kane ka pateng bynriew kaba kynriang, da kaba phla ia ki jingpalat bad ioh map ia ki pop" Ki kam ki Apostol 3:38.
Namar kata, ka jingbaptis ka dei ka sakhi ba la btep lem ia ngi ia kata ka pop, bad mih nangta kum u briew uba thymmai (new creation) ban iaid ha kata ka jingpynthymmai ka jingim ba kynja mynsiem.
“To pynim ialade (ong u Petros) na kane ka pateng bynriew ba kynriang" ki kam ki Apostol 2:40.
khublei shibun bah kane ka jinghikai jong phi, bad ka pyn kynmaw lang ia ngi, baroh kum ki Kristan ba ngim dei ban shu hun tang haba don kyrteng ha balang, namar ban long ki nong shong shnong ha pyrthei don kam ban da kha ha ka doh, hynrei ban long pat ki nong shong shnong ha bneng, don kam ban kha pat ia ngi sha ka hima jong U Blei.
Nga kwah ban kylli kawei,hato ka dei ka jingshisha mo ngi kiba lah dep baptis,ngi dei ban baptis biang sa shisien?Nga kwah jingshai halor kane ka Jing baptis Arsien…sngewbha aijingshai Lang ianga….
Shillong: Ka tnat peit mariang jong ka sorkar India, ka pyntip mynta ka sngi, ba mynta ka sngi, kan don ka jinghap slap, kaba jur bad kaba jur bha, ha ki bynta jong ka jylla.
Nangta lashai ka sngi, ka 15tarik Jylliew bad kumjuh ha ka 16tarik Jylliew 2023, kan don ka jingkhie eriong bad ka jingtied pyrthat lem bad ka jinghap slap kaba jur bad kaba da jur bha, ha ki bynta jong ka jylla.
Nangta, ha ka 17 bad ka 18tarik ruh, kan don ka jinghap slap, kaba jur bha, ha ki bynta jong ka jylla.
U Shah Rukh Khan, u don ha ki khyndiat sngi ba ladep ha Dubai bad ha katei ka jingleit jongu, sha kawei ka prokram, ka la khlong noh ia ka dohnud jong kito kiba bun kiba ieid thep mynsiem ia u bad ki paidbah, ki la ialum ban ia khublei bad kdup ieid ia U King Khan, hynrei, kawei na ki thei samla, kam lah shah shuh bad ka la kynrup bad doh ieid na ki ngab jong U Shah Rukh Khan.
Ha ka video, la iohi, kumba U SRK, ula hiar na ka rynsan ialehkai, ha kaba la bud da ki nong pahara jongu bad mar kumta hi, ki la ia tur shajan kito kiba ieid ia u bad don kiba kdup, don kiba khublei kti, hynrei, mar ia poi ha kawei ka thei samla, ka la kylli beit beit, da kaba ong “Nga lah ban doh iaphi"? hynrei ha shwa, ba kan jubab, ka la kynrup bad doh na ka ngab jong U Shah Rukh Khan.
Hadien ka phlim Pathaan, kaba dei kawei na ki phlim, kaba iaid iew bha jongu, yn iohi shen, sa kawei pat ka phlim thymmai jongu, kaba ai kyrteng Jawan, ha kaba  U Shah Rukh Khan, un ak lang bad U Atlee bad katei kan mih iew ha ka 7tarik Nailur 2023.
Shillong: Ka Sohra, ka mad ia ka jinghap slap, kaba jubor bha, hynnin ka sngi, ha kaba ka jinghap slap, ka poi sha ka 200.4mm.
Ha katei kajuh ka por, ka Shillong, ka ioh slap 22.6mm bad ka Umiam, ka ioh 39.6mm.
Mynta ka sngi, ka jinghap slap ha Shillong, ka long 18.5mm, ha Sohra, ka long 30.0mm bad ha Umiam, ka long 16.4mm.
Ha ki 24 kynta, ki ban wan, kan don ka jinghap slap kaba jur bad kaba kham jur, ha ki bynta jong ka nongbah Shillong bad ki jaka ba marjan bad kan don ka jinghap slap kaba jur bad kaba jubor bha, ha ki bynta jong ka jylla, ha ki 24 kynta, ki ban wan.
Shillong: Mynta ka sngi, ka surok Shillong Dawki, ka la sahkut biang bad kane ka dei ha ka sien kaba ar, hadien ka jinghap slap, kaba long tang kumba shitaiew eiei.
Ka jingsahkut kali, mynta ka sngi, ka dei na ka jinghap jong uwei u mawbah, hajan ka kynroh arliang, ha shwa ban poi ha Lyngkyrdem bad katei ka la khang lut ia ka leit ka wan jong ki kali, kiba wan bad kiba leit na Shillong sha Dawki.
Kane ka jaka, kaba hap u mawbah mynta ka sngi, ka dei hi kajuh ka jaka, kaba la don ka jingshah ban kumba 3,4 tylli ki kali, ha ka lyiur ba ladep.
Dang ar sngi mynshwa, ka la don ka jingtwa kaba la jubor bha, ha Lad Mawkhap, ha ka 12tarik Jylliew 2023 bad kaba la pynthut ia ka leit ka wan ha katei ka thain.
Chennai: U  V Senthil Balaji, u myntri ka sorkar Tamilnadu, uba dei ruh uwei na ki nongialam ba rangbah jong ka seng DMK, ula iam pangnud, hynnin ka sngi, haba la leit ialam ia u sha hospital, hadien, ba ula shah kem ha ka tnat jong ka Enforcement Directorate (ED), hynnin ka step jong ka Sngi Balang, ha ka jing iadei bad ka jingdon pisa jongu.
Ka ED, ka la talasi ia ka iing jong U Balaji, ha ka sngi hat majai bad hadien kata, ka sa ialam ia u sha ka ophis jongka, na ka bynta ban tohkit biang.
Ha ka sngi balang, la ialam ia U Balaji sha Omandurar hospital ha Chennai  bad ha katei ka por, la iohi, ia U Balaji, ba u iam paitdohnud, ha ka kali, kaba la ialam ia u sha hospital, katba ki nongkyrshan jongu, dang ia lum ha surok bad pyrta pyrshah ban pynrem ia katei ka tnat jong ka sorkar India.
U MP jong ka seng DMK, uba dei ruh u riewsaid, U  NR Elango, u iathuh, ba la ialam ia U Balaji sha ka jaka sumar ICU bad u iathuh ba ka ED, haduh mynta, kam pat pynthikna satia, ba ka la kem ia utei u myntri ka sorkar jylla.
“Nga iohi, ia u, ba la ialam sha ICU.Ki doktor, ki dang peit ia ka jinglong ka koit ka khiah jongu bad ka ju dei ka rukom, ba haba u briew, ula shah shoh, ki doktor, ki dei ban peit ia ki jaka ba ula mynsaw bad hadien kata, yn sa tip ia ka jinglap jongki" ong U  Elango.
“U Senthil Balaji, u don ha ka jingshah sumar" ong U Udhayanidhi Stalin, uba dei u myntri ka tnat ialehkai ka sorkar Tamil Nadu bad uba dei ruh u nongialam samla jong ka seng DMK.Ka DMK, kan nym pyndem satia, hynrei, kan iakhun beit ha ki kyndon ain pyrshah ia ki buit pyntieng pynsmiej jong ka seng BJP.Dang shen, ka tnat  Income Tax (IT), ka la talasi ia ki ophis treikam jong U Balaji, ha kylleng ka jylla,  hadien ba ka Supreme Court, ka la aibor, ia ka ED, ba kan bteng ka jingtohkit jongka, ia U Balaji, halor ka jingthung kam jongu, kum u myntri sorkar, ha ka sorkar jong ka Jayalalithaa bad ka jingdon pisa jongu".
Baroh arngut, ki ia shoh biej ia ka Shakira bad kane ka lah lehse ban ialam sha ka jingiakhlad paralok syndon ki arngut ki paralok baieid, U Lewis Hamilton  bad U Tom Cruise.
U Hamilton, u dei u nongialehkai Formula One, uba pawnam bha bad U Tom Cruise, u dei u aktor ba pawbha jong ki phlim Hollywood bad ki arngut, ki don ka jingiadei paralok kaba jan bha, la shiphew snem kynthih.
Ka Shakira, ka nongrwai ba pawnam, kaba 46 snem ka rta, kaba na Columbia, ka ialeit ia wan bha, ha kine ki sngi bad kitei ki arngut ki khlur ba pawnam, hadien, ba ka la ia pyllait noh bad u tnga jongka, U Gerard Pique, ha u snem ba ladep, na ka daw, ba u ia iaid buhrieh bad ka  Clara Chia Marti, kaba dang 24 snem ka rta.
U Cruise, u don mynta 60 snem ka rta bad ka Shakira, ka don 46 snem ka rta bad kitei ki ia leit peit kai lang ia ka jing ia mareh kali,  Miami Grand Prix, ha u bnai ba ladep bad hadien kata, U Cruise, um shym la klet noh satia ia ka Shakira bad la iathuh ba ula phah da ki syntiew jingieid sha katei ka nongrwai.
Ha kawei pat ka liang, ka Shakira, ka ia shongkai pyngngad ha ka lieng kaba remdor bha bad U Hamilton, uba dang 38 snem ha Miami bad hadien kata, la iohi, ba ki ia bam ja lang ha Barcelona bad U Hamilton bad katei ka jingjia, la iathuh, ba ka la pyndiaw mynsiem shibun eh, ia U Tom Cruise, haba u iohi, ba U Hamilton, u iajuh iajan bha pynban bad ka Shakira.
Ki lad khubor, ki iathuh ba ka Shakira, ka don ka jingsngewjan ia U Tom, tangba, ka kwah ban ia ieid tang ha ka jingialong paralok, ym ban ia ieid samla bad la iathuh ruh, ba ka Shakira, ia mynta, kam kwah satia ban  ia poikha noh badno badno, namar ka kwah ban pynlutpor shwa bad ki khun jongka.
Shillong:Nalor ka jingkyrduh bording na ka jingbym biang ka rukom pyniaid, ka tnad pynmih bording ka jylla ka Meghalaya Energy Corporation Limited (MeECL) ka la sah bill jin haduh kumba 300 klur tyngka haduh mynta na ka jingbym siew ki paidbah, ki kompeni bad ki tnad sorkar.
Haba kren sha ki lad pathai khubor, mynhynnin ka sngi, u Chairman-cum-Managing Director ka MeECL u Sanjay Goyal u la ong ba haba khein kyllum ka jingbym siew ki paidbah ia ka bai thang ding ka la kot sha ka 300 klur bad mynta ka MeECL ka la pyrshang ban pynthymmai ia ka rukom treikam, wat ban ot ding noh ia ki bym siew.
“Haba khein kyllum baroh ka jingkhein bym pat siew ki paidbah naduh ki riew shimet, ki kompeni, ki tnad sorkar, ka la long kumba 300 klur tyngka kynthup ruh ia ki nongthang ding kiba khlem lap shuh shaei ki don", la ong u Goyal.
U la iathuh ba u la phah jingthoh sha ki kompeni pynieng tower mobile ba kin siew ia ki bai pynbam ding ha u tower kaba da ki lak tyngka bad lada kim siew, ka Corporation kan ot noh ia ka jingpynpoi bording.
Ha kajuh ka por, u Goyal u la iathuh ba ka jingkiew ka um ha pung Umiam ka dang long tang 6 phut eiei na ka jingslap ha kine ki sngi bad kam pat biang satia ban ioh ding bun bad ka dang donkam shibun ban ioh slap, bad ka dei ka jingduna um kaba jur tam ha kine ki phew snem ba la dep.
“Ngim pat hun ia ka jingdam ka pung Umiam, namar ba kam pat lah ban pynmih bording bun bad ngi khmih lynti ban ioh slap shuh ha kine ki sngi", la ong u Chairman ka MeECL.U la ong ba ha ka por mynsngi, ka jingpynlip ding kan kham duna lada ioh slap bun ka pung Umiam lait noh ha ka por mynmiet.
U la ong ba ka jingkieng dam ruh yn sa pyndait thymmai bad ka sorkar ka la shim khia ia kane lyngba ka skhim ka sorkar India kaba ai skhim ban pynthymmai ia ki dam ban pynmih bording bad ia kane ka kam, dang pule bniah ki stad na ka IIT Guwahati.
U la ong ba namar kane ka jingkyrduh bording, ka sorkar ka la pynbeit ban thied bording na ka NTPC na iew madan ban pynduna ia ka jingpynlip ding.
U la ong ba kyrmen ba ki unit pynmih bording na ka Leshka Project ruh kin sa lah ban pyntreimam noh ban pynmih bording ha kine ki sngi nalor ka Ganol Project.
kiwa bamsap (corrupt) wan katnu hajar klur??.
Shillong:Ka tnat kaba khmih ia ka kam ri jingri, ka Animal Husbandry and Veterinary, ka la peitngor bha ia ka jingsa phriang jong ka jingpang Lumpy Skin Disease (LSD) ia ki masi ha kylleng ki jaka.
Katkum ka jing tip ba la ioh na ka tnat la iathuh ba ia mynta kane ka jing pang ka la kham duna.
Haba iakren bad u Dr P.Blah War, uba dei u Assistant Director ka tnat AH&V (Disease Investigation), u la iathuh ba katkum ki kaiphod kiba la ioh, ka jingpang LSD ha ki masi ka la kham duna lada ianujor ia ki 2-3 sngi ba la dep, ga kaba u la ong ruh ba na ka liang jong ka tnat ka ialeh katba lah ban iada na ka jingsa phriang jong kane ka jingpang.
Haba kren bad katto katne ki nongthoh khubor, u la iathuh ba ki don haduh 168 tylli ki Rapid Response Team kiba trei ban iada na ka jingsaphriang jong ka jingpang, watla haduh mynta ym pat don ki dawai na ka bynta katei ka jingpang.
Katkum ka jingiathuh u doctor, ki district ha Khasi bad Jaintia Hills ki la shah ktah jan baroh kawei, bad kaba kham shah ktah bha ki dei ha Ribhoi, East Khasi Hills, South West Khasi Hills bad ha West Jaintia Hills.
Shuh shuh u Dr Blah War, u la ong ba haduh 12 tarik mynta u bnai ki don kumba 45 tylli ki masi kiba la iap, bad kiba iap bun kidei hapoh West Jaintia Hills.
U la iathuh ba ia ki nongmuna la phah ban khmih bniah ha ka Laboratory kaba don ha Bhopal, bad pyntip ba kumba 6 tylli ki nongmuna la ioh ia ka kaiphot ba don ka jingpang LSD, katba ia ki nongmuna palat 60 tylli ym pat shym la ioh satia ia ka kaiphot.
Na ka liang une u heh ka tnat u la ong b aka jingdih ia ka dud ba bam ia ka doh jong ki masi kan nym don jingktah, hynrei hap ban da shet bha, bad kyntu ia ki paidbah ba kim dei ban khuslai namar kane ka jingpang kam dei kaba iabit sha ki briew.
Ha kaba iadei bad ka jingpang jong ki sniang na ka African Swine Fever, u Dr Blah War u la ong ba kane ka jingpang ruh ka la duna bad naduh ka 2 tarik mynta u bnai khlem ioh ka tnat ka khlem ioh kauphot shuh ban don ki sniang kiba iap na ka ASF.Shillong:Hadien ba ka Deputy Commissioner jong ka East Khasi Hills District ka kong R.M Kurbah, ka la pynmih ia ka hukum ban sdang noh ban iaid da ka odd/even number ia ki kali kamai ka ban sdang mynta ka sngi ka 13 tarik, naduh Kashari, Khyndai lad, Mot phran ter ter khnang ban lait na ka jingdheng kali palat, ki katto kattne ki nongñiah kali kamai taxi, ba hap hapoh ka shatri jong ka East Khasi Hils Local Taxi Welfare Association, ki la ong ba kim pdiang bad ki pyrshah ia ka hukum jong ka DC, namar ha kine ki taiew ba la dep kam shem la don ka jingdheng kali khyndiat ruh, hynrei ki shu kwah ñion bein pynban, ia ki rit ki ria, la bynrap u Mangkara Shylla.
U bah Mangkara kum u Organising secretary jong ka kynhun ki nongñiah kali kamai taxi, u la ong ba wat la ka DC ka la phah da ka hukum ban kamai noh da ka odd/even number, hynrei ki taksi, ki kamai beit kumba ki ju kamai, man ka por bad ki pulit ruh ki khlem talasi ia ki odd/even nomber haduh mynta.
Shuh shuh ki la ong ba kam iahap ban bud ia ka hukum jong ka DC.“Lada jia ba ki pulit kin bat iangi ban kamai na ka liang ka kynhun nongñiah taxi ngin pyrshah beit" ong U bah Mangkara.
Shillong: Ka Hynñiewtrep Youth Council (HYC) sengkmie ha ka jingialam khmat u bah Roykupar Synrem kum u president mynta ka sngi ka la wan ban buh da ka jingujor sha u SP ka East Khasi Hills District halor ka jingshah shoh shah bom ki nongialam jong ka seng HYC Riwar Mihngi Circle kaba hap hapoh ka Pynursla ha u second officer incharge ka Pynursla Police Station, u Bah George Dkhar.
Haka jingiakren bad ki lad pathai khubor, na ka liang u bah Roykupar Synrem, u la ïathuh ba ki dkhot jong ka HYC Riwar Mihngi Circle ha ka 24 tarik Rymphang 2024, ki la leit ban ujor sha thanat Pynursla ia ki kali kiba kit ia ki mar ban khaïi beaiñ shapoh Bangla, hynrei tang mar ia rung ha khyrdop, utei u second OC u la patan ia u President jong ka seng u samla Lamphrang Khonglam hapoh police station da kaba bom bad tied haduh ban da mynsaw.
U bah Roykupar u la kynnoh ruh ba utei u pulit ophisar, ym tang ba u shoh bad bom, hynrei u la tim sih ruh.
Ka jingleh donbor u pulit incharge ka Pynursla bad ban shim ha ka bor ia ka aiñ ban bom ia ki dkhot ka seng ka long kumba u don jingiadei bad kane ka jingkhaii beaiñ sha Bangladesh, la bynrap u bah Roykupar.
Ka seng ka dawa na u SP ba dei ban pynshitom ia u George Dkhar, da kaba ong ba ka jingleh ka jong u ka long be-aiñ.
Shuh shuh ka seng ka dawa ruh badei ban sospon shuwa shipor ia utei u pulit bad ka seng kan sa ujor ruh sha ka Human Rights Commission ba kan leh eiei ha kaba ïadei bad ka jingshah shoh ki dkhot jong ka seng.
Shillong:U Chief Executive Member (CEM) ka Khasi Hills Autonomous District Council, u bah Titosstar well Chyne, u la ong ba ka Council kam lah ban pdiang ia ki briew ban shu pynbna da ka aphidabit (affidavit) ban kylla ia ka jait.
Haba kren mynhynnin ka sngi, u bah Titosstarwell, u la ong ba dang shen ka Council ka la pynmih ia ka jingpynbna ban mana ia ki briew (Khasi) kiba pynkylla jait khlem da iaid katkum ka ain jong ka District Council.
“Phim lah ban shu leit pynbna ia ka jait lajong da ka aphi dabit bad ka jingmut jong ka jingpynbna ka long ba ngi la khang tyngeh ia ki briew khamtam ia ki bor ba kim dei ban pdiang ia ki briew kiba shu pynkylla jait tang da ka aphidabit", la ong u CEM.U la ong ba wat la ka Council, kam pat ioh kano kano ka jingujor halor kane ka bynta, hynrei ka la iohi kumba la paw ha ki lad pathai khubor ba ki don ki briew kiba pynkylla jait man ka por.
“Ngim pat ioh kano kano ka jingujor halor kane hynrei ngi la iohi ha ki lad pathai khubor ba ki mih ki briew kiba kylla jait na kawei ka jait sha kawei ka jait", u la ong.
Ha kajuh ka por, u la ong ba kano kano ka jingpynkylla, ka dei ban don katkum ka ain.
“Lada ka don ka lynti ka ain, shu buh mynta, ki don ki briew kiba ai jait mynshwa sha u kpa ha ka por ba dang rit, hynrei mynta ki sngewthuh ba kam long, ki hap leh noh da ka aphidabit, te ki hap ban ioh jingtip na ka Council bad ka Council kan hap ban ong ia ki, ba phi hap leit aplai aphidabit lane ban pynbna ialade ngam dei uta u jait, nga dei uta (jait)", la ong u bah Titosstarwell.
U la ong ba shisien ba la wan na ka Council ki don ki kyndon ha kaba ki hap ban bud bad kam dei ban shu leit beit da ka aphidabit ban ong ba mynshwa ki ai jait sha u kpa na ka jait A, mynta kwah ban ai jait sha B ba ka kmie ka dei ka jait B, ban shu pynbna ha ka kot khubor kam long kumta.
Ka jait jongphi ruh sir tharai lah dei ban spel khasi beit.
Leh nyngkong shuwa maphi ngin sa bud mangi.
nongthoh khubor sngewbha kylli da kumno pat yn pynkylla (pyni ki sections jong ka KHADC act) halor kata bad katno donkam bai lut.
Shillong: Ka sorkar jylla ka la pynkhreh ban tei thymmai ia ka Shillong Bar Association (SBA) kaba la shah bam duh ha ka ding.
Ka myntri ka tnad kam ain ka jylla, ka Kong Ampareen Lyngdoh kala ong mynta ka sngi, ba ka sorkar ka la pynkhreh ban tei thymmai ia kane ka jaka treikam ki nongiasaid ain, hynrei ia mynta kan pynkynriah shwa shawei haduh ban dep ia ka jingtei thymmai.
“Ka dei ka jingjia kaba sngewsih ba kane ka jingtei hyndai (heritage building), kaba ai ia ka jingshakri ia kumba 300 tam ngut ki nongiasaid ain, kala shah pynjot ha ka ding", la ong ka kong Ampareen.
Ka la ong ba namar kane ka jingjia, ka sorkar kan pynsted ban tei ia kane ka jaka treikam ki nongiasaid ain kloi katba lah bad, u myntri rangbah u Conrad K Sangma ula jurip ia ka jaka bad ula pynthikna ban shim khia ia kane.
Ha kajuh ka por, ka Deputy commissioner ka East Khasi Hills ka kong Rosette Mary Kurbah kala ong ba ka la thung ia ka jingtohkit ba khlieh u majistor halor kane ka jingjia.
Lah ban kdew ba kane ka jaka treikam jong ki nongiasaid ain kaba don ha syndah ka ophis ka Deputy commissioner, kala kylla dpei na ka jingbam ka ding ha ka janmiet sngi saitjain.
Shillong:Ka seng War Jaintia Students Union (WJSU) Central Body ka la phah ia ka dorkhas sha u myntri rangbah jong ka jylla u Conrad Kongkal Sangma ha ryngkat shi khung ki mat jingdawa na ka sorkar ba kan pynbiang ia ki jingdonkam ha kane ka thaiñ.
Ha ka dorkhas ba la phah sha u myntri rangbah jong ka jylla lyngba ka myntri jong ka tnad ka koit ka khiah ka Dr Mazel Ampareen Lyngdoh, ka seng War Jaiñtia Students Union (WJSU) ka la dawa na ka sorkar ba kan thaw noh ia ka District Industries Centres ha Amlarem bad bun ki Civil Sub division ki la kylla sha ki District, kumta la dawa ia u District Level Officer na bynta ka roi ka par jong ki paid nong shong shnong.
Ban kyntiew kyrdan ia ki jaka ai jingsumar ha kane ka thaiñ kum ha Muktapur ban kyntiew ia kyrdan noh ia ka Health sub centre sha ka State Dispensary bad ka jingbym don jong ka jaka ai jingsumar kaba biang ka wanrah jingeh ha kane ka thaiñ bad ban pynkylla noh ia ka jingkieng Umngot -Tamabil sha ka AH1 Four Lane, namar ki bynta jong kane ka Surok ka long kaba donkam kaba pyniasoh ruh ia ki kad khaïi sha ri Bangladesh.
La dawa ruh ban don noh da ka Ophis treikam ba pura jong u Sub-Divisional Medical & Health Officer ha Amlarem,namar kumba long mynta u SDMHO um shem la don satia ka ophis treikam.
Ka seng ka la ai khublei ruh ia u myntri rangbah jong ka jylla, hadien ba ki la shim ia ka rai ban thaw noh ia ka co-ordination committee hapdeng jong ki nong shong shnong ha khapud bad ki bor pahara khapud, hynrei ka seng kam pdiang satia ba ka co-ordination committee kan long hapdeng ka kyrdan jong ki Sub Divisional.
Ka seng ka la pynpaw ruh ba ka Co-ordination committee ka dei ban long hapdeng jong ki Commandant namar kan wanrah ia ka jing iadei hapdeng ki nong shong shnong ha khapud bad ki shipai BSF bad la pynkynmaw ruh haba iadei bad kawei na ki jingdawa ba la slem bha ban don noh ia ka PWD Division ha Amlarem bad la dawa ruh ba dei ban weng noh ia ka ophis treikam jong ka tnad ka rep ka riang bad ka Water soil conservation kumba shi kilometer na Amlarem bad ha kane ka jaka dei ban ai sha ka tnad Tourism ban shna ia ka park namar kane ka thaiñ ka dei kaba ki nongwan jngohkai ki tuid bha bad la dawa ruh ban pyndep noh kloi ia ka jingtei ia ka Leshka-ii.
Kiba bun na ki Civil Sub-division la pynkylla sha ki District ba pura ha ryngkat ki ba bun kiwei pat ki jingdonkam ki la dep ban ioh, kumta ka Amlarem ka donkam ia ka multi purpose stadium.
Hadien ba la pynbna ba ka Meghalaya Games ban wan kan long ha West jaiñtia hill district, kumta ka Amlarem ka donkam ia ka Indoor Stadium.
Ka seng ka la pynsngew ruh ba ka sorkar ka dei ban pyniaid ia ka jingpyntrei ia ki skul ba la bei pisa da ka sorkar pdeng kiba don ha Pdengshakap bad Umladkhur bad la dawa ruh ba dei ban buh ia ka Transit point ha Dawki LCS sha shnong Muktapur ka ban pynkiew ia ka jingshalan bad kyntiew ia ka ioh ka kot jong ka ri.
Ka seng War Jaiñtia Students Union ka la dawa ruh ba dei ban thaw noh ia ka Amlarem Town Committee kaba lah ban wanrah ia ka roi ka par ha ki jaka ba marjan bad ki shnog kiba hap ha Amlarem Civil Sub-division.
Nalor kine ki mat ka seng ka la pynsngew ruh sha u myntri rangbah haba iadei bad ka jingkyrduh um ha kane ka thaiñ, ha kaba la dawa ba dei ban thaw ia ki jaka pynlang um ha ka thain Amlarem.
Katkum ki kyndon jong ka PMGSY ka seng ka la buh jingkyrpad ia ka sorkar ba kan shna noh ia ki Surok ha sawdong jong ka Amlarem civil Sub-division bad ban kyntiew ia ka export bad import dei ban ailad ia ki nongkhaïi ba kin pynlong jingialang hapdeng ki export bad ki import ha ki ICP jong ki artylli ki ri.
Ka seng ka la dawa ruh ba dei ban pynlong ia ka Dawki ICP kaba ia ryngkat kyrdan kum kiwei- ki kad khaii, khamtam haba iadei bad ki jaka ïeng jong ki kali.
Ha kaba khatduh ka seng ka la buh jingkyrpad ba dei ban pynbha ia ka surok ba la sniew na Amlarem sha Pdengshakap jong ka Surok Amlarem Muktapur.
Shillong: Ka Shillong Bar Association, ka la ingkhong khait, ha ka jingpluh ding, kaba jur bha, hynnin ka miet, kaba la jia ha ka por 10.15 baje mynmiet.
Ki kali pynlip ding, kiba la don da ki phew tylli, ki  la leit sha katei ka jaka, ban pynlip ia ka ding, ha kaba ki la lah ban pynlip, ia ka ding, ha ka por 12.30 shiteng synnia.
U Conrad K Sangma, myntri rangbah ka jylla, ha ryngkat bad U  Ma Sniawbhalang Dhar, symbud myntri rangbah, ki la leit ban peit hi dalade, halor katei ka jingjulor jong katei ka jaka treikam ki riewsaid kaba don hadien ka ophis jong U Deputy Commissioner, East Khasi hills, Shillong.
Ki bor shipai jong ka Bangladesh, ki dang thwet tyngeh, ia u satar jong ka ULFA (I), U Drishti Rajkhowa, ha ki bynta jong ka Sylhet, ong ka khubor.
Katei ka jingtip, ka leit poi sha ki shkor jong ka sorkar Bangladesh, haba la don ba iohi, ba u don ha Jaflong ha ka taiew ba ladep bad kaba dei ruh ka por, ha kaba U Imran Ahmed Siddique, u High Commissioner jong ka Pakistan, u don ha katei ka jaka ban shongkai pyngngad.
U Imran, ula leit sha Sylhet ban ia kynduh ia U Mayor jong katei ka jaka, uba dei na ka seng BNP, U  Ariful Haque Chowdhury bad katei ka la pyn artatien jur ia ki heh jong ka sorkar Bangladesh.
La iathuh ruh ba U Choudhury, ula kyntait ban iakynduh bad U Imran ha ka minit kaba khadduh bad katei ka la nang pyn suba shuh shuh ia ki bor sorkar jong ka Bangladesh.
Ki pulit syntiat ka sorkar India, ki iathuh ba U  Rajkhowa, uba dei uba wan ba ar ha ka jingtrei kam jong ka ULFA, hadien jong U Paresh, ula don ha u bnai ba ladep ha Mendipathar, ha Garo Hills, jong ka Meghalaya bad la shim namarkata, ba u leit hiar khnang sha Sylhet, ba ka don ka daw kaba kongsan bha ia u.
Guwahati: Ka Assam, ka la iaid shakhmat, na ka bynta ban pyntreikam ia ka  Uniform Civil Code bad hynnin ka sngi, ka kynhun myntri, ka la pynduh noh ia ka  Assam Muslim Marriage and Divorce Registration Act, 1935, kaba mut ba ia ki jingiapoikha jong ki Muslim, yn pynngat noh mynta, ha ka  Special Marriages Act.
U myntri jong ka sorkar Assam, u Jayanta Mallabarua, u shim, ba katei ka dei ka rai, na ka bynta ban pyniaid noh shakhmat ia ka  UCC.La iathuh ba mynta ia baroh ki jing iapoikha ne ki kam ia shongkha shongman jong ki Muslim, yn hap hapoh ka jingpeit jong ki District Commissioner bad ki District Registrar.
La iathuh ruh ba ki 94ngut ki registrar, kiba peit ia ka jingiapoikha bad ia phet tnga jong ki Muslim, yn pynduh noh bad yn siew ia ki shisien, da ka bainong kaba T.2lak, kum ka jingpynkut noh ia ki kam jongki.
Chandigarh: Ki MLA jong ka liang pyrshah ha Punjab, kiba dei na ka seng  Aam Aadmi Party, ki sah miet hynnin ka miet hapoh ka iing dorbar jylla jong ka Punjab bad katei ka dei, kum ka dak jong ka jing pyrshah ia ka sorkar jong U  Captain Amarinder Singh bad ka daw ka long, namar ba ka sorkar kam shym pyni ia ka ain kaba ki dang thaw, kaba dei ia ki nongrep jong ka Jylla.
La iohi ha ki dur ba ki MLA, ki ia thiah lymbher hapoh ka iing dorbar bad kitei ki dawa, ban iohi, ia katei ka ain kaba dang shu thaw thymmai ban wan ha iing dorbar ha ka sngi hat majai.
“Ka AAP, kan kyrshan ia ka ain jong ka sorkar Jylla, ban pyrshah ia ka farm bill jong ka sorkar India, tangba ngi kwah ban iohi ia ki kopi jong katei ka ain.
Ngim shym la ioh ia ki kopi jong ka ain bad kumta, kumno ngin iakren ha ka iing dorbar?" ong U Harpal Cheema, nongialam ka seng AAP, uba dei ruh u nongialam liang pyrshah ha iing dorbar jong ka Punjab.
U heh duh jong ka kompeni, kaba ai jing pynbna sha ki kotkhubor, ula shah beh kam noh bad ka daw ka long namar ba u rah lang ia ka webcam jongu sha painkhana bad ka dur ba u leit painkhana, ka pan ha ka jing iakren video lane ka  Zoom call.
La iathuh ba U Nick Emery, ula rah lang ia ka webcam jongu, namar ba ula sam painkhana palat  bad katei ka dei hadien ba ka jingialang, ka lai bteng bad slem bha.
La ong da kiba iohi, ba utei U CEO jong ka Mindshare, ula pyni ia ka dur, ba u dang shong ha painkhana bad hadien katei ka jingleh jongu, la weng noh, da ka kompeni Mindshare, ia U Emery, namar ka jingleh khlem akor jongu, ha ka por ba ka dang iaid ka jingialang lyngba ka video conferencing.
Nongpoh:Ka Hynniewtrep Youth Council (HYC), Ri Bhoi District, ka la ioh ban pynskhem pura ia ki nongkitkam ka HYC, Ri Bhoi Circle bad ki ban sa peit ia ka khia ka shong ki paidbah ha katei ka thain, kaba dei ruh ka thain kaba bun ki shnong ki thaw ki don ha khappud bad ka Assam.
Ia kitei ki nongkitkam ka HYC Ri Bhoi Sepngi, la leit ban pynskhem da u Bah Hercules Suting, President ka HYC ha Ri Bhoi, ha ryngkat ka jingdon u Bah Jason Lennox Nongrum, General Secretary lem bad kiwei de ki heh nongialam ka HYC ha Ri Bhoi.
Kitei ki nongialaam ka HYC, Ri Bhoi Sepngi, ki kynthup ia u Bah Alfred Lyngdoh kum u President, u Bah Banshan Nongtri, kum u Vice President, u Bah Pynsuklang Khar syntiew kum u General Secretary lem bad shibun ki dkhot ka seng.
Shillong:Myn hynnin ka sngi ka kynhun jong Ka Sur U Paidbah ka Bri u Hynniewtrep,  ka la leit ban ia kynduh ia u lamphang ka ingdorbar thawain u ba long ruh u President jong ka party UDP u bah Metbah Lyngdoh, ban ia kren, halor ka jingdonkam ban wanrah ia ka jingpynkylla ha ka Schedule Tribes List jong u snem 1950 bad ban leh ia kane don kam ia ka rai ka ba skhem na ki seng sain pyrthei.
Haba kren ha ki lad pathai khubor na ka liang u bah Thomas Passah u dkhot jong ka KSUPB7T u la iathuh ba ia kane ki la iathuh  ha u president  jong ka party UDP u bah Metbah Lyngdoh namar ba ia kane ka list la shu pdiang ha ka snem 1972 ha ka por ba ioh ka jylla Meghalaya.
U la iathuh ruh ba la don kam ban pynkylla noh mardor ia ka ne ka bynta namar ba ka long ka ba shai ba u wei u briew na kawei ka jylla ym lah ban kam u Riewlum (Schedule Tribe) ha ka wei ka jylla, kumba ka long mynta la bun ki ba pyndonkam  bakla ia ka jaid ka kur jong ki jaitbynriew khasi.
U la ong ruh ba kum ki khasi ha ba ki leit ha kiwei ki jylla kim lah ban kam ia ka jinglong Schedule Tribe ha kiwei ki jylla bad halor kane kila don ruh saw tylli ki shithi ki ba la phah sha ka Ministry Home Affair ha u snem 1975, 1977, 1982 bad 1988.
Nongpoh: Ki nongialam ka National People’s Party (NPP) ha Ri Bhoi, ki la ai ka jing iaroh kaba khraw ia u Ma Ngaitlang Dhar, namar ki sngewthuh ba ka jingkiew ka Party NPP hapoh District bad jylla, ka dei namar ka jingwan pyniasoh NPP u Ma Ngaitlang Dhar.
Ha ka jingialang kaba long dang shen ha Mawhati, u Bah Clement Mawlong, President ka NPP ha Ri Bhoi, u la sngew thuh ba ka NPP ha Ri Bhoi, ka la nangkiew katba nangmih ki sngi ki por, ha kaba u la ong ruh ba ka don ka jingkyrmen kaba skhem bha ba ha u 2023, ka sa wanrah ia ka jingkylla kaba khraw.
Ha katei ka sngi, kaba la donlang da u Ma Ngaitlang Dhar, ki nongialam na ka Party NPP ha Ri Bhoi lem bad ki Nongmihkhmat kiba kynthup ia u Bah Sosthenes Sohtun, MLA Jirang, u Bah Victor Ranee, MDC Jirang bad u Bah Rangkynsai Kharbuki, ki la niew la tang ia shibun kita ki kam lehbha da u Ma Ngaitlang bad kiba la pynpaw syndon ba u la dei shisha u riew Khraw bad uba dei ban ioh ia ka burom.
U Bah Victor Ranee, u la ong ba u Ma Ngaitlang Dhar, u la dei kum Paia ba skhem na bynta ka Party bad uba la long kum u Nongsaindur (Architect) ha kane ka sorkar MDA kaba mynta bad uba la ong ruh ba jin lada ym dei da ka jingpyniaid ba stad u Ma Ngaitlang Dhar, kane ka sorkar MDA kaba mynta kan ym neh skhem kumba ka long mynta.
Katba u Bah Rangkynsai Kharbuki, MDC Mawhati, u la ong ba u Ma Ngaitlang Dhar, u la dei uwei na ki Nongialam ne Mentor ha u bad u la sngew ruh ba u la dei u riew khraw ha Ri Bhoi, ia kaba baroh ki dei ban ai ka jingiaroh.
Shillong:U Myntri Rang bah ka jylla u Conrad K Sangma, myn hynnin ka sngi haba ia kren bad ki lad pathai khubor u la ong ba hadien ka jinglehniam Puja, ka sorkar kan sa shim ia ka rai ban pynjynsur shuh shuh ia ki katto katne ki kam ha ka jylla.
U la ong ruh ba ka jingialang kala long mynta ka sngi ka long ban iakren halor ka long jing man jong ka khlam Covid ha ka jylla bad ban pynbiang ia ki protocol khnang ba kan long ka ba lah ban iabiang na ka bynta ban lah ban wanrah ia ka jingiada bad ka jing shong shngain ia ki paidbah ha ka jylla.
U la ong ruh ba mynta lada pyllait lut katta kan dang jur ka jingma, hynrei lada khang ruh kan don ka jingktah ha ka ioh ka kot kumta ban pynbiang habaroh ki liang ka sorkar ka la pynlong ia kane ka jingialang.
“Hooid mynne ngi khlem shim kano kano karai hynrei hadien ka jinglehniam puja ka sorkar jylla kan sa shim shuhshuh ia ka rai ban kham pynjynsur shuhshuh ia ki kam ki jam ha ka jylla" u la ong.
Shillong: Ka kynhun iakhih kaba la tip kum ka Fridays For Future (FFF), Meghalaya kaba iakhih bad wanrah jingtip sha phang ka jingkylla jong ka Mei Ri Saw kun (Climate Change) bad kumjuh ruh ban iakhih na ka bynta ka hok jong ka mariang, naduh ka 12tarik haduh ka 17tarik jong u bnai Risaw, ka la pynlong ia ka jing ialang habar jong ka ophis ka PWD ha Barik, ban pynpaw ia ka jingbym sngewhun ia ka jingthmu jong ka sorkar ban tei ia ka Shopping Mall ha Barik.
Kane ka jing iakhih hapoh ka jingialam jong u Bah Joel Kyndiah, ka long shi bynta jong ka online campaign kaba don ia ka hashtag #NoToBarikMall, kaba thmu ban rah ia ka mat ba ka jingthmu ban tei ia ka shopping mall ha Barik Point ka long ka bym don jingmut bad kaba khlem nongrim eiei.
Ka FFF ka kwah ruh ban bynrap ba kane ka jingthmu ban tei iaka mall ka iaid ryngkat bad ka jingtei jong ka Delhi Saket Mall, kaba long tang ka jingpynsepei ia ka pisa jong u paidbah, khamtam ha kane ka por ba ka sorkar ka dang bun ki jinglut jingsep ha kaban ialeh pyrshah ia kane ka khlam COVID-19.
Ka jingpyrshah jong ka FFF ban tei ia kane ka mall ka long ym tang na ka bynta kaba iadei bad ka jingpynneh pynsah ia ka mei mariang, hynrei ruh ha ka liang kaba iadei bad ka jingwan kynthlep ki heh spah na shabar ka jylla ki ban ioh lad ban seng kam ha kane ka mall, ka ban ialam pat sha ka jing pynduh kam ia ki briew kiba na ka jylla hi kiba thmu ban sengkam dalade, bad kin sa kylla long tang kiba trei hapoh kine ki hehspah, ym dei pat kiba long trai ia ka kamai kajih ha la ka jong ka jylla.
“Kum ki nongshong shnong jong ka sorbah Shillong, ngi thrang ba kane ka jaka ha Barik kan jin da kylla long pynban ka jaka kaba ailad ia ki briew, naduh ki khynnah haduh ki tymmen, ki nongput nongtem, ki kaitor bapher bapher, ia kiba smat ban pule, ia ki myllung, ki nongthoh kot, ki nongkren, ki nongshong iew, ki briew kiba don ia ki sap bapher bapher, bad kane ka jaka kan long kaba shong shngain na ka bynta kine baroh ki briew, khamtam na ka bynta ki nongrep kiba na kylleng ka jylla, ki ban iohlad ban die ia ki mar rep jong ki kiba iadei bad ki aiom bapher bapher.
Nalor kine baroh, ka jingthmu ban tei ia ka shopping mall ka long ka jingpyni shai ba ka synshar ka khadar ha ka jylla long tang na ka bynta ki riewshimet ym ia ki paidbah baroh," ong u Bah Joel Kyndiah.
Shillong: Mynta ka sngi, kata ka 19 tarik u Risaw 2020, u la ithuh ba ha ka jylla ki la don 28 ngut kiba pang na u COVID-19, bad haduh mynta kiba dang shah sumar na une u khñiang jingpang ha ka jylla ki la don haduh 2,069 ngut.
Ha East Khasi Hills District kiba pang mynta ka sngi ki don 11 ngut, ha West Jaintia Hills ki don 6 ngut, ha Ri Bhoi District ki don 5 ngut, ha West Garo Hills ki don 5 ngut bad ha East Garo Hills I don iwei.
Kiba la koit mynta ka sngi na u khñiang jingpang coronavirus ha ka jylla ki la don 110 ngut.
Na kine, ha East Khasi Hills ki don 72 ngut, ha Ri Bhoi District ki don 23 ngut, ha West Garo Hills ki don 13 ngut, ha West Jaintia Hills I don iwei bad ha South West Garo Hills I don iwei.
Baroh kiba la koit mynta ka sngi ki la don haduh 6,392 ngut.
La iathuh ba na ki 2,069 ngut kiba dang pang ha ka jylla, ha East Khasi Hills ki don 1,363 ngut kiba kynthup 30 ngut ki armed forces bad 1,333 ngut ki riewpaidbah, ha West Khasi Hills District ki don 49 ngut, ha South West Khasi Hills ki don 15 ngut, ha Ri Bhoi district ki don 248 ngut kiba kynthup 47 ngut ki Amred Forces bad 201ngut ki riewpaidbah, ha West Jaintia Hills district ki don 84 ngut , ha East Jaintia Hills district ki don 17 ngut, ha West Garo Hills district ki don 177 ngut kiba kynthup 22 ngut ki armed forces bad 155 ngut ki riewpaidbah, ha South West Garo Hills district ki don 10 ngut, ha South Garo hills ki don 33 ngut, ha East Garo Hills district ki don 48 ngut bad ha North Garo Hills district ki don 25 ngut.
Baroh kiba la koit ha ka jylla ki la don haduh 5,735 ngut.
Kiba la khlad baroh ki la don haduh mynta 75 ngut.
U JP Nadda, President ka seng BJP, u kren shai mynta ka sngi, ba ka ain  Citizenship (Amendment) Act, ka shu sahteng mynta shi por bad ula ong ba katei ka ain kan sa trei kam noh shen ha ka Ri.
U Nadda, haba kren ha ka jingialang bad ki kynhun bapher ha  north Bengal, u kynnoh ba ka  sorkar jong ka Mamata Banerjee ha West Bengal, ka iaid da ka buit pynpait pynpra bad ka trei kam, tang ban myntoi kito kiba don ha ka seng jongka bad kam dei kum ka seng BJP, kaba trei, na bynta ka bha ka miat jong u paidlang ha ka ri baroh kawei.
Baroh phin sa ia myntoi lut na ka jing pyntrei kam ia ka ain  Citizenship (Amendment) Act.
Ka dei ka ain kaba la mynjur da ka Parliament bad ngi la kut jingmut ban pyniaid beit shakhmat, ong U Nadda ha ka jingialang.
“Mynta na ka daw jong ka U Covid 19, ka jing pyntrei kam ia ka CAA, ka la sahteng, hynrei ka kam, ka la nang iaid shakhmat bad ki ain kin sa mih kiba iadei bad katei ka kam bad kan trei kam noh shen shen" ong U Nadda.
Haba kren pyrshah ia ka sorkar  Trinamool Congress, U Nadda, u ong ba ka sorkar jong ka Banerjee, ka la pyndiaw mynsiem shi katdei ia ki jaitbynriew Hindu ha Bengal bad mynta ka sdang ban lum ban lang biang ia ki Hindu, namar ba ka tieng, ioh ka duh, ia ka shuki myntri rangbah bad kane ka dei ka politics thap vote suda, ula ong shuh shuh.
Imphal: Hynnin ka miet, ka la don ka jingbthei bom, kaba jur, ha phyllaw jong ka DM University bad ha katei ka jingjia, uwei u briew ula iap bad sa uwei ula mynsaw jur, ong ka khubor.
La antad, ba la pynbthei ha katei ka jaka, da u bom IED bad la suba, ba ka jingthmu, ka dei ban pynjot thiaw ia ka ophis treikam jong ka  All Manipur Student Union ( AMSU).
La kit mar mar ia ki arngut sha kawei ka hospital,  hynrei, uwei ula iap noh  bad uwei u don ha ka jingshitom kaba jur bha.
Shillong:U MLA ka Nongkrem u bah Ardent Miller Basaiawmoit u la ong ba ka jingmang tyngka ka jylla bad ka jingjop kam ju iadei dur satia.
U la ong ba ka sorkar kala shim ram ban siew ia ka ram kaba lah ban pyllong ia ka jylla ban kit ram.
Haba shim bynta ha ka jingiatai halor ka mang tyngka 2024-25 hapoh ka iing dorbar mynta ka sngi, u bah Ardent u la ong ba ka kaiphod u CAG 2021-22, u la kdew ba ka ram ka jylla ka la nang kiew 62.2 percent bad ka daw ka dei namar ba kiew ka ram.
Kam mut ban ong ba ka sorkar kam dei ban shim ram, hynrei ka donkam ban leh ia ki kam.
Hynrei ka jylla Meghalaya kam, dei kaba lah ban bsa ialade.
Ka jingpynlut ia ka pisa ka long kaba donkam hynrei hato la pyndonkam shisha ne la shu pynlut kai.
Ka jingthung pathar ia ki briew seng sain pyrthei, ym lah ban pdiang namar ba kan pynlut kai ia ka pisa u paidbah khamtam ia ka jylla kaba rit.
Ka Meghalaya Economic Development Council, Meghalaya Commission on Resource Mobilization, Meghalaya Resource and Employment Generation Council, ha kaba kine ki dei ki dei ban ialam bad kdew ia ka sorkar ban wanrah ia ki kam pynroi hynrei kam ju don jingialang haduh ki lai snem katba ka jinglut pat ka iaid.
U myntri rangbah um dei ban thung ia ki briew sain pyrthei tang ban pynskhem shuki.
Ka ram kaba shim ka sorkar na ka sorkar India bad na kiwei ki tnad bad ka jingshim ram ka sorkar tang na kiwei ki tnad lait noh na ka sorkar India, ka la kot sha ka T.13, 55,864 klur jong ka snem 2023-24, bad kane ka pyni ba ka jinglong jingman ka iarong pisa ka jylla kam long kaba shngain.
Ka principal ba ka sorkar ka shim ram ka long T.44,000 lak, ka sut T.88,595 lak bad ka sorkar ka shim ram T.87300 bad ka sut kan long T.94106 bad ka ram ka la kot sha ka T.14,122 klur.
Ka sorkar ka la lah ban siew tang T.2156 klur na ka T.13558 klur ha 2023-24, bad ha kane ka mang tyngka ka ram ka long T.15524 klur bad ka siew T.2736 klur bad kane ka dei ka jingkdew ka kaiphod u CAG haba u pule ia ka mang tyngka ka sorkar jylla.
U la kyntu ia ka sorkar ba lada kam lah ban pynbeit ia kane, ka jylla kan kynduh mawsiang ha ki sngi ban wan.
Ula ong ba man ka snem ka sorkar ka thied kali ia ki heh ki ophisar, ki myntri sorkar bad hato kane ka donkam ban thied man u snem.
Ula buh jingkylli ruh kumno ka sorkar kan pynlong ia ki tamasa, bad ha ka jingshisha, ka dei ban aiti ha ki kynhun bym dei sorkar ban ioh khajna ka sorkar.
U bah Ardent u la ong ba ka jingleit kai shabar ri ha kaba kiba bun ki leh kumba kha shabar ri ym shuh kum ki shakri paidbah.
Ula ther ruh ia ka jingkhrong pisa 35 hajar na ki kali bad u la kren ia kane wat ia u DC ka Ri Bhoi, bad ka jingbun palat ki khyrdop ka la pynkulmar ia ki trok namar ba bun ki khyrdop naduh jong ka KHADC, Hima bad kiwei kiwei khlem rusit.
Shillong:Ki khubor ki la saphriang sted ha ki rynsan social media haba iadei bad ka jingpyrshang ban thawdur bad pynkhie im biang ia ka seng Garo National Liberation Army (GNLA).
Ha ki khyndiat sngi lyngba ka jingbuh dur, ha ki rynsan social media ba ka GNLA Re-group (GNLA-R) ka la pynmih ia ka kyrwoh halor ka rai ban pynkhie im bad thaw kynhun namar ki ishu bapher bapher jong ka Rilum Garo.
Na ka liang jong uwei na ki dkhot barim, u bym shym la kwah satia ban pynpaw kyrteng, u la ong ba kane ka dei tang ka jing thmu jong ki katto katne ngut ki briew lane ki khynnah kiba kwah ban im pahuh pahai da ka jingthaw kynhun, namar ka kynhun pulit hi ka long kaba khlaiñ bad peitngor bha haba iadei bad kine ki bynta.
Ka GNLA R la thaw ha ka 7 tarik Rymphang 2023, ha ryngkat ki bun phew tylli ki mat ba kane ka seng ka la buh.
U symbud myntri rangbah ka jylla u bah Prestone Tynsong uba peit ia ka tnad kam pohing, u la ong ba ki pulit kin leh ia kaba donkam, ban khang lad lada don kiba pynkhie im ia ka Garo National Liberation Army GNLA.Haba kren mynta ka sngi, u bah Prestone ula ong ba ki long kiba khreh ban kynduh ia kano kano ka jingiatyngkhuh.
U la ong ba um tip la ka jingmih khubor ba ka don ka jingthmu ban pynkhie im biang ia ka GNLA, hynrei lehse ioh don ka kynhun ki briew ne ki katto katne ki khynnah samla kiba kwah ban thaw kynhun, hynrei ka sorkar kan ym ailad ia kane bad yn ym thiah ym dem ban khang lad.
U la ong ba la pynkhlain ia ka tnad syntiat ki pulit bad ki pulit ki la don lypa ha madan ban iakhun ia kino kino ki kam beain.
“Mynshem snem ruh ka la don ka jingmih khubor hynrei hadien ba la wad kam don satia kaba kum kata", la ong u bah Prestone.
Halor ka jingiakren bad ka HNLC, u bah Prestone ula ong ba ka sorkar ka la dep ban thoh ban khot iakren ia ka seng hynniewtrep National Liberation Council- HNLC ban wan sha ka jingiakren, hynrei ka seng kam pat ai kano kano ka jubab.
Haba kren mynta ka sngi, u bah Prestone u la ong ba ka sorkar ka la ap ia ka jubab bad lada lehse ki kwah ban iakren kin sa don ka jingthoh kaba long ophisail.
Shillong:U MLA ka Congress na Gambegre u Saleng A Sangma, ula pynpaw ba kan long kaba eh bah ia ka jylla ban kot sha ka ioh ka kot kaba 10 billion US dollar kumba la buh thong u Conrad K Sangma namar ba kumba ka paw, ka sorkar, ka dap da ka ram rynjain.
Haba kren mynta ka sngi, u Saleng u la ong ba kane ka sorkar MDA ka la dap hynriew snem bad ka dang pyrkhat ban pynroi ia ka jylla hynrei ki paidbah kin bishar ia kaei ba ka sorkar ka leh.
U la ong ba lada ka sorkar ka shim ram palat, kan pynduk tasam ia ka jylla bad u la ai nuksa ha ka tnad bording, baroh ki thliew iing ki la hap siew da ka dor bad kumjuh ki paidbah ki thied ia ki marbam mardih ha ka jingdonkam man ka sngi.
Lada ka jylla ka bun ram kan long ka jingpynkit ram ia ki paidbah kiba hap ban siew ia ka ram kaba shim ka sorkar bad kan kiew kador ka mut ia ki marbam ruh.
“Lada ngi shim ram palat, ngin sa dap ram rynjain bad ki paidbah kin shah pynkit ram ban siew ia kaba la shim ka sorkar", la ong u Saleng.
Shillong: U Symbud Myntri Rangbah ba khmih ïa ka kam Pohïing (Police) u Bah Prestone Tynsong ha ka sngi Thohdieng ula ong ba ki kam khappud bad ka Bangladesh, khamtam ki kam bymman ba la leh da ki nong Bangladesh, ka donkam ïa ka jingïatreilang kaba khlaiñ bad ka jingpyrshang na baroh arliang ki bor Sorkar katkum ki soskular ki Ri ka pyrthei.
Haba jubab ïa ka call attention motion ba la wanrah da ka MLA ka NPP na Sutnga-Saipung ka Kong Santa Mary Shylla haba ïadei bad ka jingshah pynïap uwei u rangbah ha ki suba nong Bangladesh ha Loomsoski, kaba hab ha Narpuh Elaka, u Bah Prestone ula ong, “Wat la katta, shibun ki sienjam la dep ban shim ban ai ka jingïada ïa ki paidbah ha khappud hynrei namar ka jinglong laitlan ha khappud, khamtam ha ki jaka bym pat ker sainar, ki kam bymman jong ki nong Bangladesh ka dei kaba la jia na ka por sha ka por".
Ha ka 6 tarik Kyllalyngkot, uwei u rangbah u Bah Chiang Dhar ba 55 snem, ula shah pynïap dusmon ha ki nong Bangladesh katba u dang leit ap ïa ka bri kwai ha Balisara, Loomsoski.
“Wat hapdeng ki jingeh kiba mih namar ka jinghap bud ïa ki kyndon ka pyrthei, ka Tnat Pulit kam shym la shongkli kti ha kaban ai bad pynïoh ïa ka jingbishar kaba hok ïa ki lanot bad kiba haïing ba hasem jong ki," ong u Bah Prestone haba bynrap ba ki Pulit ha ki District ym tang ba ki pynsted ïa ka jingtohkit ïa ka case hynrei ha ryngkat ka jingïatreilang bad ki BSF kila pynkhlaiñ ïa ka jingpahara ha khappud khnang ban pynthikna ïa ka jingsuk bad jingshngaiñ jong ki paidbah ba sah ha ki jaka khappud.
Nalor kane, u DyCM ula pyntip ba ka Tnat Pulit ka la shim ruh ïa bun ki sienjam ban pynkhlaiñ ïa ka jingshong shngaiñ jong ki paidbah ba sah ha khappud ka Bangladesh bad kine ki kynthup ïa ka jingbuh ïa 13 tylli ki Police Station ha Mahendraganj, Ampati, Dalu, Baghmara, Rongara, Dawki, Pynursla, Shella, Mawsynram, Ranikor, Lumshnong, Gasuapara bad Nonghyllam kiba don marjan ka khappud Bangladesh bad ruh ïa 19 tylli ki Anti-Infiltration units ha ki jaka khappud.
U ong ba ki Pulit kiba don ha ki jaka khappud bad ka Bangladesh ruh kila ïatrei ryngkat ryngkat bad ki shipai BSF ha kaba ki ju pynlong ïa ki jingïaid pahara lang manla ka por ban tehlakam ïa ki kam bymman bad jingrung tuh.
U pyntip ba ki jaka khappud kila don ruh ïa ki Village Defence Party (VDP) hapoh ka jingkhmih jong ki SDPO, OC bad IC ba kin ïaid pahara ha la ki shnong bad ban tehlakam ïa ki kam bymman.
Shillong: Hadien ba la iohkem ia ki 2 ngut ki briew ba la suba ba pyniap dusmon ia u heprit kitborlang Marbañiang ha shnong Umtngar Ribhoi District hala jingioh ban tohkit ki bor pulit ka Ri Bhoi ki la lap noh ba u ha pyniap ia u heprit u dei u Banshngaiñ Tynsong ba la don 28 snem karta u ba dei na ka shnong Nongthymmai Lapalang Pynursla u ba shong ba sah mynta ha Umtangar.
Kum ban shu pynkynmaw hangne ba ia kine ki 2 ngut ki briew la ioh ban kem noh hynnin ka miet jong ka 22 tarik u rymphang 2024 na ka shnong Umtangar ba la suba ba kidei ki ba la pyniap ia u heprit ha ka miet jong ka 17 tarik mynta hi u bnai bad mar mar ki bor pulit ka Ri Bhoi ki la rah noh ban tian bishar iaki.
Katkum ki tyllong khubor ba la ioh lum mynta ka sngi palei, nakaliang ki bor pulit ki la pyntip ba u Banshngaiñ Tynsong, u dei u ba la pyniap ia u heprit da kaba set da ka jaiñ ia ka shyntur u heprit Kitborlang haduh ban da khlad.
Ka jingshah pyniap u heprit kitborlang Marbañiang, la ioh jingtip ba ka dei ha ka por kumba 7 baje mynmiet eiei.
Nongpoh:Shi bynta ban pynpaw ia ka jingpyrshah halor ka jingshah pyndik ki paidbah kiba shong ha ki shnong khappud ha Ri Bhoi bad ruh halor ka jingbymlah ka sorkar tei biang ia ki jingtei kiba la shah pynpra ki bor sorkar ka Assam, kaba kynthup ruh ia kawei ka skul kaba don ha shnong Khlieh Umwang, ki nongialam ha ryngkat ki dkhot ka Hynniewtrep Youth Council, Ri Bhoi District, mynhynnin ka sngi ka la pynlong da ka jingiaiaid paidbah, ia kaba ki la sdang na ophis u DTO Nongpoh bad pynkut ha Building ka Nongpoh Town Shopping Complex.
Haba ki la pynkut ia katei ka jingiaid paidbah ha katei ka jaka, kitei ki nongialam ka HYC, ki la pynlong ia ka jingialang paidbah ha Nongpoh, ha kaba ki la pynpaw ia ka jingsngewsih kaba jur eh halor jingshah pyndik ki paidbah ha ki jaka khappud bad nalorkata, ki la pynpaw ruh ia ka jingsngewkhia halor ka jingbymlah ka sorkar jylla ban shna biang ia ka iingskul ha shnong Khlieh Umwang, kaba la shah pynpra ha ka sorkar Assam ha u snem 2018.
Lyngba jong katei ka jingialang, ki nongialam ka HYC ki la pynpaw ruh ia ka jingsngewkhia halor ka jingslem ka jingpynbeit pud hapdeng ka Meghalaya bad Assam, ha kaba u pud u sam kat haduh kine ki sngi, ym pat lah satia ban pynbeit.
Ki nongialam ka HYC, ki la pynpaw ruh ia ka jingpyrshah halor ka jingthwet ki pulit Assam ia ki katto katne ngut ki khasi kiba sah ha thain Raid Nongtung, halor ka jingshah kynnoh ba ki la donkti ha ka ban pynpra ïa u Mawnongrim kaba don haka shnong Jatalong bad kaba la ktah ia ka shongsuk shongsain hapoh katei ka shnong.
Ki nongialam ka HYC kiba la don ha katei ka sngi, ki kynthup ia u Samla Enlang Sawïan, Education Secretary ka HYC Sengkmie, u samla Tonny Shylla, Secretary ka HYC Ribhoi lem bad kiwei kiwei.
Shillong:Ka Meghalaya State Commission for Women (MSCW) ha ka sngi Thohdieng ka la pynrem jur ïa ka jingshah thombor jong kawei ka Sister ka Ri-lum Garo hapoh ka bos ha Assam.
“Kum kine ki jingjia ki lah ban ktah bha ïa ka lanot la ka long kum ka Kynthei ne kum ka riew niam.
Namar kata, ka Committee ka kyntu ïa ka Sorkar Meghalaya bad Sorkar Assam ba kin ïatreilang bad pynthikna ha kaban lap ïa ki briew ba donkti bad ban ai ka jingbishar kaba hok," ong ka kyrwoh ba la phah da ka MSCW.Ka Commission ka la ong ba ka Meghalaya ka dei ka Jylla kaba kdup ïa baroh ki briew kiba dei na baroh ki jingngeit niam bad “Ngi bat ïa ki kyndon riti synshar paidbah jong ka Riti Synshar ka Ri".
Nga kwah ban kyrpad ha khmat ka imlang sahlang iwei pa iwei khlem da jer kyrteng hynrei ia kito kiba don mynsiem ban iarap ia kiba ngat ha ka lanot ban shim ia kane kum ka jingpyntip halor ka jingiatip lem kaba la don ha ka mynsiem ban ia tynrong lem ia ka jingeh ki para mynsiem paralok tyngkai naba ka jingkit kaba khia ha kine ki phew snem nga buh ia ka jingkyrpad ha khmat ka burom basbun jong phi ba phin sngewbha ba iarap NOH SYNNIANG PISA katba phi lah khnang ba ngan ioh lad ban sumar bad ki dawai ban dih.
Ka jinglong ba la kloi jong phi ban pynnoh shi tyngka ar tyngka ka long kaba kongsan bha kum ka dak ka jingiatreilang ban kyntiew ia ka koit ka khiah.
Khublei shibun,Ba kyrpad ritBah Saindurlang iawim,(Nongpang), Umniuh-TmarA/c No.87000035083Rural Bank Pynursla BranchSngewbha phah lyngba une u A/c NoMobile No: 6009669449.
Imphal: Ka Manipur High Court, ka la weng noh ia ka paragraph, kaba ka la buh, ha ka rai jongka, ha ka 27tarik Lber 2023, kaba bthah ia ka sorkar jylla, ba kan ai jingmynjur, na ka bynta ban ithuh ia ki jaitbynriew Meitei, kum ki Scheduled Tribe.
Ka dei katei ruh ka hukum, kaba la pynmih ia ka jing ia umsnam, kaba shyrkhei sat ha Manipur, namar ba ki jaitbynriew Kuki, ki pyrshah jur, ia katei ka rai jong ka kashari.
Ka jingbishar, da u nongbishar, u  Golmei Gaiphulshillu, ka kren shai, ba katei ka rai, ka dei, ka jingleh bakla, ia ki kyndon ain, namar ba ki nongmudui, kim shym la iatreilang bad ka kashari, ha ka por jong ka jingshong bishar ia kane ka mukotduma.
U Justice Gaiphulshillu, u iathuh ba katei ka hukum, ka long pyrshah ia ka rai jong ka  Supreme Court, halor ka mukotduma jong ka  State of Maharashtra vs Milind & Ors, ha kaba ka kashari, ka kren shai, ba ki kashari, kim lah ban tuklar ia ka thup jong ki Scheduled Tribe.
Ha U Risaw jong u snem ba ladep, ka High Court, ka la ailad ia ki seng trai jylla, ba kin ujor, halor ka rai jong ka, kaba long ha ka 27tarik Lber 2023 bad ka dei halor kane ka mat, ba ka sa ujor biang, ka  All Manipur Tribal Union.
Kane baroh dei ka jing mushlia jong ka sorkar BJP hapoh Manipur ban iuhroit iaki Rit paid.
Ai nguh ia u blei ba kane ks khubor kan pynsngewthuh ia ngi ki khasi ba ka Kashari kam don hok ban tuklar iaka kam SCHEDULE TRIBE.Kumba ngi tip ba iaka Article 370/371 ruh ka parliament kam lah ban tuklar bad ka dei ban long kumjuh ruh iaka 6th schedule (rural areas).
Shillong:Ki paidbah nong shong shnong ka Umtangar ha ryngkat ruh bad ki khynnah skul bad kiwei de ki paidbah ba marjan shnong mynta ka sngi palei, wat hapdeng ka jinghap u slap ki la mih ban pynlong ka jingiaid kjat ha surok ter ter ban pyn rem jur bad ban pyn paw ka jingbitar ruh, halor ka jingshah pyniap dus mon uwei u heprit u ba dei na ka shnong Um tangar ha ki riew thrangsnam ki bym lah ban tip ne ithuh kyrteng.
Ka jingshah pyniap u heprit ba la tip kyrteng u heprit Kitborlang Marbañiang ba dang 10 snem karta, u la shah pyniap dusmon ha ka miet jong ka 17 tarik mynta u bnai Rymphang 2024.
