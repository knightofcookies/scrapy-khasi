Na ka bynta ka jingsuk lashai lashisngi ngi dei ban sdang noh naduh mynta ban pynkynmaw nyngkong ïa ki seng politik baroh ba kin buh ïa ki education policy bad education reforms ha ka top priority ha ki election manifestos jongki.
Ngi kum ki paidbah ngi dei ban bud dien pat hadien ba ki lah shna Sorkar.
Satang da ka jingkyndit bynriew jongngi mynta kan lah ban wanrah pat ïa ka jingbiang ka ïoh kam-jam, jingim suk-sain jong ka jaitbynriew hi baroh kawei.
Shillong, Nailur: Ka Senior Christian Endeavour Society jong ka Balang Presbyterian Pynthor-umkhrah kan pdiang ïa ka National Convention ba la tip kum ka ‘Triennial Convention of C.E.India’ naduh ka 9 haduh ak 11 tarik mynta u bnai.
Ka Christian Endeavour ka dei ka Jingïaseng Samla kaba nyngkong eh ha ka pyrthei bad kumjuh ha ka Ri Khasi Jaiñtia.
La Seng ïa ka da u Rev.Dr.Francis Edward Clard ha ka 2 tarik Rymphang 1881 ha Wiliston Congregational Church, Portland, USA.Ka la wan poi sha ri India ha ka snem 1883 ba la seng ha Udaril (Mumbai), Madurai bad Mandanapali.
Nangta pat ha Ri Khasi la seng ha Balang Mawkhar bad Nongsawlia ha ka snem 1896.
Kane ka National Convention kalong kaba nyngkong eh ban long ha Meghalaya kum ka jylla ba pura bad kaba ar ka ban wan ha Shillong hadien 66 snem ba la pdiang da ka Mawkhar Church CE Union ha ka 10-13 tarik Jymmang 1956.
Na ka liang ka National Convention Hosting Committee, ha u kyrwoh lyngba u Dr.Batskhem Sten Secretary ka pyntip ba kin don kumba 350 ngut ki delegate ki ban wan na kylleng ka ri India kynthup ïa ki nongmihkhmat na ka World Christian Endeavour Union.
ïa ka jingïaseng plie ïa ka Convention yn pynlong ha ka 9 tarik ha ka por 2 baje nohphai sngi ha phylla ïingskul ka Balang Presbyterian Pynthor-umkhrah, ha kaba u President ka CE In India u Rev.Dr.John Bashkar un kyntiew ïa ka lama.
Nalor kata kan don ruh ka jingpyllait ïa ka kot sahkynmaw da u Myntri Rangbah ka jylla, u Conrad Sangma uban long ruh u Kongsan ha katei ka sngi.
Ha kane ka Convention kin don ki prokram bapher bapher bapher, kata kum ka cultural programme, Musical Night, Carol Singing bad kiwei kiwei nalor ki jingïaseng paidbah.
ïa ki jingïaseng baroh man la ka janmiet yn pynlong ha ïingmane bad phyllaw ïingskul, hynrei ha ka sngi U Trai ha ka por 10 baje mynstep abd 1:00 mynsngi yn pynlong ha Madan Polo.
Kin don ki jingrwai ba kyrpang na ki CE na South India, North India, NEICE Union, KJP Synod Sepngi, Ri Bhoi Presbyterian Synod CE Union, Mawkhar Church CE Union, Mawprem CE Society, Jowai CE Society, Pynthorumkhrah CE Society bad kiwei kiwei.
Ki nongkren ha kine ki jingïaseng ki long ha ka 9 tarik por 6 baje janmiet Rev.BB Lamin (Moderator PCI), 10 tarik por 6 baje janmiet Rev.A.Thapa, 11 (Sngi U Trai) por 10 baje mynstep, Rev.SK Sahu (Vice President, World CE Union), 1:00 mynsngi Rev.GPL Gadew bad 5:30 jan miet Rev.Babu Rao (Vice President Madras Diocese CE Union).
Kumta na ka liang ka Balang Pynthorumkhrah ryngkat bad ka Senior CE Society ka khot sngewbha ïa ki para Endeavour bad ki para bangeit ban wan sha kane ka jingïaseng.
Na ka bynta kito kiba wan ha ka sngi U Trai, ka jaka pynïeng kali kan long ha Parking Lot madan Polo, marjan bad ka jaka long jingseng.
Nongpoh, Nailur 07: Ka jingkhmih lynti ki paidbah ka thaiñ Nongpoh ban ioh ïa kata ka Jingkieng ïaid Kjat (Foot Over Bridge) kam pat urlong satia haduh kine ki sngi bad bunsien ki khynnah skul bad ki paidbah ki hap ban ïaid na ka surok bah kaba la don ruh ka jingma haba ki jam na shiliang sha shiliang ka surok bah.
Kum ban pynkynmaw, kane ka jingdawa ban tei ïa katei ka jingkieng ïaid kjat ha Nongpoh ka dei kawei na ka mat ba la ju ïa kren na ka por sha ka por bad la ju dawa ruh naduh ki bor pynïaid shnong bad ki paidbah na ka bynta ka jingshngaiñ ki paidbah ha ka leit ka wan kaba ki hap ban jam na ka surok bah kaba don jingma ïa ka leit ka wan ki paidbah.
Haba kren halor kane ka Jingkieng ïaid kjat, ka la donkam shisha ban don noh ha Nongpoh ban pynsuk ïa ki paidbah ha ka leit ka wan ban jam ïa ka surokbah bad ïa kane ka surok la ju pyndonkam ym tang ki paidbah ka thaiñ Nongpoh, hynrei kaba donkam bha na ka bynta ki khynnah skul ha kaba ki khynnah skul na ka skul St.Paul Higher Secondary School, ka Morning Secondary School bad kynthup kiwei kiwei ki skul, ha kaba tang shu dei ka por wai skul katei ka surok la khapngiah da ki khynnah skul bad teng ka don ka jingma na ka bynta ki khynnah skul ban jam ïa kane ka surok kaba ju khapngiah da ki kali paidbah ba ïaid lyngba kane ka surok.
Halor kane ka Jingkieng ïaid kjat, ha ki snem ba la leit noh na ka por sha ka por la ju ïa kren bad ka National Highway Authority of India (NHAI) ba ka dei ban tei noh ïa katei ka Jingkieng, ha kaba la shim khia naduh ka Nongpoh Town Committee, u MLA ka Nongpoh bad kynthup ruh wat ka bor synshar District, hynrei kumba long haduh mynta kim pat don kino kino ki dak ki shin ba ka NHAI kan sdang ban tei ïa katei ka jingkieng khlem da ïa kren kiwei kiwei ki jingduna kiba dang don hadien ba la pynheh ïa kane ka surok 4-lane ha Ri Bhoi.
Kumba la lap bad sakhi da u Nongthoh Khubor, kane ka Jingkieng ïaid kjat ka dei shisha kaba la donkam bha ban tei ha Nongpoh, namar la ka dei ha ka por mynstep, ka por mynsngi bad ka por janmiet, kane ka surok ka ju khapngiah namar ba bun ki nongleit nongwan khamtam ki khynnah skul bad la jin ba kane ka Jingkieng Ïaid kjat ka la don ha Nongpoh ki paidbah kim donkam shuh ban jam ïa ka surok lyngba kane ka surok bah kaba don jingma namar ka jingbun ki kali paidbah bad ki paidbah ki la lah ban ïaid noh na katei ka jingkieng ïaid kjat kaba la tip ruh ha ka ktien Nongwei kum kata ka Fly Over Bridge.
Shillong, Nailur 07: U President ka Meghalaya Government Lower Primary School Contractual teachers’ Association(MGLPSCTA) u Babu Birbor Riangtem ha ka sngi Balang u la sdang ïa ka jingshah thngan ba khlem buh por ha lynti ïaid kjat kaba don ha pyrshah ka Secretariat ban dawa na ka sorkar ba ka dei ban thung kam biang ïa ki nonghikai contract kiba ka sorkar ka weng noh ïa ki na ka kam ha u snem 2021.
Haba kren bad ki nongthoh khubor u Babu Birbor u la ong ba kane ka jingshah thngan ba khlem buh sngi jong u ka dei namar ki shkor jong ka sorkar kim ïohsngew ïa ka jingdawa ba shong nia jong ki ba um ban se bvan shim da ka sien jam ban pynong da ka jingshah thngan haduh ban da ïoh ïa kaei kaba ki nonghikai contract ki dawa ne haduh ba un da dkut mynsiem syndon.
U la ong ruh ba kane ka jingshah thngan jong u ka dei na bynta ki bun bun hajar ngut ki nonghikai contract kiba shah behkam kiba don hapdeng ka jingkordit kaba khraw namar ka jingbeh kam noh ka sorkar ïa ki.
“Ki don ki nonghikai kiba mut ban pynïap noh ïa lade namar kim don jingkyrmen shuh ïa ka lawei jong ki, don ruh kiba shu ïam bad don ruh kiba khie ïoh pang namar ka jingshah beh kam, dei na bynta kine keiñ ba nga wan ban shong shash thngan hangne" u la ong.
Haba la kylli lada ka sorkar ka khot ban ïakren un weng ne bteng beit ïa kane ka jingïakhih u Babu Birbor u la ong, ‘Lai pawa ka jingim jong nga ka la leit satang shi pawa kaba dang sah, lada ka khot ïakren khlem pynurlong ïa ka jingdawa ngan bteng beit ban shah thngan haduh da dkut mynsiem ha kane ka jingïaleh".
U Babu Birbor u la ong ruh ba kiwei kiwei ki jylla ki apynlong da ki Teachers Eligibility Test na bynta ki nonghikaikiba hikai contract bad ïa kito kiba la pass ka sorkar ka pynrung syndon kum ki nongtrei jong ka bad ïa kito kiba ym lah pat ka bteng ban ailad ba kin hikai kum ki nonghikai contract.
“Ngi la san ka rta bad ha ka kam ngi la don palat ïa ka 10 snem ban phah kheh kot biang ïa ngi bad ban ïakop bad kiba dang samla ngim kotbor shuh bad dei na kane ka daw ba ngi donkam ïa ka TET kaba kyrpang" u la ong.
Haba ïadei bad ka jingwan shim bynta tang lai ngut na ki bun bun hajar sha kane ka jingshong shah tngan u ong ba namar ka bor synshar District ka pynjari da ka 144 Cr.
PC ba u shong tang khyndiat ngut bad u la ong ruh namar kiba bun ki nonghikai kim don pisa shuh namar ki la shong khlem kam khlem jam la bun bun sngi bun bnai hynrei u ong ba kin don ki katto katne kiban wan shim bynta mynta ka sngi ha kane ka jingshah thngan jong u.
Shillong, Nailur 07: Ka kynhun ki nongshad nongrwai bad ki riew donsap ha ka jylla hapoh ka jingïalam ka All Meghalaya Dancers Association(AMDA) ki la dawa ba ka sorkar ka dei ban pynurlong noh ïa ka jingdawa kaba ka AMDA ka la dawa naduh u snem 2003 ban ai jingkyrshan pisa ïa ki riew donsap bad ban buh ki institute na bynta jong ki ly kumta kin mih surok ban ïakhih na bynta kane.
Haba kren bad u Samla Gabriel Mawlong u la ong ba ka sorkar ka dei ban pynurlong noh ïa kaba ka AMDA ka dawa namar ka dei ka jingdonkam ka khyllipmat bad don ka Institute bad ba ka sorkar kan ai jingkyrshan pisa sha ki riew donsap kiban leit ïakop sha ki rynsan bapher bapher.
“Bun ki samla kiba ïoh leit ïakob sha kylleng ki bynta ka ri hynrei namar ki wan na ka ïing ka sem ba duna ka ïoh ka kot ki duh nohh ka kabu ban sei pyrthei la ka sap" u la ong.
“Wat la ka AMDA ne ki seng bad ki association kin kyrshan ïa ki riew donsap naei kin ïoh pisa namar ka sorkar kam ju ïarap ïa ki bad kaei kab ki ïarap ruh ka dei na pla lajong ki dkhot ka seng bad ka jingnoh kylluid mynsiem ki katto katne ki nongleh bha" u la bynrap.
Shuh shuh u la ong ba ka AMDA ka ju plie ki lad ki lynti ïa ki khun samla na ka por sha ka por ym tang hapoh kane jylla Meghalaya hynrei ka ju btin lynti ruh ïa ki sha kiwei pat ki rynsan ïakop hapoh ka ri India jong ngi ban wanrah nam ym tang ïa ka iing ka sem hynrei ïa ka jylla hi baroh kawei.
“Ka sorkar ka dei ban pynurlong noh lada ka sngap mynti ngin mih surok namar ka aiom jong kane ka sorkar kan sa kut noh shen bad ngin leit sha ka General Election.
Naduh ka sorkar barim bad ka sorkar ba mynta ki dei kiba matlah ki khmat kiba kyllut ki skhor kumta na ka liang jong ngi baroh ki samla donsap ngi kyntu jur ïa kane ka sorkar bad kumjuh ruh ïa ki sorkar ban ba ki dei ban wan thymmai ithuh noh mardor ïa ka AMDA lyngba ka Art’s and culture department Jong ka sorkar.
Shillong, Nailur, 07: Hynriew ngut ki snar khaii drok ki la shah kem ha ka kynhun Pulit Anti-Narcotic Task Force (ANTF) ka East Khasi Hills District kiba la pynlong ïa ka jingkhynra bad ki Pulit ka Laitumkhrah Police Station ha ka sngi Baar ha ki bynta bapher bapher jong ka thaiñ Laitumkhrah.
Kine ki hynriew ngut kiba la shah kem ha ki Pulit ki kynthup ïa lai ngut ki shynrang bad lai ngut ki kynthei.
Katkum u kyrwoh ba la phah da u Superintendent of Police (City) Bah Vivek Syiem, la pyntip ba ha ka jingpynap shrip, ki Pulit ki la ïohbat ïa kawei ka Local Taxi ML05 K 4437 ha Lower New Colony bad ïoh bat shwa ïa u Debojit Ghosh, uba la 28 snem ka rta, u Badonbok Marweiñ 28 snem ka rta, ïa ka Ibapynhun Marweiñ kaba la 29 snem ka rta bad ïa u Macdonald Khongmalai uba la 26 snem ka rta.
Na ka met jong ki, ki Pulit ki la ïoh kurup 13.54 gram u drok Heroin, 153 ki tyndong, 3 tylli ki mobile phone bad ka kali Maruti Local Taxi.
Ha kane ka jingkhynra, ki Pulit ki la ïohbat ïa kawei ka snar nongkhaii drok kaba la tip kyrteng kum ka Deepika Roy kaba la 32 snem ka rta ha Laitumkhrah Main Road kaba la ïalam lynti ïa ki Pulit sha ka ing jong ka Archana Roy kaba la 25 snem ka rta bad ha kane ka ing ki Pulit ki la ïoh kurup 57.54 gram u drok Heroin, kawei ka mobile phone bad ka pisa T.1,94,975 lak.
Ha ka jingkhynra ïa ka ingsah jong ka Deepika Roy ha Nongrimbah Laitumkhrah ki Pulit ki la ïoh kurup ïa ka ksiarkaba khia 256.36 gram, u drok Heroin uba khia 66.
gram bad ka pisa T.19,000 hajar.
Baroh u drok ba la ïoh kurup ha kane ka miet u long 137.78 gram, T.2,14,075 ka pisa.
Ki Pulit ki la register case ha Laitumkhrah Police Station bad pynngat hapoh ka kyndon S 21 (b)/ 25/ 29 jong ka NDPS Act.
Shillong, Nailur 07: U Myntri Rangbah ka jylla u Conrad Sangma ha ka sngi Balang u la pynpaw ba ka sorkar jylla kan pyrshang lut la ka buit ka bor ban ïoh biang ïA ki jaka kiba la pynhap sha ka jyla Assam kiba la ju tip kum ka Block-I namar kiba bun na ki nongshong shnong jong kane ka thaiñ ki pynpaw ba ki kwah ban don beit bad ka Meghalaya.
“Kumba phi la ïohi ba ha ka wat ba nyngkong jong ka jingpynbeit pud ka Tarabari Sector ka sorkar barim kam shym la kam ba ka dei ki bynta jong ka jylla hynrei namar ha ka jingleit jurip ki nongshong shnonhg ki pynpaw ba ki kwah ban don sha ka Meghalaya ba ka sorkar Assam ka ai lad ba kito ki shnong kin wan sha ka jylla Meghalya" ong u Myntri Rangbah haba kren sha ki lad pathai khubor.
U Myntri Rangbah u la ong ba kumba la thew mawser ïa ka jingwan ki shnong ne ka jingleit na ka Meghalaya sha Assam ne na Assam sha ka Meghalya ha ka History, ka jingmon ki nongshong shnong u kyrmen skhem ba kan long ruh kumta ha kane ka wat kaba ar jong ka jingpynbeit pud.
“Kane ka wat kaba ar kaba kham jwat bad kyllaiñ hynrei ngin pyrshang ïA kaba bha tam na bynta ka jingmyntoi ka jylla.
Ki la don ki nongïalam shong na kine ki thaiñ kiba wan ban ïakynduh bad nga ban ïakren ba ki kwah beit ban don bad ka Meghalaya" u la ong.
U la ong ba na ka liang jong u pat um lah ban ai ka jingkular ba kan wan beit sha ka jylla namar ka dei ka kam kaba hap ïakren lang bad kawei ka jylla hynrei “nga kular ban ngan pyrshang ban pynïoh biang ïa kine ki shnong da ka buit bad ka bor baroh" u la bynrap.
Shillong, Nailur, 07: Ka Sorkar Jylla kaba la thmu ban pynmih ïa ka jingpynbna na ka bynta ban pyntreikam ïa ka Criminal Procedure Code (CrPC) bad Code of Civil Procedure (CPC) ha ka jylla baroh kawei ka la pynthikna ba kan ym don kano kano ka jingktah ïa ki District Council Courts jong ki lai tylli ki Autonomous District Council (ADC).
U Myntri Rangbah ka Jylla u Conrad Kongkal Sangma ha ka jingïakren bad ki lad pathai khubor hadien ba la wai ka jingïalang Kynhun Myntri u la ong, “ngi la khot badn ïathir sani bha ha ka jingïalang bad ki Chief Executive Member jong ki Autonomous District Council (ADC) hadien ba ki la pynpaw ïa ka jingsngewkhia halor kane.
"“Ngi la bthah ruh ïa ki lai tylli ki ADC ba kin phah ïa ka jingai jingmut bad na ka liang jong ka KHADC bad ka JHADC ki ladep phah ïa ka jingthoh katba na ka liang jong ka GHADC ka la shu ai jingtip da ka ktien," la ong u Sangma.
“Hadien ba ki la pynshai halor ka jingsngewkhia kaba ki don, ngi la kdew shai bha ha ka jingpynbna (Notification) ïa ki kyntien kiba la ong kumne: Ha kaba ïadei bad ka jingpynïakhlad ïa ka Bishar (Judiciary) na ka Synshar (Executive) bad da kaba pyntreikam ïa ka iktiar ba la pynkup ha ka kyndon jong ka sub section 2 jong ka section 1 jong ka Code of Criminal Procedure, 1973 Act II of 1974, u Lat ka Jylla Meghalaya u sngewbha ban pyntreikam ïa ki kyndon jong ka Code of Criminal Procedure, 1973 sha baroh ki Kashari kiba don hapoh ka Jylla Meghalaya.
Ki District Council Court kin dang ïai bteng ban ïoh ïa ka bor ka iktiar hapoh ka para 4 bad 5 jong ka Khyrnit Bahynriew ka Riti Synshar ka Ri India.
U Lat ka Jylla Meghalaya u la bthah shuh shuh ba watla kum ki aplikeshon ba la pdiang da ki District Courts ha baroh kawei ka Jylla Meghalaya hapoh ka Rules for Administration of Justice and Police of Khasi Hills and Jaintia Hills, 1937 bad ka Rules for Administration of Justice and Police in Garo Hills, 1937 yn pyntreikam hapoh ki kyndon jong ka Code of Criminal Procedure, 1973.
"Ha kajuh ka rukom, tang ïa ka Code of Civil Procedure, 1908 la pynkylla hynrei ka jingpynbna kan sah beit kumjuh, la ïathuh u Sangma.
Shillong, Nailur 07 : U Myntri Rangbah ka Jylla Conrad K Sangma ryngkat u Symbud Myntri Rangbah Bah Prestone Tynsong ha ka sngi Balang ki la hiar sha Mawryngkneng ban plie ïa ka Community Health Centre (CHC) kaba la tei thymmai bad ruh ïa ka Transit Home na bynta ki longkmie ba wan kha khunlung.
Mynta katei ka CHC ba thymmai ka la lah mynta ban pdiang haduh 60ngut ki nongpang na ka 30ngut ba ki ju pdiang baroh shi katta ha ka PHC.Katei ka Transit Home pat kadei kaba la buh kyrpang na ka bynta ki longkmie ba armet kiba dei na ki shnong ba kham jngai kiba hap ban wan sah lypa.
U Myntri Rangbah haba kren ha ka jingïalang u la ong ba dei lyngba ka jingbuddien jong u MLA ka thaiñ ryngkat ki nongïalam shnong ba katei ka CHC ka la urlong.
Haba kren pat halor ka Transit Home, u Conrad u la ong ba ki la ïohi ba shwa u 2018 ki don bun ki longkmie kiba duhei ïa la ka jong ka jingim ha ka por ba kha khun bad hadien ba la wad ïa ka daw ki shem ba ka jingbym biang ki jaka sumar, nangta ka jingsumar bad ka jingbym leit sha ki jaka sumar ki dei katto katne ki daw ba kongsan.
“Kine ki shelter home kin ai ruh ka jaka sam, ka bam bad ka jingsumar khnang ba kin lah pat ban kha suk ynda la dei ka por.
Haduh mynta ngi don haduh 180 tylli ki Transit Home ha baroh kawei ka jylla ban ai ka jingshakri kaba paka na ka bynta ki longkmie ba don jingshitom bad na ka bynta kito kiba sah jngai na ki jaka sumar.
"Kawei pat kaba u Myntri Rangbah u pyntip ha katei ka sngi ka long ba ka sorkar ka la pyntreikam da ka projek MOTHER kaba dei ka rukom treikam ban peit ym tang ïa ka koit ka khiah ki longkmie ba armet hynrei wat ïa ka koit ka khiah jong ki, ka pule puthi bad ruh ban pynkupbor ïa ki longkmie ha nongkyndong.
Ha kane kajuh ka sngi u Myntri Rangbah u la shim bynta ruh ha ka SHG Mela kaba la wan ban shim bynta lang da ki hajar ngut ki dkhot jong ki SHG.Katkum ka jingong jong u mynta ka jylla ka la don haduh 42,000 tylli ki SHG lane kumba 4lak tam ki dkhot kiba don ha ka.
“Kane baroh ka urlong namar ka jingtrei shitom ki bor sorkar, ki CEO MSRLS bad COO ba ka la kiew stet na ka 4000 tylli ha ki snem 2017-18 sha ka 45000 tylli ha ka jylla" u la ong.
U ïathuh ruh ba wat u Myntri Kampohiing ka Ri ruh u la ai ka jingïaroh halor ka jingkiew ka jingdon ki SHG ha ka jylla.
U pyntip ruh ba kin sa thaw ruh da ka App ha ki mobile na bynta ki SHG kumjuh ruh na bynta ki Farmers Producer Group bad ruh na bynta ki samla“Kumta na ka sorkar tang lyngba uwei u budam lah ban phah ïa ki jingtip sha baroh kiba don ha katei ka App.
"Haba jubab pat halor ka dorkhas, u Myntri u la kular ruh ban phah pynbha noh ïa ka madan Mawmang kaba ki long jingïalang ha katei ka sngi, nangba ban ïarap kyrpang ïa ka Mawryngkneng College bad haba ïadei pat bad ka Multi-facitility Centre kin dang ap ïa ka jingmang pisa na ka sorkar pdeng.
Hadien kane u Conrad u la sam ruh ïa ki jingïarap pisa sha ki Village Orgnisation kumjuh ruh sha ki SHG bapher bapher.
Kiwei pat kiba kren ha kane ka sngi ki kynthup naduh u Symbud Myntri Rangbah, u MLA ka thain bad kiwei kiwei.
Shillong, Nailur 07: Hadien shisngi ba ki nonghikai ka Pine Mount School, Shillong ki la ïAkhih da kaba rah lama ïong ban dawa ba ka sorkar ka dei ban weng noh ïa ka Principal jong katei ka skul Kong Aïomksiar, namar ka jingbym lah jong ka ban trei kat kum ka jingdawa jong ka kam kaba la pynlong ïa ki khynnah skul pat ban kylla sohpdung.
Ha ka sngi Balang la sakhi ba sa ki kmie ki kpa jong ki khynnah skul ki la mih sha madan ban ai jingkyrshan ïa kaba ki nonghikai ki dawa.
Ki kmie ki kpa jong ki khynnah skul ha ki la leit ruh ban jurip ïa ka jinglong jingman ha katei ka skul bad ki la lap ba ka paiñkhana ka jakhlia bad isait met, ka um kam biang, ki kamra library la shim klas pynban bad kiba bun bah ki jingdkoh kane ka skul.
Ki katto katne ngut ki kmie ki kpa kiba u Mawphor u ïoh ban ïakren ki la ïAthuh ba ka jingkyrshan jong ki ïA ki nonghikai kiba dawa weng ïA ka Principal namar dei ki khun ki kti jong ki hi kiba mad jingeh na ka jingbym lah treikam hok kane ka khlieh pynïAid skul.
Ki la ïAthuh ruh ba ka skul ka ju shim pisa 2,400 na bynta ban pynbha ïA ka skul hynrei ki ong ba kane ka pisa kaba ki siew kam don satia kano kano pat ka dak ka shin ban don ka jingpynbha ïA ka skul.
Ki la kynnoh ruh ba ki don ki kamra klas kiba jaw um beit tang shu slap hynrei ka Principal kam shym la pynsngap wat hadien ba ki la pyrshnag ban ai ka jingujor ïa kane.
Ki la ong ba ha ki kamra ba shong ki khynnah pule klas 11-12 kim don ïa ka bording pynap bad lada lip ka bording bad dum slap ki khynnah skul ki hap ban shong dum.
Shuh shuh la ïoh ruh ban ïakren bad ki khynnah pule bad baroh na kiba ïoh ban ïAkren ki pynpaw ba ka jingjakhlia ka paiñkhana ka dei kawei na kiba khraw tam bad ki ong ba ka jingjaw um ki kamra klas, ka jingbym don nongpynkhuid ïa ki kamra klas ka dei kaba man ka sngi kin hap tip hi ban pynkhuid ïa ki ben shong bad ka kamra klas.
Na ka liang ka sorkar hadien ba kane ka khubor ka la phriang ka la thung ïa ka kynhun tohkit ba don saw ngut ki dkhot ba yn khlieh da u R Rapthap IAS bad ba ïa kaiphot yn aiti sha ka sorkar kloi katba lah bad la bthah ruh ba ki nonghikai kim dei ban pynlong kino kino ki jingïakhih kiban ktah ïA ka jingkyntang ka skul bad ki sawdong sawkun jong ka.
Shillong, Naitung 4 : Ki paid nongshong shnong jongka nongbah Shillong bad wat ki nongpynmih kot khubor ki la lynñiar bad mad ïa ki jingeh na kane ka jingpynlip bording ba saw kynta lynter jongka MeECL kaba sdang naduh ka por 1 baje mynstep phyrngap bad kut haduh kapor 5 baje.
Ki paidbah ki la pynpaw ba nalor ba la jur palat ka jingshah tuh shah thiem hynrei kane ka jingpynlip bor ding ka la nang ailad shuh shuh ïa ki nongtuh nonglute ban ïoh leh katba ki mon ha ki jingdum jongka miet.
Ym tang katta ki la pynpaw ruh ba kane ka la ktah jur ïaki khun ki kti jongki kiba ju myllien ban khreh kot ha ka por miet bad kiba khie ruh dang step synnia ban pule kot.
Ki la pynpaw la kumno kumno ruh ka sorkar ka la dei ban pynlip bor ding shi kynta duh ha ka por miet bad nangta sa bate ïa ki kynta kiba sah ha ka por mynsngi bad wat por janmiet ruh hynrei ban shu pynlip bor ding lynter kam long kaba dei.
Kumjuh ruh na ka liang ki nongpynmih kot khubor ki la pynpaw ïa ka jingeh kaba khraw namar kine ki dei ki kynta ban shon ïa ki kot khubor.
Hooid ki Generator ki don tangba ka jingrem ka bai umphniang ka la ktah jur ban shon ïa ki kot khubor man la ka miet da ki generator.
Kine ruh ki la pynpaw ka jingeh kaba khraw ban shu pynlip bording lynter.
Ha ka jingshisha lada dei tang shi kynta ne ar kynta ruh ka dang biang hi hynrei haduh saw kynta te ka la ktah palat.
Ki paidbah bad wat ki nongpynmih kot khubor ki la pynpaw ba lada pynlip tang naduh 1 baje haduh 2 baje mynstep bad sa bteng pat mynsngi bad janmiet ruh ka biang hi kata mynstep lada 10 haduh 12 baje ruh ka dang biang bad janmiet pat 4 haduh 5 lane 5 haduh 6 baje ruh ka dang biang namar baroh ka la long hi saw kynta.
Na ka liang u Myntri Rangbah mynta ka sngi u la ong baka sorkar ka dang pyrshang ban thaw lad ban pynduna ïa kane ka jingpynlip bording haka jylla.
“ Ngi la pynkhreh mynta ban pynkylla wat ïa ka por pynlip bording bad halor kane la bthah ïa ki bor ka MeECL ban bishar bniah ïa ka por pynlip bording.
U la ïathuh ba ki don ar tylli ki jaka pynmih bor ding ba ki mashin ki thut kata ha Leshka bad ha Umiam bad nalor kata pat lai tylli ki mashin jong ki National Company kiba ai bording sha ka jylla ruh ki thut.
Kumta kane ka la ktah jur bha bad hap ban shim ïa kane ka rai ban pynlip bording.
Ka jingmaramot ïa ki ka dang ïaid bad la kyrmen skhem ba shen kin sa treikam biang.
Shillong, Naitung 4 : Nalor ba ka sorkar ka la rai ban pynkiew tulop ïa ki nonghikai Lower Primary bad Upper Primary da 6 hajar tyngka bad 9 hajar ïa ki Higher Secondary bad nonghikai Science ha ki kyrdan UP bad Secondary bad kumjuh ruh iaki nonghikai Hindi bad 4th Teachers jongka SSA lait noh tang ka jingkyntiew tulop 5% man la u snem ba ka sorkar kam pat rai, hynrei kine ki nonghikai Adhoc ha ka lama FASTOM kim hun satia namar ki khlem pyrkhat ïa kiwei kiba ym ïoh tulop kum ki nonghikai SSA, ki nongtrei ka tnad ka koit ka khiah bad khamtam lei lei ki nongtrei ka MeECL.Haba ïakren bad kiba bun ki riew rangbah bad ki riew pawkhmat ki la pynpaw ba ki nonghikai ki la dei ban pynsangeh shwa ïa ki jingïakhih haba ka sorkar ka la pynkiew tulop ïa ki bad sa ïakren biang bad ka sorkar hadien lada kim hun hynrei kane ka jingleh jongki kumne ka wanrah ka jingpynartatien ïa kiba bun ba lang ïoh don kaei re kaei sha lyndet kumba la kynnoh da u Symbud Myntri Rangbah ka jylla u bah Prestone Tynsong myn ha ka Sngi Thohdieng.
Na ka liang kine ki nonghikai ad-hoc kiba pynlong ïa ka jingïakhih da kaba shong kyllaiñ myngngor bad sahmiet la shitaïew kynthih ha ka 4 tarik Naitung kim shym la hun satia ïa ka rai kaba ka Kynhun Myntri ka shim rai ban kyntiew tulop ïa ki da 6 hajar ïa ki nonghikai Lower Primary bad Upper Primary bad 9 hajar ïa ki nonghikai Higher Secondary bad ki nonghikai Science ha ki kyrdan UP bad Secondary bad kumjuh ruh ïa ki nonghikai Hindi bad ki 4th Teachers jong ka SSA katba ïa ka jingkyntiew tulop da 5% man la u snem ka sorkar kam shem la shimrai eiei.
Haba kren ha ka jingïalang ba lyngkot ki nongïalam ka FASTOM ki la pynpaw ïa ka jingbym sngewhun satia ïa kaei kaba ka Kynhun Myntri ka rai namar kam ïadei satia tang marshiteng ruh na kaei kaba ki dawa.
U Samla Mayborn Lyngdoh haba kren ha kane ka sngi u la ong ba kane ka rai jong ka sorkar ka long pynban kum ka jingshet kylla ïa ki namar dang shen u Symbud Myntri Rangbah ka jylla u la ïathuh sha ki lad pathai khubor ba ka sorkar ka la rai ban kyntiew ka jingpynlut da 200 klur na bynta ki nonghikai adhoc katba ha ka rai kaba ka Kynhun Myntri ka shim ka rai ban kyntiew tang da 100 klur ha ka shisnem ong u Samla MaybornShuh shuh u Samla Mayborn ha ka jingkren u la ñiewtang ïa kaei kaba ka sorkar Congress hapoh ka jingïalam u Dr Mukul Sangma u la kyntiew da 100% ïa ka tulop jong ki nonghikai ha u snem 2016.
U Samla Mayborn u la buh jingkylli ruh ïa ka sorkar ba kumno ha u 2015-16 mynba ka jylla ka don ka jingmang ka ka poi tang 13,000 hajar klur ka lah ban kyntiew da 100% katba ynda ka ka mang tyngka ka poi da 17,000 klur tam kam lah satia ban kyntiew kumba baroh ki nonghikai ki angnud.
`Haba kren pat halor ka jingrai ka sorkar ban kyntiew tulop ym 18 hajar ïa baroh ki nonghikai kumba ki dawa na ka liang u Samla Mayborn u ong ba kane ka jingleh jong ka sorkar ka dei thik kumba ka ju leh ka sorkar phareng mynba ka dang synshar ïa ka ri India ha kaba ka pharia bad synshar ban ïoh leh katba mon na ka jingbym don ka jingïatylli.
Shuh shuh u la ong ba kumba ki nonghikai naduh ki kyrdan Primary haduh ki kyrdan Higher Secondary ki dawa lang bad ïakhih lang na ka liang jong u hi um sngewhun satia.
Haba ïadei pat bad ka jingïakhih la kin dang bteng ne ki sahngeh noh na ka liang jong ki nonghikai kim pat shym la shim rai eiei hynrei ki rai ban dang sahmiet ha kane ka miet sngi nyngkong bad kin sa shim pat ïa ka rai jong ki lashai ka 5 tarik Naitung bad ha kajuh hi ka jaka ha ka por 11 baje mynstep.
Shillong, Naitung 04: Hadien ka jingïakhih ki Nonghikai, mynta yn mih ïakhih sa ki Nongtrei jong ka koit ka khiah ba la tip kum kita ki Service Delivery Staff kiba hap hapoh ka jingpeit jingkhmih jong ka National Health Mission.
Ha ka jingshisha kine ki nongtrei ki la sangeh treikam naduh mynta ka sngi bad lashai ka sngi pat kin pynlong ïa ka jingïaid paidbah (rally) naduh Madan Malki sha ophis treikam jong ka Directorate of Health Services (DHS) ha Laitumkhrah.
Kine ki nongtrei ki la pynpaw ka jingbymhun halor ka final draft jong ka pynshongnia ïa ka jingtreikam bad ka jingsiew jong ki ba la pynkhreh da ka ophis jong u Mission Director ka NHM, Meghalaya, ba la pyndep ha ka 30 tarik jong u bnai baladep.
“Kane ka final draft kam shym la long katkum ka jingkwah ne ka jingai jingmut jong ngi", la ong ki nongtrei, kiba la ïathuh ba kine ki nongtrei ki don kumba ar hajar ngut ha Meghalaya.
Nangta ki la pynpaw ruh ïa ka jingbymhun halor ka jingkhate noh ïa ka tulop jong ki katto katne ki nongtrei ha kane ka final draft bad ym shym la pynbeit satia naduh ka draft kaba nyngkong haduh kaba lai ruh.
Kane ka jingkhate tulop na ki katto katne ki nongtrei ka la buh ïa ki nongtrei ha ka jingdukha mynsiem bad ka jingbynñiaw kaba khraw, khamtam ha kine ki sngi ba ka dor jong ki marbam marduh ka la kiew bha.
Kumta na ka liang ki nongtrei kila dawa ba ka ophis u MD ka NHM kam dei satia ban khate ïa ka tulop jong ki nongtrei bad ba u MD udei ban pynbeit biang ïa ka draft kaba khatduh eh kaba ïadei bad ka jingpynshongnia ïa ka jingtrei bad ka jingsiew jong ki.
Hynrei shi sngi shuwa ka jingïakhih, ki nongtrei ka NHM ki la ïoh pdiang ïa ka shithi ba kidei ban leit trei beit ha kaba la bthah ïa ki DHMP ban shim atendance naduh ka 4 tarik mynta u bnai, namar ba ka jingshakri jong ki kadei halor ka koiyt ka khiah.
Shillong, Naitung 04 : Ki nonghikai Adhoc jong ki skul shimet kiba don ha kylleng ka jylla kin sa ïoh tam haduh 9000 tyngka man u bnai hadien ba ka Kynhun Myntri ka la mynjur ba kyntiew noh ïa ka tulop jong ki ndauh u Naitung mynta u snem.
Kumban shu kdew hangne, ki nonghikai Adhoc hapoh ka lama jong ka FASTOM mynta la bun sngi ki la pynlong da ka jingïakhih ban dawa na ka bynta ban kyntiew noh ïa ka tulop jong ki.
Na ka liang u Myntri Rangbah ka Jylla, Conrad K Sangma haba kren bad ki lad pathai khubor hadien ka jingïalang jong ka kynhun Myntri u la ong, “Na bynta ki nonghikai Higher Secondary, Secondary bad nonghikai Science ka jingpynkiew tulop ka long, 9,000 tyngka katba na ka bynta ki Upper Primary, Lower Primary, nonghikai Hindi bad 4th teacher jong ka SSA, ka jingkyntiew tulop ka long 6,000 tyngka.
"Da katei ka rai jong ka kynhun Myntri, ki nonghikai Adhoc ha ki Higher Secondary mynta kin ïoh ka tulop kaba 33,000 tyngka shibnai, ki nonghikai Secondary kin ïoh 29,000 tyngka shi bnai bad ki nonghikai Science pat kin ïoh 31,000 tyngka shi bnai.
Haba ïadei pat bad ki nonghikai ha ki Upper Primary kin ïoh 22,000 tyngka shi bnai, ha ki Lower Primary 18,000 tyngka, nonghikai Hindi 18,000 tyngka bad ki 4th Teacher ha ki skul SSA pat kin ïoh 18,000 tyngka kumjuh.
“Ka jingpynlut na ka bynta kane ka jingsiew tulop man u snem kan long kumba 100 klur tyngka bad kane kan sdang naduh ka 01tarik u Naitung, 2022," bynrap biang u Myntri Rangbah.
Haba ïadei pat bad ka jingdawa jong ki nonghikai ban don beit ka jingkyntiew tulop kaba 5 persen man u snem, na ka liang ka sorkar kam pat pdiang satia.
Da kaba pynshai pat halor ka jingdawa pynkiew kaba 5persen manu snem, u Myntri Rangbah u la ong ba kane ka shong ha ka bor jong ka Managing Committee namar haba ki lum ïa ka bai skul kim phah sha ka sorkar hynrei ki bat beit ma ki.
Tangba u ong pat ba katei ka jingai jong ka sorkar kadei namar ki shim ba ka pule puthi kadei kaba kongsan tam bad na kata ka daw ki la mynjur ïa katei ka jingdawa.
U Myntri Rangbah u la ong ruh ba na ka bynta ban pynkiew ïa ka tulop ki nonghikai, kin hap ban khate na bun ki projek kaba ka sorkar jylla ka thmu ban leh.
“Ngin ym lah shuh ban pynïaid shakhmat ïa ki projek ba ngi thmu ban leh.
Ngi don bun ki projek kynthup naduh kito kiba dei ha ka tnad C&RD, ha ka tnad Police bad ruh wat ha ka tnad Pule Puthi ruh.
Nga la dep ban mang haduh palat 100 klur tyngka na ka bynta ban tei ïa ki ïing skul thymmai bad kumba 150 klur tyngka pat na ka bynta ban pynbha ïa ki ïing skul jong ki skul Lower Primary jong ka sorkar da kaba ai mar 2-3 lak tyngka kawei kawei," u la ong.
U Myntri Rangbah u la ong ruh ba ïa ka jinglut na bynta ka jingsiew tulop thymmai ïa ki nonghikai yn sa khate na ki tnad bapher bapher kynthup wat na ki kam pynroi ruh kaban poi la kumno kumno kumba 310 klur ha ka shisnem.
Nongpoh, Naitung 4: Ka executive committee jong ka Ri Bhoi District Cricket Association kaba la shong jingïalang ha ka 2 tarik u Naitung, 2022 ha ka ophis treikam kaba don ha Umbuda, Nongpoh, ka la shim bun tylli ki rai kaba kynthup ban ïa ka jingpynthymmai nongkitkam bad ruh ban phah ïa ki nongïalehkai kriket kiba kynthup shynrang bad kynthei kiba dang 16 snem ka rta sha nongbah Guwahati ba kin shah hikai ha ka academy.
Ha kane ka jingïalang kaba la pynïaid da u president u bah Rayonald Kharkamni, ki rai kiba la shim ki don hynriew tylli bad la sdang ïa ka jingïalang da kaba u General Secretary, u bah Michael Kharhunai u la wanrah ïa ka kaiphod treikam jong u snem 2021-2022 bad ban pule ruh ïa ki kam kiba ka association ka la trei bad shakri ha ka thain Ri Bhoi ha kaba ïadei ban pynshlur ïa ki khun samla ban ieid ïa ka jingïaleh kai kriket.
Ka jingpynthymmai nongkitkam kadei da kaba la pynkhamti noh ïa u Treasurer barim, u bah Lucky Thangkhiew kum u Vice President bad ïa u dkhot ka CEC, u bah Lebi Marwein kum u Treasurer bad ruh ban thung ïa u Dhruba Thakuria kum u adviser bad u bah Babit Lyngdoh Mawlong kum u dkhot.
Ha ka jingïalang ka la don ruh ka mat kaba ka committee ka la ïakren halor ka jingshna ïa ka madan kaba dang ïaid shakhmat bad khamtam eh kaba ïadei bad ka jaka pdeng lane kaba ki ong ha ka ktien phareng ka pitch, ka jingïapyrkhat ha kaba ïadei ban shna ïa ka dressing room ïa ki player bad ka kamra treikam ha syndah jong ka madan kaba don ha Pahamsning, Nongkhrah.
Ha kaba ïadei pat bad ka rai kaba la ai jingmynjur ban phah ïa ki samla ïalehkai kriket kiba dang 16 snem ka rta, ka committee ka la mynjur ba ka jaka ai jinghikai kadei ban dei da ka Academy bad la jied ïa ka North East Cricket Academy kaba don ha nongbah Guwahati bad ka por ba ki khynnah kin shah hikai ka long shi bnai.
Ha kajuh ka por, lah rai ruh ban pynlong ïa ka prokram kaba kyrpang da kaba yn leit ban iit ïa ki nongïalehkai lane ki player na ki jaka kiba kyndong jong ka thain Ri Bhoi.
Hadien ynda la wai ka jingïalang, ki dkhot ka RBDCA kiba kynthup ïa ka jingdonlang u vice president, u bah Kyrmenlang Uriah, u general secretary, ki nongkitkam kiba shah thung thymmai bad ki executive member hapoh ka jingïalam u president ki la ïa leit ban jurip ïa ka madan kaba dang shna kaba don ha Pahamsning.
Shillong, Naitung 05 : Ka Nongkhlieng SC ka la ïoh ban pynliem noh ïa ka Laitmynrieng ha ka jingïakhun ïa ka pre – quarter final jong ka Olim Singh Syiem Memorial Trophy ba la pynïaid da ka Riwar Mihngi Social Welfare and Sports Association ha madan Wahlyngkhat.
Ha ka jingïakhun, ka Laitmynrieng SC ka la ïoh ban pynkhih jar nyngkong ha ka minit kaba 10 lyngba u Manika Khongwet.
Ha ka jingïakhun ka Nongkhlieng ka la ïakhun tyngeh bad tang ha ka minit kaba 28 ka la ïoh ban pynphai noh lyngba u Rijensing Khongstia.
Kumta tad haduh ba kut ka kylla step, ka jingïakhun ka la kut noh ha ka jingïakhaid kaba mar 1-1 kol.
Haba poi pat ka jingïakhun ha ka kyllamiet, baroh ar tylli ki kynhun ki la ïakhun tyngeh bad dei tang ha ka minit kaba 66 ka Nongkhlieng SC kala ïoh ban pynkhih jar lyngba u Ksankupar Khongmuid.
Kumta da katei ka kol, ka Nongkhlieng ka la ïoh ban jam shakhmat ïa ka lympung da ka nam tam 2-1 kol.
Kane ka long katkum ka kyrwoh ba la phah da u Sports Secretary ka Riwar Mihngi Football League.
Ki jingbam ba duna khleiñ na ka bynta ka koit ka khiah ba kham biang kam don jingiada na ka jingpang u klongsnam, ki stad saiantis kiba wad bniah shaphang ka koit ka khiah u klongsnam, ki la kam ba ki jingbam ba duna khleiñ lane ba la pynshong nongrim ha ki khleiñ Omega 6 kin longkiba biang tam ka koit ka khiah u klongsnam, hynrei kim lah ban teh lakam ïa ka jingma na ka jingpang ïa u klongsnam.
“Ïa mynta hi ka jingai jingmut na ka bynta ban bam da ki jingbam ba bun ka carbohydrate lane kita ki khleiñ ba bun ka omega-6 ha ka jaka jong kita ki saturated fats ka long kaba la pynshong nongrim halor kita ki jinglum jingkheiñ bym pat biang pura ne bym ïahap kiba naduh ki snem 1950 khlieh", ong u James DiNicolantonio ha ka Medical Journal Open Heart.
Une u stad ka koit ka khiah u la ong, ka jingbam kaba bha tam na ka bynta ban pynkhlaiñ bad sumar ïa ka koit ka khiah u klongsnam ka dei ka duna ka carbohydrate ba la saiñ, shini bad ki jingbam ba la shet lypa ne pdem.
Kino kino kiba la ïoh jingshah ktah heart attack kim dei ban pyrkhat ba kin bam noh da kita ki jingbam refined carbohydrate lane ba bun omega 6 fatty acid ha ka jaka kita ki jingbam ba bun saturated fat- khamtam eh kito kiba lah ban shem ha ki umphniang jhur ba la sah ba don shibun bha ka umphniang corn bad safflower, u la ong.
“Ïa ki jingai jingmut halor ka rukom bam rukom dih donkam ban pynthymmai bad bishar bniah kyrkieh bad ka jingñiew sniew ïa ka saturated fat ka khanglad ban ïada ïa ki mynsiem briew" u la ong.
U DiNoclantonio u la ong ba ka jingai jingmut ba ka khleiñ ka wanrah ïa ka jingpang klongsnam ka dei kaba la pynshong nongrim halor kata ka jingwad bniah bym shongnongrim ha ki snem 1950 khlieh kaba pyndonkam ïa kita ki jinglum jingtip na ki hynriew tylli ki ri, hynrei la pyllait noh ïa kita ki jinglum jingtip na kiwei ki 16 tylli kiwei pat ki ri.
Kane ka jingwad bniah ka ïalam sha kata ka lynti kaba bakla ha kaba ïadei bad ka rukom bam na bynta ka jingkhiah u klongsnam.
Ka jingbam ba duna khleiñ ka lah ban pynduna ïa ka cholesterol kaba sniew (LDL), ki don ar jait ki LDL cholesterol.
“Kaba pynmlien bad jied ïa ki jingbam ba duna khleiñ ka lah ban kyntiew ïa ka pattern B (small dense) ka LDL kaba kham ma na ka bynta ka koit ka khiah u klongsnam ban ïa ka pattern A (large buoyant) LDL.Ha ka jingïaleh ban pynduh ïa ka jingbam ïa ka khleiñ saturated fat, katto katne ki jingai jingmut ne jingbatai shaphang ki jingbam ki mynjur na ka bynta ban pynkhlaiñ ha kaba bam ïa kata ka khleiñ polyunsaturated.
Ka jinglum jingtip ba dang shen ka la pyni ba ka jingpynmlien ne bam bujli ha ka jaka ki jingbam ba bun saturated fat bad trans fatty acid da kita ki jingbam ba bun ka omega 6 fatty acid, khlem kano kano ka jingkiew ha kata ka omega-3 fatty acids, ka long pynban ka jingkyntiew ïa ka jingma ba ktah ïa u klongsnam bad kumjuh kaba ba ktah ïa ka shadem.
Shillong, Naitung 05 : Ka kynhun ïalehkai jong ka Nangkiew Irat hynne ka sngi ka la mad ïa ka jingjop kaba nyngkong ha ka lympung ïalehkai jong ka Shillong Premier League hadien ba ka la ïoh ban pynliem ïa ka kynhun ïalehkai jong ka Mawkhar SC haduh 2-0 kol kaba long ha ka Third Ground, Polo.
Shwa kane, kitei baroh ar tylli ki kynhun kim pat mad wat tang shisien ruh ïa ka jingjop ha katei ka lympung.
Ka Nangkiew ka dang ïoh ban ïakhaid ar tylli ki jingïalehkai na ki lai tylli ki jingïakhun katba ka Mawkhar pat ka dang ïoh ban ïakhaid tang kawei ka jingïalehkai.
Ha ka kylla step, baroh ar liang mamla ki la ïakhun tyngeh ban ïoh thep kol bad kane ka la plie lad ïa ka Nangkiew ban lamkhmat lyngba u Chanmitre Thma uba la ïoh ban shim kabu ïa ka jingbakla hapdeng u rangap kol ka Mawkhar bad u rangapdien katei ka kynhun.
Kumta u Chanmitre da kaba suk u la ïoh ban pyntyllun suk ïa ka bol sha kol hadien ba kitei ki arngut shi paralok ki la ïatyngkhuh.
Ka shi kol kaba wan lyngba u rangïalehkai ba mih madan na kaba shong ben, u Bris Taro ha ka minit kaba 89 ka la nang ai mynsiem shuh shuh ïa ka kynhun ba kan khur suk ïa ki lai point ha katei ka janmiet.
Ha ka jingshisha, ka Mawkhar naduh ba sdang ka la ïakhun tyngeh hynrei kam shym lah satia ban pynkhih jar naduh kaba sdang watla ka ïoh bun ki lad khamtam naduh ka minit kaba 5 jong ka kylla step.
Ka jingïalehkai ha ka kylla miet ka la nang itynnad bad shongshit shuh shuh khamtam haba ka Nangkiew Irat ka la duh noh uwei na ki rangïalehkai, u Damanbha Chyne uba la ur noh katba u dang beh ïa ka bol bad kumta u la hap ban mih noh na madan.
Pynban watla katta ka dang ïoh ban pynsyier bunsien tangba u rangïalehkai ba mih bujli, u Deligent Pdang u khlem lah satia ban pyndei ïa ka bol kaba la pynkiar da ka Mawkhar ha phyllaw kol.
Hapdeng ki jingpyrshang bad ki kabu ksiar kiba bun kiba wan, hynrei ka Mawkhar kam shym la lah ban pynkhih ïa ka jar jong ka Nangkiew.
U Justerwell Tham u la dei ban ïoh pynkhih jar ha ka minit kaba 65 kumjuh ruh u Banehskhem Khongsdam hadien kane pynban ha kaba kut ka bol ba ki rah kam shym la lah ban pynkiar ïa u rang ap kol.
La ïohi ruh ba ha ka por ba ka Mawkhar ka la pynkhlain bha shakhmat, ka Nangkiew pat ka la pyrshang ki buit kumno ban ïoh thep kol biang bad kane ka la urlong hadien ba u Taro u la ïoh ban thep ïa ka kol kaba ar na ka bynta ka kynhun.
Da katei ka jingjop, ka Nangkiew Irat ka la kiew na ka kyrdan kaba hynriew sha ka kyrdan kaba saw da ki san point.
Mynta ka sngi Balang pat ki paidbah kin sakhi ïa ka jingïakhun hapdeng ka ka Ryntih kaba don mynta ha ka kyrdan kaba ar pyrshah ïa ka Shillong Lajong ka kynhun kaba don ha ka kyrdan kaba 7.
Nongstoiñ, Naitung, 5: Kum ka jingsngewlem ïa ki para nongshong shnong kiba shem lanot bad kiba ïakynduh jingeh ha ka longïing longsem, ki dkhot jong ka HYC, Nongstoiñ circle hapoh ka jingïalam u samla Lumlang Kharsyiemlieh ki la ai jingïarap da u khaw sha kawei ka longïing ha ka shnong Domkohsam.
Ka jingai jingïarap jong ka seng sha kane ka longïing ka dei hadien ba ki la ïoh jingtip ba u kpa jong ka longïing u la shitom la bun snem bad u la shu thiah ha jingthiah nalor ba ka dei ka longïing kaba duk haduh katta katta kaba tang ban leit pah sumar ha Hospital ruh kim don lad.
Nalor kata ki khun ki dei kiba dang rit bad ym pat don kiba lah ban leit bylla na ka bynta ban kyrshan ïa ka ïing ka sem bad bunsien ki hap ban shu shah thngan.
Kumta na ka liang ka seng ka la pyrshang katba kot la ka bor ban kyrshan lem ïa katei ka longïing.
Ka jingim jong ki paidbah nongshong shnong ha ki thaiñ nongkyndong kan jin da la long kaba isangsot haduh katta katta lymda don sa ki seng trei monsngewbha na kino kino ki sengniam bad ki kynhun Balang kiba aiti la ka mon sngewbha ban shakri na ka bynta ka imlang ka sahlang bad ban kyntiew ïa ka ïoh ka kot jong ki paidbah ha ki thain nongkyndong.
Ka jingdon jong kine ki sengtreimon sngewbha ka wanrah ym tang ïa u soh uba thiang, hynrei ka pynkylla dur ruh ïa ka jingim jong ki paidbah nongshong shnong ha ki shnong nongkyndong.
Kumba paw mynta, ha manla ki District ka jingdon jong ki Seng Khristan la ka long na kano kano ka Balang ka la ai jingmyntoi shikatdei eh ïa ki paidbah nongkyndong kiba dang don sah ka jingbiej jingbym tip ïa ka thoh ka pule.
Ym lah ban len ka jingdon jong kine ki kynhun, ban shakri ïa ki paidbah ha ka liang ban tip ïa ka sengkam sengjam ka la pynkylla dur shikatdei eh ïa ka jingim jong ki.
Lada phai hi sha ka jingim ba shisur jong ki paidbah nongkyndong ka long kaba isangsot haduh katta katta, kiba shu tip beit ïa ka jingim kaba dang sahdien kiba tip beit tang ïa ka rep ka riang.
Hynrei ka jingdon jong kine ki kynhun, ka la long kumba plie ïa ki khhmat jong ki paidbah ban ïohi pat ïa ka lawei kaba phyrnai da ka jingwan iuhkjat jong ki seng trei mon sngewbha kiba wanrah da ki lad kamai jakpoh kiba kham thymmai kiba ka pyrthei hi ka ïabeh.
Ka jingdon jong ki Self Help Group ka la ïarap shikatdei ïa ki paidbah ban sngewthuh kumno ban ieng ha la ki jong ki kjat ban sengkam sengjam khnang ban tih ïa ka spah bah kaba ka mariang ka la ai.
Kine ki SHG ha kiba bun ki liang, ki la long ka kti ka mon ka kti ka diang na ka bynta kito kiba sngewthuh ïa ka jingmyntoi jong ka kam kamai jakpoh da kaba ïasynrop lang kawei.
Da ka jingdon jong kine ki SHG, ka Sorkar Jylla ka pynshlur haduh katta katta ïa ki ban mih shakhmat ban kyntiew ïa ka ïoh ka kot bad bad rat dyngkhong ïa ka jingduk jingkyrduh.
Nalor kane ka jingdon jong ki Co-Operative Society ka la ïarap shikatdei eh ban bei pisa na ka bynta kine ki Self Help Group kiba ïatreilang da ka sngewthuh jingmut kumno ban kamai ïa ka hok da kaba jaw la ka um syep.
Ha kiwei kiwei ki jylla ka Sorkar Kmie ka pynshlur bha ïa ka jingdon jong ki Self Help Group namar ka angnud ban rat dyngkhong ïa ka jingduk jingkyrduh ha kane ka ri India baroh kawei.
Dei halor kane ka nongrim ba ka Sorkar Pdeng ka wanrah ïa ki skhim kiba laiphew jait ban kyntiew ïa ki shnong nongkyndong.
Kum ka nuksa ka jingwanrah ïa ka skhim MGNREGS ka la pynsuk shikatdei eh ïa ki paidbah ban ap ïa ka kabu ka jingwan hi ka kam ha la ing khlem da donkam ban leit wad jingtrei sha kiwei kiwei ki shnong.
Kine ki Self Help Group ki long kum ki mawkhrum jong ka imlang ka sahlang ha kiba bun ki shnong nongkyndong.
Ki Kynthei bad ki longkmie ki dei kiba ju don bynta bha ha kine ki kynhun ban ïatreilang ha kaba shna ïa ki tiar kiba lah ban pynïaid iew bad ban pynmih pisa na ka bynta ka Kynhun bad kaba lah ban bsa ïa ka jingdonkam jong kine ki dkhot kiba pyndap ïa ka ing ka sem da kane ka kam.
Kane ka skhim jong ka Sorkar Pdeng ka la long ka jingmyntoi ïa kiba bun balang ban rat dyngkhong ïa ka jingduk jingkyrduh bad ban kyntiew ïa ka ïoh ka kot haka jylla hi baroh kawei.
Lyngba ka jingpule bathymmai ba ka tnat pule puthi ka Sorkar Jylla ka la wanrah ha ki Kolej ban pynrung ïa ka jingpule Social Work la long ha ka Degree ne Post Graduate Level ka la long kum ka jingkieng kaba pun ïa ka jingïadei hadpeng ki nongshong shnong na ki thain nongkyndong bad na Sor.
Balei ka long kumta, ka daw ka long, dei lyngba kine ki khynnah pule khlempep ha kawei ka sngi, kin wanrah beit ïa ka jingkylla ha ki shnong nongkyndong.
Watla ka Jylla ka la ïoh ïa ka jylla bapura la jan 50 snem hynrei ka jingdon jong kine ki khynnah pule kiba lehse ha kawei ka sngi kin sa long pat ki nongsaiñdur ïa ka lawei jong ki thaiñ nongkyndong kumba long lem ha kiwei kiwei ki jylla jong kane ka ri India.
Ha kane ka jylla Meghalaya, da ki spah tylli ki Self Help Group ki la mih ban ïatynrong lem ïa ka khia ka shon jong ki longing longsem kiba duk.
Ki long ruh kum ki shlem aikam ïa ki longkmie kiba kit khun rei bad ki kynthei kiba kyrshan hi dalade ïa ka ing ka sem.
Ha kum kane ka juk hiran, ka jingdon jong kine ki Self Help Group kan ïarap haduh katta katta ïa ki samla kynthei kiba kwah ban leh ïa kino kino ki kam kiba kyrshan ïa ka ïoh ka kot bad kiba lah ban khih ban kamai da ka jingkynshew pisa na lade khlem da ap ïa ka jingïohei na kiwei pat.
Ha kiba bun ki jaka ki, ki kynthei ki ju lum bad kynshew kyndiap katba ki lah ei.
Ka Sorkar Jylla ha kane ka kynti ka la phaikhmat sha kine ki kynhun ïatreilang jong ki shnong nongkyndong, da kaba wanrah ïa ka mission FOCUS da kaba bei jingïarap pisa khnang ba kine ki kynhun kin nang lah ban pyntyllun ïa ki jingangnud jong ki.
Haduh u snem 2017-18, la lah ban la lah ban seng tang 5,800 tylli ki SHG da ka jingmang kaba la kot 6.31 klur tyngka kaba la pynmyntoi kumba 60,000 tylli ki longing.
Ka sorkar MDA ka la sngew donkam ban pynïar ïa ki SHG bad ka kine ki 4 snem ba la lah, ka la kham phaikhmat ska jingpynkupbor ïa ki kynthei lyngba ki SHG hapoh ka NRLM.Lyngba ki jingïarap ba khlem kut ka sorkar, la lah ban seng 32,000 tylli ki SHG ka ba la kiew 5 shah ha kine ki 4 snem ba la leit.
Ka la don ka jingkiew ba 15 shah ha jingphah pisa sha ki SHG kaba long 96 klur tyngka naduh u snem 2018, ka ba la lah ban ai jingmyntoi sha kumba 3.1 klur tylli ki longing ha ka jylla.
Kane ka skhim ka thmu ban kyrshan ïa ki nongioh jingmyntoi lyngba k a jngsuk ban ioh ïaka ram, ka baiseng kam haba sdang, ki jingai jingikai, ka jingïarap ha kaba ïa dei bad ka iew ka hat, bad kiwei kiwei de ki lad.
Nongstoiñ, Naitung 5: Ki heh ka tnad PWD kynthup naduh u Bah Ezekiel Lyngdoh Superintendent Engineer ka tnad PWD ryngkat u bah Fabian Umdor Executive Engineer jong ka National Highway, ba la synran lang da ki nongtrei jong ki ophis jong ki, ki la jurip bad ban ïakynduh ïa ki sordar jong ki shnong bapher bapher ka Sohpian ban pynshai ha ki ha kaba ïadei bad katei ka surok.
Ki la kular ruh hakhmat kiba la sakhi lang ha kane ka jingjurip, ba ka tnad hi kan shim ka jingkitkhlieh bad ban leh ïa kaba donkam kumba dei ban long.
Lah ban pynkynmaw ba naduh ba ka jingmaramot bad siang rong biang ïa ka surok Nongstoiñ-Sohpian kaba jngai kumba hynñiew kilomitar la lah ban pyndep, ki paitbah kim shym la hun satia bad ki la mih shibun ki jingkynthoh.
Ym tang na ki paitbah bad ki nongñiah kali hynrei wat na ka liang ki sordar jong ki hynñiew tylli ki shnong kiba don harud katei ka surok kum ka Sohpian, Domkohsam, Sylleiïawkheiñ, Porsohsat, Nongritong, Pyndenglawar, Mawrokporsohsat bad kiwei kiwei ki la ther tyngeh halro ka jingleh torti u kontraktor.
Nalor kata na ka liang ki sengbhalang ruh kim shym la sngap jar, hynrei ha ryngkat ka jingïatreilang bad ki sordar jong kitei ki shnong, ki la hiar la bunsien bun wat ban jurip bad ban thew ban woh ïa katei ka surok.
Lyngba ka jinghiar jong ki ban thew ïa katei ka surok, la lap ba ki don shibun ki jingduna.
kumta na ka liang ki sordar shnong ki la phah da ka jingthoh sha ki heh sorkar kiba dei peit ïa ka tnad PWD.Hynne ka sngi hadien ba ki la dep wan jurip, kitei ki heh sorkar ki la pynshai ha ki sordar shnong ba ka jingmaramot bad siang rong ïa katei ka surok, kam dei satia ka skhim ban pynheh ïa ka surok, hynrei ka dei ka skhim kaba ka sorkar ka la mang pisa ban pynbha bad siang rong tang katkum ka jingheh jong ka surok ka barim.
U SE u la pynshai ruh ha ki sordar ba ha ki snem ba la dep na ka liang ka ophis ka la dep phah ïa ka proposal sha ka sorkar pdeng, ba kan mang pisa na ka bynta ban pynheh ïa katei ka surok, hynrei kam pdiang satia bad ka la mang pisa ban siang rong tang na ka bynta ka surok kaba rim.
Katei ka jingpynshai jong ki heh ka PWD ka la pynhun mynsiem ïa ki sordar jong kitei ki hynñew tylli ki shnong, namar na ka liang jong ki, ki la kular ba ïa ki bynta ki bym pat biang kin sa bthah ïa u kontraktor ba un pynbiang.
Na ka liang ki sordar ki la kyrpad ruh ïa kitei ki heh sorkar, ba kin phah pynbha ruh ïa ki nur um kiba don ha ki lad jong ki surok shnong ha kaba u SE u la kular ba ïa ki jaka bym biang un sa shna da ka skhim ba kyrpang na ka bynta ban pynbiang kat kum ka jinglong jong ka jaka.
Hadien ka jingpynshai jong kitei ki heh sorkar bah S.Wahlang sordar jong ka shnong Sohpian haba ïakren bad ki nongthoh khubor, u la ong ba ha kaba ïadei bad katei ka surok na ka liang jong ki paitbah kin sngewbha ban hun ïa kaei kaba kitei ki heh sorkar ki la pynshai.
Lada kim hun kin sngewbha ban da wan bniah ïa ki jinghsisha na ka ophis bad kim dei ban shu kynthoh lada kim tip ïa ka jingshisha.
Mawkyrwat, Naitung, 05: Ki ar tylli ki kynhun jong ki khynnah kynthei kiba hapoh ka 17 snem karta ba kynthup ïa ka Rangthong Christian Higher Secondary School (RCHSS) bad ka Lyngdoh Wanniang Secondary School, Marshilong (LWSSM) ki la ïoh rung sha ka phainal ha ka lympung ïalehkai jong ka South West Khasi Hills District Level Inter-School Subroto Mukharjee Cup Football Tournament 2022 ba la pynïaid da ka ophis jong u District Sports Officer, South West Khasi Hills District hapoh madan Artificial Turf, MDSA, Mawkyrwat.
Ka jingïoh rung jong ka Rangthong Christian Higher Secondary School sha ka phainal ka long hadien ba ka la pynliem noh ïa ka Rodphod Secondary School da 1 – 0 kol ha kaba ïa kane ka shikol la ïoh ban thep da ka Eightfulness Shangdiar ha ka minit kaba 34 kaba dei ha ka jingïalehkai jong ka kyllastep.
Katba ka Lyngdoh Wanniang Secondary School, Marshillong pat ka la jop ïa ka Nineset Secondary School da 3 – 2 kol lyngba ka Tie Breaker namar ha ka ha ka jingïalehkai jong ka kyllamiet bad kyllastep ki la ïoh ban ïa thep mar shi kol.
Ïa ka kol na ka bynta ka Lyngdoh Wanniang Secondary School, Marshillong la ïoh ban thep da ka Ibanrilin Wanniang ha ka minit kaba 39 katba ïa ka kol jong ka Ninester Secondary School pat la ïoh da ka Ibansiewdor Lyngdoh ha ka minit kaba 59.
Haba phai pat ha ka jingïalehkai jong ki khynnah shynrang kiba hapoh ka 17 snem ka Jingïaseng Kynthei Mawkyrwat Presbytery Higher Secondary School, Mawkyrwat ka la shah rem noh ha ka Balang Mawlangwir Higher Secondary School da 2 – 0 kol lyngba ka Tie Breaker namar ha ka jingïalehkai jong ka kyllamiet bad kyllastep ki la ïoh mar kawei ka kol kata ha ka minit kaba 8 la ïoh ban thep da u Riboklang Jyrwa jong ka Balang Mawlangwir Higher Secondary School bad ha ka minit kaba 23 la thep da u Batskhem Thongni jong ka Jingïaseng Kynthei Mawkyrwat Presbytery Higher Secondary School, Mawkyrwat.
Shuh shuh ka Mawjaraiñ Presbyterian Secondary School pat ka la jop noh da 4 – 0 kol pyrshah ïa ka Rodphod Secondary School ha kaba ïa ki saw tylli ki kol la ïoh na u Pynshaidbor Snaitang ha ka minit kaba 11 bad 26 nangta na u Pynskhemlang Rngaid ha ka minit kaba 41 bad 49.
Namarkata, ha ka jingïakhun phainal jong ki khynnah shynrang kiba hapoh ka 17 snem kan long hapdeng ka Balang Mawlangwir Higher Secondary School pyrshah ïa ka Mawjaraiñ Presbyterian Secondary School bad ka Rangthong Christian Higher Secondary School pyrshah ïa ka Lyngdoh Wanniang Secondary School, Marshillong jong ki khynnah kynthei kiba hapoh ka 17 snem ka ban sa long ha ka 7 tarik mynta u bnai hapoh madan Artificial Turf, MDSA, Mawkyrwat.
Mairang, Naitung, 5: U Lamphang ka Ïing dorbar Thaw aiñ ka jylla Meghalaya, u Bah Metbah Lyngdoh hynne ka sngi u la plie ïa ka ophis u District Transport Officer (DTO) & Secretary, Regional Transport Authority Eastern West Khasi Hills District Lumsohkhlur Mairang.
Ha kane ka jingplie ophis DTO ha Mairang, la don ryngkat u myntri ka tnad Transport ka jylla, u Bah Dasakhiat Lamare, u myntri ka tnad Water Resources u Bah Brolding Nongsiej, u Syiem ka Hima Nongkhlaw u Pai’em P.M Syiemlieh, u Commissioner of Transport ka sorkar jylla u Bah I.W Ingty, u Deputy Commissioner ka Eastern West Khasi Hills District u Bah W.Nongsiej, u Superintendent of Police ka District u Bah M.B Syiem, ki nongtrei jong ki tnat treikam bapher bapher jong ka sorkar jylla, ki Nongïalam Shnong, ki Principal jong ki skul ka thaiñ bad kiwei kiwei.
Ha ka jingkren jong u kum u Kongsan, u Lamphang ka Ïing Dorbar Thaw aiñ ka jylla, u Bah Metbah Lyngdoh u la pynpaw ïa ka jingkmen ban ïa don bynta ha kane ka prokram bad u la ai khublei ruh ïa u myntri bad baroh ki nongtrei ka tnat Transport ka jylla, namar ka jingpynkloi jong ki, ïa ka jingplie ïa ka ophis u DTO hapoh ka distrik, kaba long kum shibynta ban pynjan shuh shuh ïa ka synshar khaddar sha ki paidbah nongshong shnong.
Haba kren halor kiba bun ki jingjia aksiden kali kiba ïai jia na ka sngi sha ka sngi, u Bah Metbah u la kyntu ïa ki nongshong shnong ban long kiba phikir ha ka por ñiah kali, ba kin pynbiang ïa ki kot ki sla bad ban bud pyrkhing ïa baroh ki aiñ ki kyndon, khnang ban lait na kino kino ki jingjia aksiden ne ki jingjia ba sngewsih.
U la ong ruh ba ka jingplie ïa ka ophis u DTO hapoh Mairang, kan pynthikna ba ïa ki kyndon aiñ ka tnad Transport, la bud pyrkhing da baroh ki paidbah nongshong shnong na ka bynta ka suk ka shngaiñ ki nongñiah, ki nongshong kali bad baroh ki paidbah.
U la ban ruh halor ka jingkordor jong ka khajna ban kyntiew ïa ka roi ka par jong ka ri bad ka jylla bad u la kyntu ïa ki trai kali, ban siew dei por ïa ki khajna ban lait na ka jingshah daiñ kuna na ka daw jong ka jingsiew dier por ïa ka khajna da ki trai kali.
U Myntri ka tnat Transport ka jylla, u Bah Dasakhiat Lamare, ha ka jingkren ka jong u, u la kren shaphang ka jingshngaiñ jong ki nongñiah bad nongshong kali.
U la kyntu jur ïa ki paidbah nongshong shnong ban siew biang por ïa ka khajna, ban bud ryntih ïa baroh ki aiñ bad jingbthah kiba kynthup ïa ka jingdeng ïa u seat belt, ka jingpyndonkam thikna ïa ki signal ha ka por nïah kali, ka jingkiar na kaba pyndonkam ïa ki mobile phone ha ka por ñiah kali bad kumta ter ter.
Katba, u myntri ka tnat Water Resources u ba long ruh u MLA ka Mawthadraishan, u Bah Brolding Nongsiej ha ka jingkren jong u, u la ong ba ka jingdon jong ka ophis u DTO hapoh Eastern West Khasi Hills District, kan pynsuk ïa ki paidbah ka thaiñ ha kaba ïadei bad ki kam kali.
Ha kane ka prokram la ïoh ruh ban pynsngew da u Commissioner of Transport, ka jylla, u Bah I.W Ingty ïa ka jingshakri kiba ka ophis DTO kan ai kiba kynthup ïa ka jingbuh ïa ka thup ki kali kiba la rejistar hapoh ka distrik, ka jingai bad jingpynthymmai ïa ki laisen, ki permit, ki syrnod bapher bapher, ka jinglum khajna, ka jingpyntreikam ïa ki aiñ bad ki kyndon bapher bapher bad kumta ter ter.
Lah ban kdew hangne ba ha ka ophis jong u District Transport Officer ka Eastern West Khasi Hills, nalor u DTO, yn don ruh uwei u Motor Vehicle Inspector (MVI), uwei u Upper Divisional Assistant (UDA), uwei u Assistant System Engineer, uwei u Peon bad uwei u Chowkidar.
Kiwei kiwei pat kiba la kren ha kane ka sngi ki kynthup ïa u Deputy Commissioner ka Eastern West Khasi Hills District, u Bah W.Nongsiej bad u District Transport Officer ka Eastern West Khasi Hills District, u Bah W.Makdoh.
Ïa ka prokram ha kane ka sngi la pynïaid da u Additional Deputy Commissioner ka Eastern West Khasi Hills District, u Bah A.Nongbri.
Jowai, Naitung 5: U MLA ka 2-Jowai Constituency ma Wailadmiki Shylla mynta ka sngi ula sam ïa ka skim ‘Special Rural Works Programme’ (SRWP) jong u snem 2019-2020 sha ki 406 ngut ki nongïoh myntoi hapoh ka sor Jowai ïa kaba la pynlong ha Thadlaboh Community Hall.
Ïa kane ka skim la sam kyrpang da u MLA sha kitei ki 406 ngut lyngba ka Cheque kaba long mar 10,000 (shiphew) hajar tyngka marwei da kaba pynrung ïa ka pisa hapoh ki Bank Account jong ki.
Hashwa kane la don ka jingïalang ba lyngkot ba la pynïaid da u ma O.Lamin Nominated MDC, ha ryngkat ka jingdonlang ki MDC naduh u ma Brightstar Chyrmang MDC uba la ai ki kyntien pdiang, ma Ailad Bhoi MDC, ma Lakhon Dkhar MDC, ma Ebormi Lyngdoh District President, ma Lasoo ki Lakiang Waheh Shnong Ladthadlaboh, ma Abul Phawa Waheh Shnong Mihmyntdu, u General Secretary (NPP) ka District ma Donbok Jana nalor kiwei de.
U ma Wailadmiki haba ai jingkren ula pynsngew kat ka bor ula pyrshang ban pynïoh jingïarap salonsar sha baroh ki nongïoh myntoi kiba dei ruh ki nongkyrshan jong u hapoh ka Constituency.
Ula ong wat ha kine ki ar snem kiba la leit naka daw jong ka khlam Covid-19 kaba la wanrah ruh ka jingeh ban sam ïa ki skim paidbah, hynrei dei hadien jong ka khlam la lah ban sdang noh ïa kane ka jingsam ïa ka skim MLA.Shuh shuh ula pyntip ba na ka skim MLA ka dang sah sa lai snem ka pisa bad u kyrmen ba un sa lah ban sam pyndep noh hapoh kine ki sngi ban wan sha baroh kito kiba dei hok ban ïoh.
Ka rukom sam skim ka long kaba ïapher lada ïanujor ha nongkyndong bad ha sor, hynrei lyngba ka ‘Jowai Development Committee’ jong u MLA kala pynbeit ban sam jingïarap ha sor da ka pisa khnang ba kin ïoh ban pyndonkam ha ki kam bapher bapher, ym kumba leh ha nongkyndong ha kaba u MLA ula dep sam da ki tin ïing bad kiwei de ki tiar donkam.
Ka jing twa jong u dome assembly ka iing dorbar thaw aiñ ka jylla ka dei ka jingmaham (warning) bad ka jingpyn kyndit bynriew ïa ka sorkar jylla, ba kam dei ban khein sting haba pyntrei ïa kino kino ki jing tei la ki dei kiba heh ne ba rit la ka ka dei ka iing dorbar thaw aiñ, ki hospital, ki skul, college, ki training centre, ki official quarters , ki jingshna surok , ki jingkieng bad ki wei ki wei ba ym dei ban shu shanñiah than tang ha ki contractor ki nongtrei na tnad sorkar donkam ban bud dien ïa ki sawdong saw kun jong ki jingtei la ki dei ki jingtei ba la bei pisa na ka sorkar jylla ne na ka sorkar pdeng.
Naka liang ka sorkar kala dei ban thung ruh da ka kynhun kaba peit ngor bad buddien haba pyntrei ïa kino kino ki jing tei khnang ba ki jingtei kin long kiba janai kiba bha kin long ka jingshngaiñ ïa ki paidbah ban pyndonkam ba kan long ka jing tei kaba skhem khnang ban lait na kino kino ki jingjia ba sngew sih ha dien ha bud.
Hynrei bunsien ym don ba bud dien haba pyntrei ïa kino kino ki jing tei na ka liang jong ka sorkar bunsien la shu bynshet bad shanñiah beit tang ha u nongshim wai jingtrei (contactor) la shu khmih lynti tang ban dep ka jingtrei hynrei ym ju buddien pat ki tiar aiu bad kiba kumno ba dei ban pyndonkam ha ki jingtei kata ruh bunsien la shu shanñiah beit kat ka jingsngew bit jong ki contractor shait lap bad iohi teng teng ki contractor ki kylla engineer pynban dei na kane ka daw ba bunsien ki jingtei ym pat dep bha la sdang ban pei thliew jaw um sdang ban orpait bad kumta ter ter.
Donkam ban buddien na ka liang jong ka sorkar haba pyntrei ïa kino kino ki jingtei dei ban pyndonkam da ki tiar kiba bha kiba neh slem kiba khlaiñ kiba ïa hap dur bad ki jait jingtei kum u nar rod, u maw, ka dewbilat ka rukom khleh dewbilat dei ban pynkhlain bha nangta ka rong haba siang surok donkam ban pynkhlaiñ bha ka rong bunsien ka surok ka khoh ka jot na ka daw ba stang duna palat ka rong donkam ban buddien khnang ba ki jingtei kin long kiba janai ban lait na ki jing shah kynthoh hadien ha bud ba kan wanrah ka jingmyntoi bad ka jingkyrkhu ïa ki paidbah ym ka jingtim.
Khliehriat Naitung 5: Ka East Jaiñtia National Council Khliehriat Unit, ka pynpaw ka jingsngew khia halor ka jingbym biang ki paiñkhana paidbah ha ka sor Khliehriat bad ong ba ka jingdon ki paiñkhana paidbah khamtam ha ki jaka sor ha Khliehriat ka long kaba donkam haduh katta katta khnang ba kan kham pynsuk ruh ïa ki paidbah bad ha kajuh ka por ban wanrah ruh ïa ka khuid ka suba ha sor Khliehriat.
Ha kajuh ka por ka seng ka pynpaw ruh ka jingsngew khia halor ka jingduna palat ka roi ka par ha East Jaiñtia Hills District khamtam ha Khliehriat kaba dei ka headquater jong ka district.
Halor kitei ki mat, ki dkhot ka seng mynta ka sngi hapoh ka jingïalam u General Secretary ka EJNC Khliehriat Unit, u samla Daiamon Bareh, ki la leit ban ïakynduh ïa u Deputy Commissioner ka East Jaiñtia Hills District, u Abhilash Banarwal bad ïakren halor kumno ban wanrah ïa ki painkhana paidbah ha Khliehriat bad kumjuh ruh ban kyntiew ïa ka roi ka par ha Khliehriat bad ha ka district hi baroh kawei, ha kajuh ka por ka seng ka la buh da ka jingthoh hakhmat u Deputy Commissioner bad kyntu ïa u ba un sngewbha ban shimkhia lem halor kitei ki mat ki ban long na ka bynta ka jingbit jingbiang ki paidbah.
La ong ruh, ba ha kaba ïakren bad ki dkhot ka seng, u Deputy Commissioner, u la ong ba un sa ïakren bad ki nongtrei jong ka tnat Swachh Bharat kiba dei peit ïa ka Engineering Procuremental Construction (EPC) bad yn sa peit ruh haduh katno tylli donkam ban shna ïa ki paiñkhana paidbah ha sor Khliehriat bad kumjuh ruh u Abhilash Banarwal, u la ong ba un sa buh ruh da ka jingthoh sha ka National Highway Authority of India bad sha ka tnat Swachh Bharat Mission ban pynlong kawei ka jingialang ryngkat lang bad ki dkhot ka seng ban iaphylliew jingmut halor shibun kiei kiei kiba dei bad ka khuid ka suba ha sor Khliehriat namar ka long shisha kaba donkam ban wanrah bad ban pynneh pynsah ïa ka khuid ka suba.
Nongpoh, Naitung 05: Da ka jingtrei shitom ki Pulit ka Byrnihat Police Outpost bad hadien ba la ioh ka jingtip kaba bnïah sha ka jingdon ka jingshalan beaiñ ïa u kwai Supari, ki ar tylli ki Bus Nigh Super ki la ngat ha ka shrip ki pulit ba la pynap shrip mynta ka sngi ha Byrnihat kaba dei halor ka jingdon bynta ban shalan beaiñ ïa u kwai Supari.
Dei lyngba ka jingpynap shrip ki Pulit ka Byrnihat Police Outpost ha Byrnihat, ki ar tylli ki Bus Night Super ki la shah bat bad na kitei ki ar tylli ki Bus Night Super ki pulit ki la ioh ba kurup haduh 90 byrni u kwai supari ba la kynnoh ba la shalan beaiñ da u trai jong kitei ki Bus Night Super.
Kumba la ioh lum jingtip, ki Pulit ki la ioh ban kurup ïa kitei ki kwai supari na kitei ki Bus ka dei ha ka por 6 baje mynstep mynta ka sngi hadien ba kitei ki Bus ki la poi shah pynap da ka khyrdop Naka ha Byrrnihat Police Outpost ha Ri Bhoi.
Kumba la batai da uwei na u Dribar katei ka Bus Night Super ba la tip kyrteng kum u Rafikul Rehman, u la ïathuh ba ïa ki ne ki supari la wanrah da u trai jong kine ki bus hi u Hiren Ali bad kumba 44 byrni la thep haka bus AS01DC7860 kaba dang mih na Jiribam bad thmu ban leit sha Guwahati,bad ïakiwei pat la thep haka wei ka bus kaba don ïa u number AS01HC9034 kaba dang mih na Dharmanagar bad thmu ban leit sha Guwahati.
Halor kane ka jingioh bat ïa kitei ki Bus Night Super bad ba la ioh kurup ïa utei u kwai supari, na ka liang ki Pulit ka Byrnihat hadien ba la dep ban tohkit ki la aiti noh ïa utei u kwai Supari sha ka tnad Custom ba kan leh katkum ki kyndon jong ka aiñ.
Shuh shuh, la pyntip ruh ba kane ka kam dei ka sien kaba nyngkong nyngkong ba u trai jong kine ki bus, u Hiren Ali bad ki bus jong u ba ki shah kem haki tnad pulit, hynrei la kum ba 4 ne san sien ki la ngat haki kti jong ki pulit ka Ri bhoi ba ki ju don kti ban khaii beain ïaki ne ki kwai supari, ong ka tyllong khubor ba la ioh lum.
Khliehriat Naitung 5: Ban tehlakam ïa ka jingpyndonkam ïa ki pla plastik, u Deputy Commissioner ka East Jaiñtia Hills District, mynta ka sngi u la pynbna ba yn pyntreikam noh ïa ki kyndon aiñ jong ka Environmental Protection Act 1986 bad ïa ka Plastic Waste Management (Amendment) Rule 2021.
Katkum ki kyndon ba la buh ha kitei ki aiñ ïada mariang, la ong ba ki jaka ba shna ïa ki plastik, lane kino kino ki plastik kiba wanrah na bar ki dei ban long tang 75 micron haduh 120 micron ka jingrben, kumjuh ruh, la mana ban pyndonkam ïa ki ear buds, ki ballon stick, ki jingbat icecream, ki jingpynitynnad kiba da ki platik.
Ki pela, ki pliang plastik, ki shamoit, ki proh, ki jingsong tiar, ki jingsop sikret, ki PVC baner ki dei ban long tang hapoh ka 100 micron ka jingrben.
Kum ka jingpyntip, ïa kane ka shithi jingpynbna la ai copy sha u Commissioner Secretary jong ka sorkar Meghalaya, sha ka tnat Forest and Environment Shillong, sha u Member Secretary Meghalaya State Pollution Control Board, Shillong, Superintendent of Police, East Jaintia Hills District, sha ki Magistrates East Jaintia Hills District, sha u Assistant Engineer Urban Affairs, East Jaiñtia Hills District, sha ka tnat District Public Relations Officer, East Jaiñtia Hills, sha u Executive Ofticer Khliehriat Town Committee, East Jaiñtia Hills bad sha ki nongkhaii (traders) jong ka East Jaiñtia Hills District.
Jowai, Naitung 5: U Superintendent of Police ka West Jaiñtia Hills District ha ka khubor ba ka phah mynta ka nsngi ula pyntip paidbah ba ïa u surok na Mission Compound sha Iawmusiang (DC Point) bad kumjuh ïa u surok na Iawmusiang sha Chutwakhu (ba rung na Iaphi Shopping Complex) yn khang ban ïaid ki kali lashai ka sngi jong ka 6 tarik u Naitung, 2022 naduh ka por 8 shiteng mynstep haduh 3 baje janmiet shi bynta na ka jingmaramot ïa ki bynta ba sniew jong ka surok.
Halor kane ka jingkhang ïaid ki kali u Superintendent of Police ula kyntu ïa baroh ki nongñiah kali ba kin long kiba ïatreilang bad kane ka jingpynbeit jong ka tnad pulit.
Shillong, Naitung :Ka Seng Syngkhong Rympei Thymmai (SRT), ha u kyrwoh lyngba u Bah A.Lyngdoh, General Secretary da kane ka pyntip sha ki paidbah baroh jong ka Ri Khasi Jaiñtia ba ym don kano kano ka kyndon ha ka aiñ ba kan khang ïa ki ba ai jait kpa ban ïoh ïa ka syrnot ST Certificate bad kumjuh ruh kam don kano kano ka aiñ ka ba ïa ki khasi ki ba ai jait kpa ba kin hap shim ïa ki NOC na ki Seng Kur ban apply ST Certificate.
Kane ka long ruh katkum ka RTI ka ba la ïoh na ka ophis jong ka Deputy Commissioner ka East Khasi Hills, kaba la pan lyngba U Bah T.Khongjee uba long ruh u President jong ka Synkhong Rympeit Thymmai.
Shillong, Naitung :Ka Executive Committee ka Dorbar Shnong Jaiaw Laitdom, Shillong ka ba la long ha ka 4 tarik mynta u bnai ka la ïakren khia halor ka jinglong jingman jong ka dong Jaiaw ha kine ki sngi ka ba la ktah jur ïa ka jingsngew jong ki nongshong shnong namar ka jingshah shoh shah dat jong kiwei pat ki jaidbynriew ha ki riew shim kabu ki bym don shuh ka mynsiem tipbriew tipblei.
Ka Dorbar ka la pynpaw ba kane ka jingleh riewkhlaw ka jong ki ka la pynjah burom shisha ïa ka shnong ka thaw, ïa ka jylla bad ïa ka jaidbynriew hi baroh kawei.
Kumta na ka liang ka EC ka DS Jaiaw Laitdom ka da pynrem jur halor ka jingshah shoh ki nongtrei bylla ki ba na kawei pat ka jaidbynriew ka ba la jia ha ka 29 tarik u Jylliew ba la dep ha Jaiaw Umpohliew, ka ba khlem don shuh ka mynsiem jingisynei bad halor kiwei pat ruh ki jingjia ki ba ktah matïong ïa ka dorbar shnong bad kumjuh ruh halor ka jingshah ktah kti jong ki samla pule ki ba dei na Kerala.
Na ka liang ka Dorbar Shnong ha u kyrwoh lyngba u Bah HS Suting, General Secretaryka kyrpad jur ïa ki bor jong ka aiñ ba ki dei ban kem mardor ïa ki briew ki ba donkti bad ban leh da ka ba tyngeh khnang ba kum kine ki jingjia kin ym jia shuh hadien habud.
Shuh shuh na ka bynta ban rat dyngkhong ïa ki jingsniew ki ba harukom, ka dorbar shnong Jaiaw Laitdom ka pynpaw ba ka long ka ba kloi ban ïatreilang bad ki bor jong ka aiñ bad ruh bad kiwei kiwei pat ki dorbar shnong ha kano kano ka por ba donkam namar ka DS Jaiaw Laitdom ka long ka dorbar ka ba kwah barabor ïa ka shongsuk shongsaiñ, ka jingshngaiñ jong ki nongleit nongwan hapoh shnong hapoh thaw bad ha ka jylla hi baroh kawei.
Ha kajuh ka por ka DS ka kyntu ruh ïa ki samla baroh ban ïatreilang bad ka dorbar shnong khnang ban wanrah ïa ka shongsuk shongshngaiñ hapoh shnong poh thaw.
Shillong, Naitung 05 : Ka Hill State People’s Democratic Party (HSPDP) ha ka sngi Ba-ar ka la rai ban kyrshan ïa ka kyrtong ba pynieng da ka National Democratic Alliance (NDA) hapoh ka jingïalam jong ka BJP, ka Draupadi Murmu na ka bynta ka elekshon President kaban long ha ka 18tarik Naitung.
Ka jingshim jong ka party ïa katei ka rai kadei hadien ba ki la ïoh pdiang ïa ka jingkyrpad na u Incharge ka Presidential Election, Meghalaya ba dei ruh u National Executive Member ka BJP, Bah AL Hek.
Haba kren bad ki lad pathai khubor hadien ka jingïalang jong ka CEC, u President ka party, Bah KP Pangniang u la ong ba na ka liang u Bah AL Hek u la kyrpad ïa ka party ba kan kyrshan lang ïa ka kyrtong jong ka NDA ha kane ka elekshon.
“Hadien ka jingïatai kaba sani bha ngi la rai ban pdiang ïa ka jingkyrpad jong u ban kyrshan ïa ka kyrtong ka NDA kaba dei ruh ka longkmie riewlum," ong u President ka party.
Shuh shuh u la ong ruh ba na ka party ka kyntu ruh ïa ki arngut ki MLA jong ka, kata u Bah Renikton L Tongkhar, MLA ka Mawkyrwat kumjuh ïa u Bah Samlin Malngiang ba dei u MLA ka Sohiong.
Na ka liang u Bah Pangniang u la ïathuh ruh ba namar ka HSPDP ka donlang ha ka Regional Democratic Alliance bad ka UDP kin hap ban ïa kren lang ïa kane ruh ka ishu bad ki nongïalam jong katei ka party ruh.
Nalorkata, u ong ruh ka rai ba kin bteng jingkyrshan ïa ka kyrtong jong ka NDA ha ka elekshon President kadei namar ki la don bynta lypa ha ka sorkar MDA bad ki dang donkam ruh ban bteng ïatreilang namar ki don bun ki mat jong ka party kiba hap ban ïakren bad ka sorkar pdeng.
Shillong, Naitung : U MLA ka Mawlai u Bah P T Sawkmie hynne ka sngi u la sam jingïarap da ka song pisa mar 5000 tyngka sha ki 30 tylli ki Self Help Group (SHG) jong ka shnong Umshing Umjapung bad Mawkynroh.
Ha kane ka juh ka sngi u Bah PT Sawkmie u la ai jingïarap ruh da ki tiar shet tiar tiew ba kynthup ïa ki top syntek bad tyrpal sha ka Seng Longkmie Umshing Umjapung.
Ha ka jingsam ha Umshing Umjapung la don ryngkat u rangbah shnong bah C.S Khongsar, ki nongkitkam shnong, UDP President bah Homer Kharkongor, ki dkhot bad kiwei kiwei ha ka jingïalang ba la pynlong ha Umshing Presbyterian Secondary School.
Katba ha ka jingïasam ha ïing shnong ha Mawkynroh la donlang u secretary shnong bah L.Diengdoh, bah Wanseng Jyrwa, ki dkhot ka UDP bad kiwei.
Haba ai jingkren u Bah PT Sawkmie u la ïathuh sha ki SHG kiba don ha ka jingïalang ïa ka jing sengkam jong kiwei pat ki SHG, khnang ba kin nanglang kumno ban seng ïa ki kam ba kin pynim ïa ka Group ka jong ki.
U ïathuh sha ki ba ki don ki group kiba seng ïa ka kam ban saplai kwai, don kiba shet atta bad ki dohjem bapher ban saplai, shna sabon, don ki group kiba da ka kynhun ki leit ban trei ha ki kam khawai bad kiwei ki jingai jingmut kaba u la pynpaw sha ki ha kane ka sngi.
Ha kane ka sngi u Bah Sawkmie u la pyntip ruh sha ka dorbar shnong Umshing Umjapung ba u la mang 5 lak tyngka kumba u la kular naka bynta ban pynkha ïa ka ïing shnong bad kumjuh ruh ban pynïoh ïa ki dustbin naka bynta ka shnong.
Ha ki ar tylli ki jingïalang la ïoh ruh ïa ka jingkren na bah Homer Kharkongor president ka UDP Mawlai, bah Teibok Kharkongor, bah Wanseng Jyrwa, bah M.N Kharbani, bah Alex Lynser, ki Village organisation bad kiwei kiwei, kiba la pyrto ia ki kam u MLA, kiba kim ju kham iohi ban don u MLA uba kum une uba trei shitom na ka bynta ka thaiñ.
Shillong, Naitung 5 : ïa u Deputy CEM ba rim ka Garo Hills Autonomous District Council (GHADC) u Wenison Ch Marak la thung ba un long kum u nogai buit jong une u Chief Executive Member (CEM) ba mynta u Albinush R Marak.
Kat kum ka jingpynbna la pyntip ba u Winison un ai jingmut ïa u CEM ha baroh ki jingtreikam kata lada u Albinush u kwah ban ïamir ne twad jingmut na u.
Ka EC kan sa shong ban rai katno kin siew ïa une u nongaibuit jong u CEM.Nalor kata un lah ruh ban shong ha ki jingïalang jongka Executive Committee ka GHADC.Shillong, Naitung 05 : Ka National Peoples Youth Front (NPYF) lyngba u President, Bah Kitborlang Nongrem ki ai jingmut ïa ka sorkar ban peit ba ki skul kiba duna ki khynnah skul bad bun ki nonghikai.
Da kaba ïaroh ïa ka sienjam ba la shim da ka sorkar ban kyntiew ïa ka tulop jong ki nonghikai Adhoc ha ka jylla, u la ong ba na ka liang ka kynhun naduh kaba sdang ki la donlang ban leit kynduh ym tang ïa u Myntri Rangbah ka jylla kumjuh ruh ïa u Symbud Myntri Rangbah.
“Khlem da pynthut ïa ka kam jong ki nonghikai kiba hikai ha kito ki skul kiba duna ka jingdon ki khynnah skul hynrei bun ki nonghikai, ïa ki khynnah dei ban phah lang sha kito ki skul kiba ka jingdon ki khynnah ka kham bun," u la ai jingmut.
Shillong, Naitung, 05:Ki Pulit jong ka Lumdiengjri Police Station ha ka sngi Baar ka 5 tarik, Naitung, 2022 ki la kem noh ïa uwei u briew uba la tip kyrteng kum u Banpyrkhat Lyngdoh Nonglait,uba la 32 snem ka rta halor ka jingdonkti ban shoh ïa uwei u rangbah ha Jaïaw Langsning ïa uba la tip kyrteng kum u Bah Leo Dangdonborlang Sun.
Katkum u kyrwoh ba la phah da u Superintendent of Police ka East Khasi Hills District u Bah Sylvester Nongtnger la ïathuh ba ki Pulit kiba la buddien ïa ka video ba la saphriang ha WhatsApp halor kane ka jingjia kaba la jia ha ka 3 tarik, Naitung, 2022 ha lad Jaïaw Langsning mar pyrshah bad ka Workshop jong ka Rani Motors ki la pynlong ïa ka jingtohkit kaba bniah lyngba ka CCTV ba la pyndait surok.
U SP la ïathuh ba u Bah Leo Dangdonborlang Sun uba la ïohi ïa u Bah Banpyrkhat Lyngdoh Nonglait uba la prong shapoh ka phyllaw jong ka Nahnah da ka jingthmu kaba sniew u la hylla bad beh ïa u kat haduh ba ka la poi haduh u pud ba kin da ïakynrup para ma ki.
Ha ka jingïashoh hapdeng kine ki arngut u Bah Leo Dangdonborlang Sunn u la mynsaw jur.
Hadien kane ka jingjia u Bah Leo Dangdonborlang Sunn lem bad ka hymmen jong u ki la leit mudui da ka ejahar sha ki pulit jong ka Lumdingjri Police Station ha ka 4 tarik, Naitung, 2022.
Ha kaba ïadei bad kane ki Pulit ki la register case halor kane ka jingjia hapoh ka kyndon 506/325 jong ka Indian Penal Code.
Ha ka jingthwet kaba jur, ki Pulit ki la ïohkem ïa u Bah Banpyrkhat Lyngdoh Nonglait na Iewduh ha ka por kumba 12 shiteng bad ïa une uba donkti ban shoh pynmynsaw bad prong ha phyllaw iing ki briew da ka jingthmu kaba sniew ki Pulit ki la rah ban tian bishar ha Kashari.
Shillong, Naitung, 05: Ki Pulit jong ka Madanryting Police Station ki la kem noh ïa uwei u briew uba la tip kyrteng kum u Weles Umsong, uba la 32 snem ka rta halor ka jingdonkti ban pynïap ïa u Bah Snar Kharkongor uba la 40 snem ka rta uba sah ha ka shnong Rasong.
U Kyrwoh ba la phah da u Superintendent of Police ka East Khasi Hills District u Bah Sylvester Nongtnger u la pyntip ba ha ka 13 tarik, Jylliew, 2022 ha ka por kumba 6 baje janmiet, ki Pulit jong ka Madanryting Police Station ki la ïoh jingtip ba la lap ïa ka metïap jong u Bah Snor Kharkongor ha kawei ka riat ba jylliew na ka jaka ba ju khot ka Mawriwar East, kaba dong ha ka shnong Pyngkya.
Ka kynhun ki Pulit ka Madanryting Police Station hapoh ka jingïalam jong u Sub Inspector Elias R.Marak ki la hiar sha ka jaka ba la lap ïa ka met ba la pyut jong u Bah Snor Kharkongor ha ka por 4 baje mynstep.
Ha ka step 14 tarik, Jylliew, 2022 hadien ba la pyndep ïa ka jingtohkit la pynkit noh ïa kane ka met sha NEIGRIHMS Hospital na ka bynta ban leh ïa ka post mortem.
Shuh shuh u Superintendent of Police u la pyntip ba ha ka 22 tarik, Jylliew, 2022 ki bahaing hasem jong u Bah Snor Kharkongkor ki la mudui ejahar da kaba suba ba une u bahaing hasem jong ki, u la shah pynïap.
Ha kaba ïadei bad kane, ki Pulit jong ka Madanryting Police Station ki la rejister case ïa kane ka jingjia da kaba pynngat hapoh ka kyndon 302 jong ka Indian Penal Code.
Ha ka jingtohkit kaba bniah, ki Pulit ki la lap dien ba dei u Weles Umsong uba phetrieh sha ka shnong Nongwar, kaba hap hapoh ka Sohra Civil Sub Division uba donkti ban pynïap ïa u Bah Snor Kharkongor.
Na ka met jong u Weles Umsong ki pulit ki la ïoh kurup ïa ka mobile phone jong u Bah Snor Kharkongor bad ha ka jingtohkit, u Weles u la phla ha ki pulit ba u dei uba donkit ban dkhat jubor ïa ka jingim jong u Bah Snor da kaba ksih na ryndang bad leit bret ïa ka met sha riat.
Shillong, Naitung 05:Ka Go Green Meghalaya Foundation (GGMF) mynta ka sngi ka la rai ban leit sha u paidbah ka jylla na bynta ban ïoh ka jingïatreilang na bynta ban wanrah biang ïa ka mariang kaba tap da ki khlaw ba jyrngam ha ka jylla bad ban sop ban spaiñ biang ïa ka jingjot kaba u khun bynriew u la leh ïa ka mei mariang.
Haba kren sha ki lad pathai khubor u President ka GGMF u Bah William Kliff Khongsit u la ïathuh ba dei hadien ba kum ki nongshong shnong ka jylla kiba don ïa ka jingkit khlieh ïa ka bit ka biang jong ka mei mariang kaba pynlong ïa ki ban sdang ïa kane ka kynhun ha u snem 2018.
Shuh shuh na ka liang jong ki ki la pan ïa ka jingïatreilang na ka sorkar bad ka KHADC khnang ba kin lah ban maramot biang ïa ka jingjot kaba ngi la leh ïa ka mei mariang.
Hadien katto katne sngi na ka jingjur slap hapoh ka jylla hi baroh kawei kaba la wanrah ïa ka jingshlei ki um ki wah, ka jingtwa khyndew bad ka jingkyrhuh ka mei mariang kaba la wanrah ïa ka jingduh ba jur ymtang ïa ki jingdon jingem hynrei khamtam ka jingduh ïa ki mynsiem briew ba kordor.
Ki thwei bad ki wah kila kylla umsaw bad dap da ka um smam.
Phewse, ka tnad bording jong ka jylla kala pynmih syndon hi da ka Load shedding lane ka jing pynjari ïa ka por sam bording hapoh ka jylla baroh kawei.
Kaei kaba nga kum u nongshong shnong ngam lah ban pei phang ka dei ba : Haba duna ka jingdon ka um, hana yn pynjari ïa ka rukom sam bor ding namar ka jingduna ha ka jingpynmih ïa ka, katba mynta pat haba ki Thwei bad ki um ki wah ki kylla umsaw bad dap hi smam, hana la pynjari syndon hi ïa ka por sam bording sha u paid nongshong shnong ha ka jylla namar jong ka jing bun palat ka um.
Kine ki ei kiei nga sngew kila kylla long pynban kum ki khana puri-skam jong ki khynnah.
Hynrei hadien ka jingtih bniah bad lum jingtip ïa ki jingshisha.
Tyngkreiñ ka paw pyrthei ba ka kor pynmih bording Generator Stage IV Power Station kaba don ha Nongkhyllem kaba don ïa ka bor pynmih haduh 30MW kala sniew naduh u snem 2019, Shuh shuh ka 30MW Generator Stage III Power Station ha Kyrdemkulai kam shym la treikam shuh naduh u snem 2021.
Ban shuh shuh ïa ka jingduna ka jing pynmih bording la ïoh jingtip ba ka 42MW Power Generator ba don ha Leshka Power Station kala sniew dang ha u bnai June eiei.
Hynrei ka long kaei kaei pat ka bymlah ban tip bad pei phang ba ka sorkar kam shym la shim ïa ki lad ki lynti ban shna ne ban pynbha ïa kine ki lai tylli ki Generator bad kane ka jing leh kuman ka sorkar kala wanrah ïa ka jingduna ban pynmih bording kat haduh 102MW hapoh ka jylla.
Haba kumne ïano yn kynnoh ? U Myntri ka tnad bording u tip hi ïa kane ne u shu kwah ban sngap jar ïa ka? Ko Myntri Rangbha ka jylla, dang don shuh shuh ki project thymmai kiba phin pynbna haba tang kine kiba donkam ïa ka jingpeit jong phi ruh phim lah eiei ban leh na ka bynta ka jinsuk u nongshong shnong?Lada mynta ngin ïa khyllie pat ïa ka Resol HSSLC bad ka Resol SSLC ba dang shu dep pynbna ha une u bnai bala dep.
Ngim lah ban ïohi ïa kano kano ka skul sorkar kaba lah ban pynmih ïa ki khynnah ha ka Top 20 list lane ka thup ki 20 ngut ba hakhmat tam, baroh na kiba ngi ïohi ba lehbha dei ki khynnah ba wan na ki skur private ne ki skul ki riew shimet.
Balei ka jia kumne ïa ka pule ka puthi hapoh ka jylla? U Myntri ka tnad pule dangle u dei ban ai ka jubab ba biang ïa u paid nong shnong shnong ïa ka jingran dien ka pule ka puthi ha ki skul sorkar hapoh ka jylla.
Ym lah ban len ïa ka rukom thung ïa ki nongpynïaid ïa ka tnad pule ne ki skul kiba bunsien bunsien la ïohi bala thung da kiba shu sieh (Officiating) naduh ki District office haduh ki Sub division ne ki nongpynïaid ïa ki skul sorkar.
Kaba ki nonghikai bala tbit ha ka kam bad kiba la dei shisha ne dei hok ban ïoh ïa ka promotion la shu leh klet ïa ki bad la shu iuhroit ïa ka hok jong ki.
Imat hakhmat kane ka sorkar, kim pat biang ne ba kim lah ban kylla long ‘niang kohnguh kumba kito kiba bat ïa ka bor ki kwah.
Mynta pat to ngin ïa peit sa ïa ka tnad surok ka jylla.
Ka jingther une u slap ha kine ki taiew bala dep kala wanrah shisha ïa ki jingjulor ha ki surok ha baroh ka jylla.
Hynrei kaei kaba i shrai pat ka dei ka jingsniew wat ki surok ba dang shu dep shna ne ki surok ba dang shu dep pynbha.
Imat kane ka tnad pat ka shu ailad ïa ki contractor jong ka ba kin leh kat kaba ki mon ha ki por ba pynbha ne maramot ïa ki surok khlem da don ka jingpeit jingkhmih ba bniah bha da ki Engineer ka tnad.
Haba kumne, ïano pat yn kynnoh ? ïa u slap ne ïa u briew? Ko Myntri ba peit Surok, phi ïa leh aiu ban pynbha ïaki surok bad ki lynti ha ki shnong ki thaw? Kum ban shim nuksa, u surok Shillong- Jowai uba la dym dei ba tangon tyng-eh da ka Iingbishar ba don burom ka Jylla, ngi da ïatip shai ba phim pat leh ei ei hi em.
Kaei kaba sngewsat shuh shuh ka long ba wat une u surok ba dang shu dep shna shen ruh ula sniew lut.
Kane ka Sorkar ka dei ka sorkar kaba stad shisha ban pan na ka sorkar kmie ïa ka song pisa baheh baheh, Hynrei pat ha ka liang ka Development bad ka roi ka par u duk u suk, kane ka sorkar ka ïoh hakhmat eh da u nod.
Mynta ka Jylla jong ngi kala kynjoh ïa ka rta rangbah ba 50 snem, hynrei haba peit pat ïa ka jylla I kum kato kaba dang 10 snem eiei ba dap tang ki jingduna ha baroh ki liang ïa u paid nongshong shnong.
Lada kiwei ki jylla kiba dang 10 ne 15 snem eiei kida ïa kiew arted ha baroh ki bynta, Balei kane ka jylla jong ngi?Mynta to ngin ïapeit ïa ka Jaintia Hills kaba dei ka thaiñ ba pynmih ki jingmyntoi ba bun ïa ka sorkar ha ka jylla.
Kane ka sorkar ka la kjit lut ïa ka ngap jong kane ka thaiñ hynrei ha ka linag ka development pat, ka Jaintia Hills ka duna lut ha baroh ki liang.
Naduh ki surok, ki umbam umdih, ka bording, ka pule ka puthi, ki jaka sumar sukher bad kiwei kiwei kiba ki nongshong shnong ki dei hok ban ïoh (basic necessities) ki long kiba duna shaba palat.
Ka jing- ibein ïa ka thaiñ da ka sorkar kala poi shaduh u pud ba kiei kiei ki project thymmai ba ka Sorkar ka thmu ban shna hapoh ka jylla, phewse ka thaiñ kam juh ïoh eiei – bun na kine ki development ki ïaid beit beit sha ki thaiñ Garo bad katto katne sha ki thaiñ Khasi.
Katba ha Jaintia hills pat da u nod man ka por.
Kine ki Hynniew (7) jainspong kiba la jied kynsai da u nongshong shnong ha ka por 2018 ki long pat kum ki ‘Niang kohnguh.
Katba rai katba ong u Myntri rangbah, kin ngeit beit naphang tang ban biang ka kamai ka kajih ka ïoh ka kot jong ïalade.
Ymdon uwei ruh u ban nud ban ieng ïa-nia ne ban ïa thalain na ka bynta ban roi ban par ka thaiñ bad ban suk u paidbah.
Hynrei ki shu sngap jar na ka bynta u paitbah ynda ïa lade la ïoh phoida pat.
Ka la kylla long ka jingïam rem ïa u paid nongshong shnong ka thaiñ ha baroh ki liang.
Ha kaba pynkut, hangne nga da kyntu ïa baroh ki paid ka Ri Jaintia bad ka Jylla hi ba ngin long kiba da husiar bha ha shwa ba ngin jied ïa ki Nongmih khmat jong ngi ha une u snem 2023.
Wat ai ba ka pisa jong ki heh spah kan thied ïa ka mon bad ka rai jong phi.
To da ïa pyrkhat bha na ka bynta ka lawei jong ki khun ki kti bad ka pateng jong ngi hadien.
Kumban ong biang sa shisien.
To ngin long ka jingkylla kaba ngi kwah ban ïoh-i.
Shillong, Naitung, 05: Ki nonghikai SSA ha ka jylla hapoh ka shatri jong ka Meghalaya Sarva Shiksha Abhiyan School Association (MSSASA) ha ka sngi Baar ki la leit ban ïakynduh ïa u Myntri ka tnad Pule Puthi ka Sorkar Jylla u Bah Lahkmen Rymbui ban dawa ïa ka Sorkar ban pynlait noh ïa ka tulop kaba la sahkut la san bnai kyntthih.
Nalor kaba dawa ban pyllait ïa ka tulop, ki nongïalam jong ka MSSASA ki la dawa ïa ka Sorkar ba kan pynkiew noh ïa ka tulop jong ki nonghikai Samagra Shiksha Abhiyan (SSA) bad ai jingmut ruh da kaba mang kham bun ka pisa na ka bynta ki skul SSA ha Meghalaya.
Ha ka jingïaken bad lad pathai khubor u President jong ka MSSASA u Bah Aristotle Rymbai u la ïathuh ba ki nonghikai SSA ha ka jylla kim shym la ïoh shuh ïa ka tulop jong ki naduh u bnai Rymphang haduh u bnai Jylliew mynta u snem bad ki la dawa ïa ka Sorkar ban pynlait noh ïa ka tulop jong ki na bynta u bnai Rymphang bad Lber la kumno kumno ha shuwa ka 15 tarik mynta u bnai bad lada ka Sorkar ka dang ïai pynslem ki nonghikai skul SSA kim banse ban mih sha surok ban pynbor ïa ka Sorkar ba kan pynlait noh ïa ka tulop jong ki.
“Na ka liang jong u Myntri ka tnat Pule Puthi u la ïathuh ba ka jingbym lah ban siew ïa ka tulop ka dei namarba ka Sorkar Jylla kam pat pyllait ïa ka pisa kaba kot kumba T.44.36 klur bad ka jingpynlait slem jong ka Sorkar Pdeng ïa ka pisa sha ka Sorkar Meghalaya ka la ktah bha ïa ki nonghikai SSA,’ ong u Bah Aristotle.
U la ïathuh ruh ba Myntri ka tnat Pule Puthi u la kular ba ka Sorkar kan siew noh ïa ka tulop ki nonghikai na bynta u bnai Ïaiong, Jymmang bad Jylliew tang shu ïoh ïa ka pisa na ka Sorkar India lyngba ka Ad-hoc Instalment bad ka First installment.
Shuh shuh u la ïathuh ruh u Bah Rymbui u la ïathuh ba shen kan don ka jingïalang bad u Myntri Rangbah ka jylla u Conrad Sangma ha kaba yn sa rah ïa ka mat ban kyntiew noh ïa ka tulop ki nonghikai SSA bad halor ka jingdawa ba ka Sorkar kan thungkam pura noh ïa ki nonghikai skul SSA kum ki nonghikai skul Sorkar.
U Bah Aristotle u la ïathuh ruh ha ka dorkhas ba la aiti ha u Myntri ka tnat Pule Puthi ba MSSASA ka la ai jingmut ïa ka Sorkar Jylla ban mang kham bun ka pisa na bynta ki skul SSA ha ka jylla katkum ki kyndon jong ka Right to Education lyngba ka Section 7(5).
Shillong, Naitung 5 : Ka Meghalaya Pradesh Congress Committee (MPCCC) ka la thung ïa ka Political Affairs Committee (PAC) ha kaba u Dr Celestine Lyngdoh un long u Convenor jongka.
ïa kane ka jingthung ïa kane ka Committee la pynskhem da ka President jongka AICC mynta ka sngi.
Ki dkhot jongkane ka Committee ki kynthup ïa u President ka MPCC ma Vincent H Pala, Working President Deborah Marak, P.N Syiem, AT Mondal, RV Lyngdoh, Nehemayah Tyngkan, kong Wansuk Syiem, Sanjay Das, Charles Marngar Gabriel Wahlang bad Emlang Laloo.
Kane ka long kat kum ka jingpyllait khubor da u General Secretary ka AICC u K.C Venugopal.
Shillong, Naitung 05: Ki nongtrei jong ka National Health Mission (NHM) Meghalaya, kiba ju trei kum ki Service Delivery Staff (SDS) ha ka 05 tarik u Naitung ki la rai ban sdang da ka jingïakhih jong ki naduh ka 6 tarik Naitung hadien ba ba ka jingïakren jong ki bad u Mission Director ka NHM kam shym la seisoh eiei kumba ki dawa, kine ki nongtrei ki la rai ban sahngeh ïa ka jingtreikam ha baroh kawei ka jylla haduh ba ka sorkar kan sngap ïa ka jingdawa jong ki.
Kine ki nongtrei SDS ki la pynlong ïa ka jingïakhih ha ka 5 tarik Naitung da kaba ïaid paidbah na Madan Malki sha ophis jong ka Directorate of Health Service (DHS) Laitumkhrah ban dawa na ka sorkar ban peit biang ïa ka final draft jong ka Rationalisation ïa ki nongtrei namar ka don pynban ka jingkhate ïa ka tulop ki nongtrei kat kum kane ka jingpynbeit thymmai.
Haba ïakren bad ki lad pathai khubor u Bah Kordorlang Lyngdoh uba dei uwei na ki nongmihkhmat jong ka SDS u la ïathuh ba ki nongtrei jong ka NHM ki dawa ba ka sorkar kan pynbeit biang ïa ka rationalization jong ki nongtrei hadien ba la don ka jingot na ka tulop ka jong ki.
Shuh shuh la ïathuh ruh ba kane ka final draft kam pynhun satia ïa ki nongtrei bad u la ong ba na ka liang jong ki ki dawa ïa u Mission Director ka NHM, Meghalaya ba un peit bad pynbeit thymmai ïa ki kyndon ha kane ka final draft.
“Mynta, ka SDS jong ka NHM Meghalaya kaba don ym duna ïa ka 2000 ngut ki nongtrei kiba la pyrshah ïa ka unregulated rationalization jong ki nongtrei ha kylleng ka jylla" ong u Bah Kordorlang.
Shillong, Naitung 5 : Ka GSU Central Body ka la sdang da ka jingïakhih ba khlem buh por ha NEHU Tura Campus naduh ka 4 tarik Naitung 2022 namar ba u Vice Chancellor ka NEHU um shym la pyntreikam ïa ki mat jingdawa jongka.
Ki jingdawa ki long ban thung Account Assistant Registrar, ban thung Pro Vice Chancellor ba pura, ban siew tulop mar ïa ryngkat ïa baroh ki nongtrei ka NEHU, ban buh ïaka NEHU Degree Certificate, NEHU Paper Re-evaluation.
Ka GSU ka la rai ban bteng ïa ki jingïakhih tad haduh ban da ïoh ïa kine ki jingdawa jongka lym kumta kan ym sangeh da lei lei ruh ha kane ka kynti.
Kane ka long kat kum ka jingpyllait khubor u President ka GSU u Zikku Balgra N Marak.
Mairang, Naitung 05: Ka District Transport Office (DTO) Mairang, kaba la plie mynta ka sngi ka la aiti ïa ka registration kali kaba nyngkong eh bad kata kadei ka kali Mercedes Benz jong u MLA ka Mawthadraishan, u Bah H.Brolding Nongsiej, uba long ruh u Myntri ka sorkar jylla ba peit ïa ka tnad Water Resources bad kiwei kiwei ki tnad.
U DTO ba nyngkong eh jong ka Eastern West Khasi Hills, u Bah W.Makdoh, u la aiti ïa ki kot ki sla ha u Bah Brol ha ka por ba plie ïa kane ka ophis treikam ha Mairang.
Ka registration jong kane ka kali Bah Brol kan long ML15- 0004.
Ha kane kajuh ka jingïalang, ha ka por ba u Kongsan, u Bah Metbah Lyngdoh, MLA Mairang bad Speaker ka Meghalaya Legislative Assembly u dang kren, u la kyntu ruh ïa u Myntri ka tnad Transport u Bah Dasakhiat Lamare ban rejistar ïa ki kali jong u sha Mairang, u Bah Dasakhiat u la jubab na kaba shong ryngkat ka rkhie, “Ngan sa rejistar ïa ka Lamborghini jong nga".
Haba kren ha kane ka jingïalang Bah Metbah u la pynpaw ka jingsngewkhia halor ka jingbun ki jingjia aksiden kali kiba ïai jia na ka sngi sha ka sngi.
Namarkata, u la kyntu ia ki nongshongshnong ban long kiba phikir ha ka por ñiah kali, nangta ba kin pynbiang ïa ki kot ki sla bad ban bud pyrkhing ïa baroh ki aiñ ki kyndon khnang ban lait na kino kino ki jingjia aksiden ne ki jingjia ba sngewsih bad u la ong ruh ba ka jingplie ïa ka ophis u DTO hapoh Mairang kan pynthikna ba ïa ki kyndon aiñ ka tnat Transport la bud pyrkhing da baroh ki paidbah nongshongshnong na ka bynta ka suk ka shngaiñ ki nongñiah, ki nongshongkali bad baroh ki paidbah.
U Lamphang, ha ka jingkren jong u, u la kyntu ruh ïa ki trai kali ba kin siew thikna bad siew tista ïa ki khajna kali ryngkat ka jingpynbiang ïa ki kot ki sla, khnang ban lait na ka jingshah daiñ kuna, namar mynta ym lah shuh ban leh thok ne leh da kumwei, haba la pyntreikam da ka Digital System naduh na Delhi.
Ha kajuh ka por u Bah Metbah u la kyntu ïa ki paidbah kiba ju thied kali ba kin da husiar bha ban lait na kaba thied ïa ki kali kiba shu tuh, namar kane ka jingdie ïa ki kali ba shu tuh ka la sdang jyllei bha ha ka jylla.
Kumta donkam ban da phikir bad ban nym leh stad than, hynrei dei ban kylli da pyrthew bad wad jingtip bha shuwa ban thied.
Ha kane ka jingïalang la ïoh jingkren ruh na u Bah Dasakhiat Lamare, Myntri ka tnad Transport, u HB Nongsiej, Myntri ka tnad Water Resources, Bah Israel Ingty, Commissioner of Transport, Bah W.Nongsiej, DC Eastern West Khasi.
La pynshongshit ïa kane ka jingplie ophis da ka jingrwai na ki Samla ka Shnong Kynshi Mawria bad ka jingshad tynrai da ki dkhot ka SHG na Umthied Bynther.
La pynïaid ïa ka jingïalang da u Bah A.Nongbri, ADC ka Eastern West Khasi.
Jowai, Naitung 05: Ki Pulit ka kynhun Anti-Narcotics Task Force (ANTF), West Jaiñtia Hills District ha ka sngi Baar ki la ïoh kem ïa lai ngut ki nongkhaïi drok na Ialong Park, West Jaiñtia Hills District ha ka por kumba 3: baje nohphai sngi.
Na kine ki lai ngut, kawei ka dei ka kynthei.
Na kine ki lai ngut kiba la suba jur ba dei ki nongkhaïi drok ha kylleng ka nongbah Jowai la ïoh kurup ïa u drok (heroine) uba khia haduh 108 gram.
Ki Pulit ki la ïoh kurup ïa kawei ka Pistol 7.65 mm ryngkat bad saw tylli ki kuli, ka wait ba jrong, ka pisa kaba kot haduh 4 lak tyngka.
Ia u drok la thep bha ha ki 9 tylli ki jingthep sabon bad ha uwei u klong bilor barit.
Shuh shuh ki Pulit ki la ïoh kurup ruh lai tylli ki Mobile Phones bad ïa ka kali Maruti Gypsy bad kawei ka kali Maruti 800 local taxi ba la pyndonkam da kane ka kynhun.
Shillong, Naitung 05 : Ka Hill State People’s Democratic Party (HSPDP) ha ka sngi Ba-ar ka la ong ba ki i donkam ban bishar bniah biang ïa ka Reservation Policy lane ka bhah thungkam thungjam jong ka jylla bad ong ruh ba ïa katei ka jingeh lah ban weng tang lada urlong noh ka jingdawa Khasi – Jaiñtia State.
Haba kren bad ki lad pathai khubor hadien ka jingïalang jong ka central executive committee (CEC), u President ka HSPDP, Bah KP Pangniang, u la ong ba ki dkhot jong ka party ki la pynpaw ka jingsngewkhia bad ong ruh ba la sngew donkam ban bishar bniah biang ïa katei ka bhah thungkam thungjam na ka bynta ka jingmyntoi bad ka hok ba mar katjuh ïa ki samla jong ka jylla.
“Ngi la rai ban shong pyrkhat biang bad ki riewshemphang la ka i donkam neem ban phah bishar bniah biang halor kane ka bynta.
Hadien ba ngi la dep ban bishar, ngi lah ruh ban buh ïa kane ka phang ha ka sorkar jylla kumno ban leh lane ha ka election manifesto jong ka party," u la ong.
Shuh shuh u ong ruh ba kim lah ban kyntait ïa ka jingshisha ba ka jingdon ki nongshong shnong ha ri Khasi – Jaiñtia ka kham bun shah bad ïa ka jingbun briew ha rilum Garo.
Kumta u la long ba lada ïa kren ba kan long marbiang, kumta donkam ban da peit sani bha halor kane ka bynta ruh.
Hynrei u la ong pat, “Ka rai kaba khatduh hi kan dei hadien ba ngi la ïa shong pyrkhat bad lum lut ki jingtip kaei kaba bha tam kaba iadei bad kane ka bhah thungkam thung jam.
" Na ka liang u Bah Pangniang u la banjur biang ruh da kaba ong ba tang ka jingai noh la ka jong ka jylla Khasi – Jaintia State bad ka Garoland kaban weng lut ïa kitei ki jingeh baroh.
U Bah Pangniang u la ong ruh ba halor katei ka jingdawa la ka jong ka jylla, kum ka party kin ïai buddien bad ïai dawa bad buh hakhmat eh ruh ha ka mat ïakhun elekshon ban pynsngewthuh ïa ki paidbah ka jylla.
Shillong, Naitung 5 : Ka kyrtong President jongka National Democratic Alliance (NDA) ka Draupadi Murmu kan wan ïa kynduh ïa ki MLA bad MP jongka jylla ha Orchid Lake Resort,Umiam lashai ka Sngi Balang 6 tarik.
Ha kane ka jingïakynduh kan sa ai jingkren ruh sha baroh ki MLA bad MP.Haba ïathuh ïa kane u National Executive Member ka BJP uba dei peit ïa kane ka election President u bah A.L Hek u la kyntu ïa baroh ki MLA bad MP ka jylla ban ïa wan khnang khnang sha kane ka jingïakynduh ban ai jingkyrshan ïa ka Murmu kumba ka long ka kyrtong President ba nyngkong eh napdeng ki jaidbynriew riewlum.
U bah Hek uba dei ruh u myntri ba mynshwa ka sorkar MDA u la ong ba ka NDA barobor ka dei ka party kaba ïeng ha ka nongrim ban pynkhlaiñ bor ïa ki kynthei bad dei na kane ka daw ka sa jied ruh da ka longkmie na ki riewlum ban ïakhun ïa katei ka shuki.
Ka NDA da kawei ka jingmut ka la rai ban pynïakhun ïa ka Murmu kaba dei ruh mynshwa ka Lat jongka Jharkhand.
“ Kan long ka jingsarong ïa ki jaidbynriew riewlum ba ka Murmu kan long ka riewlum ba nyngkong eh ban ïoh kiew ha katei ka shuki ba hakhlieh duh jongka ri" ong u bah Hek.
Shillong, Naitung 05: Ki nonghikai adhoc hapoh ka shatri jong ka Federation of All School Teachers of Meghalaya (FASTOM) hadien ba ka jingïakhih shong kyllaiñ myngngor bad sahmiet ha jan Secretariat ka la kynjoh artad sha ka sngi kaba phra mynta ka sngi ki la rai ban weng noh ïa ki prokram jingïakhih baroh hadien ba ka sorkar jylla lyngba ka Kynhun Myntri ha ka 05 tarik ka la rai ban kyntiew tulop ïa ki nonghikai ad-hoc da 9,000 ïa kiba hikai ha ki Higher Secondary bad ki nonghikai science bad jingkheiñ, katba da 6,000 ïa ki nonghikai Primary School haduh Secondary school ïa kane la pyntip da u nongai ktien jong ka FASTOM u Samla Mayborn Lyngdoh hadien ba na ka liang ki dkhot ka CEC ki la shong jingïalang ban shimrai ïa kane ka kam.
Shuh shuh ha kaba ïadei bad ka jingkyntiew tulop da 5% man la u snem na ka liang ki nongïalam ka FASTOM kin bteng ban buddien ïa kane ïathuh u Samla Mayborn.
Haba kren sha ki nonghikai u Samla Mayborn u la ong ba wat la na ka liang jong ki nongïalam ka FASTOM kim hun satia ïa kaei kaba ka sorkar ka rai hynrei “ngi lah ban ong ba ngi la seisoh ha kiba bun ki liang namar dei lyngba kane ka jingïakhih jong ngi ba wat ka sorkar kaba eh dohnud ka hap pyndem ha ki jingdawa jong ngi, ngi la lah ban ïoh ïa ka jingïatreilang bad ka jingshaniah kaba kham palat ïa ka dor ka pisa bad ka tulop bad da kane ka jingïakhih ngi sngewskhem ba kan don ka jingkylla kaba khraw ha ka tnad pule puthi ha ka jylla ha kine ki snem kiban wan bad dei na kane ka daw ngi la rai ba ngin weng noh ïa ki jingïakhih" ong u Samla Mayborn.
Shuh shuh ha ka jingkren jong u u Samla Mayborn u kynthoh tyngeh ïa ka jinglong ki rukom pynïaid skul ha ka jylla bad ka jingsah dien ha ki syllabus kiba ki khynnah skul ki hap ban pule ha kaba kam ju don shuh ka jingpynthymai la da ki bun bun phew snem.
Shuh shuh u Samla Mayborn u la ong ba ki kot kiba ki khynnah pule ha ki kyrdan Higher Secondary bunsien kim don jingïadei eiei bad kaba kin pule ha ka kyrdan BA.“Phi lah ban mutdur ba ha ka kot history ki khynnah klas 11 bad 12 kam don satia kawei ruh ka lynnong kaba kren shaphang ka history ka jylla bad ki khla wait jong kiba kynthup ïa u Tirot Sing, Kiang Nangbah, Phan Nonglait bad kiwei hynrei la shuh bsuh tang iwei i bynta ba lyngkot kaba kren ïa ka Shillong As a Hills Station" ong u Samla Mayborn.
Shuh shuh u Samla Mayborn u la ong “ka rukom kaba ki ju bud ba kito ki khynnah klas 12 kiba ym shym la shim satia ïa ka subject Alternatively English kim lah ban leit Honour ïa ka English bad kane ka long kaba bakla namar lada phi peit tang khyndiat ruh kaba ki shim ha ka alternative English kam don jingïadei eiei bad ka course kaba kin pule ha ka BA hynrei kaba nga lap hi dei tang ka subject Elective Khasi ne Second Language kaba don ka jingïadei bad kiba shim honour Khasi ha ka BA"“Kum u nonghikai English nga lap ba katba ki khynnah sha kiwei pat ki board kum ka ICSE naduh ka klas 6 ki la hikai ïa ki khynnah ban pule ïa ki novel katba ha ka MBOSE pat ki dang hikai pule ïa ki khana lyngkot ha ka klas 12" bynrap shuh shuh u Samla Mayborn.
Haba kren pat halor ka jingpynmih ka sorkar ïa ka hukum ba kito ki khynnah kiba pheil ïa ka jingkheiñ ne Science u Samla Mayborn u la ong ba kane ka dei ka jingleh lymmuh ka sorkar namar kan ktah ïa ka lawei ki samla hadien habud ynda ki ïakhun ïa ki eksamin ïohkam namar ym pat ju don satia kawei ka kam sorkar kaba ym don jingkheiñ wat tang ka kam peon ruh donkam jingkheiñ.
Shuh shuh haba kren pat halor ki jingbun ki kyrdan ne category ki nonghikai skul ha ka jylla u Samla Mayborn u la ong ba ka donkam ha ka jylla ban don beit tang lai tylli ki thup kata tang ki Government, Government Aided bad ki nonghikai ba dei beit jong ki skul shimet bad ba ïa ki jingmyntoi kaba ka sorkar ka ai ïa ki Government Aided dei ban ïoh lang da baroh ki nonghikai kiba don ha kane ka thup.
“Ngi kum ka FASTOM ngi don ka jingsngew synei kyrpang ïa ki nonghikai ha ki skul shimet namar ka jingsiew jong ki ka long tang 3,000 ne 4,000 bad lada ki ïakhih ki trai skul kin beh bad ka por ka la dei ba ka sorkar kan pynmih ïa ka hukum ba ka jingsiew ïa ki nonghikai ha ki skul shimet ruh dei ban ïahap tara bad ka kamai salonsar ha ka jylla ne ka per capita income" ong u Samla Mayborn.
Ha dien ba la wai ka jingïalang bad ka jingaikhublei na u Samla Mayborn la ïa ka jingaikhublei ba shoh mynsiem ki nonghiaki khamtam eh ki longkmie ia u Samla Mayborn da kaba kdup bad ai ka khublei kyrkhu kyrdoh ïa u.
Shillong, Naitung 5 : Ka ïing bishar Supreme Court (SC) mynta ka Sngi Ba-Ar ka la pynsangeh shwa ( stayed) ïa ka jingpynmih hukum ka ïing bishar High Court jongka jylla Meghalaya ban pynpra noh ïa baroh ki karkhana Coke hapoh ka jylla.
ïa kane ka mukotduma la bishar da ki Nongbishar Justice Surya Kant, Justice JB Pardiwala,.
Tangba ka ïing bishar ka la hukum pat ba kine ki karkhana Coke kim dei pat ban treikam katba kane ka hukum pynsangeh shipor ka dang treikam.
ïa kane ka mukotduma la ujor sha ka ïing bishar Supreme Court da ka JMK Coke Industry pvt Ltd.
Kine ki nongujor jongka kompani ki la pynpaw ba ka ïing bishar High Court ka khlem ailad ïa ki ban ïasaid hakhmat jongka shwa ba kan pynmih ïa kane ka hukum ban pynpra ïa kine ki karkhana coke bad kumjuh ruh ban khang ba kin treikam ne wat ban plie ïa kiba thymmai ruh.
Kine ki nongmudui ki la pynpaw ruh ba ym don ki kyndon aiñ ban ïoh jingbit na ki bor ba dei peit ïa ka mariang ban seng ïa ki karkhana coke bad kumta kane ka jinghukum ban pynpra ïa kine ki karkhana kan wanrah ka jingduh nong kaba khraw ïa ki.
Halor kine ki jingmudui bad pynpaw jongki ka ïing bishar SC ka la ailad ïa ki ban leit ujor biang sha ka ïing bishar High Court bad na ka liang ka ïing bishar Supreme Court ka la kyrpad ïa ka ïingbishar High Court ka Meghalaya ba kan ailad bad pdiang ïa ki jingmudui jongki bad ha kajuh ka por ban bishar bniah biang ïa ki hukum ba la pynmih ha ka 24.05.2022 bad 21.06.2022.
Halor kine ki nongrim ka ïing bishar SC ka la pynsangeh shwa ïa kane ka jinghukum jongka ïing bishar HC ban pynpra ïa kine ki karkhana Coke tangba kim dei pat ban plie ne ban treikam katba dang ïaid ka jingbishar.
Halor ka jingïai bteng ki jingtih dewiong beaiñ haka jylla ka ïing bishar High Court jongka jylla ka la thung ruh ïa u Justice BP Katakey ban bishar bniah la ka sorkar ka pyntreikam hok ne em ïa ki hukum jongka ïing bishar SC bad jongka National Green Tribunal (NGT) bad kumjuh ruh ban lilam ïa uto u dewiong uba la dep tih naduh mynshwa da ka Coal India Limited.
Na kal iang ka NGT ruh mynshwa ka la thung ïa ka committee ban khlieh da u Justice Katakey hi ban peit bniah ïa kine ki jingtih dewiong beaiñ ha ka jylla Meghalaya.
Hadien ba la thung da ka ïing bishar High Court na ka liang u Justice Katakey u la aiti ïa ka kaiphod ba 41 sla ha ka 23.5.2022 kaba pynpaw ba lait noh tang ka jingpynmih ïa ka Meghalaya Mineral ( Prevention of Illegal Mining, Transportation and Storage Rules 2022 ha ka 24.3.2022 ïa kiwei kiwei ki hukum ka ïing bishar SC bad NGT ym shym la pyntreikam da ki bor sorkar jongka jylla Meghalaya.
Halor kane ka ïing bishar HC ka la pynmih biang ka hukum ba ka sorkar ka dei ban pyntreikam ïa baroh ki hukum hapoh saw taiew.
Ka ïing bishar HC ka la bthah ba dei ban shim khia noh ban pyndep ïa ka kam ban lilam noh ïa u dewiong ba la dep tih khnang ban ym ïoh ban ïa pynmilai lang bad uba dang tih thymmmai ban lait na ka jingaidaw ba une u dewiong uba thymmai ruh u dei uto u dewiong uba rim uba la dep tih lypa.
Jowai, Naitung 06: Ka jingïalehkai phutbol ‘5th Debo Shullai Memorial Trophy’ 2nd Division Football League Cum Knockout Tournament-2022 bala pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium Jowai.
Haba phai sha ka jingïakhun hapdeng ka West Madan Mustem pyrshah ïa ka Pynthorlangteiñ, katba naka liang ka kynhun ïalehkai jong ka Pynthorlangteiñ kala jop da 2-1 kol.
Ïa kitei ki kol na ka Pynthorlangteiñ la thep da u Balongshwa Surong ha ka minit ba 8 bad u Wanbiang Bang ha ka minit ba 74.
Katba ïa ka shikol na ka West Madan Mustem la thep da u Luckystar Shylla ha ka minit ba 53 min.
Lashai ka sngi 7 tarik ka jingïakhun kan long hapdeng ka Lumpariat pyrshah ïa ka Dongmihsngi ha ka por 3 baje nongphai sngi.
Shillong, Naitung 06 : Ka Ryntih SC ka la pynliem ïa ka lahduh ka Shillong Lajong FC da 3-0 ha ka lympung ïalehkai OC Blue Shillong Premier League 2021-22 ha ka jingïalehkai ha ka sngi Balang ha madan Third Ground, Polo.
Haba phai sha ka jingïalehkai, ka Ryntih ka la plie pyrda nyngkong ha ka minit ba 20 ba la thep da u Wilbert Marbaniang.
Ka Ryntih SC ka la nang ïakhun tyngeh khlem da ailad ïa ki jingpyrshang thep kol ka Shillong Lajong.
Ka Shillong Lajong ka kham lot ha ka liang ba shadien kaba la ai mynsiem ïa ki rangïalehkai ka Ryntih ban ïoh tur khah khah sha ka kut jong ki bad pynsyier bunsien da ki jingkhyrwit thep kol ïa u rangap kol.
Ha ka jingïalehkai kaba la sdang ban ïakhaid bha pynban ka Shillong Lajong ka khlem lah ban pyndep ha ka liang ka thep kol kaba la pynlong ïa ka Ryntih SC ban lamkhmat da 1-0 ha kaba kut jong ka kylla step.
Haba waphai sha ka kylla miet, baroh ar liang ki la ïakhun tyngeh bad pynkylla ruh ïa ka rukom ïalehkai naduh ka jingbujli pynmih rangïalehkai.
Ka Shillong Lajong sa shisien pat ka la mad ka jingshah thep kol hadien ba u Aman Ahlawat u la kum pynur bakla ïa u Dawanplielad Myrchiang hapoh box bad u Lyngdoh Nongbri, uba mih madan kum u rangïalehkai shongben uba la shim ka jingbahkhlieh ïa ka penalty khlem da pynsep ei u la pynrung suk ïa ka bol hapoh ka jar, kane kadei ha ka jingïalehkai ba la ïaid 48 minit.
Ka Shillong Lajong ka la pynmih bujli ïa u Suchen da ka thong ban pynkylla ïa ka rukom ïalehkai, hynrei ka khlem lah pat ban pyndep ha ka liang ka thep kol.
Ka Ryntih kaba la thep ar kol ka la ïoh mynsiem bha ha kaba ka la nang ïakhun tyngeh beit triang bad da kane ka rukom ïalehkai, ha ka minit ba 67 u Wilbert Marbaniang u la thep ïa ka kol kaba ar na bynta jong u bad kaba lai na bynta ka Ryntih SC ha kaba ka la khur syndon ïa ka jingjop da 3-0.
Lyngba kane ka nam jop ka Ryntih ka la kiew sha ka kyrdan ba nyngkong na ka miej kheiñ point da kaba khur 9 point bad ïaryngkat point bad ka Mawlai SC hynrei ïapher pat ha ka liang ka thep kol, katba ka Shillong Lajong ka don ha ka liang ka jingshah pynhiar kyrdan kata ha ka kyrdan ba hynñiew.
Mynta ka sngi Palei ka jingïalehkai kan long hapdeng ka Rangdajied United FC (kaba kamai 5 point) bad ka Langsning FC (4 point) ha ka por 4 baje janmiet.
Ka jingjied ki jingbam ba tei bad ki jingbam biang por ka long kaba donkam ba ngi ju kham ïohsngew na ka por sha ka por.
Hynrei kham bunsien ka ju mih ka jingkylli ki ai tjingbam aiu kiba dei biang ka nutrien na bynta ka koit ka khiah.
Ka jubab kaba kham suk halor kane ka long ka jingkynthup lang ïa ki jhur, ka dud, ki jingbam symbai, symboh, ka pylleng bad kam biang ka doh.
Ka jingbam ba tei ka long kaba kongsan bal ah ban tei ha ka jingim ba manla ka sngi bad lah ban ïoh ka bor met kaba khlaiñ.
Na ka daw ka jingbunkam, ka jinglah ban bam biang por ka long kaba shem jingeh bad kiba bun ki kynduh jingeh ban pynbiang por.
Dei na kane ka jingkhim por ba ki briew ki la kham jied da ki jingbam ba suk ban shet, kiba duna ban don ki nutrient.
Kum kine ki jait jingbam ki long ki daw ba sakhi halor ka jingba ym biang ka jingdon ki nutrient ha ka met.
Ki jingbam ba duna ka nutrient ka lah ban noh synñiang sha ka jingbanbor ka jingmut jingpyrkhat, ka jinglong thait bad long ngiah.
Kane ka lah pat ban long ka daw halor ka Osteoporosis, ka jingduna ban don ka protein, Vitamin B12 bad wallam ak jinglong rben ha ki khmut jong ki shympriah kti, ka jingduna ba lah ban pynleit jingmut, ka jingorpait ki tyrsim bad ka jinglong tyrkhong jong u ñiuhkhlieh, ka jingpang ki bniat, bad ka Anemia.
Ki lynti kiba lah ban pynbiang ka jingdon ki nutrient :Ka jingmang : Phim dei ban kynthup bun shaba palat ban ïa ka jingdonkam jong ka met.
Pyndonkam da ka bowl barit haba phi bam ki jingbam bad pyndonkam pat da ka klat baheh lada dih ki kynja um.
Bam khyndiat bad bunsien : Ka long kaba donkam ban bam khyndiat hynrei bam bunsien na ka bynta ka jingmyntoi kaba pura bad ka jinglah ban pynbiang ki nutrient.
Ki jingbam ba la khleh lang bad ki kynja jingshoh : Haba phi shet ata phi lah ban khleh lang bad shi shamoit sha ki shyieng symbai jong u diengtluh lane methi ne u powder jong u snepdieng sia sia.
Bam bun ki soh katkum ka aïom: Phi donkam ban bam bun ki soh ba phi lah ban ïoh katkum ka aïom bad kumjuh ruh ki jhur jyrngam.
Kane ka ïarap ban pynbiang ka vitamin, mineral bad ki antioxidant.
Phi lah ban kynthup kumba 10 gms ki soh ehsnep kiba khlem pat ber mluh satia ha ki jingbam ba phi bam kine ki lah ban kynthup kum u soh khyllam bad walnut bad ki soh grape tyrkhong napdeng kiwei de kum kine ki jait soh.
Pynduna ka umphniang: Haba phi pyndonkam ki umphniang kham jied napdeng kito kiba la saiñ na ki kynja jingthung.
Dih shibun ka um bad kiwei de ki jingdih : Kine ki lah ban kynthup kum ka dud, ki umsoh, ka syrwa la kumno kumno ka dei ban long 3 litres ha ka shisngi.
Pynbiang ka jingkhia: Ka jingkilan met shi kynta shi sngi kum ka jingmareh kai step bad ka jingleh yoga bad kiwei de ki jait sport ka dei kaba lah ban ai jingmyntoi ha kane ka liang.
Kynthup ka protein bad kiwei de ki antioxidant : Ban pynkhlaiñ ka bor met ka long kaba donkam ban kynthup kham bun ka protein bad ki antioxidant ha ki jingbam ba phi bam.
Kiar ki jingbam kai : Ka long kaba donkam ban kiar ki jingbam kai, ne bam ha ki jaka ba jakhlia bad jied ki jingbam ba shu sdieh tyrkhong ba dkiba sat.
Kham bam duna ka ja ha ka por mynmiet: Lada lah ka long kaba bha ban pynduna ka jingbam ja kdang palat ha ka por mynmiet hynrei phi lah pat ban kynthup da ki kew ne krai.
Ka long ruh kaba donkam ban bam ja ha shuwa kumba ar-lai kynta shuwa ka por thiah.
Nongpoh, Naitung 06: Ka Umshaken SC kala long ka lahduh haka lympung ïalehkai phutbol Mathan League bala pynlong da ka Mathan Sports Association (MSA) hadien ba kala lah ban pynliem noh ïaka Umjari SC haka phainal jong katei ka lympung kaba la pynlong mynta ka sngi ha madan Umshaken.
Ïa katei ka lympung la pynhap pyrda noh mynta ka sngi da u Bah Mayral Born Syiem MLA ka Nongpoh kum u kongsan haka jingdonlang ki nongïalam jong ka MSA ba kynthup ïa u Bah Brekstar Shylla President, T Khymdeit General Secretary, Bah R Mangu Lyngdoh Raid bad kiwei kiwei ki riew rangbah bad nongïalam shnong.
Haba phai sha ka jingïakhun phainal ha katei ka sngi ka jingïaleh kala long kaba shongshit bala wan ruh ban sakhi da ki spah ngut ki paidbah nong-kyrshan jong kitei ki 2 tylli ki kynhun ha kaba ki rangïalehkai jong baroh 2 kynhun kila trei shitom ban rah ïaka nam lahduh jong katei ka lympung hynrei hapdeng ka jingïakhun kaba jur ka Umshaken kala lah ban pynliem noh ïaka Umjari da 5-1 kol ban rah syndon ïaka nam lahduh jong katei ka lympung.
Haba kren ha katei ka sngi naka liang u Bah Mayral Born Syiem MLA ka Nongpoh u la ai ka jingïaroh ïaka Mathan Sports Association kaba la shim ïa katei ka sienjam ban pynlong kum katei ka lympung naka bynta ban lum ban lang ïaki khun samla hapoh ka raid ban don ka jingïatylli bad kumjuh ruh ban sei madan ïaka sap kaba ki don haka kam ïalehkai phutbol da kaba kyrpad ruh ïaki rangïalehkai ha katei ka sngi ban pyndonkam hok ïaka sap kaba ki don khnang ba kin long ki khlur ba tyngshaiñ haka jingim jong ki bad kin long ruh ki khlur ïalehkai ba pawnam.
La sam ruh ïa ki khusnam ha katei ka sngi da ka song pisa bad kumjuh ruh ka trophy sha ka kynhun kaba jop.
Ka ilekshon MLA ka ban sa long ha u snem 2023 sha ka Ingdorbar Thawaiñ ka Jylla kan long ka elekshon kaba u paidbah u dang buh ïa ka jingïakylli haduh kine ki sngi, hato ki seng riewlum ki don neem ka jingïatylli paramaki ban ïakhun pyrshah ïa ki bor bakhlaiñ jong ki seng saiñpyrthei kiba la seng nongrim ha kane ka jylla Meghalaya.
Kine ki ar tylli ki seng saiñpyrthei kiba la ïatreilang hapoh ka shatri rieh slap jong ka Regional Democratic Alliance (RDA) ha ka elekshon MLA 2018 ki la ïoh pynban ïa u soh uba jew ha kaba ka UDP ka la jop tang 6 ngut ki MLA katba ka HSPDP ka la jop tang 2 ngut ki MLA.Ki ramhah ka UDP kiba la don jingkyrmen bha ban jop naduh u Bah Paul Lyngdoh, uba long u Working President, u Dr.Jemino Mawthoh uba long u General Secretary ki la liem lyndang lut ha ki kyrtong jong ka Seng Congress.
Haba phai pat sha ka HSPDP wat u President ba rangbah ha kato ka por u Bah Ardent Miller Basaïawmoit u la liem lyndang bad ym tang katta wat ka HSPDP kaba la suhthied bha ha West Khasi Hills District ka la shah syllad naphang ha ka NPP bad ha ka Congress.
Ha Nongstoiñ Constituency kaba ju long ka ktem ba khlaiñ jong u Sing ka la shah pynpra phom ha ka Tsumani jong ka National Peoples’ Party (NPP) kaba la ïoh haduh 20 ngut ki MLA ha ka elekshon MLA sha ka Ingdorbar Thawaiñ ha u snem 2018.
Ym tang katta, wat u President uba mynta jong ka HSPDP, u Bah KP Pangniang ruh u la shah pynliem lyndang kat haduh ba um shym la lah shuh ban dang khie khlieh ha ka elekshon MDC kaba la long ha u snem 2019.
U paidbah u dang kynmaw kyndiang ïa ki jingkren jong u Bah KP Pangniang uba la shimti kum u President jong ka HSPDP ba ka jingïatrei lang hapdeng ka HSPDP bad ka UDP kan long tang hadien ba la kut ka Elekshon bad lada donkam ban thaw ïa ki Executive Committee kiba thymmai ha KHADC lane ha JHADC.Katkum ka jingkren jong une u MLAbarim ka HSPDP ba ka HSPDP kan ïakhun la ka jong ka jong ha ka ilekshon MDC ka ban long ha u Rymphang 2019 ha KHADC bad JHADC ka la buh jingkylli hato lano ka jingïatreilang bad ka jingïatylli ki seng riewlum kan kut noh haba ha ka elekshon MLA ha u snem 2018 ki dang don ka jingïatehlok (seat sharing) hapdeng ka HSPDP bad ka UDP.Katkum ka jingïohi ha ka elekshon MLA ha u snem 2018, ka jingïatreilang hapdeng ka UDP-HSPDP kam shym la wanrah ïa u soh uba thiang da ka jingangnud ba kin ïohbat ïa u lakam synshar hadien ka Elekshon, hynrei ki shu long pynban tang ki nongai jingkyrshan bad ki rongser ha ka Sorkar Meghalaya Democratic Alliance (MDA) ba la ïalam da ka National Peoples’ Party (NPP) kaba la jop bun paid haduh 20 ngut ki MLA ha u snem 2018.
Ym tang katta, wat ka Peoples Democratic Front (PDF) kaba long ka seng saiñpyrthei bathymmai kaba jop saw ngut ki MLA ka la hap ban ai jingkyrshan lang ïa ka Sorkar MDA bad ïatreilang bad kiwei pat ki paralok.
Ban ïakren ïa ka jingïatylli jong ki seng riewlum kan ym poi shano shano ruh namar u paidbah u dang kynmaw haba u Bah Paul Lyngdoh, uba long u nongsaiñdur ïa ka Khun Hynñiewtrep National Awakening Movement (KHNAM) u la pynbna ban pynduh pyndam ïa kane ka Party da kaba leit pynïasoh ïalade sha ka UDP, hynrei u Bah Adelbert Nongrum bad u Bah Pyndapborthiaw Saiborn kiba la ieng pyrshah ïa kane ka jingthmu jong u Bah Paul Lyngdoh bad ïai bteng ban pynneh pynsah ïa kane ka Party kat haduh ba u Bah Adelbert Nongrum u la jop ïa ka elekshon MLA na North Shillong Constituency.
Ïa mynta hi ka KHNAM kaba la jop saw ngut ki MDC ha ka Elekshon 2014 mynta ka don sa tang ïa u Bah Adelbert Nongrum hadien ba u Bah Latiplang Kharkongor, u Bah James Ban Basaïawmoit bad u Bah Process T Sawkmie kiba la phet noh na kane ka Party ban leit pynïasoh ïalade sha ka PDF bad hadien kata sha ka Seng sha ka Congress.
Ka jingïaryngkoh na kawei ka seng sha kawei pat ka seng ka la pynking janor ïa ki paidbah kiba shu long tang kum ki si samkhmut hakhmat ki lei san snem.
Ban ïohi hi ïa ka jingïatylli hapdeng ki sengriewlum ha kane ka jylla kan long kaba jwat bad kaba eh haduh katta katta namar ka jingrhah bor bad ka jingbuaid shuki.
La donkam ïa ki nongïalam jong ki seng riewlum ba kin pyrkhat jngai lada ki kwah ban synshar hi dalade ïalade ban ïakhun pyrshah ïa ka bor ba khlaiñ ka National Peoples’ Party (NPP) kaba la khie khlieh kynsan bad sdang ban paw pyrthei ha ka Political Map jong ka ri India katba ka Congress kaba long ka seng saiñ pyrthei kaba la rim tam ha ka ri India bad ha ka jylla Meghalaya ka la jah kyrteng syndon na ka Ingdorbar kaba don 60 ngut ki dkhot hadien ba ki 12 ngut ki MLA ki leit pynïasoh ïalade bad ka All India Trinamool Congress bad ki san ngut kiwei pat kiba dang sah ki la shah beh seng shipor na ka daw ba ki la ai jingkyrshan ïa ka Sorkar MDA khlem ka jingkynjoh ktien ïa ki nongïalam jong ka party.
Nongstoiñ, Naitung, 6: Na ka bynta jong ka jingdap shi spah snem jong ka H.Gordon Robert Hospital kaba don ha Shillong, kaba la seng da u sahep H.Gordon Robert u Missionary na Ri Bilat ha u snem 1922, ka KJP Synod Sepngi ka la sdang ïa ka jingrakhe ïa ka Platinum Jubili naduh ki bnai kiba la dep bad kan pynkut noh ïa katei ka Jubili ha u bnai Naiwieng mynta u snem.
Kumta na ka bynta ban nang pynbha shuh shuh ïa ka Hospital bad ban nang pynkhlaiñ ïa ka jingshakri ïa ki paitbah, ka Jingiaseng Iasyllok ki Pastor jong ka KJP Synod Sepngi, ka la pynbeit ban pynmih pisa na ka bynta katei ka Hospital, da kaba pynlong ïa ka jingïalehkai phutbol paralok haman la baroh ki District kiba hap hapoh ka KJP Synod Sepngi ba kynthup ïa ka East Khasi Hills, West Khasi Hills, South West Khasi Hills bad Eastern West Khasi Hills.
Ka jingialehkai kan long beit hapdeng ki Pastor bad ki Ophisar sorkar, ha kaba ka Jingïaseng iasyllok ki Pastor ka la phiah ruh ha la ki jong ki jong ki zone, ha kaba ka Nongstoiñ zone ka dei kaba kaba la sdang nyngkong ïa ka jingïalehkai paralok mynta ka sngi ka 6 tarik Naitung.
Kumban pynkynmaw ba ha ka Nongstoiñ zone ki don phra tylli ki Presbytery ka Laitkseh, Nongkhlaw, Nongstoiñ, Umsaw, Nongpyndeng, Rambrai, Ri Lyngngam bad ka Tynghor Presbytery.
Nalor katei ka jingïalehkai, ka Jingiaseng ïasyllok jong ki Pastor ka la pynlong ruh ïa ka Free medical checkup bad sam dawai ei naduh mynstep, ha kaba ki longkmie bad ki khynnah ki la ïatuid ban shim dawai na ki Doctor kiba la wan naduh Shillong ha madan New Nongstoiñ.
Ha ka jingïalehkai paralok baroh ki Pastor na ki phra tylli ki Presbytery ki la ïapoi bad ki la ïashim bynta ruh ha ka jingïalehkai bad na ka liang ki ophisar sorkar la ïashim bynta lut naduh ki Doktor, ki heh pulit ha kaba u bah P.D.Sangma Deputy Commissioner ka West Khasi Hills u la long u kapten u ba ïalam ïa ka kynhuh ïalehkai jong ki ophisar.
Ha shuwa ban sdang ïa ka jingïalehkai, la pynlong ïa ka jingïalang ha kaba la duwai da u Pastor J.L.Mawlong bad la ïoh ïa ka jingpynshai halor ka jingthmu jong katei ka jing pynlong ïa ka jingïalehakai phutbol paralok da u Rev I.W.Nongsiej.
Ha kajuh ka por la ïoh ruh ïa ka jingpynshai na u Dr.R.Nongrum Medical Superintendent jong ka H.Gordon Robert Hospital.
U Dr.Nongrum haba ai jingkren ha katei ka sngi u la ong ba ka Robert Hospital ka dang don kam shibun bah ki jingïarap ha ka ban pynbit pynbiang ha kiba bun ki bynta, khnang ba ki paitbah kin ïoh ïa ka jingsumar kaba paka ha baroh ki jait jingshitom.
Nalor kata shuwa ban sdang ïa ka jingïalehkai la ïoh ïa ka jingkren na u bah Macmilan Byrsat MLA ka Nongstoiñ u ba la shah khot kum u kongsan.
Utei u nongmihkmat haba ai jingkren, u la ong ba ka Robert Hospital ka dei ka jaka sumar kaba baroh ki paitbah ka jylla ki phai khmat sha ka.
Ka dei ruh ka Hospital kaba la ai ka jingshakri kaba bha tam ïa ki paitbah ym tang napoh ka jylla, hynrei wat kiba na shabar ka jylla ruh ki la ïoh shibun ki jingmyntoi na ka jingshah sumar ha katei ka Hospital.
Ha katei ka jingïalehkai paralok hapdeng ki Pastor bad ki Ophisar sorkar, ka kynhun ki Ophisar ka la khur ïa ka nam jop ha kaba ka la pynliem ïa ka kynhun ki Pastor da 3 kol la 1.
Hadien ka jingialehkai, la sam ïa ki khusnam sha ki Pastor bad ki Ophisar da u kongsan bad kiwei kiwei.
Mawkyrwat, Naitung, 06: Ka Mawlieh Upper Primary School bad ka Jakrem Presbyterian Higher Secondary School ki long ki ar tylli ki kynhun ki ban sa ïaknieh ïa ka man jingjop jong ki khynnah shynrang ba 14 snem ha ka lympung ïalehkai jong ka South West Khasi Hills District Level Inter-School Subroto Mukherjee Cup Football Tournament 2022 ba la pynïaid da ka ophis jong u District Sports Officer, South West Khasi Hills District hapoh madan Artificial Turf, MDSA, Mawkyrwat.
Haba phai ha ka jingïalehkai, ka Mawlieh Upper Primary School ka la ïoh ban jop pyrshah ïa ka Forsythla Secondary School da 1 – 0 kol ïa kaba la thep da u Wanlambok Iawphniaw ha ka minit kaba 19.
Katba ka Jakrem Presbyterian Higher Secondary School pat ka la jop ïa ka Thiepdiengngan Keniong Presbyterian Secondary School da 7 – 0 kol ïa kaba la thep ïa ki kol da u Banraplang Dkhar ha ka minit kaba 12 bad 47, na u Hubert Jyrwa ha ka minit kaba 21 bad 36, na u Wallamjingkyrmen Wahlang ha ka minit kaba 27, na u Kynjailang Kharwanniang ha ka minit kaba 34 bad na u Edelbert Lyngkhoi ha ka minit kaba 41.
Kumta ka jingïakhun phainal ka ban long kum ka dak ban pynhap pyrda ïa ka South West Khasi Hills District Level Inter-School Subroto Mukharjee Cup Football Tournament 2022 kan long ha ka 7 tarik mynta u bnai hapoh madan Artificial Turf, MDSA, Mawkyrwat ha kaba ka Rangthong Christian Higher Secondary School kan ïa khun pyrshah ïa ka Lyngdoh Wanniang Secondary School, Marshillong jong ki khynnah kynthei kiba hapoh ka 17 snem ha ka por 9:30 mynstep, ka Mawlieh Upper Primary School bad ka Jakrem Presbyterian Higher Secondary School jong ki khynnah shynrang kiba hapoh ka 14 snem ha ka por 11 baje mynstep bad ka Balang Mawlangwir Higher Secondary School pyrshah ïa ka Mawjaraiñ Presbyterian Secondary School ha ka por 2 baje nohphai sngi.
Ka ophis u DSO, South West Khasi Hills District ka khot sngewbha ïa baroh ki paidbah riew ieit phutbol, ki khynnah skul bad ki nonghikai ruh ba kin wan sakhi ïa kane ka lympung ïalehkai kynjathol jong ki khynnah skul khnang ba kan long ka jingaimynsiem na ka bynta jong ki.
Nongstoiñ, Naitung, 6: Ki dkhot jong ka West Khasi Students Union central body mynta ka sngi, ka la pynlong ka jingleit jurip ïa ka jingtrei ïa ka school building ba thymmai jong ka skul Sib Singh Memorial Government Higher Secondary School Nongpyndeng.
Ha kane ka jingleit jurip la ïadonlang u President Bah D.Sun, Education Secretary Bah L.Khardewsaw bad kiwei de ki dkhot.
Ka jingthmu jong ka jingjurip ka long ban pyntikna ba ka jingpyntrei ïa katei ka building kaba la sanction 4 klur tam kan long katkum ka sanction bad bud katkum ka plan, khnang ba ka jingtei kan long ka ba skhem bad ai ka jingshngaiñ ban pyndonkam ïa ka.
Ka seng ka sngew ban kyntu ruh ïa u Contractor ba un trei katkum ka plan bad sanction.
U Bah L.Khardewsaw uwei na ki nongïalam ka seng, u la pynkynmaw ruh ba ka jingtei ïa ki building sorkar, hateng hateng la ju lap ba la shu trei tang dep bad ka pynlong ka jingsyier ban pyndonkam ïa ki khamtam ïa ki ïing ba hap pyndonkam da ki paitbah kum ka skul.
U la ong ba ka seng ka pynpaw ka jingsngewnguh ïa ka sorkar lyngba ka PWD Building ha ka ban kyntiew ïa katei ka shlem ai jinghikai ba la rim bha jong ka thaiñ West Khasi Hills, kaba la pynmih ïa shibun ki samla pule na katei ka skul ha ryngkat ka result ka ba bha man ka por.
Kumta ka seng ka kyntu ruh ïa ka education department jong ka sorkar ban mang tyngka ruh ha ka ban maramot ïa ki skul building barim jong katei ka skul.
Jowai : U Deputy Commissioner (Supply), West Jaiñtia Hills ula pyntip ba la pyllait ïa u khaw rashon NFSA (AAY&PHH) bad Non- NFSA na ka bynta u bnai July 2022 bad ïa une u khaw la phah sha baroh ki Wholesaler ba kin pynpoi sha baroh ki dukan rashon (FP Shops) haduh ka 15 tarik mynta u bnai.
Na ka bynta ka bhah jong u khaw Antyodaya Anna Yojna (AAY) yn sam ha ka jingthew kaba 35 kg kawei ka AAY FI Card ha ka dor Rs.3/- shi kg na ka bynta ha sor bad nongkyndong.
Ka bhah jong u khaw Priority Household (PHH) yn sam ha ka jingthew kaba 5 kg shi khlieh briew ha ka dor Rs.3/- shi kg na ka bynta ha sor bad ha nongkyndong.
Na ka bynta ka bhah jong u khaw Non-NFSA yn sam ha ka jingthew kaba 7.215 kg shi ïing ha ka dor ba la buh da ka Vigilance Committee ka bym dei ban tam ïa ka Rs.14/- shi kilo la ha sor ne nongkyndong.
Ka bhah jong u khaw PMGKAY Antyodaya Anna Yojna (AAY) yn sam ha ka jingthew kaba 5 kg shi khlieh briew shi bnai khlem donkam jingsiew ha sor bad ha nongkyndong.
U khaw PMGKAY Priority Household (PHH) yn sam ha ka jingthew kaba 5 kg shi khlieh briew shi bnai ïa une u khaw ruh ym donkam ban siew dor la ha sor ne ha nongkyndong.
Nongstoiñ, Naitung 6: Katba nang mih ki sngi, ki jingshisha ki nang paw pyrthei ha kaba ïadei bad ka jingdon jong ki nongshong shnong ha ki jaka khappud bad ka Assam kiba bam ar maloi.
Kumta kan shem jingeh haduh katta katta ban pynbeit ïa u pud u sam ha ka Langpih sector.
Ha ka jingbuddien bniah jong u nongthoh khubor la lap ba na man la kawei pa kawei ka shnong kiba don ha khappud, ki don ki nongshong shnong kiba na ki shnong Garo bad Khasi, kiba pynrung ïalade ha baroh ar tylli ki thup kyrteng nongthep vote (electoral roll) jong ka Meghalaya bad Assam.
Kiba kham bun ki nongshong shnong ki ba leh ïa kata ki dei naduh ki shnong kiba don ha ka thaiñ Kamphaduli, Nawapara, Dronpara, Bangjeng ter ter haduh Kyrshai.
Nalor kata ki don ruh ki nongshong shnong kiba dei ki Khasi, kum na Langpih, Mawlan, Ïewnongma, Mawdiangsnam, Umwali haduh Umbyrsit, kiba pynrung kyrteng ïalade ha ka Electoral roll jong ka sorkar Assam.
Ka jingpynrung kyrteng jong ki ka long tang na ka bynta ban ïoh jingïarap kum ki skhim shna ïing shna sem bad kiwei kiwei.
Ki nongsynshar shnong, ki riew rangbah bad ki samla na kitei ki shnong ki la ong ba ki don haduh ar hajar tam ki nongshong shnong kiba don kyrteng thep vote ha Meghalaya bad Assam.
Hynrei, kumba long mynta ym pat lah ban pynpaw ïa ki kyrteng jong kitei ki ar hajar ngut tam kiba don kyrteng thep vote ha baroh ar ki jylla, namar ki dang don shibun kiwei pat kiba ka jingbishar bniah ïa ki kyrteng, ki shnong ba ki shong bad ki polling station ba ki don kyrteng ka dang ïaid shait shait shait tad haduh ban da lap lut ïa baroh.
Ban lap ïa kitei ki ar maloi ka dei ka kam kaba eh haduh katta katta, kumta ka sorkar ba ka dei ban shimkhia halor katei ka kam, namar lada ka sorkar ka shu sngap mynthi bad kam leh ei ei ban lait na kiba bun ki jingeh, ki riew rangbah na khappud kim banse ban leit sha ki bor kiba kham halor bad wat shaduh ka Election Commission jong ka ri India ba kan kan leh ïa kaba donkam.
Ki nongsynshar shnong ki la pynpaw ba ki kyndon ba ka ECI ka la pynmih, ka ong uwei u briew kawei ka vote.
Kumta ka long kaba beaiñ ba uwei pa uwei u briew u lah ban thep vote ar sien lai sien ne kat ba u sngew bit.
Hynrei kata ruh ka shong ha ka ECI ba kan rai.
Ka shong ha ka mon jong uwei pa uwei u ba pynrung kyrteng thep vote ïalade ha ki ar jylla ba kin rai shano kin leit sha Meghalaya ne sha Assam, ong ki riew rangbah na thaiñ Langpih.
Mawkyrwat, Naitung 06: Ka All Khasi Hills A’chik Federation (AKHAF) Central Body ka la pynpaw ka jingaikhublei kaba kyrpang ïa baroh kiba la ïa don bynta bad kiba la ïaleh shitom ban pynpoi marbam sha ki katto katne ki jaka ne ki shnong kiba don ha East, South West, bad West Khasi Hills Indo-Bangla Border Area na ka daw jong ka jingshah ktah ha ki bor jong ka mariang ha kine ki khyndiat sngi.
Lah ban kdew ba ha 16 tarik u Jylliew, 2022 baroh ki nongshong shnong kiba don ha distrik jong ka South West Khasi Hills, East Khasi Hills, bad West Khasi Hills ki la dap da ka jingsngewsih namar bun ki ïing ki sem jong ki ki la shah rad ha ka jingtwa khyndew bad shah rong ha ka um saw, ki surok ruh ki la twa lut, bad ba ki paidbah ki la don hapdeng bun ki jingeh ha kaba wat tang ban dih ïa ka um kaba khuid ruh kim ïoh shuh, kumta ki paidbah ki la ud bad pynsngew ha ki bor ba dei ban leh ei ei lem halor kane ka bynta.
“Ha kitei ki tarik ba la kdew bun ki ïing kim don bam shuh, ki jaka ïew ruh ym don shuh, ym don surok shuh kaba pynïasoh ha ka ïaid ka ïeng, kim don jaka sah shuh ban rieh wat hapdeng u slap u ba jur la ka long ha ka por mynsngi ne mynmiet ruh bad la ong ruh ba ki katto katne ki longïing kim don shuh wat ki jaiñ ban phong namar ki ïing sah jong ki ki la khyllem na ka jingtwa khyndew", ong ka kyrwoh.
Namarkata, ha ka kyrwoh khubor na u President ka All Khasi Hills A’chik Federation (AKHAF) Central Body, bah Cleafstar Ch.
Marak u la pynpaw ka jingsngew-nguh bad ai khublei namar hadien ka jingai jingtip sha ki bor sorkar na ka bynta ki jingdonkam ba kyrkieh jong ki paidbah nongshong shnong na ka liang jong ki ruh ki la leh ïa kaba donkam da kaba phah ïa ki marbam mardih lem bad kiwei kiwei de ki jingdonkam lyngba ki helicopter.
“Khublei shibun, Myntri Rangbah jong ka Jylla Meghalaya, Conrad K.Sangma, ki Deputy Commissioner’s, ki Police Department, ki BSF, ki MLA, ki MDC, u Ex-MLA u M.M.Danggo bad ki kynhun sengbhalang, bad kumjuh ruh ki nongïalam Balang kiba la noh shibun ki jingïarap ha ka por kaba kyrkieh eh", pynkut ka kyrwoh na u President.
Jowai, Naitung 06: U ma O.R.Challam haba pynsngew shaphang ka jinglong jingman jong ki surok kiba don ha kylleng ka sor Jowai bad hapoh ka Ri-Lum Jaiñtia hi baroh kawei, ula kren da ka jingbynñiaw ba ka sorkar kam shem la ïohi eiei ïa kine ki jingeh ba ki paidbah ki ïakynduh manla ka sngi ha ka ïaid ka ïeng.
Ïa kane u ma Challam uba long u President ka Seiñ Raij Jowai ula pynsngew ha ki lad pathai khubor halor ka jingsniew palat ki surok ha Jowai kiba la dap satang da ki thliew ki sar, kaba phylla shuh shuh ka long ba tang hadien tang katto katne bnai ba la dep maramoh kitei ki bynta ki la sdang biang ki jingjulor kumjuh?.
Ula buh ruh jingkylli ïa ka tnad PWD balei mo ba kane ka rukom pyntrei surok kam shem la neh slem da ki snem, hynrei tang katto kate bnai kila sniew biang bad kane ka long ka jingkylli kaba heh bha ïa kiba bun balang.
‘Ym tang hapoh sor hynrei wat sha ki bynta jong ka surok bah NH-6 na Jowai sha Shillong bad sha kiwei de ki bynta jong ka surok bah hapoh ka Ri-Lum Jaiñtia ka jingsniew ki surok ka long shaba palat bad kane ka ïoh lad pynban ïa ki briew nabar ban kdew kti ïa ka District bad ïa ka jylla hi baroh kawei’, ong ma Challam.
Ka shad Behdeiñkhlam mynta ka snem ka la sdang noh sa tang khyndiat sngi bad la sakhi ba ka tnad PWD kala maramot ïa ka surok na Mission Compound shaduh Iawmusiang bad kane ka rukom maramot surok ruh kam long kaba biang hynrei la shu leh tang ban dep.
Shuh shuh ula ong balei ba ka sorkar kam shimkhia satia ban pyntrei da kaba jania bad kaba lah ruh ban neh haduh 2 snem tam eiei hynrei ka sorkar lyngba ki nongpyntrei Contractor kila shu leh tang ban dep bad wanrah biang ïa ka juh ka jingeh.
Ula pynsngew ‘manla ka snem kum ka Seiñ Raij Jowai kala hap beit ban thoh ïa ka shithi sha u EE ka PWD na ka bynta ban maramot ïa ki surok’, kumta u buh ka jingkyntu khnang ban lait na ki jingshah kdew kti khamtam ïa ka tnad PWD la dei ban shimkhia bha ïa kane ka kam.
Jowai, Naitung 06: Ka lehñiam shad Behdeiñkhlam jong ka Seiñ Raij Jowai mynta ka snem kaba la tip kum ka ‘Saw sngi lai miet’ kan sdang naduh ka 11 tarik ban pynkut ha ka 14 tarik u Naitung 2022.
U President ka Seiñ Raij Jowai ma O.R.Challam haba ai jingkren sha ki lad pathai khubor mynta ka sngi ula ong ba ïa kane ka shad Behdieñkhlam haka 14 tarik la pynban ïa ka kum ka sngi shuti hapoh ka jylla bad ka jingpynkhreh kala sdang naduh u bnai Kyllalyngkot.
Hadien ka jingwan lyngshop jong ka khlam Covid-19 ha kine ki ar snem bala dep, mynta ka snem yn pynlong ïa ka shad Behdeiñkhlam khlem da don kano kano ka jingteh kyndon SOP jong ka sorkar, ong u ma Challam.
U kyrmen skhem ba ka Behdeiñkhlam mynta ka snem kan long kaba phuh ba phieng kaba long ruh shibynta na ka jingrakhe ïa ka jingdap 50 snem ka jylla bad ka jingïoh laitluid jong ka Ri India kaba 75 snem mynta.
Ula ïathuh ba Seiñ Raij Jowai mynta ka snem kala pynlong ïa kane ka Behdeiñkhlam ha ryngkat ka jingïatreilang bad ka North Eastern Council (NEC) Shillong, ka tnad Tourism, ka Planning, Art and Culture bad ka Jaiñtia Hills Autonomous District Council (JHADC).
Ka Sein Raij Jowai ka khot bad wer ïa baroh ki nongshong shnong ban wan sakhi ïa kane ka Behdeiñkhlam kaba khampher namar wat ïa ka Aitnar la pynbha pynmiat ïa ka lyngba ka tnad Tourism jong ka sorkar jylla bad kyrmen skhem ba yn sa lah ban plie noh ïa ka ha kane ka snem ban wan.
Ula ong ba ka jingpyndep ïa ka lehñiam Behdeinkhlam ka dei kawei na ki bynta ban beh ïa ka pang ka shitom, ka bamsap bampong, kan ïada na ka jingdih pynbuaid kum u Drug ïa ki khun samla kiba dei ki lawei, ka jingshah thombor jong ki kynthei khynnah bad kan wanrah syndon ïa ka bha ka miat, ka roi ka par ha ka ïing ka sem, ka shnong ka thaw bad ka ri hi baroh kawei.
Ha kane ka Behdeiñkhlam mynta ka snem yn wan sakhi lang da u Chief Justice ba don burom ka High Court, kymjuh u Myntri Rangbah ka jylla, u shongknor ka Jylla, ki MLA nalor kiwei de.
Ha kaba ïadei bad ki kam ñiam kam rukom kiba la pyndep da u Dolloi, ki 13 Wasan, u Langdoh, ka Langdoh, u Pator, ki Sangot ki Maji, u Dhulia, u Sutia bad ki Phrakur Phra kmai, na ka liang u ma Puramon Kynjing kum u Dolloi ula pynsngew kala dei ka por bad pali ba u Langdoh Jowai un pyndep ïaka Lehñiam Behdeiñkhlam.
‘Ka nongrim jong ka Behdieñkham ka long ban pyndep ïa ka shad ka kmen halor ki jingkyrkhu jong u nongbuh nongthaw lyngba ka mei mariang’ la ong u Dolloi bad kum ka jingburom ïa kine baroh kiba pyndap pynbiang ïa u khun bynriew kala dei ka por ka kmen ka risa da ka jingkyrmen kumjuh ïa kaba bha ha kane ka snem baroh shisnem.
Hashwa ka lehñiam Behdeiñkhlam la don ka lehñiam ‘Knia Khang’ ka Kñia Pyrthat jong ki saw Langdoh bad poi sa ka ‘Saw sngi lai miet’ kaba pynpaw ïa ka jingkmen ha ka mynsiem, ka jingïaieit, ka jingkitkhlieh ban ïada ïa ka mei mariang kaba long ka nongkyrshan ha baroh ki liang jong ka jingim, la pynkut u Dolloi.
Nongpoh, Naitung 06: Namar ka jingbym khein snep ka sorkar ïa ki jingdawa bad ïa ka hok bai bylla ki nongtrei ASHA hapoh ka tnad ka koit ka khiah ha ka jylla, ki nongtrei ASHA hapoh ka jylla ki la rai ban mih madan biang ban ïakhih na ka bynta ban dawa ïa ka la hok ba ka sorkar haduh mynta kam shym la pyn-urlong kumba la ju dawa da ki nongtrei ASHA hapoh ka lama ka Meghalaya ASHA Worker Union (MAWU).
`Kane ka jingthmu ki nongtrei ASHA ban mih madan biang na ka bynta ban dawa ïa ka la hok bai bylla ka ka la paw pyrthei mynta ka sngi, hadien ba ki Nongïalam ka Meghalaya ASHA Workers Union ki la pynpaw sha ki lad pathai khubor halor ka nongrim ba ka sorkar ka la leh kyllut bad kwah tang ban pynbiej ïa ki nongtrei ASHA khlem da siew pat ïa ka bainong kaba ki dei ban ioh kumba la mang da ka sorkar.
Haba ïa kren mynta ka sngi sha ki lad pathai Khubor ha Ri Bhoi, ka President ka Meghalaya AHSHA Workers Union, ka Kong Mirajune Myrsing ka la ong ba kum ki nongtrei ASHA ki la ngiah shisha ïa ka jingleh buit tuh bad ka jingleh shukor ka sorkar jylla lyngba ka tnad ka koit ka khiah bad ki nang tang ban phah bylla ne phah trei bad kim siew hok pat wat ïa ka bai bylla ki nongtrei ASHA nalor ba ka jingsiew ka long kaba rit.
Ka la ong ruh kum ka Union ka hap ban kren na ka bynta jong baroh ki nongtrei ASHA hapoh ka jylla ba ka sorkar ka la leh bein ïa ki, ki don ki ASHA kiba ym ioh pdiang ïa ka Fixed Incentive kaba long Rs.2000 na ka sorkar jylla bad Rs.2000 na ka sorkar kmie.
Kane ka jingleh ka sorkar ka la pynbitar ruh ïa ki nongtrei ASHA ha kaba ki la shu shim ba ki nongtrei ASHA ki dei tang kum ki briew kiba ym don jingim.
Ka la ïathuh ruh na ka liang ka MAWU dang ha ka 4 tarik u Lber 2022 ki la dep ban kynduh ïa u Myntri ka tnad ka koit ka khiah ban ïa kren halor ka jingeh ki nongtrei ASHA ba dei ban pynkhuid noh ïa baroh ki pisas ba dang sah kum ka bai bylla ki nongtrei ASHA bad ha kajuh ka por la ïa kren ruh ba pynkiew noh ïa ka bai bylla na ka Rs.66 shi sngi sha ka Rs.300 shi sngi ba la kular ban shim khia da u Myntri ka tnad ka koit ka khiah, hynrei kumba long haduh mynta kine ki jingkular ki la shuh sahkut tang ha ka jingïakren.
Na ka liang ka Kong Mirajune Myrsing kum ka President bad ka Kong Betina Langstieh kum ka treasurer ki la pynpaw ruh ïa ka jingeh jong ki nongtrei ASHA ba ki la shah iehnoh bein shisha ha ka sorkar jylla bad ki la kren ruh ka jingeh ki nongtrei ASHA ha kaba ïa dei bad kata ka online payment ba baroh ki nongtrei ASHA kim don Mobile, ka recharge Mobile, ka jingdawa ban ioh noh da ka appointment ba pura bad kumjuh ruh ki jingkhia jong ka kam ba ka sorkar ka la shu bynshet ïa ki nongtrei ASHA katba ha ka liang ka jingsiew pat ka la shu buh teng khlem da siew dep ba ki nongtrei ASHA ki mad jingeh nalor ba ki ïoh ïa ka jingsiew ka ba rit.
Nongpoh, Jylliew 06: Ka jinghap u slap u ba la neh kumba katto katne kynta mynta ka sngi ha ki thaiñ Jorabat, ka la wanrah biang ïa ka jingjia shlei um ha kiba bun tylli ki bynta jong u surok bah National Highway-37, kaba la buh jingeh kaba khraw ïaki paidbah nongleit nongwan lyngba utei u surok.
Kumba la sakhi biang mynta ka sngi, ka thaiñ Joarabat ka la mad biang ïa ka jingjia shlei um bad bun ki paidbah ki la mad jingeh khamtam kiba leit ba wan ha surok ha kaba ka um ka la kiew haduh kumba 3 ne 4 phut shajrong bad bun tylli ki dukan die jingdie ki la shah ktah naka jingshlei um bad tang ki kali heh kiba lah ban ïaid kaba la wanrah ruh ka jingdheng kali ba shipor.
Haba ïakren bad katto katne ngut ki paidbah bad ki nongshong dukan ha katei ka thaiñ kila pynpaw ba ka jingshlei um ha katei ka thaiñ kam dei shuh ka sien ba nyngkong ba ki paidbah ki mad jingeh bad ka jingshlei um ka ju jia naka por shaka por lada jur slap, bad kum ki paidbah kila pynpaw ka jingsngewkhia kaba jur halor kane ka jingeh ba ki mad naka jingshlei um kaba ktah shi katdei ïaka leit ka wan ki paidbah khamtam ki nongshong dukan.
Naka liang kiba bun ki paidbah kila kynnoh ruh ba ka daw ka jingshlei um khah khah ha katei ka thaiñ ka dei namar ka jingbym biang ki nala tuid um ba ka um kam lah ban tuid shaka jaka ba dei ban tuid bad sahkut ha katei ka jaka bad kyrpad ruh sha ki bor ba dei peit ba kin shimkhia ban lait naka jingeh bad ka jingshlei um ba man ka por ha katei ka jaka.
Shillong, Naitung 06: Hadien ba ki nongtrei jong ka National Health Mission(NHM) Meghalaya, kiba trei kum ki Service Delivery Staff(SDS) ki la pynbna paidbah ha ka 5 tarik Naitung ba kin pynlong ïa ka jingïakhih da kaba sahngeh treikam naduh 6 tarik Naitung kaba khlem buh sngi mynta ka sngi ki la rai ban weng noh ïa kane ka jingïakhih namar lada kin ïaid shakmat kan buh jingeh ïa kiba pang ba shitom kiba donkam ïa ka jingsumar jong ki.
Ha ka kyrwoh ba ki la phah sha ki lad pathai khubor ki la ïathuh ba na ka liang jong ki ki la pynkylla noh ïa ka jingïakhih ba khlem buh por sha ka jingïakhih kaba kin ym ai satia ïa kino kiino ki kaiphot sha ki bor ba dei peit.
Shuh shuh na ki liang SDS ki la buh ruh ïa ka jingkylli ïa u Mission Director(MD) la ki don ne em ka jingtwad jingmut na ki riew shemphang ha shuwa ban phiah, la ka ophis u MD ka twad jingmut bad sngap ne em ïa ki jingai jingmut kito kiba shah kjtah na kane ka rukom thymmai, la ka ophis ka pan jingmut ne em ïa ki stad ain ïa kane ka kam ban lait na kino kino ki jingshah khniot beiñ ki nongtrei.
Shillong, Naitung 06: Kawei ka longkmie ha ka sngi Balang ka la ujor da ka ejahar ha ki Pulit jong ka Rynjah Police Station pyrshah ïa uwei u bar jylla da kaba kynnoh ba u la pyrshang ban jrong kti ïa ka katba ki dang ïa shong lang ha ka kali kamai ban leit sha Rynjah.
Katkum ka jingtip ba la ïoh na ki Pulit, la ïathuh ba kane ka longkmie ryngkat bad kawei ka khun kynthei jong ka, ki ïa shong lang mar syndah bad une u bar jylla ha ka seat kaba shadien bad ha ka jingkhapngiah kaba la pynlong lypa ban ïatyngkhuh para met kat haduh ba kane ka longkmie ka la sngew smiej met ïa ka rukom peit bad ka rukom leh jong une u bar jylla, kumta ka la lynniar briew noh hangta.
Katkum ka jingtip na ki Pulit jong ka Rynjah Police Station, la ong ba kane ka longkmie ka la ujor pyrshah ïa une u bar jylla namarba ka la suba sniew ïa ka jingleh jong u watla um pat shym la jrong kti eiei ïa ka.
Ha kaba ïadei bad kane ka jingjia, ki pulit ki la rah ïa une u bar jylla sha thanat na ka bynta ban pynlong ïa ka jingtohkit kaba bniah bad pyngat ïa u hapoh ka kyndon 354 jong ka Indian Penal Code (IPC).
Shillong, Naitung 6 : U MLA jongka Mawlai Constituency u bah Process T Sawkmie u la kyrpad jur ïa u Symbud Myntri Rangbah ka jylla u bah Prestone Tynsong uba dei peit ïa ka tnad pynmih bording ha ka jylla ban bthah ïa ka tnad MeECL ban pynduna ïa ki kynta pynlip bording ha ka por mynmiet ha kane ka nongbah Shillong namar ba la jur ki kam sniew kam smeh bad buh ka jingngiew jingsheptieng ïa ki paid nongshong shnong baroh.
Haba ïakren bad u nongthoh khubor u la ong “ U Symbud Myntri Rangbah u dei ban bthah noh ïa ki bor pynïaid ka MeECL ba kin pynkylla noh ïa ki kynta pynlip bor ding da kaba pynduna noh mynmiet bad kham pynbud mynsngi kata ruh ym dei ban pynlip da ki kynta lynter hynrei lehse shi kynta haduh arkynta duh.
Namar kane ka jingpynlip bor ding mynmiet ka la buh ïa ki paid nongshong shnong ha ka jingma ba la jur sa tang ki nongtuh nonglute bad ki jyllei ki nongdih drok ha ka por miet".
Ym tang katta wat kane ka pynthut ïa ki khynnah skul bad samla pule ruh kiba khie step dang step phyrngap ban pule ïa ki kot ki sla jongki.
Sa kawei pat wat ki hospital ruh ki shah ktah bha namar ha ki hap ban pynmeh beit da ki generator ban pynmeh bording beit ha ki kamra khamtam ha ICU.Kumta lada jia ba thut ki generator ka buh ïa ka jingim briew ruh ha ka jingma kaba khraw.
Sa kawei u la ong ba wat ki Press kiba shon ïa ki kot khubor ki shah ktah bha bad kiba bun ki dei kiba don hapoh ka Mawlai Constituency.
Kumta u kyntu ïa u symbud myntri rangbah ban pyrkhat lem bad shim khia ïa kine ki jingeh kiba la kdew haneng.
Shillong, Naitung, 06: Ki nonghikai skul SSA na rilum Garo kiba don hapoh ka shatri jong ka All Garo Hills SSA School Teachers’ Association central body (AGHSSASTA) ha ka Lah Sngi u Blei ki la phah da ka jingthoh sha u Myntri Rangbahduh ka ri India u Narendra Modi lyngba u Deputy Commissioner jong ka West Garo Hills ban pyllait noh ïa ka tulop kaba lah sahteng mynta la san bnai kynthih, kata naduh u bnai Rymphang, haduh u Jylliew, 2022.
Ha ka dorkhas, ka Seng ka la pynpaw ïa ki jingeh ba la mad da ki nonghikai skul SSA namar ka jingbym pat ïoh ïa ka tulop kaba la san bnai kynthih.
“Ngi ki nonghikai Samagra ShikshaAbhyan (SSA) jong ka Meghalaya ngim pat ïoh pdiang ïa ka tulop kaba la sahteng la san bnai kynthih naduh u Rymphang, 2022 haduh mynta.
La san bnai kynthih ngi la im khlem ka tulop," ong ka dorkhas ba la soi da u President u L.G Momin.
“Ngi la ïaishah ïa ka jingbym ïoh hok ïa ka tulop naduh ki snem ba la leit noh.
Ngi la ïakynduh bad aiti da ki phew tylli ki dorkhas sha u Myntri Rangbah ka Jylla u Conrad K.Sangma bad ha u Myntri ka tnat Pule Puthi u Bah Lahkmen Rymbui hynrei kam shym la don kano kano ka jingseisoh," ong ka dorkhas na ka Seng.
“Ngim pat ïoh wat ïa ka tulop jong ka Financial Year 2021-22 , kata, jong u bnai Rymphang bad Lber 2022, ïa kaba la dei ban pyllait noh shwa ban poi ka Financial Year 2022-23.
Na ka bynta ka Financial Year 2022-23 ka Sorkar Pdeng ka la dei ban pyllait ïa ka pisa sha ka Sorkar Meghalaya namarba ngi la ïa kynduh bun ki jingeh na ka jingbym ïoh tulop,’ ong ka Seng.
Ka Seng ka la pynpaw ruh ba bun na ki nonghikai SSA ha Meghalaya ki la shah ktah ha ka ïoh ka kot, nalor bym don pisa shuh ban siew bai skul ïa ki khun bad ka jingkiewdor ki marbam mardih.
“Ha kum kane ka khep ngi hap ban pyndep ïa la ka kamram da ka kpoh kaba thylli bad ki don ki khep ba ngi hap jaw ummat.
Namarkata, ngi kyrpad ïa phi ban pyllait noh ïa ka tulop ha kane ka kynti khlem da pynslem," la kyrpad ka Seng.
Shillong, Naitung 06 : Ki MDC jong ka Liang Pyrshah ki la pynpaw ka jingbynñiaw kaba khraw namar ka Council ka mang tang 9 lak tyngka na ka bynta ka tnad Arts & Culture kaba dei na ka bynta ban pynneh pynsah ïa ka riti dustur bad ïa ka kolshor.
“Ka District Council kadei ka jaka ban pynneh pynsah ïa ka riti distur, kumta sngewsih ban ong ban mang tang 9 lak tyngka ban ïarap ïa ki constituency," ong u MDC ka Congress na Nongstoiñ, Bah Gabriel Wahlang.
Katkum ka jingong jong u, ka Council ka la dei ban mang kham bun namar kadei ka tnad kaba peit ïa ka riti distur bad ka kolshor.
Na ka liang u Executive Member, Bah Victor Ranee haba jubab halor kane ua ong, “Nalor ka jingïarap ïa ki MDC 30 ngut, don ruh ka Khasi Heritage Village ba ka Council ka peit bad shna ruh haduh 11 tylli ki trep jong ki 11 tylli ki Hima ha kaba na ka EC ngi la wan ban jurip dang shen.
"U la pyntip ruh ba ka Hima Mawphlang kan sa pynïaid noh ïa katei ka Khasi Heritage Village khnnag ba ki nongwan jngohkai kin ïoh ban ïohi haba ki wan jngohkai ïa katei ka jaka.
Shuh shuh u la kyntu ruh ïa baroh ki Hima bapher bapher ba lada ki don ki tiar ki tar tynrai ba kin wanrah ban buh ha katei ka ïing trep jong ki Hima.
Haba batai bniah halor katei ka village, utei u EM u la ong ba ka Council ka don ka jingthmu ban ai wai noh ha ki kynhun kiba tbit ha ki tiar tynrai bapher bapher da ka thong ban pynim biang ïa ki jingshad bad ki riam ki beit jong ki Hima bapher bapher.
Halor ka jingkylli ba wanrah da u MDC ka Mawhati Bah Charles Marngar la ka Council ka don neem ki rekod ïa ka jingdon ki jingshad tynrai na ka liang u EM u la ong ba haduh mynta kim.
pat don ki rekod hynrei ki don pat ha ka lynti ban pynbeit pynryntih ïa ki riam ki beit tynrai ha ki hima bapher bapher.
“Mynta ngi la shna 11 tylli ki trep jong ki Hima ban buh ïa tiar tynrai jong ki hima bapher bapher bad ban pynshlur lang ïa kiwei ruh ki Hima ki bym.
pat leh," u la ongHalor kine, na ka liang ki MDC ki kyntu ruh ïa ka Council ba ka la dei ka por ban buh rekod noh ïa ki jingshad tynrai kumjuh ki riam tynrai ha u pud u sam jong ka jylla.
Shillong, Naitung 06: Ka Seng KSU Barak Valley, ka la trei borbah na ka bynta ban ïarap ïa ki lanot shle um ha Silchar kaba la jia ha une u bnai baladep.
Ha kine ki sngi kiba ladep ka Seng ka la kner kti ruh lyngba ki lad jingïarap da ki marbam, ki jaiñ ki nep na ka bynta kine ki lanot, khamtam ïa ki paid Khasi ba shong ba sah ha katei ka jaka.
Ka kyrwoh ba la pyllait da ka Seng ryngkat ki dur bad ki video kiba pyni ïa kane ka jingkner kti ka Seng, ki pyni ba ki dkhot jong ka Seng ki la hiar sha ki shnong ki thaw, ki ïing ki sem jong ki paidbah ban ïarap ïa kito kiba la sahkut na ka jingshlei um.
Nangta ki la leit ruh sha kawei ka skul Holy Cross ha kaba ki la pyndonkam da ki lieng kynda ban ïarap ban pyllait ïa ki khynnah skul bad ki nonghikai kiba sahkut ha skul na ka jingshlei um.
Ki dkhot jong ka Seng ruh ki la ngam da ka met ha ki jaka ba shlei um ban ïarap ïa ki paidbah kiba la sahkut ha ki ïing ki sem, ha ki dukan ban ïalam ïa ki sha kiwei pat ki jaka kiba lait na ka jingshlei um.
Lah ban kdew hangne ba ka Barak Valley kadei kawei na ki thaiñ hapoh Assam kaba la shah ktah bha ha ka jingshlei um namar ka jingjur u slap, kaba la ktah ruh wat ïa ka surok kaba pynïasoh ïa ka Meghalaya bad ka thaiñ jong ki them Barak, namar ka jingtwa bad jingdkut ka surok ha Sonapur bad ki Shnong ba marjan.
Shillong, Naitung 6 : U MLA jongka AITC na ka Mawsynram Constituency u bah H.M Shangpliang u la leit ban ai ka jingkyrshan ïa ka kyrtong President ka NDA ka Droupadi Murmu ha ka jingwan jongka sha Orchid Lake Resort, Umiam Ri Bhoi mynta ka sngi ban pan jingkyrshan na ki MLA bad MP ka jylla.
Wat la u bah Shangpliang um pat mih na ka AITC hynrei ki dak ki shin ki pynpaw ba un sa mih noh namar ha ka jingwan jongu General Secretary ka AITC u Abhishek Banerjee ruh u khlem leit bad mynta ka sngi pat u la pynpaw ba u kyrshan ïa ka Murmu.
Ha kine ki khyndiat sngi la mih ruh ha ki kot khubor ba ki don ki nongïalam jongu kiba kwah ba un ïakhun na ka BJP bad la ïoh jingtip ba ka jingïakren bad jingpynbeit bad ki nongïalam ka BJP ruh ka la ïaid hi.
Kane ka jinpynpaw pyrthei jongu mynta ka sngi ka kren shai ba u lah ban pynïasoh noh sha ka BJP ban ïakhun na ka Mawsynram Constituency.
Hynrei haba iakren bad u bah H.M Shangpliang bad kylli hato ka AITC kan kyrshan ïa ka Murmu u la ong “ Ngi dei na ki jylla riewlum bad nga sngew ngi dei ban buh ïa ka politik party shadien.
Nga wan shane ym ban leh politik hynrei ban pynpaw ba nga ïadon ryngkat bad ka Draupadi".
“ Ka la wan ban pan ka jingkyrshan na baroh 60 ngut ki MLA jongka jylla.
Ka dei ka longkmie ba nyngkong eh na ki riewlum ban sa kiew sha ka shuki President jongka ri “ ong u bah Shanapliang.
Hynrei ula ong ba ka shong ruh ha ka rai jong ki MLA shimet shimet.
Haba kylli balei ba u khlem leit sha ka jingïalang ba wan u General Secretary ka AITC u la ïathuh “ Nga khlem lah ban leit namar ba khlad iba haïing ba jan tam jongnga.
Na ka liang jong nga nga la pyntip sha ki nongïalam.
U la kyntait ruh ba un pynïasoh sha kiwei ki party da kaba ong “ Nga dang dei u MLA ka AITC".
Shillong, Naitung 06 : Ka Dorbar Lyiur jong ka KHADC ha kane ka sngi Balang ka la byrngem ban ujor noh sha ka Ministry of Finance jong ka Sorkar Pdeng pyrshah ïa ka sorkar jylla namar ka jingpynslem jong ka ban pyllait noh ïa ka pisa ba la mang khnang da ka sorkar pdeng na ka bynta ki projek kiba ïadei bad ka koit ka khiah bad ka khuid ka suba ha u pud u sam jong ka Council.
“Haduh mynta ka sorkar jylla haduh mynta kam pat pyllait ïa kane ka pisa watla na ka liang ka Executive Committee ka la leit ban kynduh ïa u Myntri Rangbah ka jylla uba la kular ban pyllait noh ïa kane.
Imat don katto katne kiba pyrshang ban ïalam bakla ha ka jingpyntreikam ïa kane ka pisa," ong u CEM, Bah Titos W Chyne haba jubab halor ka jingkylli ba wanrah da u MDC ka Mawkyrwat, Bah Carnes Sohshang.
U CEM u ong ruh ba ïa katei ka pisa hi yn ym lah satia ban pynbakla lynti shano shano.
“Ha ka jingshisha ngi la kwah ban pyntip noh sha ka Ministry bad ka ladei ka por ba ngin pyntip noh sha Delhi ba ngim pat ïoh ïa kane ka pisa haduh mynta ruh.
Nga ong da kaba shai ruh ba lada ka sorkar ka pyllait ïa ka pisa ka hap ban pyllait ruh bad ka sut.
Nga kyrpad ïa ki para dkhot baroh ban ïai shah bad ba ka EC ka shimkhia ban buddien ïa kane ka kam ryngkat u Deputy Chief Executive Member ba dei peit ïa ka Pla-tyngka jong ka Council ba la kumno kumno ha kine ki khyndiat sngi ne khyndiat taiew ka sorkar kan pyllait noh," u la ong.
U ong ruh ba na ka liang ka EC ka pynkhreh ruh ban leit kynduh biang sa shisien pat ïa u Myntri Rangbah ban pynkynmaw biang halor katei ka bhah kaba la mang khnang da ka sorkar pdeng.
Na ka liang u Nongïalam ka Liang Pyrshah, Bah PN Syiem u la buh jingkylli ruh ïa ka EC ba kaei pat ka sienjam ba khatduh ba kin shim lada ka sorkar jylla kam pyllait wat hadien ba ki la dep ban thoh sha ka Ministry ruh.
“Kaei ka sienjam kaba khatduh ba ka EC kan shim lada jia baka sorkar kam pyllait hato kan wad noh da kiwei kiwei ki lad ne khnang baka sorkar kan pyllait?"Halor kane, na ka liang u CEM u la ong, “Na ka sorkar ngi la shimkhia bad ka sorkar jylla hi kan sa sngap hadien ba ngi thoh sha ka Ministry namar dang ha kine ki khyndiat taiew ruh ngi dang dep ïa kren bad ka Ministry.
"U CEM u kyntu ruh ïa ki MDC ba kin smat na ka bynta ki skim ba la ai ban pyndep noh ha ka por kaba biang namar tang ban submit ïa ki skim ruh shimpor da ki snem wat hadien ba buh 30 sngi ban phah kumta kane ka ktah wat ban phah ïa ki Utilization Certificate.
Shillong, Naitung, 06: Ka Ministry of Finance, Department of Expenditures, Finance Commission Division ha ka sngi Balang ka la pyllait pisa haduh 8608.33 lak sha ka Sorkar Meghalaya kum ka Grant-in-Aid na ka bynta u snem 2022-23 ba la mynjur da ka 15th Finance Commission.
Na ka bhah kaba T.714674.99 klur ba la pyllait da ka Ministry of Finance, ki don haduh 13 tylli ki Jylla hapoh ka ri kiba la ïoh ïa ka bhah jingïarap na kane song pisa.
Kane ka jingpyllait pisa ka long tang na u bnai Naitung, 2022.
Ka Jylla Andhra Pradesh ka la ïoh pdiang T.87908.33 lak, ka Assam T.40750.00 lak, ka Himachal Pradesh T.78141.67 lak, ka Kerela T.109783.33 lak, ka Manipur T.19250.00 lak, ka Meghalaya T.8608.33 lak, ka Mizoram T.13458.33 lak, ka Nagaland T.37750.00 lak, ka Punjab T.68950.00 lak, ka Rajasthan T.40516.67 lak, ka Tripura T.36858.33 lak, ka Uttarakhand T.113225.00 lak, ka West Bengal T.714674.99 lak.
Shillong, Naitung 06 : Ka Congress mynta ka la pynkhreh ban wad kyrtong da uwei pat na Mawphlang Constituency hadien ba ki la ïoh jingtip ba u MLA barim jong ka, Bah Kennedy Khyriem u la thmu ban leit pynïasoh noh sha ka National People’s Party, ka party kaba ïalam ïa ka bor synshar ha ka jylla.
U Bah Kennedy dang ha ki khyndiat bnai ba la dep u la ai reng ha ka elekshon shiteng samoi ha Mawphlang na ka tiket Congress tangba u la shah rem noh pat ha u kyrtong ka UDP, Bah Eugene Lyngdoh.
Ïa kane ka jingthmu jong u Bah Kennedy ban phet noh na ka party la pyntikna ruh da ki nongïalam ka Congress bad ruh da ki nongïalam ka NPP.“Haoid kadei ka jingshisha ba u Bah Kennedy un ïasoh noh sha ka NPP," ong ki nongïalam NPP ki bym kwah ban pynpaw kyrteng.
Na ka liang ka Congress ruh ha kajuh ka por ki la kubur lang ba ki la ïohsngew ïa katei ka khubor na ki paralok.
“Haduh mynta na ka liang u Bah Kennedy um pat pyntip lane ban resaiñ na ka party.
Hynrei lada jia ba u Bah Kennedy u mih noh na ka party, ngin ïoh pat da kiwei ki nongïalam," ong u heh Congress ba dei ruh u MDC ka Mylliem, Bah RV Lyngdoh haba kren bad ki lad pathai khubor.
Shuh shuh la ïathuh ruh ba ka Congress ka la pynkhreh ruh ban pdiang sngewbha ïa uwei u riewrangbah na ka thaiñ Mawphlang ha kane ka sngi Saitjaiñ uba lah ruh ban long u kyrtong lada jia ba u Bah Kennedy u mih noh na ka party.
U Bah RV Lyngdoh u la ïathuh ruh ba ki ïoh jingtip ba katkum ka jingïakren hapdeng u President jong ka Meghalaya Pradesh Congress Committee, Bah Vincent H Pala bad u Bah Kennedy ha kane ka sngi Saitjaiñ, la ong ba na ka liang utei u MLA barim u la kular ba un ïai don beit bad ka party.
“Hynrei mynin pat ngi ïohsngew ba i la leit ban pynïasoh noh sha ka NPP watla shangi im pat ïathuh ïa ka daw ba i leit ban pynïasoh noh sha katei ka party," la ïathuh shuh shuh utei u MDC ka Mylliem.
Shillong, Naitung 06 : Ka Liang Pyrshah ha Iing Dorbar jong ka KHADC ki la kyntu ïa ka Executive Committee ba kan kyntiew noh ïa ka song jingïarap ba ki ju ai sha ki skul Lower Primary bad ruh ban ailad noh ba uwei uwei u MDC ïoh la kumno kumno lai tylli ki skul ban noh jingïarap.
“Tang 36,000 tyngka ka dangduna bha, hato lah neem ban pynkiew noh ïa ka jingïarap bad ruh ban ai sa kawei ka skul khnang ba uwei uwei u MDC un ïoh ban ai jingïarap lai tylli ki skul," ong u Bah Gabriel Sohshang, MDC ka Nongstoiñ ha ki kynta kylli jingkylli jongka Dorbar Lyiur kaba long ha kane ka sngi Balang.
“Ïa kane ngin sa bishar bad ïa pyrkhat ha ka EC kumno ban kyntiew ïa ka song jingïarap bad ruh ïa ki skul," ong u Executive Member ka tnad Development, Bah Martle N Mukhim haba jubab ïa ka jingkylli.
Shwa kane na ka liang u MDC ka Mylliem, Bah RV Lyngdohu la ong ruh ba la ka Council ka don neem ka jingthmu ban wadlad noh na ka sorkar India kum na ka tnad Tribal Affairs na ka bynta ban kyntiew ïa ka pule puthi kaba ka jingdon ki khynnah ba pep skul shiteng por ka jur bha.
Na ka liang u Bah Carnes Sohshang, MDC ka Mawkyrwat u la ong ba ki don bun ki shnong ki bym don skul, kumta u la kyntu ïa ka Council haba ka noh jingïarap ba ka donkam ban peit noh khambha ïa kito ki shnong ki bym pat don ki skul.
Halor kane, u EM u la kyntu ïa ki MDC ba kin wad ïa ki shnong ki bym pat don ïa ki skul ba ban pyntip sha ka EC khnang ban lah pat ban ai jingïarap ïa ki.
Shuh shuh u la ong ruh ba ka jingïarap kan dei beit tang na ka bynta ar tylli ki skul.
Shillong, Naitung 6 : U Bah Sanbor Shullai, myntri jongka sorkar MDA mynta ka sngi la ïathuh ba u la ïeng joit na jaka shong ban pyrshah halor ka jingkren jong u Lamphang ka ïing dorbar thawaiñ u bah Metbah Lyngdoh uba la pynpaw hakhmat ka Murmu ban shim khia ban ïada na ka jingshah leh thombor jong ki jaidbynriew riewlum ha kylleng ka ri India.
ïa kane ul a pynpaw ha ka por ba u ai jingkren hakhamt ka Murmu mynta ka sngi ha Orchid Lake Resort.
Katba u bah Metba u dang kren bad pynpaw ka jingsngewkhia hakhmat ka Murmu, u bah Sanbor u la ïeng joit bad u la pypaw pyrshah da kaba ong ba ym don ka jingshah thombor ki riewlum ha India, ïathuh ki MLA kiba iadon lang hakatei ka jingïalang.
