Nongpluh.
La ïoh ïa ka jingkren pdiang na u ma J.M.Pohsngap.
Ka jingkren lyngkot ïa ka History jong ka shnong na u wei na ki rangbah jong ka shnong u ma N.K.Lamare uba dei ruh u Chairman jong ka Souvenir Committee.
Hadien kane la ïoh ïa ka jingkren na u Symbud Kongsan ma J.K.Rymbai bad na u Kongsan ma F.W.Blah.
Na ka liang jong ki, kila pynpaw ïa ka jingsngewkmen lem halor kane ka jinglah jong ka shnong ban jam sha une u maw mer ba 75 snem.
Ki buh ruh ka jingkyntu ïa ki nongshong shnong ba don ka mynsiem jingïaieit bad ka jingïatylli, khnang ba yn lah shuh shuh ban ïalam shakhmat ïa ka shnong ha kine ki snem ban wan.
Na ka liang u kongsan ula plie ruh ïa u Maw sahnam (Tablet) jong ka shnong, katba u Symbud Kongsan ula plie pyrda ïa ka dur (Mascot) kaba dei ka dak jong ka jingrakhe 75 snem ka shnong.
U Kongsan ula sam ruh ïa ka khusnam jop sha ka samla Wansaka E.Hinge haka jingïakop shna dur Mascot.
Ha kane ka sngi la pynshit pynsyaid ïa ka jingrakhe da ka jingïashim bynta jong ki khun jong ka shnong naduh ki samla haduh ki khynnah lyngba ki jingrwai bad ki jingshad.
La ïoh ïa ka jingot Cake Jubilee bad la duwai pynkyntang da u Pastor K.Syiemlieh.
ïa ki kyntien ai khublei la ai da u samla E.Suting uba dei u Secretary, Paltinum Jubilee cum Organizing Committee.
U la pyntip ruh ba ha kine ki bnai ban wan kin sa don shibun kiwei pat ki prokram jingïakop bapher bapher kiba ka shnong kan pynïakhun, kumta u khot bad kyntu lang ïa baroh ki khun jong ka shnong ban ïashim bynta shitrhem.
Kum ka dak jong ka jingkmen kala don ruh ka jingpynher ïa ki Dingkum, katba ha ka por janmiet kala don ka jingpynbyrngia lyngba ki jingrwai da ki khun ka shnong.
Shillong, K’Lyngkot 07 : Hadien ba ka sorkar jylla ka la weng ïa ki lai ngut ki dkhot ka Meghalaya Lokayukta mynta ka sngi ka Voice of the People Party ka la byrngem ban mih ïakhih sha madan lada ka sorkar kam thung biang ïa kine ki dkhot kiba tohkit halor ka bamsap ba kynthup ïa u MLA ka NPP uba dei ruh u bahaiing bajan jong u Myntri Rangbah ka jylla.
Ha ka kyrwoh sha ki lad pathai khubor u President ka party u Bah Ardent u la ong ba kane ka jingpynkut tang shiteng por ka sorkar MDA ïa ka jingtreikam kine ki Investigating Officer jong ka State Lokayukta ka dei beit ban ïada ïa ki MLA ka NPP kiba donkti ha ki kam bamsap.
Ka VPP ka la dawa ruh ba u Myntri Rangbah ka jylla u dei ban sangeh mardor ban lulia ïa ka kam jong ka Lokayukta.
Shuh shuh ka VPP ka la byrngem ruh ba lada ka sorkar kam thung biang ïa kine ki lai ngut ki ophisar kan mih sha surok ban ïakhun haduh ba ka sorkar kan thung biang ïa ki bad ruh ban ïakhun pyrshah ïa ka jyrsieh bamsap ba shyrkhei ka sorkar MDA ba ïalam ka NPP.Ka VPP ka kdew ruh ba ki nongshong shnong ka jylla ki don hok ban ïoh ïa ka synshar ba khuid ba suba ha kaba ka synshar khadar ruh ka ïaid beit ïaid ryntih kumba dei hok.
Mynsngi Saitjaiñ ba ladep nga la poi sha ka shnong Wah ñiangleng kaba don hapoh ka shnong 12 mer hajan Mylliem hynrei kane ka shnong ka hap hapoh ka konstituwensi Sohra.
Kane ka jaka ka long shisha kaba itynnad haduh katta katta bad ka dei ruh ka jaka ha kaba don ki pung bah (lake) kiba long kum ki jaka kynshew um na ka bynta ka jingsam um sha kylleng ka sor Shillong lyngba ka Greater Shillong Water Supply System (GSWSS).
Ha kane ka pung bah ki don ki katto katne ki lieng kiba ki briew ki lah ban king hi da lade lane ban shu shong kai katba dang king da kiwei pat kiba tbit.
Ïa kane ka jingjngoh kai pyrthei kaba pyrshang ban die ïa ka jingitynnad jong ka mariang sha ki nongwan jngoh kai (tourists) la ai kyrteng ha ka ktien phareng da ka eco-tourism.
Ka jingthmu jong ka eco-tourism ka long ban khring ïa ki tourist bad ha kajuh ka por ban pynneh pynsah ïa ka mariang namar khlem kata ki tourist kin ym kwah satia ban wan sha kine ki jaka.
Bad kane ka long khamtam na ka bynta ki tourist kiba nabar ka ri India kiba khein kor haduh katta katta ïa ka mariang.
Ïa kine ki pung bah kiba kynshew um la ker sawdong da ki lum kiba itynnad haduh katta katta.
Hynrei sngewsih ban ïathuh hangne ba don ki lum pat kiba la syllen syndon bad ym don shuh wat tang uwei u dieng ruh.
Lada kane ka ïai long kumne bad ki briew shimet kiba kam trai ïa ka jaka khlaw bad kiba ai wai ban pom dieng ïa ki kontrak ha ka dor kaba tad, te shen kane ka pung bah kiba kynshew um kin sa tyrkhong noh bad kan sa poi ka por ba ngin ym ïoh shuh tang ïa ka um dih ruh.
Wat mynta ruh bunbah ki shnong bad ki jaka ha sor Shillong kim ju ïoh um thikna.
Ka dawbah ka long namarba la shu ai lad ïa ki kontrak shalan dieng sawdong ba kin shim wai ha ka dor kaba tad ïa ki khlaw kiba la kam trai da ki riew shimet kylleng ka ri Khasi Jaiñtia.
Lada ngim lah ban tem ïa kane da kano kano ka aiñ te ka jingma kaba long ka jingkyrduh um ka ap thap ïa ngi.
Sa kawei pat ka daw kaba pynduh pyndam syndon ïa ki tlong um jong ngi ka dei ka jingtih ïa ki parmaw bad shyiap khlem kino kino ki kyndon khamtam sawdong ki lum kiba long ki nongïada ïa ki tlong um (catchment areas) jong ngi.
Ha kane kajuh ka jaka kham pajih khyndiat na Wah ñiangleng kaba hap ïaid lynti na Mawjrong ka don ka jingtih maw kaba shyrkhei bha ïa kaba imat u nongwai ïa kata ka khlaw bad ka par maw u dei na Bangladesh.
Wat ha ka por mynsngi ruh ngi lah ban ïohsngew ïa ka jingpynbthei da ka dynamite ban pynpra ïa ki mawbah ha kato ka jaka.
Ka jingkylli ka long – hato kine ki nongshim kontrak kim hap mo hapoh kano kano ka aiñ pyrshah mariang (environmental laws) kiba teh pyrkhing ïa ngi baroh halor ka nongrim ba dei ban ïada ïa ki khlaw ki btap bad ïa ka mariang namar ïoh poi sha kaba tyrkhong um syndon.
Ym dei tang katta.
Kane ka mariang ka dei ka jaka shong jaka sah ym tang ka jong u khun bynriew hynrei ka kdup ruh ïa ki sim ki mrad bad ki kynja ba im bun jait.
Ïa kane ka jingïa imlang bad jingïadonkam lang mar kylliang la khot ka biodiversity ha ka ktien phareng.
Kane ka kit jingmut ba baroh ki jingthaw ba im ki im lang da kaba wad ïa la ki jong ki jong ki jait jingbam.
Lada ki khlaw ki btap ki la syllen lut te ki bapli ki mrad bad ki sim kin phet pat shano? Ngi hap ban kynmaw ba lada ka jinglalot jong ngi ki briew ka la tyllep liam ka por kam slem shuh ba ngin ïap na ka daw ba ym ïoh shuh ka lyer khuid ban ring mynsiem.
Khamtam eh ngin ym ïoh shuh tang ka um ban dih ruh.
Te shano pat ngin ïa phet rieh? Hato ngi lah ban leit shong sha ka jaka kiwei?Kane ka jingsngew ba ka bri ka pynthor, ki lum ki wah bad kane ka mariang hi ka dei kaba la kam trai da ki briew shimet bad ba kita kiba long trai ki lah ban leh katba mon ka long kaba bakla shaba palat.
Nga sngew lyngngoh ba ki nongsynshar shnong kiba bat ïa ka bor kim lah ban tehlakam ïa kum kine ki jingleh donbor jong ki briew shimet bad ki katto katne ki heh spah.
Mano kein ban ïaid ïa kane ka mariang na ka jingshah lynsher kaba manla ka sngi? Shano ka Distrik Council kaba dei ban pynneh pynsah ïa ka mei mariang kaba baroh ngi long tang ki nongsah wai shipor? Kumno ki katto katne ki kiew ka jinglalot spah haduh ban da pynïap noh ïa ka kamai kajih jong kiba bun balang? Bad haduh katno ngin tih sah ïa u maw bad u shyiap ban leit ïa khaii shata sha Bangla? Balei ba ngim lah ban pynmih da kiwei pat ki jait kam ki bym pynjulor bad pynïap ïa ka mariang.
Lada ngi ïai leh kumne ka por kam slem shuh ba ngin sa long kumba long sha Delhi ba wat tang ïa ka lyer khuid ruh ym lah ïoh shuh ban ring mynsiem bad bun ki briew kiba donlad da kumwei ki la phet shnong noh.
Ka jingmih ki jingpang har rukom ha kane ka juk mynta ruh dei na ka daw ba ngi lah leh beiñ palat ïa ka mei mariang.
Ka sorkar, ki Distrik Council bad ki nongsynshar shnong ki dei ban ïa shong pyrkhat bha halor kane ka kam ïap kam im hynrei lym kumta ka jingjot ka ap ïa kane ka jaitbynriew kaba khot ïalade ka jaitbynriew tip briew tip Blei.
Shillong, K’Lyngkot 07 : U Bah P.T Sawkmie, MLA barim u ong ba ka ishu Railway ne Lynti Rel hapoh Meghalaya la donkam ban buh shwa hapoh duli Godrej namar ba ka sorkar India ruh ka dang buh ïa ka ishu Inner Line Permit (ILP) shapoh kyndong.
“Ka sorkar India ka la shimkhia haduh katta katta ïa ka Lynti Rel hapoh ka jylla, manla ka por ka ai pressure ne pynbor ïa ka sorkar Meghalaya ban ailad ban sdang noh ïa ka kam," ong u bah SawkmieU la bynrap, “Hynrei ka sorkar India wat hapdeng ka Resolution ba la pass da ka Meghalaya Assembly da ki 60 ngut ki MLA, kam burom, kumjuh ka jingdawa ki sengbhalang kaba dawa ba donkam ban ai noh ïa ka ILP ïa ka jylla jong ngi.
"U la pynpaw ruh ba ki MP ki ban mihkhmat na ka Shillong seat ha kane ka kynti kaba mynta, ki dei ban rah ïa ka khubor, ba kat bym pat pyntreikam ïa ka ILP, ka lynti rel ruh kan nym treikam.
Ka jingbym don ki aiñ kiba khlaiñ ban tehlakam ïa ka jingwan ki briew na shabar ka long ka jing ma ïa ka jaidbynriew rit paid jong ngi, pynkut u bah Sawkmie.
New Delhi, K’lyngkot, 07: Kum ka jingpynkhreh ïa ka elekshon Lok Sabha ka ban sa long shen, u President jong ka seng Congress u Mallikarjun Kharge u la ai jingmynjur ïa ka jingtyrwa ban thung ïa ki Parliament Constituency Wise Coordinators ha ki jylla bapher bapher jong ka ri.
La khmihlynti ba kine ki Coordinators kiba la shah thung kin long ka kti ka mon ka kti ka diang jong ka party na ka bynta ka jingpynkhreh ïa ka elekshon bad ban pynkhlaiñ ïa ka party ha kylleng ki jylla.
Ka thup kyrteng ka kynthup ruh ïa ki arngut ki Coordinator na ka Jylla Meghalaya bad na kiwei ki jylla ka thaiñ Shatei Lammihngi.
Ki kyrteng jong ki Parliament Constituency Wise Coordinators: Assam:1.
Kokrajhar – ST: Shri Bhaba Nath 2.
Dhubri: Shri Zakir Hussain Sikdar 3.
Barpeta: Shri Pradyut Bhuiyan 4.
Darrang-Udalguri: Shri Anwar Ahmed 5.
Guwahati: Shri Ramana Baruah 6.
Diphu – ST: Shri Nirmal Langthasa 7.
Karimganj: Shri Sapan Mandal 8.
Silchar-SC: Shri Anwar Hussain 9.
Nagaon: Shri JP Das 10.
Kaziranga: Prof Ajay Gogoi 11.
Sonitpur: Shri Sanju Barua 12.
Lakhimpur: Shri Jayant Kalita 13.
Dibrugarh: Shri Utpal Gogoi 14.
Jorhat: Shri Rana Goswami.
Arunachal Pradesh: 1.
Arunachal-West: Shri Padi Richo 2.
Arunachal-East: Shri Daniel Gao.
Manipur: 1.
Inner Manipur: Shri Moirangthem Okendro 2.
Outer Manipur – ST: Shri Md.
Fajur RahimMeghalaya: 1.
Shillong-ST: Shri Sanjay Das, 2.
Tura – ST: Shri Brigady SangmaMizoram: 1.
Mizoram-ST: Shri Laldinmawia RalteNagaland: 1.
Central Zone: Shri Lovito Zhimomi 2.
East Zone: Shri Denngan Avenno 3.
South Zone: Shri Khriedi TheunuoSikkim:1.
Sikkim: Shri Gopal ChettriTripura: 1.
Tripura West: Shri Sabda Kumar Jamatia 2.
Tripura East: Adv.Prasanta Sen Chowdhury.
Shillong, Kyllalyngkot 07 : U Siddhart Banerjee uwei na ki heh ba trei hapoh ka Star Cement kaba don ha Lumshnong ha East Jaintia Hills District u la ujor sha ki pulit ba ki briew kiba ym lah ban tip ki la tuh ïa ki tiar na kudam bad ka dor jong ki ka la kot sha T.1,88,17,808/- tyngka.
Katkum ka jingujor kaba la ai da u Banerjee la ong ba kane ka jingshah tuh ki tiar na jaka buh ka la jia ha ka 12/12/2023 haka por 8.30 baje mynstep, katba ïa ka jingujor sha ki pulit la leit ban ujor ha ka 30/12/2023 ba ki riew sniew kiba ym lah ban ithuh rong tuh ïa ki tiar.
Ki tiar kiba la shah rong tuh ki long lai hajar tylli ki Bolts bad ki nuts, laiphew hynriew tylli ki plate nar, 120 tylli ki jingsam thliew, 222 tylli ki dulinar kiba dang pyndait bad ka dor jong ki baroh kala kot sha ka T.1,88,17,808/- ïa kine baroh la tuh na ka kudam ba buh tiar ka kompani.
Khliehriat, K’lyngkot, 07: Uwei u rangbah ïa uba la tip kyrteng kum u Bah Salbinus Dhar ia uba ju khot ieid kum u Bah Chiang Dhar u la duhei ïa la ka jong jingim hadien ba u la mynsaw jur na ka jingshah pynïap ha ki suba Khar Bangladesh.
Kane ka la jia ha ka sngi Saitjaiñ ha ka shnong Lamasaki, East Jaiñtia Hills kaba jngai tang kumba 500 mitar na ka ktem jong ki shipai BSF.U Bah Rahul Pohtam uba na ka shnong Lumsohski, uba la leit lang sha Bri bad u Bah Chiang, u la lait im da ka said na ka kti jong ki runar kiba la thombor ïa kine ki arngut katba ki dang don hapoh ka Bri.
Katkum ka jingïathuh jong ki trai shnong, la ong ba kine ki ar ngut ki rangbah ki la leit ban ap ïa ka bri kwai namarba ki ju don ki mynder na ka ri Bangladesh kiba ju rung sha ki bri ki bsah kiba don ha khappud ban tuh ïa u kwai na ka Bri.
Hynrei kine ki arngut tang shu poi ha Bri kwai ki la shah kthong pynban ha ki runar kiba la wan da ka kynhun bad kiba rah lang ïa ki tiar pynmynsaw.
La ïathuh ruh ba kane ka kynhun runar ka la ïoh pom ïa u Bah Chiang da ka wait na ka kti ka mon, na ka khlieh bad na ryndang, katba u Bah Rahul Pohtam u la lait phet da ka said na ka kti jong ki runar.
Ka Khasi Students Union (KSU) Narpuh Circle lyngba u kyrwoh na u President Bah K.S.Suchiang ka la pynrem jur ïa kane ka kam runar bad ka kam riewkhlaw jong ki mynder kiba wan prong tuh na ka ri Bangladesh sha u pud u sam jong ka ri India bad ha kajuh ka por ka la dawa ïa ki bor ka aiñ ba ki dei ban kem mardor ïa ki runar kiba donkti ha kane ka kam runar.
Ha kajuh ka por, ka Seng ka la ïa ka Sorkar Jylla ba ka dei ban pynkynriah noh mardor ïa ki shipai BSF kiba ju pahara ha jingkieng Sonapyrdi bad ong ruh ba kane ka jingap pahara jong ki shipai BSF ka long kaba beaiñ namarba ha ka jingshisha kum shipai BSF ïada ri ki ladei ban shim khia ban tehlakam ïa ki kam sniew ha ki khappud hynrei ki ïeng pahara pynban ha surokbah National Highway-6 ha Sonapyrdi.
Ka seng ka ong ruh ba kum kine ka jingjia shah pynïap jong ki paidbah ha ki khappud ka la pynsuhjer ïa ki paradoh para snam jong ka thaiñ namarba kum kine ki jingshah thombor ki ju jia na ka por sha ka por.
Ka seng ka pynkynmaw ruh ïa kawei ka jingshah pynïap dusmon jong kawei ka longkmie kaba la 45 snem ka rta na shnong Donaskur, East Jaiñtia Hills District kaba la jia dang ha ki khyndiat bnai ba la leit ïa kaba la suba jur ba nongleh kam bymman ki dei ki mynder na ka ri Bangladesh bad ha kajuh ka por ka seng ka la kynthoh ruh ba ki bor Pulit kim pat shym la ïoh kem satia ïa ki runar kiba donkti ban pynïap dusmon ïa ka longkmie.
Shuh shuh ka seng ka la dawa ba ka Sorkar kam dei ban shu sngap jar hynrei ka dei ban shimkhia ban tehlakam ïa ki kam sniew, ki kam pyntriem ha khappud ban ïada ïa ki paradoh parasnam ban lait na kum kine ki jingshah thombor.
Ka KSU Narpuh Circle phah ruh ïa u kyrwoh sngewlem sha ki bahaïing hasem bad ka jingsngewlem halor ka jingjia ba sngewsih ïa u Bah Salbinus Dhar.
Shillong, Kyllalyngkot 07: Ka Khun Hynniewtrep National Awakening Movement (KHNAM) kan ym sei kyrtong ban ïakhun ïa ka elekshon MP Lok Sabha hynrei kan shu ai jingkyrshan ïa kano kano ka seng saiñ pyrthei ka bym don jingïadei bad ka seng BJP.Haba ïakren bad u Working President ka KHNAM Bah Thomas Passah ula ong, ba ka KHNAM kan ym pynïeng kyrtong ha ka elekshon MP Lok Sabha 2024 hynrei kan shu ai jingkyrshan noh ïa kano kano ka seng ka bym don jingïadei bad ka seng BJP.“Ka seng kala dep shim ïa ka rai ban ym pynïeng kyrtong ha ka elekshon MP Lok Sabha hynrei shen kin sa shong ïa ka jingïalang ban shim ïa ka rai ïano ban ai jingkyrshan bad ïa mynta hi ka seng kan pynleit jingmut beit tang ha ka elekshon MDC" ong u Bah Thomas Passah.
Ula ong, haduh mynta ka seng ka la ïaid shaphrang ha ka ban pynkhreh ïa ka elekshon MDC bad kila don palat 20 ngut tam kiba la pan tiket ban iakhun na ka KHNAM ha ka elekshon ka KHADC.“Kila don kumba 20 ngut kiba la ai da ka jingthoh bad kiba la pynpaw da ka ktien ba ki kwah ban ïakhun ïa ka elekshon MDC na kylleng ki Constituency" ong u Bah Passah.
Ula ong ba ka KHNAM ka la dep thaw ïa ka State Election Committee ba kan bishar ïa kitei kyrteng jong kiba pan tiket bad hadien kane ka Central Executive Committee kan sa pynbna ïa ka kyrteng jong ki kyrtong ban ïakhun ïa ka elekshon MDC na ka seng.
Lah ban ong, ha ka elekshon MLA 2023 ka KHNAM kam shym la pynïeng kyrtong bad mynta ka kynti ruh kala rai ban ym pynïeng kyrtong haka Elekshon MP Lok Sabha.
Shillong, Kyllalyngkot 08: Ka kynhun ïalehkai kriket jong ka Meghalaya kam shym la pyndem ïalade ha ka innings tied ba nyngkong da kaba tam kput ron ïa ka Sikkim ha ka sngi ïakhun ba ar jong ka U-23 men’s Col CK Nayudu Trophy hynne ka Sngi.
Haduh 29 wicket kiba la shah pynhap ha kine ki ar sngi ba ladep, ha kaba ka Meghalaya ka la shah pynhap noh tang hadien 113 ha ka inning tied ba nyngkong hadien ba ka kynhun liang pyrshah ka la jop ïa ka toss ha Rangpo, Sikkim hynne ka Sngi.
Hadien kane, ka Sikkim ka la shah pynkut da tang 91 ron hap lut ki wicket shuwa ba ka Meghalaya kan khyrwit haduh 370/9 ha ka inning tied kaba ar, kaba la pynlong ïa ka kynhun ban lamkhmat ïa ka jingïakhun da 392 ron.
Ka jingseisoh ki rangïalehkai ka la kham noh sha ki nongkawangbol ha ka inning kaba nyngkong naba baroh arliang kim shym da lah ban kamai ron.
Hynrei watla kata ruh, na ka liang jong u Abhishek Kumar u la ïoh ban khur wicket mar ïa sdang.
Ma u lem bad u Manish Sharma ki la khylliap ïa ka jingïakhun da kaba ïasam ïa ki 10 ngut ki wicket jong ka Sikkim- u Manish u la khur 6/40 na ki 18 over katba u Abhishek u la khur 4/31 naki 10.4.
Haba phai sha ka inning kaba ar jong ka Meghalaya, ka kynhun ka la lah ban sdang da kaba ïalehkai bha khamtam na ki player ba mih nyngkong u Mrinal Das bad u Nishanta Chakraborty.
Baroh arngut ki la ïoh ban kyntiew ïa ka ron ïa ka kynhun da kaba kamai mar san phew sha neng.
U Mrinal u la tied 54 naki 45 bol (11x4s) katba u Nishanta (59 naki 101, 10x4s) shuwa ba ka jinglong paralok kine aengut kan shah pynkut.
Bad ka jingïakhun ka la nang shongshit hadien ba la mih u kapten ka kynhun, u Kevin, u ba la khyriwt 137 na ki 172 bol kiba kynthup ïa 19 tylli ki four bad kawei ka six.
Katba u PM Santhosh u la ïarap da kaba kamai 33, u Aryan Borah (14 not out) lem bad u Abhishek (11 not out) kiba la sah haduh kaba kut khlem da shah pynhap.
Shillong, K’Lyngkot 07 : Ka jingbym lah jong ka tnad Public Health Engineering (PHE) ban ïoh jingbit na ka Hima Mawphlang ban tei ïa ka Pumping Station ha ka jaka kaba don markhnap bad ka wah Umïew ka la nang pynslem shuh shuh ban pyndep ïa ka Greater Shillong Water Supply Scheme Phase-III nalor ba ka la slem lypa.
“Ka jingeh kam dei satia ïa ka jinglut hynrei ka daw kadei na ka Hima Mawphlang (kaba haduh mynta kam pat ai satia ïa ka jingbit sha ka tnad ban tei ïa ka pumping station)," ong u Myntri ka tnad PHE, u Marcuise N Marak.
U Myntri u la ïathuh ruh ba ïa kane ka kam ki la shimkhia bha da ka sorkar jylla bad kumta mynta ki ap ïa ka rai jong ka Hima Mawphlang.
Nalorkata u ong ruh ban pyndep ïa kane ka bynta kaba sah jong ka Phase-III, ka sah beit tad haduh ba kin da ïoh ïa ka jingbit na ka Hima.
Shuh shuh u la ong ruh ba ka Hima Mawphlang kam pat ai satia ïaka jingbit na ka bynta ban shim jaka watla ka sorkar lyngba ka kynhun myntri kala rai ban thung kam haduh 22 ngut.
“Kat kaba ki dawa, ka sorkar ka la dep ban mynjur," u la ong.
Nalorkata, u ong ba ka sorkar ka donkam jaka hynrei katei ka kam ka sahteng bad ka Hima Mawphlang lym kumta, baroh ka kam ka la ïaid beit ban pyndep noh ïa ka Phase III jong ka GSWSS.“Ka jingai jingbit na ka Hima ka donkam na ka bynta ban tei i ka pumping station ban tan ïa ka um na wah Umïew sha ka jaka pynlang um bad nangne pat sha ka treatment plant.
"Dang shen ka tnad ka la pan sa 66 klur tyngka na ka bynta ban pyndep ïa ka GSWSS Phase-III.Ka dor trei na ka bynta kane ka projek ruh ka la nang kiew na ka daw ka jingbym lah ban pyndep naduh u snem 2008.
La kumno kumno kumba 300 klur la mang na ka bynta ban pyndep ïa katei ka projek.
Shillong, K’lyngkot, 07: Ka seng kieng atiar Hynñiewtrep National Liberation Council (HNLC) kan sa aiti sha ka Sorkar Jylla ha ka Lah Sngi u Blei ïa ka shithi ba la weng noh na ka miej jingïakren ïasuk.
Ïa ka shithi jong ka seng yn sa aiti ha u ksiang ba la thung da ka Sorkar Jylla u Bah P.S Dkhar, ong u nongmihkhmat jong ka HNLC u Bah Sadon K.Blah uba long ruh u President jong ka Hynñiewtrep National Youth Front (HNYF).
Ka Sorkar MDA lyngba u nongaiktien Bah Paul Lyngdoh ka la kyntu ïa ka HNLC ban ym weng na ka jingïakren ïasuk.
Ha ka 3 tarik, Kyllalyngkot, ka HNLC ka la pynbna ïa ka rai ban weng noh na ka miej jingïakren ïasuk kum ka jingpyrshah halor ka jingkynnoh ba ka Sorkar kam shym la shimkhia ban mynjur ïa ki san tylli ki mat jingdawa ba kynthup ruh ïa ka jingmap ei ïa ki dkhot bad ïa ki nongïalam jong ka Seng.
Ka HNLC lyngba u Chairman-cum-C-in-C u Bah Bobby Marweiñ bad u General Secretary-cum-Publicity Secretary u Bah Saiñkupar Nongtraw, ka la phah da ka shithi sha ka Ministry of Home Affairs (MHA) lyngba u Advisor (MHA, Northeast) u A.K.Mishra ban pyntip ïa kane ka rai.
Katkum kane ka shithi, ka HNLC ka la pynpaw ba ïa kane ka rai la shim halor ka nongrim ba ka Sorkar kam shym la pynurlong ïa ki mat jingdawa ba ka seng ka la buh hakhmat shwa ban sdang ka jingïakren ïasuk.
Ha u kyrwoh, u Bah Saiñkupar Nongtraw u la ong, “ka jingthmu jong kane ka jingpyntip ka long ba pynbna ïa ka rai ba ka HNLC ka la weng noh na ka miej jingïakren.
Ïa kane ka rai la shim kum ka jubab halor ka jingbym shimkhia jong ka Sorkar ban sngap ïa ki jingdawa ba kongsan eh jong ngi.
"U Bah Nongtraw u la ong ba kine ki jingdawa ki dei kiba ladep ban phah sha ka Sorkar India da u General Secretary barim u (L) Bah Cheristerfied Thangkhiew ha ka 16 tarik Kyllalyngkot, 2021.
“Wat hapdeng ki jingtrei shitom ban ïai ban bad ban pynsngew ïa ki jingdawa jong ngi lyngba u nongrah ktien u Bah Sadon Blah, ka Sorkar ka la pyni ïa ka jingbym shimkhia ïa ki jingdawa jong ngi.
Kumba ka paw, ïa ki jingdawa jong ngi ym shym la ïakren, lehse na ka jingbym kheiñ snep jong ka Sorkar," u la ong.
Ki san tylli ki jingdawa kiba ka HNLC ka la tyrwa hakhmat ka Sorkar ki long ban weng noh ïa ka jingkheiñ beaiñ ïa ka Seng.
Ïa ka HNLC la kheiñ kum ka seng be-aiñ hapoh ka sub-section (1) jong ka Section 3 jong ka Unlawful Activities (Prevention) Act, 1967.
U la bynrap, “ngi la tyrwa ban weng lut ïa baroh ki Case pyrshah ïa ki nongïalam bad ïa ki dkhot jong ngi ha ki Ingkashari kiba rit bad ha ki Ingkashari kiba heh ha baroh kawei ka jylla, khamtam eh ïa ki Case kiba ïadei hapoh rilum Khasi bad Jaiñtia.
Ka jingweng noh ïa baroh ki mukotduma kan pynshngaiñ ïa ka jingïakren," bad bynrap, “ka long kaba kongsan ban plie ïa ka lynti kaba shngaiñ na ka bynta ki nongïalam bahakhmat eh bad ki dkhot jong ka HNLC.Ban pynthikna ïa ka jingshngaiñ jong ngi kan wanrah ïa ka jingshaniah bad kan plie lad ruh ïa ngi ban ïashim bynta ha ka jingakren ïasuk.
"Ka tyllong khubor ka ïathuh ba ka HNLC ka la shim ïa kane ka rai hadien ba ki kashari ki la phah ïa ki shithi khot hajir ïa ki nongïalam ba hakhmat eh jong ka seng wat haba ka jingïakren ïasuk ka dang ïaid sakhmat.
Ha ka 30 tarik, Naiwieng, 2022, ka Sdpecial Court jong ka National Investigation Agency (NIA) ka la phah da ka shithi khot hajir ïa ki nongïalam ka HNLC ba kynthup ïa u Bah Bobby Marweiñ, Bah Marius Rynjah bad Bah Saiñkupar Nongtraw.
Ha kine ki notis la ong ba ka Kashari ka la ïoh pdiang ïa ka ujor ba ki nongïalam ka HNLC ki la leh lane la suba ba ki leh ïa ki kam be-aiñ hapoh ki kyndon jong ka Section 120B/435/436 jong ka IPC pule lang bad ka section 3/5 jong ka Explosive Substances Act 1908 bad Section 10(B) (ii)/13(I) jong ka UA (P) Act 1967.
La bthah ïa kine ki lai ngut ba kin leit mih hakhmat ka kashari jong ka NIA ha ka 4 tarik, Kyllalyngkot, 2023, katkum ka jingbtha jong ka Kashari.
Hynrei ha ka 3tarik, Nailur, 2023 ka HNLC sa shisien ka la pyrshah hadien ba ka Kashari jong u Judicial Magistrate First Class, Shillong ha u Jylliew, 2023 ka la khot hajir ïa u General Secretary Bah Saiñkupar Nongtraw wat hapdeng ka jingïakren ïasuk kaba dang ïaid shakhmat.
Ha kaba ïadei bad kane, ka seng ka la dawa ïa ka Sorkar ba ka dei ban weng lut ïa baroh ki mukotduma ba la pynngat ïa ki nongïalam bad ban ai mardor ïa ka jingmap ei hynrei lym kumta ka seng kam banse ban weng noh ïa ka jingïakren ïasuk.
Nongpoh, KyllaLyngkot 08: Ka Ri-Bhoi District Sports Association RBDSA mynta ka sngi kala ai ka jingkitbok kitrwiang ïaki rang bad thei ïalehkai phutbol jong ka District ha shuwa ba kin leit shim bynta sha ka Meghalaya Games 2024 ka ban long ha Tura.
Ha katei ka sngi la pynshngaiñ da ka jingdonlang u Bah Mathew Makdoh uwei naki riew rangbah ka them Ri-Bhoi ba dei ruh u ophisar bala shongthaid ka DRDA, Bah RB Shadap President ka RBDSA, Bah GS Shadap General Secretary ryngkat ki official jong ka RBDSA ryngkat ki rang bad thei ïalehkai phutbol U-18 jong ka District.
Naka liang ki nongïalam ka RBDSA kila ioh ruh ban sneng ban kraw ïaki rang bad thei ïalehkai ha katei ka sngi ba katei ka jingleit jong ki kam dei ba kin leit sngewbha lane shangkai hynrei ba kin long ki khynnah kiba tip ïaka akor ka burom khamtam ba kin pynleit jingmut kum ki nongïalehkai haka jingïalehkai kaba ki thmu ban leit.
U Bah Mathew Makdoh kum uwei naki kongsan bad riew rangbah ha katei ka sngi u la ïoh ban bet ïaki kyntien ksiar kyntien rupa naka bynta ki khun samla ki ban leit mihkhmat sha ka Meghalaya Game, ban sneng ban kraw ha shwa ba kin mih napoh ka district ryngkat ka jingkyntu nongleit ïashim bynta sha Meghalaya Games ba ki dei barabor ban long ki ba tip ïaka burom ka akor la kadei haka ktien ka thylliej ne ka riam ka beit, u la ong ruh ba ki jingpynshoi ki lah ban wan ha ki ba bun rukom hynrei kum ki samla ki dei ban long skhem ha la ka jong ka tynrai bad ban pyni ruh ïaki kam kiba bha sha kiwei pat.
Shuh shuh u bah Mathew u la ai khublei ruh ïaka sorkar jylla ba la kam khmat u Conrad Sangma kum u Chief Minister halor ka jingshimkhia ban pynlong biang ïa kane ka lympung kaba heh tam hapoh ka jylla kaba long ruh kum kawei naka jingailad ïaki khun samla ba kin ioh ban pyni ïaki sap ki phong jong ki haki jinglehkai bapher bapher.
Naka liang ka RBDSA kala pyntip ruh ba ki thei ïalehkai phutbol kin mih lashai ka sngi katba ki nongïalehkai Athletic kin mih haka 13 tarik Kylla Lyngkot ban leit sha Tura.
Shillong, Kyllalyngkot 08: Ka resol jong ka jingïalehkai Under-16 Boys Football League 2023-24 kaba la sdang hynne ka sngi ha madan 1st Ground SSA Stadium.
Haba phai sha ka jingïakhun kaba nyngkong ba la sdang naduh ka por 9:30 baje mynstep, ka Lah Bet FC ka la khur jingjop da 1 kol ïa ka Lumshyiap SC.ïa kane ka shi kol la thep da u Robindor Kyrsiang ha ka minit ba15.
Ha ka jingïakhun kaba ar kaba la sdang ha ka por 11 baje mynsngi ha madan SSA Stadium, ka Mawreng SC ka la pynliem ïa ka Upper Shillong Colt da shi kol.
Kane ka shi kol la thep da u Bashemphang jana ha ka 39 minit.
Haba phai sha ka jingïakhun kaba lai ha ka por 12:30 baje mynsngi ka Umpling SC ka la shah pynliem kput haduh 6 kol ha ka PFR FA.Kine ki hynriew kol la thep na ka PFR FA la thep da u Mewan Ryntathiang (6mins & 13 min), nangta u Mewanlang Laloo- (35min, 40mins & 43min), u Kitboklang L Marshillong ha ka 45min.
Ka jingïakhun ba saw ha ka por 2 baje nohphai sngi ka la kut ha kaba ka Iaitylli SC ka la liem da 2 kol ha ka Mawlai SC, ïa kine ki 2 kol la thep da u Batista Langstieh- 50 minit bad u Pynshai Khongthohrem ha ka 59 minit.
Mynta ka sngi yn sdang ruh ïa ka lympung 1st DIVISION Football League 2023-24 ba la pynïaid da ka Shillong Sports Association ha madan SSA Ground, bad ka jingïakhun kan sdang ha ka por 2:15 baje nohphaisngi hapdeng ka Laitkor SC pyrshah ïa ka Malki SC.Nongstoiñ, Kyllalyngkot 08: Ha ka lah sngi u Blei, ka Coordination Committee of West Khasi Hills District for 5th Meghalaya Game 2023-24, ka la pynlong ïa ka jingïakynduh lang ha TRYSEM Hall ha ophis jong u Deputy Commissioner, kum shi bynta ban ai khublei sha baroh ki rang bad thei ïalehkai ka District sha ka 5th Meghalaya Game.
Ïa katei ka jingïakynduh lang la pynïaid da u Dr.L Mawsor ha ryngkat ka jingdonlang jong u bah Garod L.S.N Dykes IAS Deputy Commissioner u ba dei u Chairman ka Committee.
Kiwei ki kynthup u Bah G.J.L Sangriang Chef de Mission, u Bah A.Nongrem Assistant CDM, ka kong D.Syiem DSO kaba dei ka Vice Chairman jong ka Committee bad ki athletes na ki khatwei tylli ki kynhun ïalehkai ki ban sa leit ban ïa shim bynta ha ka Meghalaya Game ka ban long ha ka nongbah Tura, naduh ka 15 Tarik mynta u bnai.
Ha katei ka jingïakynduh lang la pynsngew nyngkong ïa ki kynhun ïalehkai da u Dr L.Mawsor.
Nalor kata la ïoh ïa ka jingpynshai na u Bah G.J.L Sangriang ha kaba ïadei bad ka jingleit ïashim bynta.
U bah Sangriang haba pynshai sha ki nongïashim bynta ki ban sa leit mihkhmat napoh ka District, u la ong ba ka long kaei kaei kaba sngew tynnad, namar ka dang dei ka sien ba nyngkong eh ba ki kynhun kiba leit mihkhmat sha ki lympung ïalehkai bapher bapher kin ïoh ban ïaleit lang da ka kynhun ym shuh da ki synjuk shimet.
Ha kajuh ka por u la bynrap ba ka jingleit ïashim bynta ha katei ka lympung ïalehkai kaba heh, ka dei kaba la pynbeit ryntih da ka Meghalaya State Olympic Association ha kaba ka MSOA ka la pynbeit thik pa thik ïa ki tarik ba ki kynhun ki dei ban ïashim bynta.
Na ka liang ka Committee ka da sngew kmen eh bad ka phah ruh ïa ka jingai khublei sha ki 183 ngut ki rang bad thei ïalehkai na ki 11 synjuk bapher bapher, ba kin ïalehkai bha katkum ki discipline bad ban wanrah ïa ka nam ka burom ïa ka District.
Hadien ka jingpynshai jong u CDM la ïoh ïa ka jingpynshai na ka kong B.Syiem District Sport Officer West Khasi Hills, ha kaba ka long ba ki kynhun ïalehkai ki dei ban ïa tylli bad ïa ai mynsiem lang kawei ka kynuhun ïa kawei pat, khnang ba ki ïoh mynsiem bad wanrah ïa ka nam ka burom na ka bynta ka District baroh kawei.
U Bah Garod L.D.N Dykes IAS Deputy Commissioner u ba dei ruh u Chairman ka Committee, haba ai jingkren sha ki kynhun ïalehkai u la kynthup ïa ki ba haba ki leit ban ïashim bynta ha katei ka lympung ïalehkai, kim dei ban don ka jingsngewïapher jaitbynriew ne jingsngewïapher shnong ne jaka, hynrei ki dei ban don ka jingsngew ryngkat kyrdan bad ïa sngew kum shi para.
Nalor kata u la ong ba haba ki ïashim bynta ha ki jingïalehkai bapher bapher kim dei ban sngew rit mynsiem, hynrei ki dei ban don ïa ka thong ba ki pynpoi sha ka jingjop khnang ba kin wan rah ïa ja nam na ka bynta ka District.
Na ka liang ki nongïalam jong ki kynhun ïalehkai bapher bapher ki la pynpaw ïa ka jingsngew nguh kaba khraw ïa u Deputy Commissioner, u ba la shim ïa kane ka sien jam ban ïa don bynta lang ha kaba kyrshan ïa ki samla ïalehkai jong ka district, ha kaba kum kane ka por.
Ha katei ka jingïalang la pynsngew ruh ba ha ka 12 tarik kan don ka jingrah ïa ka dong musa ka ban sdang na Anderson Higher Secondary School haduh NRL petrol pump Nondeiñ, ha kaba san phew ngut ki nongïalehkai na ki kynhun bapher bapher kin ïa shim bynta ban rah ïa katei ka dong musa.
K a jingroi stet jong ka jingnang jingstad ne kata ka Saïan & teknoloji ka la long kawei na ka phang kaba la pynshaiong ïa kiba bun ki riew rangbah, namar ba bun hi kim nang kumno ban pyndonkam ïa ka, hynrei katba ki khynnah kiba dang shu khie ki la don lypa ha ki ïa ka jinglah ban kin ktait ïa ki.
Ki ong ba kane ka dei ka juk kompiwtor bad ki khynnah kiba la kha ha kine ki 10 snem tam mynta kim don jingeh ban pyndonkam ïa ki wat la kim shym la ïoh kano kano ka jinghikai katba kiba kito kiba la kham heh ki suhsat ban pyndonkam lada ym dei ba ki la ïoh jinghikai lypa.
Ka jingroi jong ka jingstad ka la long kaba stet haduh katta katta katba ym don jaka satïa ban buh rieh ïa ka, namar ba kane ka pyrthei pynbna paidbah ne Medïa World kam lah ban set ïa kiwei kiei baroh hynrei kat kiba la pynmih thymmai la pyni paidbah beit lyngba ki Telibishon ne internet.
Hynrei ka long pat kaba donkam ban phikir bha ha kaba ïadei bad ka jingailad ïa ki khynnah ba kim dei ban long laitlan than eh ha kaba pyndonkam ïa kine ki tïar jingstad namar ba ka lah ban ïalam sha ka jingbakla.
Ki jingsngewtynnad barabor ki pynlong ïa ki briew ban long kiba kyrni, kumta kano kano ka kam kaba ki briew ki sngewtynnad ki ïai bteng ban leh bad ïai leh ïa ka.
Ka jingsngewtynnad barabor ka khring ïa ka jingmut jingpyrkhat jong baroh bad bun ki duh wat ïa ka bor sngewthuh ban don da u pud khnang ba kan ym ktah ïa ka jinglong shimet bad ka jingmlien briew.
Ka jingkyrni palat ïa kano kano ka jingleh kaba ktah ïa ka ïa ka jingim ka long ka jingmlien kaba sniew.
Kum ka nuksa yn ym don kiba nud ban len ba ka kyïad kam dei ka jingdih kaba bang, kumjuh ruh dei ka jingbang bad ka jingsngew tynnad jong ki briew ban dih ïa ka kaba la pynkylla long ïa ki ban kyrni ban dih ïa ka bad ha kaba kut ki hap ha ka jingduhnong kaba khraw namar jong ka jingmlien kaba sniew.
Kumjuh ruh ki tïar kane ka juk stad ne teknoloji ba mynta ki khring haduh katta katta ïa ki khynnah kiba dang khie dang san khamtam ki khynnah rit kiba dang leit skul.
Hooid ym baroh ki khynnah ki long kumta namar ba kum ki briew ngi don la ki jong ki jong ki jinglong bad ki jingsngew tynnad, hynrei ym lah ban len ba kiba bun hi ki ïapbieit bha ïa ki tïar teknoloji ba mynta naduh ki TV, ki Mobile, ki Computer, ki Games ba lai phew jait.
Ha kine ki sngi ym tang ki khynnah kiba kham bit khambïang kiba lah ban ktah bad pyndonkam ïa kine ki tïar khamtam lei ïa ki Mobile bad Kompiwtor hynrei wat kito ki khynnah surok ruh ki lapmiet bha ban ïaboi ha ki dukan ïalehkai kompiwter (Cyber Cafe) bad pynlut ïa ka por bad ka pisa ban ïalehkai namar ba ka don ka jingsngew tynnad, hynrei kane ka dei tang ka kam pynbyrngïa namar ba kim lah ban ïoh jinghikai ei ei ban pynmyntoi ïa ki lait noh na kaba shuKi khun ki kti jong ki briew kiba riewspah lei ki bïang lut ïa baroh ki jingdonkam bad ki khynah rit ha kine ki sngi ba mynta ki nang lut ban pyndonkam naduh ïa ki Mobile phone, Tablet, Kompiwtor bad kiwei pat.
Ki don lei ki kmie ki kpa kiba ym ju kwah ban pynsngewsih ïa ki khun jong ki bad ki pynbïang lut wat ïa ki internet ba ki khun jong ki kin leh ïa ka internet ruh.
Ha kine ki sngi ki khynnah kiba dang ha ka Klas IV-V ruh ki la nang bha ban pyndonkam ïa ka internet.
Nalor jong ka jingdon jong ki Socïal Network kum ka Facebook, Twitter bad kiwei pat ki khynnah ki lah ruh ban pyndonkam ïa kiwei pat ki site kiba lah ban ïalam bakla bad pynthut ïa ka bor pyrkhat bad ka jabieng ba dang lung jong ki.
Kawei na ki jingmih kaba ym sngewtynnad ka long ba ki khynnah ki ïoh jaka ban don paralok bad ruh wat bad ki briew ki bymithuh kiba lah ban shim kabu ïa ka jinglong lui lui jong ki.
Kaei kaba la mih na ka jingkyrni palat jong ki khynnah ha ki Facebook bad kiwei pat ki site nalor ka jingkyrni ban ïalehkai Game ka long kaba ym lah ban pdïang, don bun ki khynnah kiba duh noh ïa ka bor ban durïap ha ka jingpule jong ki.
Kumta ki kmie ki kpa kiba don shisha ka jingsgewkhïa ïa la ki khun kim dei satïa ban ailad ïa ki khun jong ki ba kin kyrni palat ha kitei ki jingpynbyrngïa jong kane ka juk teknoloji.
Ka Internet ka dei kawei ka bih bah kaba pynjot ïa ka bor pyrkhat ba dang lui lui jong ki khynnah.
Ha ka Internet wat kiba bun ki samla bad ki rangbah briew ruh ki liem bad ka ktah haduh katta katta ïa ka jingim briew.
Ka dei kaba shisha ba ka pynsuk haduh katta katta ïa ki briew ban iit ïa kino kino ki jingdonkam hok jong ki.
Hynrei kumba ong ka Phawer u Aesop, “Ka don ka ma ha ba la than eh ka suk" Kumta ki kmie ki kpa ki donkam ban long kiba phikir bad husïar bha ban peit ba ki khun kin ym ngop ha ka jingkyrni.
Jowai, K’Lyngkot 08: Ka kynhun ïalehkai jong ka Wahiajer bad ka Tyrchang kila ïoh ban rung sha ka ‘Quarter Final’ jong ka lympung ïalehkai phutbol bala tip kum ka “3rd Sniawbhalang Football Tournament 2023" hadien ka jingjop jong ki mynta ka sngi 6 tarik u Kyllalyngkot ha madan Wahiajer Stadium Wahiajer West Jaiñtia Hills District.
Haba phai sha ka jingïakhun ba nongkong na ka liang ka kynhun ïalehkai jong ka Kremmyrsiang kala lah ban pynliem da 4-3 kol ïa ka Mynkrem lyngba ka jingïashut Tie Breaker.
Katba ha ka jingïakhun kaba ar ka Mynsngat kala pynliem da 4-3 kol ïa ka Thadmynri haka jingïashut Tie Breaker.
La pyntip ba ka jingïakhun ‘Pre Quarter’ lashai ka sngi 9 tarik u Kyllalyngkot kan long hapdeng ka Sohphoh pyrshah ïa ka Namdong-B haka por 12 baje mynsngi, katba ka Tamu pyrshah ïa ka Morathud haka por 2 baje nohphai sngi.
Jowai, K’Lyngkot 08: Ka West Jaiñtia District Sports Association, (WJDSA) Jowai mynta ka sngi kala sdang ïa ka lympung ïalehkai phutbol kaba la tip kum ka ‘Republic Day Cup, Under-13 Football Tournament 2024’ kaba la pynïakhun ha madan Kiang Nangbah Stadium, Dongmihsngi, Jowai.
Haba phai sha ka jingïakhun ba nyngkong mynta ka sngi ka FAM kala pynliem da 3-0 kol ïa ka Luti Tuber Ialong, ïa ki kol na ka FAM la thep da u Dachanmitre Dkhar ha ka minit ba 17 & 55 bad u Chelangki Shylla haka minit ba 25.
Katba ka Catholic Youth Mihmyntdu kala pynliem da 3-0 kol ïa ka Iawmusiang Nartiang, ïa ki kol na ka Catholic Youth Mihmyntdu la thep da u Wandame Phawa haka minit ba 7 & 50 bad u Charelang Phawa haka minit ba 53.
Ha ka jingïakhun kaba ar ka Panaliar kala pynliem da 5-0 kol ïa ka Mynthong, ïa ki kol na ka Panaliar la thep da u Sawa o Phira haka minit ba 22, 30 & 35, u Lewa o Sumer haka minit ba 45 bad u Lammiki Kynjing haka minit ba 49.
Katba na ka liang ka kynhun jong ka Sabahmuswang kala pynliem da 2-1 kol ïa ka Dulong, ïa ki kol na ka Sabahmuswang la thep da u Deiwaemitre Shylla haka minit ba 7 & 13.
Ïa ka shikol na ka Dulong la thep da u Ozil Langshiang haka minit ba 28.
Ha ka jingïakhun kaba lai ka Iongpiah kala pyliem da 2-0 kol ïa ka Sailung Ialong, ïa ki kol na ka Iongpiah la thep da u Saiwotkibor Suwer haka miniot ba 18 bad u Kynsai Manner haka minit ba 38.
Katba ka kynhun jong ka P.S.A kala pynliem da 4-0 kol ïa ka Demthring, ïa ki kol na ka P.S.A la thep da u Shemiki Myrchiang haka minit ba 35 & 39, u Deibormi Mulieh haka minit ba 58 bad u Wallam Pyrtuh haka minit ba 59.
La pyntip ba ka jing ïalehkai ka bteng lashai ka sngi 9 tarik u Kyllalyngkot naduh ka por 9 bajer mynstep ha kaba yn pynïakhuh haduh 6 tylli ki match.
Mawkyrwat, K’lyngkot 08 : Ka Seng Samla Shnong Mawkyrwat (SSSM), South West Khasi Hills District da ka jingphuh jingphieng ka la ïoh ban pynkut noh ïa ka jingrakhe ïa ka jingdap 30 snem jong ka jingïaid lynti ha kaba ka phang ka long, “Ki samla ki nongpynbha bad ki nongtrei, ïa ka mynta bad ka lawei", ha phyllaw jong ka Community Hall, Mawkyrwat bad u bah Renikton Lyngdoh Tongkhar, MLA ka Mawkyrwat Constituency u la long kum u kongsan.
Lah ban kdew ba ka Seng Samla Shnong Mawkyrwat ka la ïoh ban pynlong ïa shibun ki jait jingpynbyrngia ha baroh shi taïew kaba ki la sdang naduh ka 23 tarik u bnai Nohprah, 2023 bad pynkut pat ha ka 6 tarik u Kyllalyngkot, 2024.
Ki jingïalehkai kiba kynthup ïa ka jingïalehkai Kynting Mawsan, Mawpoiñ, Volleyball, Basketball, Tit-Dibit bad kiwei.
Nangta, la ïoh ruh ban pynlong ïa ka jingpyn-i ïa ki sap ki phong ne ka talent show jong ki samla bad ka jingïakop ‘thei bad ‘rang bha briew jong ka Shnong Mawkyrwat.
Ha ka jingïalang ba lyngkot, u Renikton Lyngdoh Tongkhar, MLA ka Mawkyrwat Constituency haba kren kum u kongsan u la ong ba haba phai ha kine ki lai phew snem kiba la leit shibun bah kiei kiei kiba la jia hapoh ka Shnong Mawkyrwat hynrei kawei kum ki samla kim dei ban klet pat ka long ba ki dei ban ai nguh ïa U Blei Trai Kynrad ba dei ma U Uba la don ryngkat ha ki por baroh hapdeng jong ka jingïalynti jong ki ba shibun bah ki kam kum ki samla ki la jop ha ki jingïaleh.
U la ong ruh ba watla ka shnong Mawkyrwat ka dei ka shnong kaba rit, hynrei ka la pynmih shibun ki ‘riew khraw kiba don ka jingkitkhlieh ïa ka bha ka miat hapoh jong ka shnong ka thaw bad ha ka imlang ka sahlang baroh kawei.
Namarkata, u la ai mynsiem ïa ki khun samla jong ka shnong Mawkyrwat ba kin nang ïabeh sha ka thong jong ka jingwanrah ïa ka jingbha jingmiat ha ka shnong ka thaw bad ban long ruh kiba shlur ban sei ïa ki sap ki phong ha ki jingïaleh kiba bun kum ha ki jingïalehkai bad khamtam eh ha ka jingpule.
U bah Kitborsing Lyngdoh, President jong ka Seng Samla Shnong Mawkyrwat ha ka jingkren jong u u la ong ba kum ka Seng Samla Shnong ka la leh ïa shibun ki kam na ka bynta ka shnong ha shibun ki jingeh ba ki ïa kynduh ha ka jinglynti ïaid jong ki kum ki samla kiba peit ïa ki jingbha hapoh ka shnong ka thaw ha kine ki 30 snem.
U la ong shuh shuh ba ka jingpynlong ïa kum kine ki jingïalehkai bapher bapher ka long ruh kum shibynta ban tehsong ïa ki samla hapoh ka shnong ryngkat ka jingthmu ban pynïalong kawei bad ruh ban pyni-i ha ki ïa ka lynti ba bha khang ba kin lait na ki kam sniew khamtam eh ba kin lait na u drok.
Ha kane kajuh hi ka prokram la ïoh ruh ban pynkup burom ïa ki nongkitkam barim jong ka Seng Samla Shnong Mawkyrwat kumjuh ruh ïa ki rangbah shnong bad ka jingaisngewbha ïa ki nongïashimbynta ha ki bynta bapher bapher ha kane ka jingrakhe lehkmen.
Haba phai ha ka jingïakop ‘thei bad ‘rang bha briew, ïa ka nam ‘thei bha briew jong ka Shnong Mawkyrwat la rah da ka Miss Ibadapynhun Lyngkhoi, ba-ar ka Emily Lyngdoh bad ba-lai ka Amanda Kurbah.
Katba nongjop napdeng ki ‘rang bha briew pat ki long u Mr.Pynbhalang Snaitang, ba-ar u Rishanbor Lyngdoh Mawlot bad ba-lai u Eborlang Thongni.
Nalor u kongsan kiba la ïa donlang ki long u bah Robertjune Kharjahrin, ki nongkitkam jong ki Seng Samla Shnong ba marjan, bad kiwei de ki ‘riew rangbah kiba la shah khot sngewbha ha kane ka jingrakhe.
Khliehriat Kyllalyngkot 08: Haka jingïalang ba la pynlong mynta ka sngi ha Dorbar hall jong ka shnong Moolamanoh, East Jaiñtia hills, ka seng Jaiñtia National Council (JNC) kala ioh ban pynthymmai ïa ki nongkitkam jong ka jong ka Jaiñtia National Council Hynñiew Shnong Circle ki ban trei na ka bynta ka samoi treikam ka ban wan, ïa ka jingïalang la pynïaid da incharge ka JNC- 7 Shnong Circle, u bah Mehi Rymbai.
U bah Mehi Rymbai, u la shim ruh ïa ka bynta ba kongsan ha kaba u la shim ïa ka bynta jong ka jingpyniateh kular jong ki nongkitkam ba thymmai jong ka circle, ha kajuh ka por u la ai ruh ïa ki kyntien kitbok kit rwiang ïa ki nongkitkam kiba dang shu jied thymmai, u la kyntu ruh ba ki dei ban trei shitrhem ïa ka kam kaba na ka bynta ka bha ka miat jong ka thaiñ hynniew shnong kaba don ha East Jaiñtia Hills District bad kumjuh ruh na ka bynta ka ri bad ka jaitbynriew.
La ioh ruh ïa ki kyntien pdiang burom ïa ki nongialam bad ki dkhot jong kane ka Circle da u President ka Circle, u bah Wishes Siangshai bad la ioh ruh ïa ki kyntien sneng kyntu na u Environment Secretary JNC-CEC, u bah Nini Sungoh.
Ki Nongkitkam ba thymmai jong ka Hynñiew Shnong Circle ki kynthup u President, u bah Wishes Siangshai, Genl.
Secretary, u Jesterly Siangshai, Vice President, u bah Samson Phawa, Asst.Secy, u Baltylang Dkhar, Finance Secy, u bah Drass Siangshai , Asst Finance Secy, u Cheris Rymbai, Organising Secretary, u bah Pdiang Dkhar, Education Secretary, u bah Regeenal Shylla, Publicity Secretary, u Markius Rymbai, Sport Secretary, u Wadborlang Dkhar, Discipline Secretary, u Emlang Siangshai, Office Secretary, u Eborlang Dkhar lem bad 13 ngut ki dkhot.
New Delhi, K’Lyngkot, 08: U Myntri Sorkar Pdeng ba dei khmih ïa ki tnat Kam Pohiing bad Cooperation, u Amit Shah u la ai jingkren ha ka prokram ban sam ïa ki store code ban pyntreikam ïa ka Pradhan Mantri Bharatiya Jan Aushadhi Kendra sha ki PACS jong 5 tylli ki Jylla ha New Delhi mynta ka sngi.
U Myntri Sorkar Pdeng uba dei khmih ïa ki tnat Health and Family Welfare bad Chemicals & Fertilizers, Mansukh Mandaviya, Myntri Khynnah ka tnat Cooperation u B.L.Verma bad kiwei kiwei ki kynrem ki lyndan ki la ïadon lang ha kane ka sngi.
Ha ka jingkren jong u ha kane ka seminar, u Amit Shah u la ong ba hapoh ka jingïalam jong u Myntri Rangbah Duh, u Narendra Modi, la rai ban pynkhlaiñ ïa ki Primary Agricultural Credit Society (PACS) ha ka bor pisa da kaba pynïasoh ïa ki bad kiwei kiwei ki kam bad ba mynta ka sngi la pynïar ïa kane ka thong.
U la ong ba ki 2373 tylli ki PACS ha kylleng ka ri ki dei kiba dang tei kum ki dukan dawai ba jem dor lane ki Jan Aushadhi Kendra.
La shim ïa kane ka sienjam ban pynurlong ïa ka jingkular ba la ai da u Myntri Rangbah Duh, u Narendra Modi.
U la ong ba ki Jan Aushadhi Kendra ki kham bun ha ki jaka sor bad namar kane ki dei tang ki briew ba duk ba suk ha ki nongbah kiba ïoh jingmyntoi lyngba ki dawai kiba T 10 haduh T 30, hynrei mynta, lyngba ki PACS, ki dawai ba jem dor kin poi lang sha ki ba duk ba suk bad ki nongrep ha ki jaka nongkyndong.
U u la ong ba da ki snem, ka Bharat ka la dei ka nongïalam ha ka pyrthei ha ki kam shna dawai bad ha kine ki 10 snem ba la dep, u Myntri Rangbah Duh, u Narendra Modi u la wanrah shibun ki jingkylla ha ki kam ba ïadei bad ki dawai bad mynta, ka Bharat ka la long ka ri kaba don jingshaniah kum ka nongpynmih ïa ki dawai ha ka pyrthei baroh kawei.
Hynrei ka long kaba phylla ba ha Bharat, kaba phah ïa ki dawai sha kylleng ka pyrthei, 60 klur ngut ki briew kim ïoh ïa ki dawai namar kim lah ban thied ïa ki dawai ba rem dor.
Hynrei u Myntri Rangbah Duh u la rah shakhmat ïa ka Jan Aushadhi Kendra bad da kaba rah shakhmat ïa ka kam kaba ïadei bad ka jingshna ïa ki dawai ha ka ri, u la tei ïa ka prokram ha kaba baroh kiba duk ba suk ki lah ban ïoh ïa ki dawai ha ka dor kaba 8% haduh 30%.
Kane ka la kyntiew bha ïa ka koit ka khiah ha ki jaka nongkyndong.
U Shah u la ong ba ha kine ki 9 snem ba la dep, kumba T 25,000 klur ka pisa jong ki briew ba duk ba suk jong ka ri ka dei kaba la tyngkai lyngba ki Jan Aushadhi Kendra.
U la ong ba mynta ki Jan Aushadhi Kendra kin kham ïar ha ki jaka nongkyndong lyngba ki kam cooperative bad ha kine ki sngi ban wan, ki ba duk ba suk kin ïoh ïa ki dawai ba bha ha ka dor kaba jem.
U la ong ba u dap da ka jingkmen ba ki kam cooperative kin plié lad ïa kane ka sienjam.
U Shah u la ong ba ka jingïawan lang jong ka jingïatreilang bad ka koit ka khiah ka dei ka jingïawan lang jong ka jingriewspah bad ka koit ka khiah.
U la ong ba mynta la sdang ïa ki PACS lyngba ki kam cooperative ha ki jylla bad kumba 2300 tylli ki primary cooperative society ha ki jylla Gujarat, Jammu and Kashmir, Karnataka, Madhya Pradesh, Maharashtra, Tamil Nadu, West Bengal bad ka thaiñ shatei lammihngi ki pynbiang ïa ki dawai ba jem dor ha ki jaka nongkyndong.
U la ong ruh ba mynta ka sngi la ai ïa ki certificate sha 5 tylli ki PACS na kylleng ka ri ba kynthup ïa ka Maharashtra, Bihar, Jammu Kashmir, Uttar Pradesh bad Andhra Pradesh.
U la ong ba ka tnat Cooperation ka la trei shibun ki kam hapoh ka jingïalam jong u Myntri Rangbah Duh, u Narendra Modi ban pynïar ïa ki cooperative.
Hapoh kane, ka tnat Cooperation ka la kyntiew ïa ki kam jong ki cooperative bad lyngba 56 tylli ki cooperative, ka tnat Cooperation ka la wanrah jingriewspah sha kiba duk ba suk.
U la ong ba ka Tnat Cooperation ka la buh ïa ka thong ban seng 2 lak tylli ki PACS ba thymmai ha ki 5 snem ban wan bad ba kan don kumno kumno kawei ka PACS ha man ka Panchayat jong man ka shnong ha ka ri.
U Shah u la ong ba ngi dei ban ïaid shaphrang da ka jingkut jingmut ban pynurlong ïa ka jingthmu u Narendra Modi ban pynkylla riewspah ïa man u briew uba duk ba suk lyngba ka jingïatreilang shuwa u 2047.
U la ong ba ka nongrim jong ka jingïatreilang kam lah ban urlong khlem ka PACS.U la ong ba haba ka Tnat ka la rai ban seng 2 lak tylli ki PACS ba thymmai, ka la don ka jingkylli balei kane ka la sah dien bad balei la khang ïa ki PACS.Na kane, la lap ba khlem don ka bynta ban kynthup ïa kiwei kiwei ki kam lait na ki kam ai ram ha ki kam rep ha ki aiñ kiba ïadei bad ki PACS.Kumta, ngi la pynkhreh ïa ki aiñ bad ngi la phah ïa kine sha ki jylla bad ki la ïakren bniah shaphang kane.
Mynta, baroh ki PACS ha ka ri ki la pdiang ïa ka aiñ.
La kyntiew kyrteng ruh ïa ki PACS ba thymmai hapoh ka aiñ.
U Shah u la ong mynshuwa ki PACS ki ju peit ïa ka kam ai ram ha ka rep ka riang, hynrei mynta la pynïasoh ïa ki PACS bad ki kam ba ïadei bad ki micro ATM bad ki Kisan Credit Card.
Mynta lah ruh ban plie ïa ka Animal Husbandry Promotion Center & CSC ha ki PACS bad lah ruh ban book ïa ki tiket rel.
U la ong ba la rai ban phaikhmat kyrpang sha ki PACS na ka bynta ka kam sam LPG ruh.
Ka Tnat Petroleum ka la weng ïa ki jingeh ba ïadei bad ka jingtreikam ki petrol pump.
Mynta ki PACS ki lah ban pynïaid ïa ki petrol pump.
U la ong kumba 27 tylli ki jylla ki la ai jingmynjur ïa ki PACS ban pynlong ïa ka campaign ‘Har Ghar Nal se Jal’ na ka bynta man ki longiing.
Nalor kane, ki PACS ki lah ruh ban pynïaid ïa ki dukan die dawai ba jemdor bad ki dukan reshon.
Mynta 35000 tylli ki PACS ki don bynta ha ka jingsam ïa ki sboh ha ka ri.
Ngi la bynrap shuh shuh sa 22 tylli ki jait kam hapoh ki aiñ ba thymmai, bad namar kane mynta ki PACS kim lah ban khang bad ki ïohnong shibun.
U la ong lyngba ki lad ‘buh tiar’ ba la pynbiang da u Myntri Rangbah duh, u Narendra Modi, ki PACS mynta ki lah ban shna ïa ki jaka buh tiar kiba katkum ka juk mynta ha ka jingpynlut kaba duna.
Lyngba kane, ym tangba kan long ka jaka buh khaw bad u kew jong ki tehsil bad ki jylla jong ki, hynrei kan pynsuk ruh ïa ki nongrep ban buh ïa ki mar rep jong ki ha kine ki jaka kumba katto katne por.
U la ong ba ha ki lai snem ban wan ki PACS jong ka ri kin don ïa ki jaka buh mar ba heh tam ha ka pyrthei.
U la ong ba tang hapoh 6 bnai, la ïohpdiang 4470 tylli ki aplikeshon PACS na 34 tylli ki jylla bad ki union territory, na kine la ai jingmynjur 2373 tylli.
Na kine, 248 tylli ki PACS ki la sdang ïa ka kam jong ki.
U la ong ba hapdeng ki jingeh kiba bun, ki PACS ki la pyni ba ma ki ruh ki lah ban trei ïa ki kam khaii pateng.
U Shah u la ong ba hapoh ka jingïalam jong u Secretary ka Tnat Cooperation la pynlong bun ki jingïalang bad ka Pharmacy Council of India, Pharmacy Council jong baroh ki jylla bad baroh ki sorkar jylla ha kaba ïadei bad ka Jan Aushadhi Kendra’.
La thung ruh 40 ngut ki field officer ki ban ïarap ïa ki PACS ba kin pynïaid ryntih ïa ki kam.
U la ong ba ki la don shibun ki jingpynkylla na ka bynta ki PACS.La pdiang ïa ki aiñ 84000 PACS model Bye- Laws, u Myntri Rangbah duh u Narendra Modi u la ai T.2516 klur na ka bynta ban pyndonkam ïa ki kor computer ha ki PACS, ha kaba baroh ki PACS kin lah ban trei 20 tylli ki jait kam ba thymmai.
La sdang ïa ka kam ban pyndonkam ïa ki kor computer ha 62000 tylli ki PACS, bad ka jingpyrshang ka la sdang mynta ha 10080 tylli ki PACS bad la pyndonkam pura ïa ki kor computer ha 1800 tylli ki PACS.U la ong mynta 28 hajar tylli ki PACS, kiba trei kum ki CSC ki ai palat 300 tylli ki lad jingshakri jong ka Sorkar India sha ki paidbah.
U Myntri ka Tnat Cooperation u Shah u la kyrpad ïa baroh ki dkhot jong ki PACS kiba ïadonlang ha ka jingïalang ban bud ryntih ïa ki aiñ.
Pule ïa man ka skhim jong ka Tnat Cooperation, Sorkar Indïa da kaba peit ha ka website jong ka, bad jam shakhmat ha kata ka rukom ba man ki PACS ki long ka jaka pdeng jong ka bor bad ka roi ka par ha ka shnong jong phi.
U Shah u la ong ba u Myntri Rangbah duh, u Narendra Modi u la sdang shibun ki prokram na ka bynta ka koit ka khiah jong ki briew jong ka ri.
Kam don kano kano ka skhim kum ka Ayushman Bharat Yojana ha kano kano ka jaka ha kylleng ka pyrthei.
Hapoh kane ka skhim, ka Sorkar India ka shim jingbahkhlieh ïa baroh ki jinglut jingsep ha ka jingshah sumar kaba haduh T.5 lak na ka bynta 60 klur ngut ki briew.
Nalor kane, ka Mission Indradhanush ka ai jingïarap ïa baroh ki jait dawai tika ïa man ki khunlung ha ka jingdon briew kaba 130 klur.
Ka kam ka dang ïaid shaphrang ban ai ka umdih kaba khuid sha man ka longiing lyngba ka Jal Jeevan Mission.
Nalor kane, la sdang ïa ki prokram ba ïadei bad ka jingkhuid jingsuba bad ka koit ka khiah lyngba ki prokram ba bun kum ka Yoga, AYUSH, Fit India.
La shim ïa ki lad ban pynbiang ïa ki paiñkhana ha man ki iing.
U la ong ba u Myntri Rangbah duh, u Narendra Modi u la wanrah ïa ka rukom treikam Bharatiya kaba thymmai na ka bynta ka jingim kaba lait na ka jingpyndonkam ïa ki dawai da kaba kynthup lang ïa baroh lai tylli, ka AYUSH, ka rukom rep tynrai bad ki mar bym pyndonkam dawai.
U la ong ba ka mang tyngka jong ka ri ba ïadei bad ka koit ka khiah ha u snem 2014 kalong T.33000 klur.
U Myntri Rangbah duh u Narendra Modi u la kyntiew ïa kane sha ka T.90000 klur.
Nalor kane ka jingpynlut ha kaba ïadei bad ka koit ka khiah ka la kiew na ka T.1000 sha ka T.2000.
La pynlut T.200 klur na ka bynta ki jingdon jingem ba ïadei bad ki lad digital ha ki kam ka koit ka khiah katba mynshuwa kam shym la don kum kane ka jingmang tyngka.
U Shah u la ong da kaba pynïasoh lang ïa ki prokram bapher bapher kum ka Pradhan Mantri Jan Arogya Yojana, Ayushman Yojana, Pradhan Mantri Health Infrastructure Yojana, Pradhan Mantri Swasthya Suraksha Yojana, National Health Mission, Malaria Free India, Mission Indradhanush for universal vaccination, TB Eradication programme, Matru Vandana Yojana, Janani Suraksha Yojana, National Mental Health Programme, Fit India, Khelo India bad ka Dialysis Programme, u Myntri Rangbah duh u Narendra Modi u la trei ban kyntiew ïa ka koit ka khiah jong ki briew ba duk ba suk, khamtam ki khynnah bad ki samla.
U la ong ba hapoh ka Pradhan Mantri Jan Aushadhi Yojana, mynta ka jingdon ki Jan Aushadhi Center ka la kiew palat 10,000, ha kaba ki don palat 2260 tylli ki dawai bad ki tiar.
Shuh shuh u la ong ba ka India ka wan ba nyngkong ha ki kam shna dawai ha ka pyrthei ha ka jingpynbiang ïa ki dawai ba shna ha ka ri, ki dawai tika bad ki dawai HIV ba duna dor.
Ngi wan ba ar ha ka jingpynmih ïa ki briew kiba la tbit ha ki kam shna dawai bad biotech.
Ka India kaba wan ba lai ha pyrthei ha ka jingpynmih ïa ki dawai.
U la pynpaw ka jingsngew skhem ba hashuwa u snem 2047, ka India kan long kaba nyngkong ha pyrthei ha baroh ki liang bad ka jingangnud jong u Myntri Rangbah duh u Narendra Modi ïa ka ‘Atmanirbhar Bharat’ kan sa urlong.
U la ong ba mynshuwa ka Bharat ka ju shalan ïa ki dawai ba shongdor T.90145 klur sha ka pyrthei, hynrei mynta ka shalan ïa ki dawai ba shongdor T.183000 klur.
U la ong bun ki ri ha kylleng ka pyrthei kim lah ban shna ïa ka dawai tika, hynrei hapoh ka jingïalam jong u Myntri Rangbah duh, ki scientist jong ngi ym tangba ki shna ïa u dawai tika hynrei ki pynpoi ruh sha ki briew ba duk tam ha man ki shnong jong ka ri, ïa u dawai tika bad ka certificate kaba la ïada ïa ki na ka Corona.
Jowai, K’Lyngkot 08: Ka National People’s Youth Front (NPYF) 1-Nartiang Constituency ha kane ka 5 tarik u Kyllalyngkot 2024 kala ïoh ban pynlong ïaka jingjied (Audition) ïa ki nongïashim bynta sha ka 1st 1-Nartiang Constituency Miss, Mr & Mrs Contest ka ban long haka 23rd January 2024 ha Wahiajer kaba dei ruh ka sngi ban pynlong ïaka Final Football Match jong ka 3rd Sniawbhalang Football Tournament 2023-2024.
Kane ka jingïakop kaba don 3 bynta, kata ïa ki samla kynthei, ki Shynrang bad ki Longkmie kiba dei ki nongshnong shnong jong ka 1-Nartiang Constituency.
Ïa kane ka jingïakop la pynlong ïa ka da ka jingïarap jong u MLA ka thaiñ u ma Sniawbhalang Dhar u ba dei ruh u symbud Myntri Rangbah ka Sorkar Meghalaya.
Ïaka jingjied (Audition) ïa ki nongïashim bynta ha katei ka sngi la wan ban bishar da ka kong S.D.Shylla kaba dei District Tourism Officer jong ka West Jaiñtia Hills District ha ryngkat ka jingïadonlang u bah Kmenlang Shylla bad ki nongkitkam ka NPYF 1- Nartiang Constituency.
Kila don kumba 76 ngut ki ba wan ban ïashim bynta ha kane ka Audition ha baroh 3 bynta.
Hadein ba la dep ïa ka Audition la jied kumba 30 ngut ki ban ïa shim bynta ha ka final bad kine ki long 10 ngut ha ka jingïakop Miss, 10 ngut ha ka Mr bad 10 ngut haka Mrs 1- Nartiang Constituency.
Kumban shu pynkynmaw, ka khusnam naka bynta ki nong jop ki long kumne harum: Ha ka Miss 1 Nartiang Constituency 1st Prize: 50,000/-, 2nd Prize: 30, 000/-, 3rd Prize: 20,000/-.
Haka Mr 1 Nartiang Constituency: 1st Prize: 50,000/-, 2nd Prize: 30, 000/-, 3rd Prize: 20,000/-.
Ha ka Mrs 1 Nartiang Constituency: 1 st Prize: 30,000/-, 2 nd Prize: 20,000/-, 3 rd Prize: 10,000/-.
Nongstoiñ, K’lyngkot 08: Ka Mawrusyiar Youth & Cultural Club ka la pynkut noh ïa ka jingrakhe ïa ka jubili ksiar jong ka jingdap sanphew snem jong ka ha ka sngi saitjaiñ ba la dep.
Ha katei ka jingpynkut ïa katei ka jingrakhe kaba la pynlong ha madan jong ka shnong, la pynlong ïa ki jingïalehkai ba bun jait kaba la pynphuh pynphieng ïa katei ka sngi.
Nalor kata na ka liang ka Club ka la khot sngewbha ïa u Ma Vincent H.Pala MP ka Shillong Parliamentary constituency kum u kongsan bad ïa u bah R.G.Momin MLA ka Rambrai Jyrngam constituency kum u symbud kongsan.
Ïa katei ka jingpynkut ïa ka Jubili ksiar la pynïaid da ki nongkitkam jong ka Club ha kaba ki la khot lang ruh ïa baroh ki ba la ïadon bynta lang kum ki nongkitkam naduh ba la sdang ban seng ïa ka.
Ha kajuh ka por um ka dak jong ka jingpynsah jingkynmaw ka Club, ka la pynkhreh ruh ïa u mot sah jingkynmaw ïa ka jingdap sanphew snem, ha kaba u Ma Vincent H Pala kum u kongsan u la plie ïa utei u mot sah jingkynmaw.
Ha kajuh ka por u la pyllait ruh ïa ka souvenir kaba la lum thup ïa baroh ki kyrteng jong ki nongkitkam bad ki dkhot jong ka Club ryngkat ki jingtreikam jong ka ha kine ki sanphew tylli ki sem.
Nalor kata la pyllait ruh ïa ka documentary phlim da u symbud kongsan bad ha katei ka documentary, la pyni ïa ki kam ba ka Club ka la trei bad ka jingïashim bynta ha kiba bun ki kam na ka bynta ban kyntiew ïa ka bha ka miat hapoh jong ka shnong bad kiwei kiwei ki shnong ba marjan bad ruh hapoh ka District.
Ha katei ka sngi shuwa ban ïoh ïa ka jingkren na ki riew rangbah, la ïoh ïa ka jingkren pdiang ïa baroh ki ba la wan ban ïashim bynta ha katei ka sngi da u samla Eric C.Kharsyntiew Vice president ka Club bad la ïoh ruh ïa ka jingkren lyngkot na u bah Sunshine Lyngdoh Nonglait sordar jong ka shnong.
Hadien ka jingkren jong u sordar shnong la ïoh ïa ka jingkren na u bah R.G.Momin uba long u symbud kongsan, ha kaba u la ong ba ki samla ha kine ki sngi ki donkam ban ïabeh ïa ka jingpule, namar haba ki trei ïa kino kino ki kam lada kim don ka jingnang jingstad kin ym lah ban kiew shaphrang.
Nalor kata u la ong ruh ba ki samla ki donkam ruh ban don ka jingkitkhlieh na ka bynta ban hikai lem ïa kiwei pat ki para samla ha shnong ha thaw ba kin ïabeh sha ka jingnang jingstad.
U Ma Vincent H Pala u ba long u kongsan haba ai jingkren kum u kongsan ha katei ka sngi, u la ai ka jingïaroh ïa ki nongïalam kiba seng ïa katei ka Club bad kiba la btin lynti ïa ki samla ba kin lah ban kynjoh sanphew snem ha ka jingtreikam jong ka.
U la ong ruh ba haba ïanujor ïa ka jinglong jingman ha ka imlang sahlang, ka Jaitbynriew Khasi Pnar ka dei ka jaitbynriew kaba kyrpang tam napdeng ki jaitbynriew jong ka pyrthei baroh, namar ha kiwei pat ki ri ka pyrthei, ym ju kam lap koit ba ki samla kin wan shakhmat ban trei na ka bynta ka jingbha jong ka shnong ka thaw bad ban btin lynti lem ïa ki samla kiba kham hadien.
Nalor kata u la ai nuksa ruh ba ha kane ka ri Khasi Jaiñtia, lada ka dei ha ki jingïaseng jong ki kynhun balang bapher bapher, ne ha ki jingjia ba sngewsih ha shnong ha thaw kum haba ïap briew ne don kino kino ki kam sngew bha, ki samla ki dei kiba hakhmat eh ban ïarap bad ban trei ïa ki kam kiba bun, hynrei ha kiwei pat ki ri ka pyrthei ym ju kham ïohi ba ki samla kin wan shakhmat ha ki jingdonkam.
Ha kajuh ka por u la kyntu ïa ki nongïalam jong ka Club ba kin nangïai trei shitom bad na ka liang jong u un pyrshang katba lah ban ïadon bynta bad ki ha ki jingdon kam.
Ha katei ka jingpynkut ïa katei ka jingrakhe ha ka por janmiet, la wan ban ïa shim bynta da ki kynhun nongtem bad nongrwai kum ka Kid’s Tarari, Thunder’s Cave bad Snow White kiba la pynkmen bad pynshongshit ïa ki paitbah kiba la wan ha katei ka madan.
Patna, K’Lyngkot 08 : Ka kynhun Myntri jong ka Bihar ha ka sngi Nyngkong ka la pynbna ban kyntiew arshah ïa ka jingsiew bai burom sha ki nongïalam Panchayat kiba kham hakhmat nalor ka jingkyntiew ïa ka jingsiew sha ki Anganwadi.
Kane ka sienjam ba ka sorkar Bihar ka shim kadei ruh khyndiat bnai shwa ka elekshon MP.Nalor kine, ka kynhun Myntri ka la mynjur ruh ban don noh la ka jong ka tnad kaban peit kyrpang na ka bynta ban kyrshan ïa ki nongïalehkai nalor ba kan don ruh ka la jong ka information technology policy ban pynlong ïa ka jylla ba kan lah ban kham khring bun ki nongbei tyngka.
“Ka kynhun Myntri ka la mynjur ban kyntiew ïa ka jingsiew sha ki nongïalam Panchayat bad ka stipend sha ki nongtrei Anganwadi ha ka jylla," ong u Additional Chief Secretary u S Siddhart haba kren bad ki lad pathai khubor hadien ka jingïalang ka kynhun Myntri.
La ong ba ki Mukhiyas kin ïoh ïa ka jingsiew kaba 5000 tyngka shibnai na ka jingsiew kaba ki ïoh baroh shi katta 2,500 tyngka katba ki nongïarap jong ki, kin ïoh sha ka 2500 na ka 1200 tyngka ba ki ïoh baroh shi katta.
“Kumjuh ki sarpanch bad deputy sarpanch kin ïoh mynta 5000 tyngka bad 2500 tyngka shi bnai nangne shakhmat na ka 2500 bad 1200 tyngka ba ki ïoh mynshwa," ong u ACS da kaba bynrap ba kane kan ai jingmyntoi ïa ki 2.50 lak ngut ki panchayat kiba don ha ka jylla.
Ha kajuh ka por la pynbna ruh ba ka sorkar kan siew ïa ka bai burom na ka 500 tyngka sha ka 800 tyngka ïa ki ward member.
Da katei ka jingkyntiew ïa ka jingsiew, ka sorkar kan hap ban pynlut tam haduh kumba 339 klur tyngka man u snem na ka pla tyngka jong ka sorkar.
Ka sorkar ka la mynjur ruh ïa ka jingpynkiew ïa ka jingsiew sha ki 2.30 lak ngut ki nongtrei anganwadi ha ka jylla.
Kane ka mut ba kin sa ïoh noh 7000 tyngka shibnai katba ki nongïarap jong ki pat kin ïoh 4000 tyngka shibnai.
Baroh shi katta ki nongtrei anganwadi ki ju ïohi 5950 tyngka shibnai katba ki nongïarap jong ki pat ki ju ïoh 2975 tyngka.
Jowai, K’Lyngkot 08: Kawei na ki seng treimon sngewbha ka ‘Khooid Ya ka Wah Myntdu’ (KWM) hadien ka jingïoh bat jong ki ïaki trok bad ka JCB kiba dang khlong maw na ki bynta ka Wah Myntdu ha ka por mynmiet kaba la jia haka 18 tarik u Naitung, 2023.
Na ka liang ka seng KWM khlem da shong kli kti halor ka jingdonkti jong u Contractor ban khlong maw beaiñ na ki bynta ka Wah Myntdu, na ka liang jong u Contractor hadien ka jingïakren sngewthuh jingmut lang ula kular ban siew kum jingai Donation kaba long 5,00,000/- (san Lak tyngka) shi bynta ban pynbha pynmiat ïa ka Wah Myntdu.
Ka seng mynta ka sngi 8 tarik u Kyllalyngkot, 2024 kala leit ban aiti ïa katei ka pisa ba 5 lak tyngka sha u Deputy Commissioner ka West Jaiñtia Hills District bah B.S Sohliya bad ïa kane ka pisa la leit ban thep haka Account No- 096001000454 jong ka ICICI Bank Jowai ha ka kyrteng jong ka West Jaiñtia Hills District-Environment Protection & Restoration Fund" ïa kaba la plie khnang ban peit ïa ka jingbha jingmiat ka Wah myntdu.
Na ka liang u Vice President ka KYM ma Bishar Shylla ha ka jingkren sha ki lad pathai khubor ula ong ba ïa kane ka pisa la ïoh ban aiti mynta ka sngi bad u kyrmen skhem lyngka kane ka pisa yn sa lah ban pynbha ïa ka Wah Myntdu ha ryngkat ka jingïatreilang jong ki paidbah bad ki tnad sorkar bapher bapher khamtam ha kine ki sngi ban wan.
Katba u ma Khroo L.Pariat ula buh ka jingkyntu ba la donkam ban khlong noh ïa u shyiap uba don ha ki bynta ka Wah myntdu, namar ka jingdon bun palat jong u shyiap kan wanrah jingma khamtam ïa ki dohum dohwah, nalor ka jingstang jong ka wah kaba buh jingma ha ka rukom pynpoi um bam ïa ka sor Jowai.
Ha ka juh ka por ula kyntu ïa utei u khlieh duh ka District ba un pyntreikam noh ïa ka rukom khlong ïa u shyiap na ki bynta ka Wah Myntdu kaba long katkum ka dustur jong ki longshwa manshwa.
Ha kaba kino kino kiba donkam shyiap ki lah ban leit khlong na ka wah da kaba pyndonkam da ki khoh ki mohkhiew ban leit kit sha ïing ban shna ïa ki jingdonkam kumba long haki por mynshwa.
Ula ong kumba long mynta ka jingtheh kyndew sha ki bynta ka Wah Myntdu kala nang jur khamtam na ka jingpyntrei ïa u surok By Pass na Khliehtyrshi haduh Treïongriang.
U kyrmen ba ki bor ba halor kin shim ka jingkitkhlieh ban peit ïa kane ha ryngkat ka jingïatreilang jong baroh kiba don bynta.
Shillong, Kyllalyngkot 8 : U Samla JUO Aiborlang Kharjana uba na Lawsohtun, East Khasi Hills bad uba pule ha St.Anthonys’ College Shillong, uba long ruh u NCC u la shah jied ban mihkhmat ïa kane ka thaiñ shatei lam mihngi ne na ka North East Region Directorate ban ïadon bynta ha ka All Indïa Guard of Honour ha ka Republic Day 2024 ha nongbah Delhi.
Une u samla u la pynpaw ba ka jingrung jongu sha ka NCC ka la wnarah ka jingpynkylla ha ka jingim jongu.
Ka la ïarap ïa u ban long kum u nongïalam uba tbit, ka ïarap ruh ïa u ban don ka akor ka burom bad dei ruh lyngba ka NCC ba u la long kumne kumba u long mynta ban ïoh ka jingithuh bad shah jied na kane ka thaiñ shatei lam mihngi ban don ha ka All Indïa Guard of Honour ha ka Republic Day 2024.
Kane ka jingshah jied bad ïoh jingithuh jong une u samla ka wanrah ka jingsngew sarong ym tang ïa ka jylla hynrei wat ïa kane ka thainhi baroh kawei.
Khliehriat, Kyllalyngkot 08 : Ka Khasi Students’ Union (KSU) Narpuh Circle mynta ka sngi jong ka 8 tarik u Kyllalyngkot ka la leit ban ïa kynduh ïa kiba ha ïng jong u (L) Salbinus Dhar, uba ju khot ieid da u Chiang Dhar na Umkiang uba la suba shah pynïap dusmon ha ki runar kiba wan na Bangladesh.
Kane ka jingleit jong ka KSU Narpuh ka long ruh kum ka jingleit ontep donburom ïa utei u rangbah uba shah pynïap.
La ïathuh ba ha kane ka sngi ka Seng ka la ïoh ruh ban ïa kynduh ïa u Rahul Pohtam uba dei u paralok uba ïa leit lang bad utei u rangbah hynrei uba la lait im da ka said na ka kti jong ki runar ha ka 06 mynta u bnai katba ki dang leit sha bri kwai.
“Haba kylli, na u Rahul Pohtam uba la lait na ka tyrsim jingïap na ka jingwan thom bor ki khar Bangladesh, u la ïathuh baroh ïa kiei kiei kiba la jïa ïa u bad ïa u paralok katba ki dang ap bad peitngor ba ïoh wan ki khar Bangladesh ban tuh kwai.
Hynrei kyndit kynsan ki la wan shi kynhun bad khlem poi pyrkhat ki la thom da ka bor ha kaba kim shym la ïakhun pyrshah hynrei ki la shu phet ïap noh ïalade.
U (L) Chiang Dhar u la khlad hashen ha kane ka jingshah thombor, namar ki la pom da ki wait, u Rahul Pohtam um nud shuh ban ïa khun, kumta um banse ban phet ïa lade bad leit ïathuh briew" ong ka kyrwoh.
Shuh shuh la ong ba na ka liang ka seng ka pynpaw ka jingsngewsih bad jingsngewbitar ïa kane ka jingleh riewkhlaw da kaba pynïap im im peit ïa ka mynsiem briew khlem ki daw.
Ka sorkar jylla lyngba ka tnat pulit ka dei ban shimkhia ban pynlong da ka jingtohkit namar na ka liang u Rahul Pohtam u la leit ujor da ka ejahar ha Umkiang Police Patrolling Post, la bynrap shuh shuh ka kyrwoh.
"La ong ruh ba ki nongshong shnong jong kito ki thaiñ khamtam kito kiba don jaka puta kum bri kwai bad ki jaka rep kiba don ha khappud bad ka ri Bangladesh ki la shu shongsyier bad rit mynsiem bad kim nud shuh ban leit sha ki bri kwai jong ki.
Ka seng ka kynthoh ruh ba ki shipai BSF kiba don ha khappud kim leh eiei, kim lah ruh ban tehlakam ïa ka jingïoh rung tuh beaiñ ki nong Bangladesh, katba ki BSF ha surok national highway ki ieng pynheh shadem da kaba pynthut bad leh tohmet ïa ki trai ri trai muluk kiba leit ba wan.
La bynrap ruh ba katkum ka jingïathuh jong ki trai shnong ba ki trai jaka haba ki mut leit sha ki bri ki ju shah pyndik bha ha ki shipai BSF kiba shong pahara, katba ki briew na Bangladesh pat ki ïohlad ban wan rung sahuh wat haba lah ker sainar ha khappud.
Halor kane, ka seng ka dawa na ka sorkar ba ka dei ban phah noh ïa ki shipai BSF kiba don ha surok NH-6 ha Sonapyrdi bad ha khappud shnong Dona umbluh bad Ratachera ba ki dei ban leit sha khappud ban pahara bad ïada ym ban shong pahara ha surok National Highway.
Nongpoh, K’Lyngkot 08: Kumba ju leh manla u snem, ki khun ki hajar jong ka Raid Marwet sa shisien pat kin hiar madan biang ban pyndep ïaka kñia ka khriam ka ainguh aidem ïa u Blei nongbuh nongthaw haka lehñiam Sohjer, ban buh ka nguh ka dem ka kyrpad ka kyrpong hakhmat u Blei nongbuh nongthaw ba un kyrkhu kyrdoh ïaki khun ki hajar baroh shisien hadien ka jingioh kheit ïa u soh ba nyngkong jong ka jingtrei shitom baroh shisnem, ba une u snem un long u snem ba pahuh pahai bad dap jingkyrkhu ryngkat ka koit ka khiah.
Ïa katei ka lehñiam Sohjer bala pynlong da ka Sohjer Committee la rai ban sdang naduh ka 17 tarik haduh 20 tarik mynta u bnai ha 9 mer Baridua ha Ri-Bhoi.
Haba kren sha ki lad pathai khubor naka liang u Paiem Ken Syiem, Syiem ka Raid Marwet u la ong ba kane ka lehñiam Sohjer ka dei ka jinglehñiam ba shisien shisnem jong ki khun ki hajar ka Raid Marwet hadien ba kila dep ban lum ban lang ïa u kba u khaw, bad ioh kheit ïa u soh nyngkong ban buh ka jingtyrwa hakhmat u Blei nongbuh nongthaw ba un kyrkhu kyrdoh ïa ki khun ki hajar ka Raid Marwet bad khamtam ba un dang theh ki jingkyrkhu ba kin nang roi nangpar haki liang baroh.
U la ong ruh ba katei ka lehñiam Sohjer kan long haduh 4 sngi lynter bad naka liang u Syiem ryngkat ki longsan mansan jong ka Raid kin pyndep ïaka jingkñia ainguh haka 19 tarik, kaba dei ruh shibynta ban pynim ruh ïaka riti ka dustur ka kolshor tynrai bala buh naduh ki longshuwa manshuwa ba kjim dei ban duh ban dam noh, kumba bun naki samla ha kane ka juk ba mynta kila sdang ban klet bad bud tynneng ïaka jong kiwei.
Shuh shuh ha katei ka lehñiam Sohjer kan don ruh ka jinglehkmen paidbah kum ka tamasa lyngba ka rwai ka siaw, ka put ka tem ban sa wan shibynta da ki nongrwai ba paw ka jylla bad nabar jylla.
Kumta naka liang u Syiem u la khot la wer ïaki paidbah na kylleng ki shnong bad ki jaka ba kin wan ban sakhi ïa katei ka jinglehñiam bad ban sakhi ruh ïaka jingriewspah ka kolshor tynrai jong ka Raid Marwet, u la bynrap.
New Delhi, Kyllalyngkot 08: Ka Sheikh Hasina ka la lah ban pynjop bïang ïa ka party Awami League (AL) ha ka eleklshon sha ka ïing dorbar bah jong ka Ri Bangladesh kaba la long ha ka Sngi U Blei 7/1/2024 bad kan long ka sien ba saw sien lynter ba kan jop.
Kan long ka sien kaba san ba kan shimti ïa ka kam myntri rangbah duh hapoh ka Ri bangladesh.
Mynta ka sngi u myntri rangbah duh jong ka Ri Indïa u Narendra Modi u la phah ïa ka jingaikhublei ïa ka Sheikh Hasina ïa ka jingjop jong ka party jong ka ha kane ka election sha dorbar bah jong ka Bangladesh,ïa kane ka jingai khublei u la post ha ka ‘X’.
U Myntri rangbah ka Ri Indïa u la phone ban kren ai khublei ïa ka myntri rangbah duh jong ka Bangladesh kaba la jop ïa ka elekshon sha dorbar bah jong ka Bangladesh, ha kane ka jingïakren u la pynpaw ïa ka jingai khublei jong u ïa ki paidbah ka Bangladesh kiba la pynlong ïa ka elekshon kaba jop.
U Myntri Rangbah duh jong ka Ri Indïa u la ong ba na ka lïang jong ka Ri Indïa ka long kaba la jingmut ban dang bteng ïa ka jingïatrei lang bad ka Bangladesh na ka bynta ka jingbit jingbïang jong ki paidbah ka Bangladesh.
Shillong, K’lyngkot, 08: U MLA jong ka Voice of the Peoples Party (VPP) na North Shillong Constituency Bah Adelbert Nongrum ha ka Lah Sngi u Blei u la ai jingmut ïa ka Sorkar Jylla ba kan phah jurip ïa ki Engineer bad ïa ki Expert ïa ka jingkieng nar kaba rim kaba don markhap bad ka jingkieng Umïam ban bishar bniah la ka dang long neem kaba lah ban phah ïaid tang ïa ki kali lyngba kane ka jingkieng nar.
Da lade hi u Bah Adelbert Nongrum u la hiar jurip ïa kane ka jingkieng nar kaba rim hadien ba ki paidbah ki la ud bad pynpaw ïa ka jingsuhsat kaba khraw namarba ka jingdheng kali naduh Mawiongrim shaduh Umïam ban jam sha shiliang jong ka jingkieng ka la shimpor haduh 2 kynta.
“Kum u MLA ngan sa phah da ka jingthoh sha u Symbud Myntri Rangbah ka Jylla Bah Prestone Tynsong uba peit ïa ka tnat PWD (Roads) bad ïa u Myntri ka tnat Bording Abu Taher Mondal kum ka jingai jingmut sha ka Sorkar," la ong u Bah Adelbert.
“Nga ai burom ïa u MLA barim jong ka Umroi Constituency bad ïa u President ka VPP Bah Ardent Basaïawmoit kiba la rah ïa ka mat hapoh ka Iingdorbar Thawaiñ ka Jylla halor ka jingbym shngaiñ shuh jong ka jingkieng Umïam kaba la dei ban maramot naduh mynno," u la ong.
“Kaba sngewsih ka long ba ka Sorkar kam dei ban ap nalor ba ka jingim jong ka Umïam ka la kut.
Mynta ka dang dei tang ka jingjulor kaba rit bad lada ka bthei mano ban kitkhlieh," u la bynrap.
“Ka jingwan jurip jong nga ha kane ka jaka bad kum u Politician ngam lah ban ong ba baroh ka lah ban long hynrei ka Sorkar ka don la ki jong ki Expert bad kan leh la ka jong ka kamram," la kyntu Bah Adelbert.
Kane ka jingdheng kali ha Umïam ka la jia naduh ka 13 tarik Nohprah, 2023 hadien ba ka ITC Cementation India Ltd.
ka la maramot ïa ka jingkieng Umïam bad buh thong ban pyndep ïa ka jingmaramot hapoh saw bnai eiei.
La sakhi ba ki bor Pulit ki la bunkam ban pynbeit ïa ki kali ba leit ba wan.
Hynrei wat hapdeng ka jingmana ban ym ïa knieh ïaid ynda poi ha ka jingkieng Umïam, hynrei kiba bun na ki nongñiah kali kim shym la kheiñ snep ïa ka jingkyrpad jong ka tnat Pulit bad ka jingïaknieh ïaid jong ki kali ka la wanrah ïa ka jingdheng kali kaba jur.
“Ka jingdheng kali ar kynta naduh Mawiongrim shaduh Umïam ka la ktah bha haduh katta katta ïa ki paidbah khamtam ïa kito kiba ïabeh ban leit sha Railway Station bad sha Airport Guwahati bad sha kiwei kiwei ki kam," la ong u Bah Adelbert.
U la ïathuh ba ka jingleit jurip ïa ka jingkieng nar barim ka long ban peit thuh shwa la ka dang i long neem ban pynïaid tang ïa ki kali rit khnang ban weng khyndiat ïa ka jingdheng kali ha surok Mawiongrim shaduh Umïam.
“Nga ai khublei ïa ki Pulit Traffic kiba la trei shitom bad ban pynïaid beit ïa ki kali bad buh ruh ïa ka Mobile Patrolling namarba hynne da la ki jong ki khmat nga la ïohi bun bah ki kali kiba ïa knieh ïaid (Overtake).
Ngi donkam ban long kiba don ka jingkitkhlieh bad to ngin long kiba ïaishah bad ka tnat Pulit kaba peit ban pynïaid beit ïa ki kali," la bynrap u Bah Adelbert.
“Nga ngeit ba ka MePGCL kan phah ïa ki Expert ba kin phah ïa ki briew ban sorbe ba ka lah neem ban long tang ban pynïaid ïa ki kali rit (na kane ka jingkieng nar barim), u la ong.
Shillong, K’lyngkot, 08: Ka Nongaiktien jong ka Sorkar Jylla ka Dr.Ampareen Lyngdoh kaba long ka Myntri Sorkar ha ka Lah Sngi u Blei ka la ong ba ka Sorkar Jylla ka dang kwah ban pyntyllun shakhmat ïa ka jingïakren ïasuk bad ka seng kieng atiar ba la shah kheiñ be-aiñ ka Hynñiewtrep National Liberation Council (HNLC).
Ha ka jingïakren bad ki lad pathai khubor, ka Dr.Ampareen ka la ong, “kum ka Sorkar, ngi dang kwah ban ïohi ïa ka jingtyllun shakhmat ka jingïakren ïasuk bad kane ka seng kieng atiar ba la kheiñ be-aiñ bad ngi kwah ban ruh ba ka dei ban don ka jingïasngewthuh jingmut kaba neh shi junom.
"“Kum ka Sorkar bad ka National People’s Party (NPP) ngi iengskhem halor ka nongrim ba ngi kwah ban pynïaid shakhmat ïa ka jingïakren ïasuk bad ka kynhun kieng atiar kaba la shah kheiñ be-aiñ bad ngi kwah ban ïohi ba ka dei ban don ka jingïa sngewthuh jingmut lang na ka bynta ka jingïakren ïasuk ka ban neh shi rta, hynrei ngam lah ban batai than halor kane ka mat namarba kane ka mat ka dei kaba hap hapoh ka jingkhmih jong u Symbud Myntri Rangbah ka jylla uba khmih ïa ka tnat Kam Pohiing hynrei mynta um pat lait por ban shimkhia ïa kane ka mat kaba kongsan hynrei ka seng NPP ka iengskhem ha ka nongrim ban ai jingmut ïa ka sorkar ba kan pynïaid shakhamt bad jingïakren ïasuk" ka la ong.
“Ngi sngewthuh ba ki don ki jingbym hun bad jingbym sngewthuh jingmut bad ïa kine baroh ngi donkam ban da pynshisha shwa bad ngin ap ïa u Myntri ka tnat Kam Pohiing ba un wanphai noh shen sha ka ophis treikam khnang ba yn lah ban ai ïa ka jingbatai kaba bniah" la ong ka Dr.Ampareen.
“Ngan ym lah ban batai bniah halor kane ka kam namarba ngam pat ïoh jingtip bha hynrei ha kum kane ka por nga lah tang ban batai ïa ka nongrim ba ki nongkyrshan ka NPP ki ieng ha kawei ka liang bad ka Sorkar MDA 2.0 hapoh ka jingïalam jong u Myntri Rangbah jong ngi," ka la bynrap.
Ki san tylli ki jingdawa ba kongsan jong ka HNLC ki kynthup ïa ka jingwengnoh ïa ka jingkheiñ be-aiñ pyrshah ïa ka seng bad ban weng lut ïa baroh ki mukotduma da kaba ai ïa ka jingmap ei sha baroh ki nongïalam bad sha ki dkhot jong ka seng.
Nongpoh, K’Lyngkot 08: Ha kawei ka jingjia aksiden kaba shyrkhei, kawei ka longkmie ka la duh noh ïa la ka jingim hadien ba ki post elektrik ba la kit da kawei ka trok kila hap bad ban ïaka harud surok bah ha Umtrew, Ri-Bhoi District.
Katkum ka jingtip bala ioh lum la ong ba kane ka jingjia kala jia mynta ka janmiet haka por 4 baje eiei ha kaba katei ka longkmie bala tip kyrteng kum ka Kong Cleris Nongsiej (37) kaba shong ba sah haka shnong Umtrew kala shah ban kynsan haki post elektrik bala kit da kawei ka trok kaba don ïa u number JH 05 CX 4295 hadien ba katei ka trok kala lait haki ar bynta.
La ong ruh ba katei ka jingjia ba sngewsih kala jia haka por ba katei ka longkmie ka dang ïaid kjat ban leit phai shala iing hadien ba kala wan na ïing ïap briew, bad naka liang ki pulit ka Umsning Police Station tang hadien katei ka jingjia kila leit mar mar sha katei ka jaka ban pynlong ka jingtohkit.
Shuh shuh u nongñiah jong katei ka trok u la phet krad noh na katei ka jaka bad ki pulit ki dang thwet ban ioh kem ïa u.
Naka liang ki pulit kila pynkit noh ïa katei ka longkmie sha Civil Hospital Nongpoh ban pyndep ïaki jingdonkam bad ka jingtohkit halor katei ka jingjia ka dang ïaid shakhmat.
Kane ka long kmie ka la ïeh noh ïa hynriew 6 ngut ki khun na kane ka sla pyrthei.
Shillong, K’lyngkot, 08: Ka Nongaiktien jong ka Sorkar Jylla ka Dr.Ampareen Lyngdoh kaba long ka Myntri Sorkar ha ka Lah Sngi u Blei ka la ong ba ka Sorkar Jylla kam dei hok ban tuklar ïa ka jingtreikam ba laitluid jong ka Lokayukta.
“Ïa kane ka jingsngewthuh bakla dei ban pynbeit noh mardor," la ong ka Dr.Ampareen ha ka jingïakren bad ki lad pathai khubor haba pynphai nia halor ka jingkynnoh jong ka Voice of the People Party (VPP) ha kaba ïadei bad ka jingweng noh ïa u Director of Inquiry bad ki Inquiry Officer jong ka Meghalaya Lokayukta.
Kane ka jingpynshai, ka long halor ka jingkynnoh ba la wanrah da ka Liang Pyrshah Voice of the People’s Party (VPP) ha kaba ïadei bad ka jingwengkam ïa ki Ophisar na ka Meghalaya Lokayukta, halor ka jingkam ba ki dei kiba la lap ïa ka jyrsieh bamsap hapoh ka Garo Hills Autonomous District Council (GHADC).
Ki ophisar ba la shah wengkam ki kynthup ïa u Director of Inquiry and Prosecution Bah J.Rymmai, uba long u Ophisar IPS barim, ryngkat bad u Enquiry-cum-Investigating Officers Bah R.Pde bad u Anil K.Sangma.
Ka la ong, katkum ka Lokayukta Act, 2014, Sorkar ka la ïoh ïa ki jingdkhoh ha kaba jied ïa ki dkhot, kiba la thung ha ka Lokayukta ba kynthup ha ka post Director of Inquiry bad u Director Prosecution.
“Haba ngi ïohi ïa kine ki jingbakla, ka Sorkar ka la shim da ka sienjam ban pynbeit noh ïa ki jingbakla katkum ba la kdew ha ka Aiñ, ka Sorkar ka la ai jingmut sha ka Lokayukta, kaba la pynkupbor ban thung ïa la ki jong ki dkhot.
Ïa ka kyrteng la phah sha ka Meghalaya Lokayukta bad mar mar la pynbeit ïa ki jingbakla bad jied ruh ïa ki ophisar," ka la ong.
“Ka dei ka jingkwah jong kane ka Sorkar ban ai ka jingkular sha ki nongshong shnong ba ngin ym tuklar ïa kino kino ki kynhun treikam bad ïa ki jingtreikam jong ki bad ngi kular ruh sha ki paidbah jong ka Jylla Meghalaya ba kino kino ki jingbakla ngin ïaleh ban pynbeit bad ma ngi kum ka Sorkar ngi la pyntyllun shakhmat ïa ka jingtreikam katkum ka aiñ bad katkum ka jingai jingmynjur ïa ki nongrim jong ka Meghalaya Lokayukta Act 2014," ka la bynrap.
U nongaiktien jong ka National People’s Party’s (NPP) Bah Himalaya M.Shangpliang uba long ruh u Adviser jong ka tnat Pule Puthi ka Sorkar Jylla u la pynshai ba katkum ka Section 10 (2) bad 11 jong ka Meghalaya Lokayukta Act, 2014, ki ophisar lane ki nongtrei ki dei ban long kiba dang shakri ha ki tnat treikam jong ka Sorkar.
Ki nongtrei ba la shongthait kim lah shuh ban dang long ki nongtrei jong ka tnat.
Ka Sorkar ka burom ka Meghalaya Lokayukta Act.
U la pynshai ba ka lynti ban thung ïa kine ki ophisar ka katkum ka Lokayukta Act, 2014 hapoh ka Section 10 (2) kaba ong, “dei ban don u Director of Inquiry bad Director of Prosecution kiba ka kyrdan kam dei ban kham poh ïa ka kyrdan u Additional Secretary jong ka Sorkar Jylla lane kaba ryngkat bad kata, ïa kiba yn thung da u Chairperson da kaba jied na ka thup kyrtengba la phah da ka Sorkar Jylla.
"“Katkum ka Section 11 jong ka Meghalaya Lokayukta Act, 2014 ka ong ruh, “watla kano kano kaba ïadei bad ka aiñ kaba la pyntreikam, ka Lokayukta kan thung ïa ka Inquiry Wing ban khlieh da u Director of Inquiry na ka bynta ka jingthmu ban pynlong ïa ka jingtohkit halor kino kino ki jingkynnnoh ba la leh da kino kino ki shakri sorkar kiba lah ban shah pynshitom hapoh ka Prevention of Corruption Act, 1988.
Naduh ka por ba la thung ïa ka Inquiry Wing da ka Lokayukta, ka Sorkar Jylla ka la phah ïa ki kyrteng jong ka ophisar bad ïa kiwei kiwei ki nongtrei na ka tnat, katkum ka jingdonkam jong ka Lokayukta, na ka bynta ban pynlong ïa ki jingtohkit hapoh kane ka Aiñ.
Na ka bynta ban ai jingïarap ïa ka Lokayukta ha kaba pynlong ïa ka jingtohkit, ki ophisar jong ka Inquiry Wing kim dei ban long kiba rit ïa ka kyrdan jong u Under Secretary jong ka Sorkar, hynrei ki dei ban don ïa kajuh ka iktiar katkum ba la pynkupbor hapoh ka Lokayukta hapoh ka Section 88.
U Bah Shangpliang u la ong ba ki Ophisar ba la weng na ka ophis jong ka Lokayukta ki dei kiba la shongthait ïa kiba la shim na ka tnat Pulit.
“Ka dei tang ka kam ba shipor na ka liang jong ka Sorkar khnang ban dup lah ban pyntyllun ïa ka jingtreikam jong ka Lokayukta bad ïa ka jingthungkam la pynmih na ka bynta u Director of Inquiry ha u Risaw, 2022 bad na ka bynta ki Inquiry Officers la pynmih ha u Lber, 2023.
Ka Sorkar ka sngewdei ba ka ophis Lokayukta ka dei ban don ïa ki ophisar kiba la tbit katkum ka Aiñ bad namarkata, katkum ka Section 10 bad 11 jong ka Aiñ ïa ka thup kyrteng la phah sha ka Lokayukta bad ka Lokayukta ka ladep jied bad pynmih ruh ïa ka jingpyntip halor ka shithi thungkam," u la ong.
Ha ka 19 tarik Nohprah, 2023, ka ophis Meghalaya Lokayukta ka la jied ïa u ophisar IAS IW Ingty kum u Director of Inquiry bad lai ngut ki ophisar MPS kum ki dkhot ba kynthup ïa u Challang G.Momin, u John Clitzer A.Sangma bad u Banïateilang Diengngan.
“Kane ka mut ba ka ophis Lokayukta ka la treikam pura da ka jingthung ïa ki opphisar bapura ïa kiba la shim na kiba dang don hapdeng ka jingshakri hapoh ka Sorkar Jylla," la ong u Bah Shangpliang.
“Kam pat ju don kano kano ka por ba u Myntri Rangbah ne ka Sorkar ka la tuklar halor ka jingthungkam ne ban jied ïa ki ophisar ban phah sha ka Lokayukta lymne u Myntri Rangbah bad ka ophis jong u kin tuklar ïa kino kino ki case kiba ka Lokayukta ka la shimti.
".
Shillong, K’Lyngkot 08 : Ka kynhun kiengatiar HNLC lyngba u Ksiang jong ka, Bah Sadon Blah ba dei ruh u President ka HNYF ka pynpaw ba ka jingïakren ïasuk kan ïai bteng tang lada ka sorkar jylla kumjuh ka sorkar pdeng ki weng noh ïa baroh ki jingshah pynngat kyndon pyrshah ïa ki nongïalam bad ki dkhot jong ka kynhun.
Haba kren bad ki lad pathai khubor, u Bah Sadon u la ong, " Lada ka sorkar ka weng noh ïa ki jingshah pynngat kyndon bad mab lut ïa ki jingleh jingkam jong ki dkhot ka seng, ka don ka lad ba ka jingïakren ïasuk kan ïai bteng namar ïa kane la tyrwa hi da ka HNLC kumta ka don ka jingkyrmen ba ka jingïakren kan ïaid biang hynrei lym kumta, ka jingïakren ka la kut".
Shuh shuh utei u nongïalam ka HNYF haba kren kum u nongmihkhmat jong ka kynhun u la ong ba ka sorkar ka ïai ban ban iaid da ka lynti jong ka ain katba ka HNLC pat ka kwah ban iaid da ka mon jong ka sorkar.
“Kumta kane ka shong mynta ka don ha ka sorkar," u la ong.
Shuh shuh u ong ba ka kam mynta ka don ar liang, kata la ka sorkar ka kwah ban pynbeit ïa kane ka jingeh da kaba ïaid da ka lynti jong ka ain lane da kaba rai hi da ka bor sorkar.
Shuh shuh u ong ba baroh ki thma ha ka pyrthei la lah ban tehlakam ym da ka lynti ka aiñ hynrei da ka bor jong ka sorkar.
Kumta, u ong ba lada ka sorkar ka kam ba ka bor ka don ha ka HNLC, kadei ka lynti jong ka aiñ ba ka sorkar ka kwah hynrei lada ka HNLC ka ong ba ka rai ka shong ha ka sorkar, ka kynhun ka kwah bad ïai ban ba ïa ka kam dei ban leh beit da ka sorkar.
Utei u nongïalam ka HNYF u bynrap biang ruh halor ka jingdonkam ba ka sorkar kan pyntreikam ïa ujuh u lakam sha ka HNLC thik kumba ka leh ïa ki sengbhalang ha ka jingïakhih ILP ha u snem 2013.
U Bah Sadon u la ïathuh ruh ba ha ka jingïakhih ILP ha kito ki snem ïalade ruh u la shah pynngat ha kiba bun ki kyndon hynrei da ka jingïakren la weng lut lait noh tang lai tylli.
“Kumta, lada ïa utei u lakam lah ban pyntreikam ïa ki sengbhalang kiba ïakhih, balei pat ym lah ban pyntreikam lang ïa ka HNLC, kadei tang ka mon jong ka sorkar kam da donkam satia ban ïaid da ka lynti jong ka aiñ," u la ong.
Da kaba kam ba kiba bun ki jingshah pynngat kyndon pyrshah ïa ki dkhot jong ka seng ki dei beit halor ki jingpynbthei bom, u Bah Sadon u la ong ba u kynmaw ba ha ka jingïakren ban mab noh ïa kitei ki jingshah pynngat kyndon, u AK Mishra (MHA Advisor North East) u la dep ban pynpaw ba ym da don than ki kam jong katei ka kynhun kiba triem.
“Kumta, lada kitei ki kam jong ka seng kim da dei kiba triem kumta ka sorkar ka dei ban pyrkhat bad weng noh ïa ki jingshah pynngat kyndon ïa baroh ki nongïalam bad ki dkhot jong ka kynhun," u la ong.
U Bah Sadon u la kyntait ruh ba ka don ka jingïapait hapdeng ki nongïalam ka HNLC.“Ki long tylli lang beit ha kano kano ka rai ba ki shim.
Baroh ki shithi ba ki phah shanga ha kine ki snem katba ka jingïakren ka dang ïaid la soi lang da baroh arngut kata da u Chairman bad General Secretary.
"Nalorkata u ong ruh ba kam don satia kano kano ka jingkylla haba ïadei bad ki jingdawa jong ka kynhun.
Ha kawei pat ka lïang u ong ba ka HNYF ka pynrem jur ïa ka soekar MDA namar ka jingbymlah jong ka ban pynurlong ïa kane ka jingïakren ïasuk haduh kaba kut.
Mawpait Tlongpleng, Kyllalyngkot 09: Ka Mawpait Tlongpleng sports & Cultural Club ha ka 8 tarik u Kyllalyngkot 2024 ka la pynlong ia ka jinglehkmen pdiang snem thymmai bad ki hep kiba rit hapoh ka shnong da ki jingialehkai kiba pher bapher kum ka RUN FOR FUN, PENALTY SHOOT OUT, HIT THE TIN, SACK RACE, CARROM BOARD, SWEET MEAT GAME, IN & OUT GAME bad ka TUG OF WAR.Ia kitei ki jingialehkai la phiah da ki House kum ka SNGAP SING SYIEM HOUSE, TIROT SING SYIEM HOUSE, WICKLIFFE SYIEM HOUSE bad ka KIANG NANGBAH HOUSE.Baroh khoit kitei ki jinglehkai ki la pynkmen bad pynshongshit ia ki hep kiba rit.
La sdang ia ka jinglehkai da ka RUN FOR FUN ha ka por mynstep da ka jingduwai ba la ialam da u President ka MTS&CC Kromlin Shylla.
La pynhap pyrda ia kane ka jinglehkai Winter Games da u Myntri Bah Donboklang Kharlyngdoh uba la pyrto ia ka MTS&CC kaba la ju pynlong ia kane ka jinglehkai man la u snem.
U la sneng la kraw ia ki hep kiba rit ba kin long kiba smat kiba sting ha ka pule puthi , kiba kohnguh ia la ki kmie ki kpa bad kiba tip iu Blei Nongbuh Nongthaw kumjuh ruh u la hikai ba kin long ruh kiba lehkhuid ia la ka shnong ka thaw.
Ha kane ka Sngi u Myntri u la ioh ban ai ka jingai sngewbha sha ki longkmie jong ka shnong da ki tapmoh khlieh, kumjuh ruh sha ki hep kiba rit kiba pass bha ha ka Examination jong u snem 2023.
Ki Point ba la khur da ki House ha kane ka jingialehkai ki long kumne “WICKLIFFE HOUSE=110 POINT“TIROT SING HOUSE=120 POINT“SNGAP SING HOUSE=180 POINT“KIANG NANGBAH HOUSE=370 POINT.Ia ka Trophy bad song pisa kaba rit la aiti sha u Captain ka KIANG NANGBAH u Mangkara Snaitang da u Myntri, bad ia ka kynhun kaba ar ka SNGAP SING SYIEM la aiti da ka song pisa kaba rit eh, sha ka Captain ka Mawlynnai Snaitang.
Shillong, Kyllalyngkot 09: Ka kynhun ïalehkai jong ka Shillong Lajong FC kan sa sdang ïa ka lynti ïaid jong ka ha ka lympung Kalinga Super Cup 2024 pyrshah ïa ka kynhun ba ïakhun ha ka ISL, ka Kerala Blasters FC mynta ka sngi ka 10 tarik u Kyllalyngkot, 2024.
Ka jingïakhun hapdeng kine ki ar kynhun kan sdang ha ka por 2 baje nohphaisngi ha Kalinga Stadium, Pitch 1, Bhubaneswar.
Ka kynhun ka la shah pynhaplang ha ka Group B ryngkat bad ka Kerala Blasters FC, North-East United FC, bad ka Jamshedpur FC.Kane kan dei ka jingïalehkai kaba nyngkong ïa ka Lajong mynta u snem hadien ka shuti tlang naduh ka jingïalehkai ba khadduh pyrshah ïa ka Namdhari ha ka 23 tarik Nohprah jong ka lympung I-League.
Na bynta ka Lajong, kane kan nym long ka jingïakhun kaba suk ha kaba ka hap ban aireng pyrshah ïa kawei na ki klob ba khlaiñbor jong ka ISL.Kane ka dei ruh ka sien kaba nyngkong ïa kine ki ar kynhun ban ïakynduh pyrshah ha ka ki lympung lehkai jong ka Indian football.
Kane ka lympung ka long ruh kabu ym tang ïa ki klob ISL hynrei ïa ki kynhun ba ïakhun I-League ki ban ïaknieh ïoh rah ïa ka khusnam nongjop, ha kaba ka kynhun ba rah namlahduh kan pynthikna ïalade ban ïoh ïakhun ha ka 2024 AFC Champions League-2 Group.
Shillong, Kyllalyngkot 09: Ka kynhun ki nongïalehkai Wushu kiba mihkhmat ïa ka jylla hapoh ka lama Meghalaya Wushu Asso ciation (MWA) kiba kynthup ïa 17 ngut ki nongïalehkai (WOMEN) ki la wanrah nam ïa ka jaitbynriew hadien ba ki la wanphai na ka East Zonal Khelo India Wushu Women’s Leaque ryngkat bad ki takma.
Ka kynhun jong kine ki 17 ngut kiba la leit ban mihkhmat ïa ka jylla ha katei ka rynsan la ïalam da u Bah Donny R.Ranee-President MWA, ka Kong Lorenza Songthiang kum ka Team Coach bad ka Kong Jessica Kharumnuid kum ka Team Manager.
ïa kane ka East Zonal Khelo India Wushu Women’s Leaque la pynlong ha Assam, Kokrajhar kaba la sdang naduh 3 tarik kaba kut haduh 6 tarik u Kyllalyngkot, 2024.
Ka Meghalaya ka la ïoh ban khur kawei ka takma rupa bad 5 tylli ki rnong na katei ka lympung.
Ka takma rupa ka dei ba la jop da ka Hammylienki Dkhar ha ka thup Sanshou event 52 kg, katba ka Sesilia Dkhar ka la jop takma rnong ha ka thup ïalehkai 45Kg Junior (baroh arngut ki dei na East Jaintia Hills District), ka Rijanai Ryndong ka la khur takma ha ka thup 48 kg Junior, ka Ibalakordor Umdor ka la khur takma na ka 70Kg Senior ( baroh arngut ki dei na East Khasi Hills District) bad 2 tylli ki takma rnong ha ka Taolu Event Changquan la khur da ka Balakynshew Lyngdoh na Ri-Bhoi District bad kawei ha ka Tai-Chi Quan la khur da ka Espiranza Songthiang na East Khasi Hills District.
Ka long shisha ka jingjop ïa ki nongïalehkai ka kynhun Wushu ka Jylla ba napdeng ki 17 ngut ki Athlete kiba la ïashimbynta ha kane ka Women’s Wushu league khyndai nngut ki la kiew kyrdan sha ka thup Top 8 bad ki la ïoh jingbit ban mihkhmat ïa ka East Zonal Khelo India na Meghalaya sha ka lympung All India Khelo India Championship ka ban sa long shen mynta u snem, 2024.
Shillong, Kyllalyngkot 09: Ka jinglah ban lehkai bha u wei na ki rangkawangbol ka Jylla, u Manish Sharma ka la ïarap ïa ka Meghalaya ban jop kput haduh 328 ron ïa ka Sikkim.
Haba phai sha ka jingïalehkai, u Manish Sharma u la lah ban tyngshaiñ da kaba khur haduh 8/14 naki 15 over kiba u la kawang ban khur ïa ka jingjop na kane ka jingïalehkai jong ka lympung U-23 men’s Col CK Nayudu Trophy kaba long ha Rangpo, Sikkim, hynne ka Sngi.
Haba kyllumlang ïa ki 6 wicket ha ka inning kaba nyngkong, u Manish mynta u la khur haduh 14 wicket na kane ka jingïalehkai pyrshah ïa ka Sikkim- kawei na ki jingïakhun ba ka Meghalaya ka la tyngshaiñ ha ka bowling.
Haba phaidien, ka Meghalaya ka la shah pynkut da 113 ron ha ka Inning tied kaba nyngkong bad ka Sikkim ka la shah pynkut da tang 91 ron hap baroh ki wicket (all out) shuwa ba ka Meghalaya kan buh ïa ka thong haduh 370/9 shuwa ban kut ka sngi ïakhun ha ka Lah Sngi U Blei ha ka Inning tied kaba ar, kaba la pynlong ïa ka Jylla ban ïoh lamkhmat da 392 ron shuwa ba ka Sikkim kan shim ïa ka pali tied ha ka inning kaba ar.
Ka spah ron na u Kevin Christopher ka la ïarap ïa ka Jylla ban kynjoh sha ka 300 tam, hynrei ka Sikkim kam shym la lah ban pynjan ïalade bad katei ka thong ba la buh- kata 393 ron ban jop ha kaba ka la shah pynkut noh da tang 64 ron na ki 40.5 over.
Tang arngut ki rangtied ka Sikkim kiba la lah ban kynjoh sha ka phew ron.
U Manish u la lah ban ïaid lyngba ki wicket jong ka Sikkim khlem jingsalia, da kaba pynhap wei hadien u wei.
KI arngut ki wicket kiba u khlem shym la ïoh pynhap la khur da u Aryan Borah (1/18) bad u Abhishek Kumar (1/31).
Ka Meghalaya mynta kan leit sha Gujarat ha kaba kan sa kynduh pyrshah ïa ka Manipur ha ka prokram ïakhun kaba wan, ha ka 14 tarik mynta u Kyllalyngkot ha Surat.
Shillong, Kyllalyngkot 09: Ka jingïalehkai jong ka lympung SSA 1st DIVISION Football League 2023-24 ba la sdang hynne ka sngi ha madan SSA Ground ka la jam sha kaba kut ha kaba ka kynhun Laitkor SC ka la khur ïa ka jingjop.
Ka jingïakhun kaba la long hapdeng ka Laitkor SC pyrshah ïa ka Malki SC la sdang ha ka por 2:15 nohphai-sngi.
Lah ban kdew ba ka jingïakhun ka la long kaba itynnat bad kaba ïakhaid, naba ym shym la don ba lah thep ha ka kylla kaba nyngkong.
Ka jingïakhaid ka la neh shi slem tad haduh ynda la jam sha ka 70 minit ba ka Laitkor SC ka la lah ban pynïakhlad lyngba ka kol na u Ryngkat Yanni Rangksai.
Kane ka shi kol ka la neh haduh kaba kut jong ka por kaba la ai jingjop ïa ka kynhun.
Mynta ka sngi yn sdang pat ïa ka lympung Under-16 Boys Football League 2023-24, bad ka jingïakhun ka ba nyngkong kan long hapdeng ka Lumshyiap SC pyrshah ïa ka Upper Shillong Colt (por 9:30 baje mynstep), bud sa ka jingïakhun hapdeng ka Umphyrnai SC pyrshah ïa ka Umpling SC (por 11 baje mynsngi), bud sa ka jingïakhun jong ka Merinda FC pyrshah ïa ka Lah Bet SC bad khadduh ka jingïakhun hapdeng ka Rangdajied United FC pyrshah ïa ka Mawpat SC.Shillong, Kyllalyngkot 09: U Myntri ka tnat ïalehkai jong ka sorkar Jylla (Minister of Sports and Youth Affairs), u Bah Shakliar Warjri hynne ka sngi ha nongbah Shillong u la thang ïa u Donmusa ha SSA Stadium shuwa ban sdang plie ïa ka 5th Meghalaya Games ban rah pat sha Tura, West Garo Hills, ïa kaba kane ka Games kan sa long naduh 15-20 tarik mynta u Kyllalyngkot 2024.
Haba ai jingkren ha katei ka jingïalang, uMyntri ka tnat ïalehkai, Bah Shakliar Warjri u la pynpaw ïa ka jingkmen ban lam lynti ïa ka jingpynlong ïa ka Meghalaya games da kaba thang ïa u Dongmusa kaba la aiti sha ki nongpynïaid kane ka Games.
U la ong ba ka Meghalaya Games ka dei kawei na ki rynsan ïalehkai kaba heh hapoh ka Jylla; u la kitbok kitrwiang ruh ïa ki nongïalehkai na man ki district ki ban sa shim bynta ha ki jingïalehkai bapher bapher mynta u snem.
Shuh shuh u la pynsngew ba na ka liang jong ka sorkar ka la trei shitom ban kyntiew kham shaphrang ïa ka Sports bad ruh ban pynshlur ïa ki samla ban tyngkai bha ïa la ka jong ka sap kaba maki ki don bad ruh na bynta kane ka Games ban long kaba seisoh.
“Ka sorkar ka la trei shitom ban pynthikna ïa kane ka rynsan kaba seisoh bad kyrmen skhem ba kan long kawei na ki rynsan kaba jop.
Lyngba kane ka rynsan ïalehkai ka Sorkar ka kyrmen ba kin don ki nongïalehkai (athlete) ki ban tyngshaiñ ha ki bynta ba ki ïakhun, da kaba khmihlynti ruh ïa ka lawei ba kin sa ïoh ïashimbynta ruh ha ki kyrdan ïalehkai National level, International level kum ka Olympics," u la ong.
U la bynrap ruh ba ka thong kaba hakhmat jong ka sorkar ka long ban pynbit pynbiang ïa ki jingtei ban kyrshan bad kiba lah ban nang pynjanai shuh shuh ïa ki athlete bad ruh ban pynshlur ïa ki ban shimkhia ïa ka rynsan ïalehkai kiba ki mihkhmat ym tang ban shu lehkai ban pyndep ïa ka kamram.
U Myntri ka tnat sport u la kren shai ruh ba da kaba pynlong ïa ki rynsan ïalehkai kan ïarap ïa ki samla ban lait na ka jingsniew u drug.
Ka Meghalaya Games, kaba dei ka rynsan bad ka kabu ïa ki samla ban sei madan ïa la ka jong ka sap.
Khliehriat, K’Lyngkot 09: Ki thei ïalehkai phutbol jong ka East Jaiñtia District mynta ka sngi ba ar kila mih ban leit ïashim bynta sha Meghalaya Games 2024 kaba long ha Nongbah Tura ka ban sdang naduh 11 tarik haduh 20 tarik u Kyllalyngkot, 2024.
Ïa kane ka kynhun (Team) la ïalam da ka samla Filicia Sympli kum i Coach, kaba dei ruh ka player ba pawkhmat jong ka East Jaiñtia District bad u Rumi Lyngdoh kum u Manager.
Na ka liang ka EJHDFA ka ai ka jingkitbok kitrwiang ïa baroh ar tylli ki kynhun ïalehkai phutbol (Boys & Girls) jong ka District ba kin ïalehkai bha bad ban wanrah burom ïa ka East Jaiñtia Hills District hi baroh kawei.
Kum ban shu pynkynmaw ba ki rang ïalehkai kiba leit mih naduh mynnin ka sngi.
Kane ka long katkum ka kyrwoh khubor ba phah da u Hony General Secretary ka EJHDFA ma Coming Tlang.
Ha ki 20 bad 30 snem mynshwa ban ïoh ïa ka Laisen ñiah kali ka long kaba jynjar haduh katta katta namar ki ophisar kiba dei peit ïa ka District Transport Office (DTO) ki long kiba pyrkhing bad kim ju ailad satia da lei lei ruh ba ki paidbah kin ïoh ïa ka laisen lada kito ki nongwan pan kim pat lah bha ïa ki kyndon ñiah kali lane kim pass bha ïa ka interview.
Nalorkata, wat hadien ba kito kiba wan pan laisen ki la nang ban ñiah ïa ka kali hynrei lada kim pat tip pat ïa ki jingkdew (signal) bapher bapher kin hap shwa ban lah lyndet bad hadien ba la pyntikna ba ki la lah shisha, kin sa ïoh ïa ka laisen, kata ruh khlem da donkam BAISHA.Hynrei ka long kaba sngewsih ba ha kane ka pateng ba mynta, don ruh kiba ïoh laisen kiba tang ka kali ruh kim pat nang ñiah bha.
Hato balei kine baroh ki jia?.
Lehse dei namar la suk palat ban ïoh ïa ka laisen tang namar ba biang ka BAISHA (kaba ki ju ong hynrei kaba palat pat wat ïa ka bai bam shibnai) kaba ki ju pynkham ha kito ki ‘dalal’ kiba ju don ha ki phyllaw jong ki DTO.Kaba kham i ma eh ka dei ba bun ki draibar kim ithuh ïa ki zebra crossing lane ki jaka ba la ruid bha ha pdeng surok bah na ka bynta ki paidbah ba kin kam sha shilliang.
Kane kam jia tang ha nongkyndong hynrei ka khamjur pynban ha nongbah Shillong.
Man ka sngi naduh ki riew paidbah haduh ki nongtrei ophis kiba don ha ki bynta jong ka Additional secretariat bad ruh ha Main Secretariat ki hap ban ap slem slem ban ïoh kam sha shilliang tang na ka daw ba ki draibar kim ithuh ïa u zebra crossing.
Ki don ruh ki khep ba ki paidbah ki la thmu ban kam sha shilliang hynrei ka jingbym ithuh jong ki draibar ïa kitei ki jingkdew, ki paidbah ba pli ki la hap ban kynthih biang shadien da ka jingtieng ïoh mynsaw ei khamakha.
Ka jingbym teh pyrkhing ha ka rukom ai laisen kadei ruh ka dawbah ba ka tnad pulit ka kynduh jingeh bha bad kane kadei ruh ka dawbah kaba pynlong ïa ka jingdheng kali ha kiba bun ki jaka namar bun kim pat tip satia wat tang ïa ki kyndon ba hap ban burom ne ailad ïa ki nongïaid lynti lyngba kitei ki Zebra Crossing.
Hato haduh katno kein ki pulit pynïaid kali kin don por ban hikai naduh A-Z ïa ki nongñiah kali ba kin tip ïa ki kyndon ñiah kali baroh.
Katei hi ka pawshai ba na ki DTO ki shu ai pathai ïa ki laisen kaba poi haduh u pud ba ki nongñiah kali kim tip shuh wat ïa kaei ka bym dei ban leh bad kaei kaba kidei ban leh haba ki don ha kali.
Lah ban ong ruh ba dei na ka dawe ka jingai laisen pathar ba ki pulit ka nongbah dang ha ki snem ba la lah ki la buddien ïa ka bamsap ha ka ophis District Transport Office bad pynpaw pyrthei syndon ïa ka jigdonkti lang ki nongtrei jong ka bad kito ki dalal ban pynïoh laisen, permit bad kiwei kiwei.
Ka la dei ruh ka por ba ki heh pulit ka Jylla kin treilang bad ka Transport Department khnang ban teh lakam ïa ka rukom ai laisen khnang ba kito kiba pan kin hap ban da pynbiang tikna thik pa thik ïa ki jingdonkam baroh shwa ba kin ïoh.
Namar la ju ïohi ruh na ka por sha ka por bad lah ban ong ba ka jia ruh jan man ka sngi ki pulit ki ju ïoh dain kuna ïa ki kali.
Lada dei ba ki tip aiñ lehse katei kan ym jia.
Ka tnad pulit kumjuh ka ophis Transport lyngba ki ophis DTO ki la dei ban tohkit ruh la ka jingbun ki jingjia aksiden kiba jia kylleng kylleng ïoh ki lah ban dei na ka daw ba kito ki draibar ki dei ki bym pat biang ka jingtbit ban ñiah kali.
Jowai, K’Lyngkot 09: Ka lympung phutbol bala tip kum ka “3rd Sniawbhalang Football Tournament 2023" hynne ka sngi (9 tarik Kyllalyngkot) ha madan Wahiajer Stadium Wahiajer West Jaiñtia Hills District.
Ka jingïakhun ba nongkong, ka kynhun ïalehkai jong ka Sohphoh kala lah ban pynliem da 5-3 kol ïa ka Namdong lyngba ka jingïashut Tie Breaker.
Katba ha ka jingïakhun kaba ar Tamu kala pynliem da 2-1 kol ïa ka Morathud, ïa ka kol na ka Tamu la thep da u Jubanlak Laloo haka minit ba 3 bad u Dathiklang Laloo haka minit ba 52.
Ïa ka shikol na ka Morathud la thep da u Kynsai Bhoi haka minit ba 27.
Lyngba kane ka jingjop jong ka kynhun ïalehkai ka Sohphoh bad ka Tamu kila ïoh ban rung sha ka ‘Quarter Final’ jong kane ka lympung.
La pyntip ba ka jingïakhun ‘Pre Quarter’ ba khadduh kan long lashai ka sngi 10 tarik u Kyllalyngkot kan long hapdeng ka Ummulong pyrshah ïa ka Nongkhroh haka por 12 baje mynsngi, katba ka Nonglatem pyrshah ïa ka Umjlasiaw haka por 2 baje nohphai sngi.
Khliehriat kyllalyngkot 9: U Deputy Commissioner ka East Jaiñtia Hills District, ha u kyrwoh khubor ba la pyllait hynnin ka sngi, u pynbna ba ka 11 tarik mynta u bnai kyllalyngkot kan dei ka sngi shuti ha East Jaiñtia Hills District, kaba dei ka sngi jong ka tamsa Nul-Ding-Kut ((Festival of Renewal of Life) ka ban pynlong ha Saipung, East Jaiñtia Hills District.
La pynbna baroh ki ophis sorkar kiba don hapoh ka district, ki jaka pule, ka ïingbishar Magistrail Court, ki bank kiba don ha East Jaiñtia Hills District kin khang lut ha katei ka sngi.
Jowai, K’Lyngkot 09: U District Election Officer, West Jaiñtia Hills ula pyntip paidbah ba ïa list jong ki kyrteng jong ki nongthep vote la dep ban pynbeit thymmai na ka Draft Photo Electoral Roll jong ki saw tylli ki Assembly Constituencies kata ka 1- Nartiang (ST), 2- Jowai (ST), 3- Raliang (ST) bad 4- Mowkaiaw (ST) la dep ban pynkhreh kat kum ka tarik kheiñ rta haduh ka 01.01.2024 kaba long katkum ka aiñ jong ka Registration of Electors Rules, 1960.
Ïa ka kopi jong katei ka Draft Photo Electoral ba la dep pynbeit thymmai la dep ban pynmih bad lah ban leit jurip ïa ka haka ophis jong u Deputy Commissioner, West Jaiñtia Hills ha ki por ba long trei ophis.
Jowai, K’Lyngkot 09: I Additional Deputy Commissioner (Supply), West Jaiñtia Hills District ila pynbna paidbah ba la dep ban pyllait ïa u khaw AAY, PHH bad u Non-NFSA na ka bynta u bnai Kyllalyngkot 2024, sha baroh ki Wholesaler na ka bynta ban pynpoi sha ki FPS Centres naduh 10 tarik Kyllalyngkot, 2024 haduh 15 tarik u Kyllalyngkot, 2024.
Ïa ka bhah jong u khaw AAY yn sam ha ka jingthew kaba 35 kilo shi ïing, khlem da hap ban siew.
Ïa u khaw PHH yn sam ha ka jingthew kaba 5 kilo shi khlieh, khlem da hap ban siew dor.
Katba ïa u khaw Non-NFSA yn sam ha ka dor 14/- shi kilo.
Kumta, la bthah ïa ki Fair Price Shop Dealers ba kin leit shim ïa ki permit na ka ophis jong u DC (Supply) bad ban sam pyndep ïa u khaw hapoh ka 10 tarik Rymphang, 2024, khlem pep, da kaba pyndonkam ïa ki e-Pos machine da ka online mode.
Amlarem K’Lyngkot 09: U Electoral Registration Officer ula pyntip paidbah ba ïa ki list ong ki nongthep vote ha ka Draft Electoral Roll ka 7 – Amlarem (ST) Assembly Constituency la dep ban pynkhreh katkum ka jinglum jingkheiñ haduh ka 01-01-2024 katkum ka Registration of Electors (Second Amendment) Rules, 2022.
Na ka bynta ki kopi jong katei ka Draft Photo Electoral ba la dep pynbeit thymmai la dep ban pynmih bad lah ban leit jurip ïa ka haka ophis jong ka Electoral Registration Officer 7- Amlarem (ST) Assembly Constituency, ha ki por ba long trei.
Jowai, K’Lyngkot 09: U Deputy Commissioner (Supply), jong ka West Jaiñtia Hills District, u la pyntip paidbah ïa ka dor jong ka Umphniang Sharak la pynthymmai ïa ka.
Ka dor ha ki Wholesale na Jowai haduh Thadlaskein kan long Rs.74.00 shi litre bad ka dor ki Wholesale na Shangpung outlet kan long Rs.79.20 shi litreKa dor die khutia ha Jowai bad Thadlaskeiñ (SK oil depot) kan long Rs.76.50 shi litre.
Katba ka dor die khutia ha ki retail centre na Shangpung SK oil outlet kan long 82.00 per litre.
Nongstoiñ, K’lyngkot 9: Ka Auxilium Roilang Institute for Sustainable Empowerment Pyndengrei Nongstoiñ, mynta ka sngi ka la ïoh ban sam ïa ki kor suhjaiñ sha ki khynnah kiba la dep ïa ka jingshah hikai ha katei ka shlem, kiba la don haduh 26 ngut bad ha kajuh ka por kitei ki khynnah ki la ïoh ruh ïa ki Syrnod lyngba ka jingithuh jong ka Radiant Infonet New Delhi.
Ïa katei ka jinghikai ha katei ka shlem la bei tyngka da ka Meghalaya State Skills Development Society under Labour Department (MSSDS) hapoh ka jingkhmih ka Skills Meghalaya bad mynta ka sngi haduh 24 ki khynnah thymmai ki la don bad sdang ïa ki jinghikai.
Ha kane ka jingïalang ïa kaba la pynlong ha phyllaw jong ka ARSTC Nongstoiñ Pyndengrei, u bah Ewanmi Lyngdoh MCS u la long kum u kongsan bad ka kong Memorial Khongkai Skills Development Officer West Khasi Hills District kum ka symbud kongsan, ha ryngkat ka jingïadonlang ki sister, ki brother bad u bah Michael Marweiñ sordar shnong Pyndengrei bad kiwei kiwei.
Haba ai jingkren ka kong Memorial Khongkai Skills Development Officer West Khasi Hills District ka la ong, “Wat buh pynsarang ïa ki sap kiba la ïoh na katei ka shlem jinghikai, hynrei hap ban nang ban ïeng ha la ki kjat ban pyntyllun shakhmat, na ka bynta ka kamai jakpoh.
Namar kane ka sngi ka dei ka jingsdang ym kaba kut wat haba la dep pass ïa ka jingshah hikai".
Nongstoiñ, K’lyngkot 09: Haba kren ha ka jingïakynduh bad ki nongtrei ka Congress Party ha Nongstoiñ Congress Bhavan, u AICC General Secretary Incharge Meghalaya Dr Chellakumar, MP na ka Jylla Tamilnadu, u la ong ba dei tang ka party Congress ka party ka bym ju don barit ba khraw, hynrei baroh ki long kumjuh ha baroh kawei ka ri India.
U la ong ba dei ruh tang ka Congress ka party kaba la 138 snem kaba ai jinghun sha baroh ki nongshong shnong hapoh ka ri, namar kam ju don niam kyrpang ïano ïano bad baroh ki lah ban mane laitluid ha la ka jingngeit.
“Ka Congress ka dei ka party jong baroh naduh Kashmir haduh Kanyakumari, ym don ba lieh ne baiong bad ym don niam, ym don jaidbynriew, hynrei ka dei ka party na ka bynta jong baroh ki nongshong shnong hapoh ka ri", u la ong.
Ha kajuh ka por u la ong ba ki nongkitkam jong ka party kim dei ban tieng ne artatien, namar kumba long mynta hi ki dak ki shin kylleng ki jaka hapoh ka ri India, ki pynpaw shai ba ka Congress kan sa wan biang ha ka bor.
U la kyntu sha baroh ki nongkitkam bad ki nongkyrshan ka Congress ba kin long kiba ïaineh bad trei shitom, khnang ba ka jingjop bad ka burom kan wanphai biang sa shisien.
Na ka liang u Ma Vincent Pala u la pynpaw ïa ki kyntien ba ki dkhot ka District Congress Committee bad jong ka Nongstoiñ Block Congress Committee, kim dei ban kheiñ sting satia watla hadien ka jingjop ha ka elekshon MLA ba la dep.
Namar, ka jingïakhun na ka bynta ka MP ka long kaba kongsan.
U la ong ruh ba donkam ban hiar biang sha ki Unit bad ki polling Station ban pynkhlaiñ bad na ka liang jong u, un sa nang hiar sha Nongstoiñ bad West Khasi Hills na ka por sha ka por ban ïatei ïa syllok kumno ban pynïaid shakhmat ïa ki kam jong party.
U Ma Pala u la kubur ruh ba ka don ka jingtlot ha ki katto katne ki jaka bad ki Constituency namar ka jingphet seng jong ki katto katne ki nongïalam.
Hynrei kumba long hi ïa mynta ha Nongstoiñ kam long kumta bad man ki jaka hi ka tynrai jong ka Congress ka khlaiñ bha.
U la ong ruh ba ki kam pynroi baroh hi kiba la leh ha ka ri dei ka Congress party.
U la kdew ruh katto katne ki kam pynroi khamtam ki surok bah National Highway kiba ki paidbah ka West Khasi Hills ki sakhi bad ki jingtrei ruh ki dang treikam shait shait shakhmat.
U la pyntip ruh ba na ka liang u Rahul Gandhi un sa wan sha Guwahati ha kine ki khyndiat por ban wan ban ïakren ïa ki manifesto jong ka party.
Kumta u la ong ka long kaba kongsan lada na ka liang ka District Congress Committee kan pynkhreh ïa ki mat kiba biang eh kiba ïa dei bad ka District bad ki paidbah nongshong shnong hapoh jong ka.
Na ka liang jong u, u la ai mynsiem bad kitbok sha baroh ki nongtrei jong ka party ba kin ïa long shi tylli bad ban trei shitom da ka mynsiem kumba ki la leh ha kine ki snem ba la leit noh kata ha ka elekshon MDC bad ha kane ka elelshon MLA 2023 ba dang shu dep.
Ïa u Ma Pala bad Dr Chellakumar, la pdiang burom da u Bah Gabriel Wahlang MLA ka Nongstoiñ, ha ryngkat ka jingdonlang jong u Bah Bormanding Nonglang President DCC, Bah N.Nongdkhar ex MDC, Bah Fourteenson Lyngkhoi, lem bad kiwei kiwei de ki riew rangbah bad ki nongkitkam ba shitrhem jong ka party Congress ka West Khasi Hills.
Nongpoh, K’Lyngkot 09: Ka Meghalaya Aids Control Society (MACS) haka jingïatreilang bad ka ophis u Deputy Commissioner bad kiwei kiwei ki tnad sorkar mynta ka sngi kala pynkut noh ïaka Integrated Health Campaign ban ai jingsumar ei sha ki paidbah ha kylleng ki shnong bad ki jaka jong ka dong Ri-Bhoi ïa kaba la sdang naduh ka 17 tarik Risaw 2023.
Ïa katei ka Integrated Health Campaign la wan ban pynhap pyrda noh mynta ka sngi da u Bah Mayral Born Syiem Chairman ka Meghalaya State Health Advisory Board jong ka sorkar jylla kum u kongsan haka jingdonlang ka Dr.B Decruse Project Director ka MACS, Dr.L Myrthong Deputy Director (Medical) MACS, Dr.D Blah Addl.DM&HO ka Ri-Bhoi District, Dr.E Kalwing District AIDS Control Officer (DACO) Ri-Bhoi District bad kiwei kiwei ki ophisar naki tnad sorkar bapher bapher bad ka tnad ka koit ka khiah.
Ka jingjied jong ka MACS ïaka Ri-Bhoi District kaba dei ruh ka Aspirational District ban pynlong kum katei ka jait prokram ha kaba ïadei bad ka koit ka khiah khamtam ban khmih bñiah ïaki briew kiba don ka jingpang HIV/AIDS kala wanrah shibun ka jingmyntoi ha kaba ïadei bad ka koit ka khiah nmaka bynta ki paidbah nongshong shnong ha kylleng ki jaka jong ka dong Ri-Bhoi ba ki lah ruh ban leit Check-up ïalade ïaki jait jingpang bapher bapher naduh ka HIV, ki bñiat, TB, kiba duna haki dkhot met bad kiwei kiwei khlem da donkam ban siew pisa.
Ka Dr.EA Hujon Assistant Director (Prevention) ka MACS haba kren ha katei ka sngi kala pynpaw ba ïa katei ka Integrated Health Campaign la sdang naduh ka 17 tarik Risaw 2023 haki 181 tylli ki camps, bad ha katei ka jingpeit bad khmih ïaki jingpang bapher bapher kumba 12282 ngut ki nongshong shnong kila wan ban shim bynta ban check up ïalade halor ki jait jingpang bapher bapher bad kaba la pynkut noh mynta ka sngi bad ka thong jong katei ka Health Camp bala pynlong ryngkat ka jingtreilang bad ki tnad sorkar bapher bapher ka long ban ai jingtip sha ki paidbah halor ki jait jingsumar bapher bapher ba ka tnad ka koit ka khiah ka lah ban ai ka jingshakri sha ki paidbah naduh ka HIV, AIDS, TB, ka jingktah jong u duma bad kiwei kiwei ki jait jingpang namar ha katei ka jaka ki don ki doctor bad ki nurse kiba ban peit ban khmih ïaki nongpang.
Na ka liang u Bah Mayral Born Syiem kum u kongsan haba kren ha katei ka sngi u la ai ka jingkhublei ba kyrpang ïaka MACS kaba la jied ïaka Ri-Bhoi District ban pynlong kum katei ka Health Campaign khamtam ka Ri-Bhoi kadei ka khyrdop ba bun naki paidbah ki rung ki mih sha ka jylla kaba lah ruh ban wanrah shibun ki jait jingpang khamtam u ñiangkulia ba dei uwei naki jait jingpang ba ma bad ba la sdang ban saphriang ha kylleng ki jaka khamtam ha Ri-Bhoi.
U la ong ruh ba ka dei ka por ba ki paidbah naduh ki nongïalam Balang, shnong, ki kynhun sengbhalang ban mih shakhmat ban ai ka jingïatreilang naka bynta ban rat diengkhong ïaka jingpang HIV ha kaba u la kyrpad ruh ïaki paidbah kiba suba ki don ïa katei ka jingpang ba kim dei ban tieng lane lehraiñ hynrei ba kin mih shakhmat ban leit phah test bad phah sumar ïalade haki jaka sumar ba hajan tam.
U Bah Mayral u la ai jingïaroh ruh ïaka sorkar kaba la shimkhia ban kyntiew haki liang bapher bapher khamtam ba ka Ri-Bhoi District ka dei kawei naki district kaba la shah jied kum ka Aspirational District.
Ha katei ka sngi naka liang ka MACS kala ioh ruh ban pynkup burom ïaki tnad sorkar bapher bapher, ki doctor ka tnad ka koit ka khiah, ki kynhun trei mon sngewbha kiba la don bynta naduh basdang katei ka Health Campaign ba kala long kaba seisoh.
Shillong, K’lyngkot, 09: Lai ngut ki samla pule proh jabieng jong ka IIM, Shillong ba kynthup ïa ka Kashish Sharma, ka Saagarika Bhasker bad ka Sampada Dubey ki la ïoh pdiang ïa ka baibam kaba la tip kum ka Aditya Birla ScholarshipKa IIM Shillong ka ju pynmih ïa ki samla pule kiba stad kiba ju ïai bteng ban ïoh ïa ka Aditya Birla Scholarship, ka baibam kaba pawnam ha ka ri.
Ka jingsdang ban ïoh ïa kane ka baibam, ka la sdang ha u snem 2011 haba uwei na ki samla pule jong ka IIM Shillong u la ïoh ïa ka Scholarship ha ka sien kaba nyngkong eh bad kane ka la long ka jingsdang ban ïoh ïa ka baibam.
Nangne shakhmat, sa 15 ngut ki samla pule jong ka IIM Shillong ki la shah jied ban ïoh pdiang ïa kane ka baibam, halor ka jingtrei shitom jong ki ha ka jingpule.
Ka IIM Shillong ka ai khublei ïa ki nongïoh baibam jong u snem 2024 ba kynthup ïa ka Kashish Sharma, ka Saagarika Bhasker Panyam, bad ïa ka Sampada Dubey kiba dang pule ïa ka PGP-2023-25, IIM Shillong na ka bynta ka jingïoh pdiang ïa ka baibam.
Ha kajuh ka por, ka samla Aastha Ratti ka la ïoh pdiang ïa ka OP Jindal Scholarship ka dei kaba dang pule ïa ka PGP-2023-25).
Ka Aastha kaba long kawei napdeng ki 20 ngut ki samla pule kiba wan shakhmat ha ka jingpule na ki B-Schools ha ka ri India kiba la pynpaw ïa ka jingproh jabieng ha ka jingpynlut por ban pyndep ïa ka jingpule ha ka MBA.Ki la pynpaw ka jingsngewnguh ïa ka OP Jindal Group kaba la ai ka jingithuh na ka bynta ban ïoh ïa ka baibam.
Shillong, K’Lyngkot, 09: U Director General of Police ka Jylla Dr.LR Bishnoi ha ka sngi Baar u la pyndait ïa ki Epaulettes ïa ki 11 ngut ki Ophisar Pulit ba la pynkiew kyrdan ha ka jingïalang kaba la long ha Police Headquarters, Shillong.
Ki Ophisar Pulit kiba la shah pynkiew kyrdan ki long u D.P.Marak, IPS kum u Inspector General of Police (SB/Border), u Dr.Raghavendra Kumar M.G., IPS kum u Dy.Inspector General of Police (WR), ka Kong C.A.Lyngwa, IPS kum ka Dy.Inspector General of Police (TAP), ka Jubi G Momin, IPS kum ka Senior Superintendent of Police (AID), u Pawar Swapnil Vasantrao, IPS kum u Commandant jong ka 1st MLP Bn.
, Mawiong, u Pankaj Kumar Rasgania, IPS kum u Special Superintendent of Police (CID), u Vikash Varma, IPS kum u Superintendent of Police (SCRB), u Naman Kumar, IPS kum u SDPO ka Raksamgre, u Dewansh Pandey kum u SDPO ka Amlarem, u Ishan Gupta, IPS kum u SDPO ka Dadenggre bad u Ashish, IPS kum u SDPO ka Sadar.
Ha kane ka jingïalang, la ïashim bynta lang da u Inspector General of Police (L&O/TAP/HQ) u M.K.Singh, u Inspector General of Police (R/PR/F&ES) Bah F.G.Kharshiing, u Dy.Inspector General of Police (ER) u D.N.R.Marak, bad kiwei kiwei ki heh Ophisar Pulit lem bad ki bahaing hasem jong ki Ophisar Pulit ba la kiew kyrdan.
U DGP u la ai khublei ïa ki Ophisar Pulit kiba la shah pynkLeit jngoh ki nongthoh khubor na UP ïa ki jaka pynlong ïa ka Viksit Bharat Sankalp Yatra ha EKH.Shillong, K’lyngkot, 09: Kum shi bynta ka Media Tour hapoh ka Viksit Bharat Sankalp Yatra ka kynhun jong ki Nongthoh khubor na Uttar Pradesh ka la wan jngoh ïa ka jylla Meghalaya.
Hynnin ka sngi ka kynhun ka la leit jngoh ïa artylli ki jaka ha kaba la pynlong ïa ka prokram jong ka Viksit Bharat ha East Khasi Hills District ba kynthup ïa ka shnong Mawmihthied bad ka shnong Swer.
Ki Nongthoh khubor ki la ïoh lad ruh ban ïakren bad ki ophisar jong ka Sorkar Jylla, ki Rangbah Shnong bad ki briew kiba ïoh myntoi ïa ki skhim sorkar ba ïadei bad ka bha ka miat.
Ki jing thmu ba kongsan jong kane ka media tour kilong ban plie lad ïa ki nongthoh khubor ban ïohi dalade ïa ka jingïaid shaphrang ki skhim sorkar pdeng bapher bapher ba pyntreikam ha Meghalaya bad ban plie lad ïa ka jingthoh khubor shaphang ki kam bapher bapher ba la pyntreikam da ki tnat sorkar pdeng bad ban ïohi kumno ki kali Viksit Bharat Sankalp Yatra IEC Van ki ai jingtip shaphang ka jingpyntreikam ïa ki skhim bapher bapher ha jylla Meghalaya.
Shuh shuh, ka plie lad ruh ïa ki Nongthoh khubor jong ka jylla Uttar Pradesh ban sngewthuh ïa ki jinglong jingman ha kaba ïadei bad ka jingseisoh ki skhim jong ka sorkar pdeng ha Meghalaya.
Ka Bureau ka la pynlong ïa ki press tour ha ki jylla bapher bapher ban ïarap ïa ki nongthoh khubor ba kin ïohi dalade ïa ki kam pynroi kiba dang pyntreikam ha ka ri bad ïarap ïa ki ban ai jingtip shaphang ki polisi ba kongsan jong ka sorkar.
Ïa ka Press Tour la pynlong da ka Press Information Bureau, Shillong ha ka jingïatreilang bad ka Press Information Bureau, Lucknow hapoh ka jingkyrshan ka Tnat Information & Broadcasting Sorkar India.
Ka kynhun jong ki Nongthoh khubor ka la leit jngoh ruh ïa ki stall jong ki skhim sorkar ba la buh ban ai jingtip shaphang ki skhim jong ka sorkar khnang ban pynpoi pura ïa ki skhim bad ai jingmyntoi ïa ki briew kiba haduh mynta kim pat ïoh ïa ki jingmyntoi jong kine ki skhim.
Ka kynhun ka la ïaroh ïa ki sienjam jong ka sorkar jylla ban pynlong ïa ka Viksit Bharat Sankalp Yatra kaba jop wat ha ki jaka nongkyndong.
Ha ka jingsah jong ki ha Meghalaya haduh ka 11 tarik Kyllalyngkot, 2023 kin leit jngoh ruh ïa ka West Jaiñtia Hills bad Ri Bhoi district ban sngewthuh ïa ki jinglong jingman ha kaba ïadei bad ka jingseisoh ki skhim jong ka sorkar pdeng ha Meghalaya.
Nongstoiñ, K’lyngkot 9: U District Magistrate ka Eastern West Khasi Hill District, Mairang u bah G Kharwanlang IAS, u la pyntreikam da ka kyndon 144 CrPC kaba khang bad mana pyrshah ïa ka jingtih bad khlong maw beaiñ ha shilynter ka surok Tiehnongbah-Laitnongrim.
Kane ka jingtih bad khlong maw beaiñ ka wanrah ka jingpynjot pynsniew ïa ka surok bad ka wanrah ruh ïa ka jingma ïa ki nongshong shnong bad ki briew kiba ïaid lynti na kane ka surok.
Kino kino kiba ïaleh pyrshah ïa katei ka hukum, yn pynshitom ïa ki katkum ka kyndon 188 jong ka Indian Penal Code.
Kane ka hukum kan treikam mardor tad haduh ynda pynbna da kumwei pat.
Jowai, K’Lyngkot 09: Ka Hynñiewtrep Integrated Territorial Organization (HITO) Mookyndur-Moodymmai Area hadein ba kala dep ban pan jingpynshai naka Jaiñtia Hills Autonomous District Council (JHADC) kala ïoh ïaka jubab naka Administrative Officer ba ka JHADC kam shem la buh dor lane ai bor ïaki Daloi ban shim daka dor haba pynshisha ne recommend ïa kano kano ka Dulir Khyndew.
Hakaba ïadei bad kane ka HITO hadein baka la ïoh shibun ki jingujor naki paidbah jong ka thaiñ Mookyndur Moodymmai kiba hap hapoh ka Elaka Muskut la kynnoh ba u Daloi u buh daka dor kaba heh haba u recommend ïa kino kino ki Dulir Khyndew bad kane kala pynlyngoh ïaki nongshong shnong jong ka thaiñ.
Halor kane naka liang ka seng kala pan daka jingpynshai naka Council bad la lap ba naka liang ka Council kam shem la buh dor ïaki Daloi bad kane ka jingleh jong u Daloi Muskut kadei tang ka jingleh shimet jong u khlem da ïoh jingbit naka JHADC, la ong u President ka HITO Mookyndur -Moodymmai Area u samla Bony Pakma haka kyrwoh khubor bala phah.
Nongpoh, K’Lyngkot 09: Ka Meghalaya Aids Control Society (MACS) haka jingpynlong ïaka Integrated Health Campaign naduh ka 17 tarik Risaw 2023 bala pynkut noh mynta ka sngi kala shem ba ki don haduh 6871 ngut ki nongshong shnong ka Ri-Bhoi kiba leit phah khmih ïalade naka bynta ka jingpang HIV/AIDS bad kumba 67 ngut kiba long Reactive bad 23 ngut naki ki dei kiba don ïaka jingpang ñiangkulia (HIV Positive).
Haba kren haka jingpynkut noh ïaka Integrated Health Campaign kaba la long ha Parish Hall ha Nongpoh ka Dr.E Kalwing District AIDS Control Officer (DACO) Ri-Bhoi District bad ka Dr.EA Hujon Assistant Director (Prevention) ka MACS kila ong ba ka Ri-Bhoi District kumba long mynta ka don haduh 515 ngut ki briew kiba im bad u ñiangkulia bd kiba dang don hapdeng ka jingshah sumar bad ha katei ka jingkhmih bñiah ba dang shen lyngba ka Health Mela la lap thymmai ba ki don sa 23 ngut kiba ioh ïa u ñiangkulia hadien ka jingkhmih bñiah ïa 6871 ngut ki nongshong shnong kiba la leit phah test ïalade.
Kila ong ruh watla ka Ri-Bhoi ka dang dei kaba dang duna haka jingdon ki briew kiba ioh ïaka jingpang ñiangkulia kum ki paidbah ki dei ban long kiba phikir haka kam shongkha shongman,khamtam ka Ri-Bhoi ka dei ka khyrdop ba rung ba mih sha ka jylla ha kaba bun naki nongñiah kali khamtam ki trok ki wan sha ka jylla ryngkat ki jait jingpang bapher bapher, kumta ka dei ka por ba ki paidbah kin ai ka jingïatreilang naduh ki shnong ki thaw ba rat dieng ïaka jingpang ñiangkulia, bad kito kiba ioh ïa katei ka jingpang kim dei ban lehraiñ lane rieh hynrei ban phah sumar ïalade haka por kaba biang bad kyrpad ruh sha ki paidbah ba kim dei ban ibeiñ lane ñiewbeiñ ïaki paidbah kiba ioh ïa katei ka jingpang.
Khliehriat Kyllalyngkot 9: Ka Federation of Khasi Jaiñtia and Garo People Khliehriat Circle, ka pynrem jur ïa u Training Phawa uba la shoh pynmynsaw da u sdie ïa u Waheh Shnong Tuber Kmaishnong, u bah Miki Lyngdoh bad ïa u secretary IVCS, uba bat ruh kum u Chairman Seiñ Raij Tuber Kmai shnong, u bah Denis Lyngdoh.
“ Katei ka jingjia shah pynmynsaw kitei ki nongpyniaid shnong, ka dei tang namar ba ha katei ka miet jong ka 3 tarik u kyllalyngkot, ha ka por 11:30 mynmiet ka la don ka jing ïa huri hura hapoh Shnong hapoh thaw ha kaba kitei ki nongïalam shnong hadien ba ki la ioh jingtip ki la mih ban tem ïa ka huri hura, kitei ki nongïalam Shnong ki la leit da ka jingthmu ban pyniasuk bad pyn jai jai ïa ka huri hura, hynrei ynda ki la poi ha ka jaka ba ïa klumar ki la shah pom pynbam da u sdie ha u Training Phawa, ka seng ka sngewkhia ba ha kine ki sngi ki briew kim burom shuh wat ïa ki nongïalam shnong ruh bad ha kaba ïadei bad katei ka jingjia u bah Chelang Lyngdoh, uba dei u para jong u waheh shnong u la ujor da ka ejahar ha Ladrymbai Outpost bad katkum ka jingtip jong ka seng u tei u Training Phawa u la dep ioh iïa ka jamin lane ka Interim bail ka ban kut haduh ka 12/01/2024" ong u kyrwoh.
“Na ka liang jong ka seng ka kyrpad jur ïa u public prosecutor uba na ka liang ki nongujor ban pynkhlaiñ ka jingïakhun hapoh Kashari khnang ba hadien ka 12 tarik mynta u bnai u tei uba shah kynnoh um dei shuh ban lait na kti ka aiñ bad ha kajuh ka por ki Pulit kim dei ban ailad ïa kum kitei ki briew ban ioh jamin lane interim bail biang namarba la da ailad kan long pynban kum ka jing pynshlur ïa kiwei pat ban leh kam sniew ha ka imlang ka sahlang" pynkut u kyrwoh na ka Seng FKJGP.Shillong, K’lyngkot, 09: U Lyngdoh Sad jong ka Jylla Niam Bah Shillong Most Rev Victor Lyngdoh ha ka sngi Baar u la phah ïa u kyrwoh sha ki Lyngdoh, ki Riewniam bad sha ki parabangeit ban pyntip halor ka jingplie ïa ki Parish ba thymmai hapoh kane ka Jylla Niam Bah Shillong.
Ha u kyrwoh, u Archbishop Victor Lyngdoh u la pyntip ba ki Parish ban sa plie thymmai1ba kynthup ïa ka Mawiong, Mawtawar, Umpling, Nongrah bad Madanrting.
“Ha ka jingïaid lynti jong ka Balang, ngi ïohi ïa ka jingdonkam ban sumar ïa ka jingim mynsiem jong ki parabangeit ha ki jaka ba bun jong ka Jylla Niam Bah.
Ngi ainguh ïa u Blei na ka bynta ka jingïaid shaphrang jong ka Balang ha kane ka Jyllaniam Bah Shillong.
Katba ka Balang ka nangroi, ka don ka jingdonkam ban sumar ïa ka jingim mynsiem jong ki parabangeit ha ki jaka babun jong ka Jylla Niam Bah," la ong u u Archbishop Victor Lyngdoh ha u kyrwoh.
“Ngi da sngewnguh shikatdei eh ïa ki Lyngdoh, ki Riewniam, ki Nongtrei Balang bad ïa ki parabangeit baroh kiba la aiti met bad mynsiem ban pynïaid shaphrang ïa ka Balang Bakhuid jong U Blei.
Ka dei ka jingduwai bad ka jingangnud jong kiba bun ban plie ïa ki Parish ha kylleng ka Jylla Niam Bah na ka bynta ka jingsumar ba kynja mynsiem.
Ka bynta banyngkong jong ka jingpynroi ïa ki Parish kan sa ïaid shakhmat.
Da ka jingngeit ha u Blei, mynta ka sngi, ka 9 tarik Kyllalyngkot 2024, ngi la don ka jingïalang bad ki dkhot jong ka Council (Jyllaniam Bah), ki Parish Priest (Mawlai & Nongthymmai) bad ki Rangbah Balang ha kaba ngi la rai ban plie ïa kine ki Parish.
Nga kyrpad ïa phi baroh ban duwai kyrpang katba ngi dang pynkhreh ïa ka jingplie paidbah ïa kine ki Parish thymmai," la pynkut u kyrwoh.
Shillong, K’Lyngkot 09 : U MP ka Shillong ba dei ruh u President ka Meghalaya Pradesh Congress Committee (MPCC) Bah Vincent H Pala ha ka sngi Ba-ar u la kynnoh ba dei ka jingbym shimkhia jong ka sorkar pdeng bad sorkar jylla ba ym lah satia ban pyntyllun shakhmat ïa ka mat ïa kren ïasuk bad ka kynhun kieng atiar Hynniewtrep National Liberation Council (HNLC).
Katei ka jingkren jong u kadei hadien khyndiat sngi ba ka HNLC ka la pynbna ba kan weng noh na ka jingïakren ïa suk da kaba ong ba ka sorkar kam lah ban pynurlong ïa ki san tylli ki mat jingdawa jong ki ba kynthup ïa ka jingdawa ban weng noh ïa ki jingshah pynngat kyndon ïa ki nongïalam kumjuh ïa ki dkhot jong ka seng.
Na ka liang utei u nongïalam ka Congress u la kyntu ruh ïa ka HNLC ba kam dei satia ban krad noh na ka mat jong ka jingïakren ïasuk hynrei ba kan dawa biang ïa ka jingïakren ban bteng ïa ka jingdawa jong ki na ka sorkar.
“Ka long kaei kaei ka bym itynnad ban ïohi ba hadien ba ka HNLC ka la kloi ban wan sha ka miej ïa kren ïasuk hynrei kam don satia ka jingshimkhia na ka sorkar pdeng bad ruh na sorkar jylla," u la ong.
Da kaba kynthoh ïa ka jingbym lah jong ka sorkar ban tehlakam, u Bah Pala u la ong ruh ba lada peit ïa kine ki ishu, ka paw beit ba ka sorkar ka shu heh tang ha ka jingkular ha ki mat ïakhun elekshon hynrei haba dei pat ha ka kam kim da patiaw than eh khamtam ïa ka thaiñ shatei lam-mihngi jong ka Ri.
Shwa kane, u President ka Congress u la kam ba dei ha ka por jong ka Congress ba la lah ban tehlakam ïa ki kam pyntriem da kaba wallam biang ïa ka suk ka saiñ.
U da ai nuksa ruh ba kane kam dei tang ha Meghalaya hynrei wat ha kiwei ki jylla kum ha Assam ruh.
Da kaba ïathuh ba ka Liang Pyrshah kam don jingtip ei ei ïa ka phang ka jingïakren hapdeng ka sorkar bad ka HNLC, u Bah Pala u la ong, “Ym shym la khot ïangi lane ym shym la pyntip bad ïathuh kumta ïa ki jingtip kiba kham bniah phin sa ïoh na ki ym na ngi.
Hynrei ka long kaei kaei ka bym sngewtynnad ba ha ka jaka ban pynpynduna ne pynkut syndon ïa ki kam pyntriem kam umsnam, pynban kine ki long lehnohei bad nga shim ba kane ka long ka jingjia bym sngewtynnad.
"Haba pynpaw pat ba u kyrshan pura ïa ka jingïakren ïa suk, une u heh Congress u la ong ba lada long kumno kumno ruh u kwah ba kan don ka jingïakren ïa suk.
“Ngi dei ka jaidbynriew rit paid kumta ngim kwah ba ngin dang duh shuh ki hynmen ki para na ka daw ki ktang suloi.
Ngim kwah ban duhnoh ïa ka jingsuk tang namar ka jingsngewheh…"U la kyntu ruh ïa ka HNLC ba kam pat dei ban weng noh ïalade na ka miej ïa kren ïa suk da kaba ong ba kano kano ka rai kaba ki shim kadei ka rai kaba ktah ïa ka kamai ka jih bad ruh ïa ka jingim jong ki paidbah bad bun kiwei kiwei kiba ïadei bad ka jylla.
Haba kren pat halor ka jingdawa jong katei ka kynhun kieng atiar ban weng noh ïa ki jingshah pynngat kyndon, u MP u la ong ba ha kane ka bynta ki don ar tylli kiei kiei kiei, kata lada shu pyndemwait ka dei pat da kawei ka rukom hynrei lada ki wan da ka jingïakren ïa suk ka la wan da kawei pat ka rukom katkum ki kyndon katkum ka riti synshar.
Shillong, K’Lyngkot 09 : U heh ka All India Congress Committee ba dei peit ïa ka Meghalaya, u Dr.A Chellakumar ha ka sngi Ba-ar u la ong ba kito kiba kren beiñ ïa ka Congress bad kiba pynïasyriem ïa ka kum ka jhad ba la ngam, kin sa wan ban ïeng laiñ ha ka por ba ka Congress ka wanphai biang ha ka bor.
“Baroh kito kiba ong ba ka Congress ka dei ka jhad ba la ngam ynda ka party ka la wan bïang ha ka bor, kin sa ïeng ha u laiñ.
Bad nga nud ban ai da ka jingthoh mynta," kob u Dr.Chellakumar haba kren bad ki lad pathai khubor hadien ka jingïalang bad ki nongtrei party ha Congress Bhavan, Shillong.
Da kaba kob ba ka Congress kan wan biang ha ka bor hadien ka elekshon MP 2024, utei u heh ka AICC u la ong, “Ki paidbah kim pdiang ïa ka BJP kumta kumno phin ong ba ka Congress ka dei ka jhad ba la ngam? Ka Congress ka dang don bad kan dang wan biang ha ka bor.
"Shuh shuh u ong ruh ba ki sngewtikna ba hadien ka elekshon MP, ka Congress bad INDIA Bloc kin sa thaw ïa ka sorkar ha ka sorkar pdeng.
Nalorkata u la kob ruh ba ki briew ki lah ban leit ban wan hynrei ka Congress kan ïai don bad kan ïai neh bad ki paidbah.
“Ki la don bun ki elekshon ba ka Congress ka shah rem ha kiba bun ki jylla hynrei ha ka elekshon ban wan hadien 10 snem, ka Congress kan sa khie im biang da kaba jop hi marwei ban synshar.
"Ha kawei pat ka liang, u heh Congress u la ong ba ka party ka pdiang sngewbha ruh ïa kito kiba kwah ban wanphai biang sha ka paerty tangba don bun kiei kiei kiba um kwah ban pynpaw namar don ki briew kiba la dung nadien ïa ka party.
Shillong, K’Lyngkot, 09: Lai ngut ki rangbah ha ka sngi Baar ki la pynïasoh ïalade bad ka Bharatiya Janata Party (BJP) ha ka jingïalang kaba la long ha ophis treikam jong ka BJP ha nongbah Shillong.
Kine ki lai ngut ki rangbah kiba la pynïasoh kum ki dkhot ka BJP ki kynthup ïa u Dr Wansainbor A Lyngwi na Sohra, u Bah Meïalam Kharmalki na Upper Shillong Sawmer bad u Bah Elnathan Ryntathiang na Umlyngka.
Ïa kine ki rangbah la pdiang sngewbha sha ka party da u Bah Alexander L.Hek uba long ruh u Myntri jong ka Sorkar Jylla ryngkat ka jingsakhi lang jong u State General Secretary Bah Evarist Myrsing, u State Vice President Bah Khraw Basaïawmoit bad kiwei kiwei ki nongkitkam jong ka party.
U Dr Wansaiñbor A Lyngwi u dei u nongïalam barim ka KSU mynba u dang pule ha kolej bad u la pynïasoh ïalade bad ka seng Congress bad shimti ruh kum u General Secretary jong ka Meghalaya Pradesh Youth Congress (MPYC).
“Ka daw kaba la pynlong ïa u ban pynïasoh bad ka BJP ka long namarba u ieid ïa la ka jong ka jylla naduh ka por ba u dang don hapoh ka KSU bad mynta u don ka jingsngewskhem lada ka BJP ka bat ïa u lakam synshar ha ka jylla ki kam pynroi kin nang wan sha ka jylla," ong u kyrwoh ba la phah da u Spokesperson jong ka BJP Meghalaya State Unit, Bah M.Kharkrang.
Shillong, K’Lyngkot 09 : U heh ka All India Congress Committee (AICC) ba dei peit ïa ka Meghalaya, u Dr.A Chellakumar hynne ka sngi u la kynduh ïa ki nongïalam na kylleng ki Block bad District Committee ban ïakren bad ïatai ïa kiba bun ki phang kiba ïadei ban pynkhlaiñ ïa ka party shwa kane ka elekshon MP kaban sa long shen.
Haba kren bad ki lad pathai khubor hadien ka jingïalang bad u President ka MPCC Bah Vincent H Pala nalor ki MLA ka party bad ki nongkitkam ka Congress na kylleng, u Dr.Chellakumar u ong ruh ba kylleng kat shaba ki leit ki paidbah ki kwah ba ka Congress kan wan biang ha ka bor.
“Mynin ngi dang wan na rilum Garo bad mynta ka sngi ngi kynduh bad ki nongïalam ka Party na ki district bad ki block.
Baroh baroh ki sngewkmen sngew shongshit ban wallam biang ïa ka Congress ha ka bor," u la ong.
Shuh shuh u la ïathuh ba kat haba ki leit mynta ki paidbah ki shongshit Congress bad kumta na ka party ruh ka pynkhreh ban trei borbah ban ïoh pynkhreh bha na ka bynta ka elekshon MP kaban sa long shen kumba la bthah da ka AICC.Utei u heh Congress u la ong ruh ba ka High Command jong ka Congress ka la don da ka Screening Comittee ban jied ïa ki kyrtong nalor ba ka don ruh ka committee kaban syllok lang bad ki party ba don ha ka INDIA Block kaba ka kam ka la ïaid shakhmat bad ki party ba donlang.
“Shen hi ngin sa pynbna noh ïa ka thup kyrteng jong ki kyrtong MP namar ngi la don lypa ïa ka Screening Committee.
Kumta ym slem shuh ngin sa tip ïa ki kyrtong bad hadien kane ngin sa sdang ïa ka jingïalap elekshon," u la bynrap biang.
Shwa kane, u Dr.Chellakumar u la ong ba ki paidbah ka jylla hi naduh mynshwa ki ieid bad shaniah ïa ka Congress.
U ong ruh ba kito kiba don mynshwa ha ka sem Congress hadien ba ki la dep jop na ka Congress, ki kam ei ïa ka jingjop bad shet kylla ïa ka party.
“Kumta haba ki nongïalam jongngi ki kynduh ïa ki paidbah, kiba bun ki pynpaw ba ki kwah ba ka Congress kan wan biang.
Peit ha Rajasthan watla ka Congress ka shah rem ha ka elekshon MLA hynrei ha ka elekshon shiteng samoi u Myntri sorkar ba dei na ka BJP u la shah rem ha u kyrtong ka Congress tang hadien shibnai ba dep ka elekshon," u la ong.
Na ka liang une u heh AICC u la pynpw ka jingkyrmen ba ka khlem artatien ka Congress kan dang jop bad leh bha ha kane ka elekshon MP na Shillong bad Tura.
Lah ban kdew hangne ba haduh mynta hi dei tang na Shillong ba la tip lypa ba u kyrtong un dang dei hi u MP ba mynta Bah Vincent H Pala katba ha rilum Garo ym pat tip satia ïano ka party kan pynieng.
Khliehriat, K’lyngkot, 09: U Waheh Shnong jong ka shnong Tuber Kmai Shnong Bah Miki Lyngdoh bad u Secretary IVCS Tuberkmai Shnong Bah Denis Lyngdoh ki la mynsaw jur hadien ka jingshah thombor ha uwei u briew uba la tip kyrteng u Bah Training Phawa.
Kane ka la jia ha ka 3 tarik mynta u bnai ha ka por 11.30 baje mynmiet ha shnong Tuberkmaishnong.
Halor kane, u para jong u Waheh Shnong Bah Chelang Lyngdoh u la mudui da ka ejahar sha ki Pulit jong Ladrymbai Police Outpost pyrshah ïa u Bah Training Phawa.
Katkum ka ejahar, u Bah Chelang Lyngdoh u la ong ba u Bah Miki Lyngdoh, uba dei u hymmen jong u bad u Bah Denis Lyngdoh, ha ka miet jong ka 3 tarik mynta u bnai katba ki dang leit ban tem ïa ka jingïaklumar hapoh shnong ha ka dong Kamar Khlot, kyndit kynsan la wan uwei u briew uba kyrteng u Bah Training Phawa uba la mih na kawei ka kali Creta rong lieh kaba don ïa u Registration Number ML-10-C-5037 bad rah lang da u sdie ha ka kti ha kaba u la thombor ïa u Bah Miki Lyngdoh bad ïa u Bah Denis Lyngdoh haduh ba ki la mynsaw jur.
U Bah Miki u la shah pom na ka kti katba u Bah Denis Lyngdoh pat u la mynsaw jur na ki bynta jong ka khlieh.
U Bah Denis u la kyllon ha madan khlem tip briew ryngkat ka snam ba lyngkien.
Ïa kine ar ngut kiba la mynsaw la pynkit noh marmar sha Civil Hospital, Jowai West Jaiñtia Hills bad hadien kane la pynkynriah noh Super Care hospital Shillong ban ïoh ïa ka jingsumar kaba kham paka.
Shillong, K’Lyngkot 09 : U President ka Meghalaya Pradesh Congress Committee (MPCC) ba dei ruh u MP na Shillong, Bah Vincent H Pala ha ka sngi Ba-ar u la kynthoh tyngeh ïa ka rukom treikam jong ka sorkar MDA ba ïalam da ka National People’s Party da kaba ong ba kane ka sorkar kam shym la lah ban pynurlong ïa ka kular.
Haba kren bad ki lad pathai khubor, u Bah Vincent u la ong, “La kadei naduh ka MDA-1 ne ka MDA-2, ki kular ban aikam haduh 5 lak ngut ki briew hynrei nga ngeit ba tang 1lak ruh ym pat don ba ïoh.
Lada shu divide ïa u 5lak da u san snem katno ngut kiba la ïoh kama hynrei nod.
Ki kular ïa u dewiong ha ka mat ïakhun elekshon hynrei hangne ruh nod (Zero).
"Nalorkata, u ong ruh ba ka sorkar ka kular ban ai ïa ka mining license hynrei hangne ruh nod, hynrei ki ai pynban da ki coke plant kaba kylla long ka bih ïa ki paidbah.
“Mynta ki paidbah ki don ïa ka tamasa sohñiamtra khlem ki soh ñiamtra….
