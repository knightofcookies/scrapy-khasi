Kumjuh ruh ka NPP ka lah ban don hangne mynta hynrei lashai la shisngi ka lah ban long da kumwei pat namar ka NPP ka long kum ka jingkieng kaba pun lynti na ka bynta ki paidbah ka ri.
U la ong ba kane ka party mynta ka la long kaba la pdiang lut da baroh bad kane ka long na ka jingsbun mynsiem bad tbit jong u National President uba long ruh u Myntri Rangbah ka jylla u Conrad K Sangma.
“ Namar ka jingtbit jong u kum u nongïalam ka la ai mynsiem ïa kiba bun ban pynïasoh sha ka NPP.Kumta nga ruh nga kyntu ïa baroh ban wan pynïasoh sha ka NPP namar dei tang kane ka party ka ban pun jingkieng ban pynïasoh ïa kane ka thaiñ bad kiwei ki bynta jongka ri.
Nalor kata kane ka thaiñ ka donkam ban ïoh bun ngut ki MP ha nongbah Delhi khnang ba ka sur kan sawa haba ki kren bad dawa ïa kaba dei hok" ong u Rakkam.
U la ong ruh ba ha kane ka kynti ban wan ka NPP kan jop ïa ka Shillong Parliamentary Constituency bad kan wan phai biang ruh na ka Tura Parliamentary Constituency.
U la ong ba ka Shillong Parliamentary Constituency ka donkam ia u briew uba tbit ban leit mihkhmat sha Delhi.
Shillong Nailur 06: U Symbud Myntri Rangbah ka jylla uba dei peit ïa ka tnad PWD (R&B) u Bah Prestone Tynsong hynnin ka sngi ula leit biang sha nongbah Delhi ban leit tynruh ïa ki heh jong ka Ministry of Road Transport and Highway (MoRTH), National Highway Authority of India (NHAI) bad National Highways & Infrastructure Development Corporation Limited (NHIDCL) na ka bynta ban pynsted trei noh ïa ki surok bah kiba don hapoh ka jylla.
U Bah Prestone ula ïathuh ba ha kitei ki jingleit ïakynduh bad ki heh jong ka sorkar pdeng, la shim ïa ka rai ban pynsted noh ïa ka kam ki jam ban trei ïa ka surok na Shillong sha Dawki bad khamtam eh ban maramot noh mardor ïa kane ka surok kaba la sniew ban pynsuk ïa ka leit ka wan jong ki paidbah.
Ula ong ruh ba ha katei ka jingïalang la shim ruh ïa ka rai ban sdang ban maramot noh ïa ka surok bah National Highway-6 na Jowai-Lumshnong shaduh Ratacherra bad la khmih lynti ba ïa kane ka jingmaramot ïa katei ka surok yn sdang noh, naduh ka taiew kaban wan.
Ula pyntip ba la rai ruh ba naduh u Naiwieng mynta u snem, yn buh syndon da ka kompani ka ban peit ban khmih ïa katei ka surok bah baroh kawei.
Ha kane ka jingleit ïakynduh u Bah Prestone ïa ki heh sorkar, la synrang lang ïa u, da u Chief Engineer uba khmih ïa ka National Highway u CN Sangma bad u Superintendent Engineer National Highway u Bah Rilang Lyngdoh.
Jowai, Nailur, 06: Ki nongïalam jong ka shnong Thangskai naduh u Waheh Shnong, ki dkhot Committee Shnong ha ryngkat ka jingsynranlang jong ka Jaiñtia Student’s Union (JSU) Khliehriat Circle ha ka sngi Balang ki la ai da ka jingthoh sha u Deputy Commisioner jong ka East Jaiñtia Hills District ban dawa ba dei ban pynduh pyndam ïa ka Permanent Residential Certificate (PRC) jong u Ayush Kumar bad u kpa jong u Sunil Kumar.
La ïathuh ba kine ki bar jylla ki la pyndon kam thok ban aplai ïa ka seat jong ka State Quota ban pule MBBS bad na ka liang ka shnong ka la pynshai ba ha u snem 2021 la ai syrnot nongshong shnong kaba shipor kaba long tang hynriew bnai namar u kpa jong une u khynnah u dei uba trei ha Dalmia Cement uba la pan ïa ka Temporary Residential Certificate na ka shnong ban phah sha ka skul ha Orissa.
Hynrei pynban kine ki bar jylla ki la pyndonkam thok ban aplai ïa ka PRC na ka ophis u Deputy Commisisoner jong ka East Jaiñtia bad ki la leh thok bad shukor ban ïohlad syndon ban ïoh bhah pule MBBS.Ka Dorbar Shnong Thangskai ka la ai da ka jingthoh sha u DC ban dawa pynduh syndon wat ïa ka Seat Quota MBBS namarba une u khynnah bad u kpa jong u ki la leh thok bad shukor ban myntoi ïalade.
Ka JSU ka la maham ïa kiwei ruh ki bar jylla bad ïa ki nongïalam shnong ba kim dei ban shim kabu lane ban ai No Objection Certificate (NoC) lane kino kino ki syrnot sha ki bar jylla.
Ka seng ka la dawa ruh ïa ka Myntri ka tnat ka Koit ka Khiah ka Sorkar Jylla ban weng ïa u Ayush Kumar na ka bhah jong ka thup pule doktor MBBS bad dei ban ai bujli sha ki samla pule trai ri trai muluk.
Shillong, Nailur 06 : Ka jingphriang ki khubor ba u nongai ktien ka BJP ba dei ruh u MLA barim ka Mawsynram Bah Himalaya Shangpliang ba un mih noh na ka BJP, ka la urlong ha kane ka sngi Balang hadien ba utei u nongmihkhmat barim u la phah ïa ka shithi iehnohkam jong u sha u President ka State BJP, Meghalaya.
Ha katei ka shithi iehnohkam, u Bah Hima u la kynnoh ba ka jingphet noh jong u na ka party BJP kadei namar ka don ka jingpeit shilliang khmat ha ka jingtreikam jong ka party ha Meghalaya hapoh ka jingïalam jong u Bah Ernest Mawrie.
“Watla nga kwah eh ban ïai neh bad shakri ïa ka party, hynrei nga sngewthuh ba katba dang don ka jingpeit shilliang khmat ha ki nongïalam hapoh ka jingïalam jong u State President kan buh jingeh bha ïa ki nongtrei ba shitrhem ka party ban trei na ka bynta ka jingkiew ka party," u la ong.
Shuh shuh u ong ruh ba dei na katei ka daw kaba pynlong ïa u ban mih noh na ka jinglong dkhot ha ka BJP ha Meghalaya halor ki daw shimet.
Utei u MLA barim u la ong ruh ba naduh ba u shah jied kum u nongai ktien ka BJP ryngkat bad kiwei pat ki MLA barim kiba pynïasoh sha ka party, u la ju rah bunsien ïa ki ishu jong ki paidbah lyngba ki lad pathai khubor ha kyrteng jong ka party.
La ong ruh ba u la trei shithrem ha kyrteng jong ka party kum u dkhot ba shah thung ban ïatai halor ka ishu kaba khluid bha jong ka Reservation Policy.
“Hynrei ki don apt ki ishu kiba nga ju rah bunsien ha u State President kiba dei na ka bynta jingkiew jong ka party khamtam eh na bynta ka thain nongkyndong ryngkat ki jingai jingmut ban shim da kaba buh hakhmat ïa ka jinglong jingman jong ka party ha ka elekshon ba la dep ha Meghalaya," u la ong.
Hynrei la ïathuh ba bunsien bha u la ju pynkynmaw ïa u State President halor ki mat ba la tyrwa ban leh ei ei ban pynkhlain ïa ka party ha ki lang baroh khamtam na ka jingdon ka thma pohiing hapoh ka party ha ka jylla.
Nalorkine, utei u nongmihkhmat barim ha ka shithi iehnoh kam u la pynpaw pat ka jingsngewnguh ïa ki nongïalam ka BJP kynthup naduh u Myntri Rangbah ka Assam, u Himanta Biswa Sarma, nangta u John Barla Myntri ka sorkar pdeng, Rituraj Sinha ba dei peit ïa ka Meghalaya, Bah Sanbor Shullai, Bah AL Hek bad kiwei kiwei ki nongïalam kiba la kyrshan ïa u ha ka por elekshon MLA ba dang shu dep.
Dang ha ki khyndiat sngi ba la dep, na ka liang u Symbud Myntri Rangbah ka jylla, Bah Sniawbhalang Dhar u la ai ksai ba ka don ka jingïakren na ka bynta ka jingkwah wan ïasoh NPP noh utei u rangbah.
Shillong Nailur 06 : Ki Nongïalam jong ki Sengbhalang ki la pynpaw ïa ka jingsngewpyrshah kaba jur ïa ka jingthmu jong ka sorkar National Democratic Alliance (NDA) ba ïalam da ka Bharatiya Janata Party (BJP) ban pynkylla ïa ka kyrteng jong ka ri na ka ‘India’ sha ka ‘Bharat’ haba kynthoh ba kane ka dei tang ka buit elekshon ban pynbiej ïa ki nongthep vote kiba dei ki riewngeit Hindu.
Kine ki Nongïalam Sengbhalang ba kynthup ïa ka Khasi Students Union (KSU), Federation of Khasi Jaintia & Garo People (FKJGP) bad ka Hynniewtrep Youth Council (HYC), ki la pynpaw ruh ba kane ka dei ka sienjam ba nyngkong jong ka Sorkar BJP ha shuwa ba kan pynbud ïa kiwei pat ki buit barieh namar lada ka lah ban pynkylla shwa ïa ka Ri India kum ka ‘One Nation,One Election’ (kawei ka Ri kawei ka elekshon) shen kan sa leh ïa ka ‘One Nation, One Religion’ (kawei ka Ri kawei ka Niam).
U President ka HYC u Bah Robert Kharjahrin ula ong, ba ka kyrteng ka India ka dei kaba mih na ka Sanskrit katba ka ktien Bharat ka wan hi na ka ktien Sanskrit tangba ka noh bha sha ka niam Hindu.
“Katei ka jingthmu ban pynkylla na ka India sha ka kyrteng Bharat, kam don jingmut eiei hynrei ka dei tang ban pynkhih win bad kan shu pynkulmar kai ïa ki paidbah namar ha ka riti synshar ka ri la shah ban pyndonkam lang ïa kitei ki artylli ki kyrteng" ula ong.
“Ha nga shimet nga kham jied ia ka kyntien India namar ka dei kaba lah ban pdiang bad kam ïasnoh bad kano kano ka niam katba ka kyntien Bharat ka la snoh lypa sha ka niam Hindu" ula kynthoh.
Ula ong, ban pynkylla ïa ka kyrteng jong ka ri yn hap ban rah da ka Bill bad hap ban ïoh ïa ka jingmynjur kaba 2/3 Majority bad yn hap ruh ban phah sha ki sorkar jylla ba donkam ban iïoh haduh 50% ïa ka jingmynjur na ki sorkar jylla.
“Ka jingthmu ban wanrah ïa kane, ka dei ruh ban pynkylla ïa kane sha ka mat ïatai bad ba ki paidbah kin klet noh ïa ki ishu kiba kongsan, ban klet noh ïa ka jingkiewdor ki mar ki mata, ka jingbym ïohkam ïohjam, ka kam bamsap bad kiwei kiwei bad ba ki briew kin kyndeh ïa ka elekshon da kaba leit ha ka jingsngewniam" ong u Bah Robert.
U President ka FKJGP Bah Dundee C Khongsit ula ong, ba kane ka jingthmu ka Sorkar National Democratic Alliance (NDA) kaba ïalam da ka BJP ka dei tang ka jingthmu politics namar bala jan ka elekshon.
“Ka dei tang ka jingthmu politik namar ba la jan ka elekshon bad ba ka BJP kan ïoh ban thied ïa ka vote jongki riewngeit Hindu" ula ong haba pynpaw “Da lei lei, na ka liang jong ngi, ngin ym lah ban pdiang ïa kane ka jingthmu".
Ula ong, lada pynkylla ïa ka kyrteng jong ka ri India sha ka Bharat, kan dei ruh ka daw bah la ka BJP kan wanphai biang ha ka bor synshar ne kan rem haka elekshon ka ban long ha u snem ban wan.
U President ka KSU u samla Lambokstarwell Marngar ula ong, ba ki dak ki shin ki la sdang ban paw bad na kawei ka snem sha kawei ka snem, kane ka Sokar NDA ba ïalam da ka BJP ka la sdang ban pyndep ïa ki jingthmu kiba ka RSS ka don.
“Ka Ri India kadei kaba kdup ïa kiba bun bah ki jaidbynriew, kiba bun bah ki rukom ngeit, ïa kiba bun bah ki jait ktien bad ki trai riewlum, hynrei ka jingthmu ban pynkylla ïa ka kyrteng India sha ka Bharat ka don ka jingïasnoh bad ka jingngeit niam Hindu bad ka dei kawei na ka thong jongka RSS ban pynbor ïa ka sorkar BJP ba kan pyndep bad ka rukom leh jong ka sorkar BJP, ym lah ban len ba ka long kaba noh beit sha ki Hindu" ong u Lambokstarwell.
“Ha ka kyrteng India ruh, ïa ngi ki thombor beit bad lada ai kyrteng Bharat ruh ïa ngi kin thombor beit, kaba kongsan ïa ngi kum ka seng ka long ba ngi donkam ïa ki aiñ katkum ka riti synshar ka ri ban ïoh ïa ka jingïada, ha kaba ngi la tyrwa ban pyntreikam ïa ka Inner Line Permit (ILP) ban kynthup noh ïa ka ktien Khasi ha ka Khyrnit ba Phra jong ka riti synshar ka ri bad kiwei ki mat kiba ïadei bad ka koit ka khiah, ka pule puthi bad kiwei kiwei" ong u nongïalam ka KSU.U Bah Robert bad u Bah Dundee ki la ong, ba kam dei kaba suk ban pynkylla ïa ka kyrteng jong ka ri namar ka jinglut jingsep kan poi da ki hajar klur tyngka namar yn hap ban pynkylla noh ïa ka pisa jong ka ri, ki kot ki sla kiba bun jait jong ka sorkar pdeng bad ki sorkar jylla bad kane ka jingthmu kan wanrah pynban ka jingduhnong kaba khraw ïa ka ri baroh kawei.
Ki nongïalam sengbhalang ki la ong, ba kane ka jingthmu kadei kawei na ka sienjam kaba ka seng BJP ka shim ban poi pat sha u pud ban pyrshang pynurlong ïaka jingthmu “One India, One Religion", “Kawei ka Ri, Kawei ka Niam" bad ka dei ruh ka jingthmu ban pynurlong ïa ka jingthrang jong ka seng shitniam ki Hindu ka RSS.“Mynta ka pyrshang ban pynkylla ïa ka kyrteng jong ka India sha ka Bharat, hadien kane, kan wanrah ïa ka ‘One India’, ‘One Election’ bad kan pyrshang pat ban wanrah iaka ‘One India’, ‘One Religion’ bad kane ka long kaba i ma kaba ap ïa ngi kum ki jylla kiba ritpaid kiba don ïa la ka jong ka jingngeit" ong u Bah Dundee.
U Nongïalam ka KSU ula ong ba lada ka BJP ka pyrshang ban leh jubor, ka thma pohïing kan sa jia ha kylleng ki jylla jong ka ri ba kin ym lah ban shu nion jubor ïa ki rit ki ria namar ki don ïa ka hok ban im, ka hok ban pynthikna ïa ka jinglong kyrpang ka jongki bad lada ki hehpaid kin shu leh katba mon kan ïalam sha ka lynti kaba mynsaw.
“Nga ïohi tang kane kawei haba nga ïoh ban ïakren bad ki jaidbynriew kiba don ha ka thaiñ shatei lammihngi ba lada kata ka jingthombor ka long marmar ne suki pa suki, lada kum kata ka ïa ka ïai long, uwei u Professor ula dep ban ong, ba ki jaidbynriew ka thaiñ shatei lammihngi ha ka jaka jong u khulom kin sa shim da ka tiar, ha kata ka por ka jingkieng tiar ka dei namar ka jingshah thombor bad ban pynneh ïaka jonglong tynrai jong ka jaidbynriew ka jongki" la pynkut u nongïalam ka KSU.Shillong, Nailur, 06: Ka North Eastern Hills University Students Union (NEHUSU) ka la aipor tang shiphew sngi ïa ki bor pynïaid jong ka skulbah NEHU ba kin bishar thymmai noh ïa ka Grading System ba la pyntreikam hapoh kane ka skulbah.
Ka NEHUSU ka la byrngem ruh ban bteng biang ïa ki jingïakhih kiba tyngeh lada ki bor pynïaid jong kane ka skulbah kim sngap ïa kane ka jingdawa.
Da ki phew spah ngut ki samla pule jong kane ka skulbah ki la ïashim bynta ha ka jingïaid proseshon na khmat ka Central Library bad pynkut hakhmat ka ophis treikam u Vice Chancellor ka NEHU u Prof.PS Shukla ban pynsngew ïa kane ka jingdawa.
Ki samla pule ki la dawa ïa ki bor pynïaid ka NEHU ban shong bishar thymmai ïa ka Grading System namar la shem ba kane ka Grading System ba ai da kane ka skul bah ka dei kaba rit tam haba ïanujor bad kiwei ki skulbah kiba don ha ka Ri.
Ki la ong, “ka jingïoh Grade jong ki samla ka kot tang 65-68 % watla ki leh bha katno katno ruh bad kane ka la pynduhnong haduh katta katta ïa ki samla pule ba kin dang bteng biang ïa ki jingpule ha ki kyrdan Master ne ban ïoh Scholarship.
"Ha kane ka sngi, ki samla Pule ki la dawa ban pynsangeh shwa ïa ka result jong ka 2nd Semester kat bym pat pyntreikam ïa ka Grading System bad ban bishar bniah biang ïa ka result jong ki Semesters katkum ka Grading System.
Ki samla pule ki la dawa ïa u Vice Chancellor ba u dei ban hiar shuki namar ka jingmynthi ïa ki jingdawa.
Shillong, Nailur 06 : U MLA ka BJP na Pynthor, ba die ruh u Myntri ha ka sorkar jylla Bah AL Hek u la ong ba kadei ka jingshisha ba u state President jong ka BJP, Bah Ernest Mawrie u treikam da kaba peit shilliang kumba kynnoh u Bah HM Shangpliang ha ka shithi iehnoh kam.
Haba kren bad ki lad pathai khubor hadien ba la wai ka jingïalang, u Bah Hek u la ong ruh ba dei na katei ka daw ba ka BJP kam lah satia ban kiew ha ka jylla.
Katei ka jingkren u Bah Hek kadei hadien ba u MLA barim ka Mawsynram ba dei ruh u nongai ktien ka BJP u la resain noh na ka party da kaba kynnoh ba u President ka BJP u treikam da kaba peit shilliang khmat.
“Ka jingkren jong u Bah Shangpliang kam dei tang ka jingkren jong u, lada phi kylli na baroh ki Nongïalam jong ka BJP hapoh Meghalaya naduh Garo Hills, Ri-Bhoi, West Khasi Hills, Shillong, kan don kajuh ka kyntien hi ba ka jingeh ka dei tang na ka daw jong u President bad dei namarkata ka party kam lah ban kiew bad pynkhlaiñ ha jylla Meghalaya," u la ong.
Shuh shuh u la ïathuh ruh ba u Bah Hek u la pyntip ba u Bah Shangpliang dang hynin ka sngi u la wan ban kynduh ïa u ban pyntip ba un mih noh na ka party da kaba ong ruh ba um lah satia ban bteng ïatrei lang bad u President ba mynta.
Shuh shuh haba kylli kaei pat ka sienjam ba ka party kan shim, u Bah Hek u la ïathuh ba ka por treikam jong u President ka la jan kut bad kumta ka party kan sa shim rai halor kane.
Ha kajuh ka por pat u President ka BJP Meghalaya, Bah Ernest Mawrie ula kynnoh kylla ba dei u MLA barim ka Mawsynram Bah Himalaya Shangpliang uba trei kam da kaba peit bahaiing namar u kwah ban thungkam ïa u para jong u hapoh ka Mawsynram Mondal.
Haba kyntait ruh ba don ki jingïashrut hapoh ka party, u Bah Ernest ula ong ba ma u, kum u President jong ka BJP Meghalaya, um lah satia ban shim rai halor kano kano ka kam namarba u hap ban bud ïa ki jingbthah jong ki Nongïalam na Delhi haba ïadei bad ka rukom treikam.
Shuh shuh u la kynnoh ruh ba utei u MLA barim u la wan khroh ruh ïa u ba un ïakhun ha ka elekshon MP kaban long ha u 2024 da kaba kyntu ba ba un kren ïa ki paralok ba treilang ban sei kyrtong monlang ha katei ka elekshon.
Jowai, Nailur 07: Ka jingïalehkai phutbol bala tip kum ka (L) Keslieoy Pala Invitation Football Tournament 2023 bala pynïaid da ka West Jaiñtia District Sports Association (WJDSA) ka long hynne ka sngi Palei ha madan Kiang Nangbah Stadium, Dongmihsngi Jowai.
Ka CSA United kala lah abn pynliem da 4-2 kol ïa ka Wahiajer FC lyngba ka jingïashut Tie Breaker.
Haba phai sha ka jingïakhun hapdeng kine ki ar kynhun kala long kaba ïakhaid bah namar haduh ka por jong ka jingïakhun kiba ïoh ban thep mar shikol 1-1, ïa ka kol na ka CSA United la thep da u Hanson Pdang haka minit ba 58 bad na ka liang ka Wahiajer FC la thep da u Augustine Mukhim haka minit ba 54.
La pyntip ba ka jingïakhun lashai ka sngi 8 tarik ka long hapdeng ka Mynsngat FC pyrshah ïa ka Mookyndur FC ha ka por 2 baje nohphai sngi.
Shillong, Nailur 06: Ka jingïalehkai jong ka lympung SSA U-20 4th DIVISION Football League 2023 kaba la long hynne ka Sngi Balang ha madan 3rd Ground.
Haba phai sha ka jingïalehkai kaba nyngkong kaba la sdang ha ka por 3:30 nohphaisngi, ka Iatyllilang SC ka la pynliem ïa ka Lamlynti SC da 7-3 kol.
ïa ki lai kol na ka bynta ka Lamlynti SC la thep da u Dibanson Thabah- 7 & 25 minit nangta na u Pynche Khyllaitha ka 69 minit.
Katba na ka bynta ka Iatyllilang SC, u Melawantei Kharmuti u la thep ar kol (9 &52min), u Iatyllibor Mynsong (31min), u Rijoelang Lawai(34min), u Badonbor nongdkhar (36min), u Banpyndap Ryndon (40min), u Wellbanroy Kurkalang (62min).
Ha ka jingïakhun kaba ar, ka Lumpyngngad SC  ka la jop da 2 – 1 kol ïa ka Laitlulong SC, ki ar kol na ka bynta ka Lumpyngngad SC la thep da u Donlang kharsyiemiong (29min) bad u Novidance Jonsoi (57min), katba ka shi kol na ka Laitlulong SC la thep da u Lamphrang Jana (34min).
Mynta ka sngi, ka jingïakhun kan long hapdeng ka Madanrting SC pyrshah ïa ka Mawphlang SC ha ka por 3:30 nohphaisngi bud sa ka jingïakhun hapdeng ka Kharang SC  pyrshah ïa ka Mawkasiang SC.Jowai, Nailur 07: Ka jingïalehkai phutbol bala tip kum ka 6th Debo Shullai Memorial Trophy jong ka kyrdan 2nd Division Football Tournament 2023 bala pynïaid da ka West Jaiñtia District Sports Association (WJDSA) kaba la long hynne ka Sngi Palei ha madan Kiang Nangbah Stadium, Dongmihsngi Jowai.
Haba phai sha ka jingïakhun ka Lion SC kala la lah ban pynliem da 4-0 kol ïa ka NSA, ïa ki kol na ka Lion SC la thep haduh saw kol marwei da u Chanmitre Dkhar kata haka minit ba 22, 25, 28 & 74.
Lyngka kane ka jingjop ka Lion SC kala ïoh ban rung sha ka Quarter Final jong kane ka lympung kum ka Top Team bad ka Mooknor Thadmuthlong kum ka 2nd Top Team.
Ka jingïakhun lashai ka sngi 8 tarik u Nailur kan long hapdeng ka Panaliar pyrshah ïa ka Shangpung Khliehmuchut haka por 12 baje mynsngi.
Ka jingroi jong ka jingbun briew ka dei kawei na ki jingroi kaba stet bha ha ba ngi peit na ka jinglong ba man la ka sngi jong ka sor ba katba nangmih ki sngi katta ka sor ka la nang khapngiah khapngiah.
Ka jingnang bun jong ki briew kaba nangkiew na kawei ka sngi sha kawei ka sngi ka la wanrah ruh ïa ka jingbun ki kam ki jam bad ka jingkhapngiah jong ki ïew ki hat bad ki jaka trei kam.
Hynrei haba phai sha ki daw jong ka jingkiew jong ka jingbun briew ym lah ban len ba ka jingkiew hok jong ki trai shnong ka long tang khyndiat eh, pynban ka jingkiew kaba ratbah ka dei hi na ka daw jong ka jingïai wan buhai shnong jong ki briew kiba na bar bad kane ka dei kaei kaei kaba buh pat ïa ki trai jaka trai muluk ha ka jingma kaba ki lah ban shah tyllep noh ha kiwei pat ki heh paid kiba wan nabar ka jylla katba ki trai jylla pat ki dangïai sah kumjuh shi kumjuh.
Ha kaba iadei bad ka jingnangbun ki nongshnong shnong katba nangmih ki sngi kane ka la nang pynktha khlieh ruh ïa ki nongsynshar shnong ban peit ïa ka bha ka miat jong ki paidbah bad ban khanglad ïa ka jingwan buhai shnong jong ki briew kiba nabar.
Hynrei ha ka juh ka por ka kam ka dawa ruh ba ki nongpyniaid shnong ki dei ban long ki briew kiba stad bad kiba ïohi jngai ban pyniaid ïa ka shnong ha kata ka rukom khnang ba kan ym ktah ïa ka lawei jong ki longdien.
Katba nangbun ki briew kumta ruh ki jingtei bad jingshna ïing ki la nangbun bad ki shnong bad ki dong ki la ieng da ki ïing bun mala khamtam lei ha sor bad ruh ha nongkyndong kumjuh.
Kumta dei ka jingstad jong ki shnong bad ki bor pynaid shnong ba yn lah ban peit ba kan ym don kano kano ka jingpynkhein ia ka ain ha ka por ba tei bad shna ïa ki ïing ki sem.
Ha ki por kiba mynshuwa ki paidbah kim da salia eh ban mang lypa ïa ka jaka ban set ne buh ïa ki kali namar ba ha kito ki por ka kali kam pat da dei eh ka sobjek kaba hakhmat jong ka jingim ba man la ka sngi bad ki briew ha kito ki por kim pat da riewspah than hi ruh ban thied ïa ki kumba long ha kine ki sngi.
Kumta katba nangmih ki sngi ryngkat ryngkat bad ka jingbun briew ki kali ruh ki la nangbun bad kane ka la buh jingeh bha haba leit sharum shaneng wat ki surok bad surok bah ruh ki dap da ki kali haduh ba ki la ju don ki jingsahkut kali ba hap ban ap da ki kynta ban poi sha ba leit ba wan.
Kat haduh kine ki sngi ki la don shibun ki dong kiba ki ïing jong ki paidbah kim long kiba lait surok bad kumta bun napdeng jong ki, kiba iadon kali ki la hap ban pynieng ïa ki kali jong ki sha surok.
Kumta ki shnong ki dei ban long kiba iohi jngai bad buh kyndon lypa ïa ki nongshnong shnong kiba shna ïa ki iing ki sem jong ki ba kin da mang lypa ïa ki jaka na ka bynta ban buh ïa ki kali jong ki khnang ba kin lait na ki jingeh.
Ka jingiohi jngai jong ki nongpyniaid shnong kan wanrah ka jingmyntoi ia ki paidbah hi baroh bad ka pynlong ruh ïa ka shnong ka thaw kaba ïtynnad bad kaba lait na ki kynrum kynram bad jingkhap ngiah.
Ka long shisha kaba eh na ka bynta kito ki shnong kiba la don lypa hapoh ki jaka sor bad khap sor kiba la rim namar kiba bun na ki ïing ki sem ki dei kiba la rim bad kiba la tei skhem lypa la palat 20 snem bad tam, hynrei wat la katta ruh haba don kino kino ki jingtei kiba thymmai ka long kaba donkam ban pyntreikam ïa kitei ki kyndon kiba pynsuk ia ki trai ïing hi hadien.
Na ka bynta ki jaka kiba don hapoh ki thaiñ Municipal, ka sorkar ka la buh hi ïa ki kyndon kiba donkam, hynrei kito kiba don shabar jong ka Municipal ki nongpyniaid shnong ki donkam ban phikir bha khnang ban lait na ki jingeh hadien.
Ka jingdon jong ki nongsynshar shnong kiba tbit kan wanrah ka jingmyntoi kaba khraw sha ki paidbah bad kan ïarap ruh ha ka juh ka por ban kyntiew ïa ka imlang sahlang.
Kumta ka long kaba donkam ba wat na ka liang jong ka sorkar ruh ban pynioh ïa ki lad jingai jinghikai sha ki nongialam shnong khnang ba kin long ki nongialam kiba tbit bad kiba tip ruh ïa ki kyndon jong ka ain ka imlang sahlang.
Ka sorkar bad khamtam lei ki nongmihkhmat paidbah ki donkam ban shim khia ban peit ba ki nongialam ki ioh ïa ki jingiarap kiba donkam khnang ba kin lah ban pynioh ïa ka jingshari kaba bha sha ki paidbah ha kum kine ki sngi kiba ka jingbun briew ka nangroi stet katba nangmih ki sngi.
Shillong, Nailur 07: Ka jingïalehkai jong ka U-19 Girls Inter District Cricket Tournament, ba la pynïaid da ka Meghalaya Cricket Association, kaba la long hynne ka Sngi Palei ha ar tylli ki madan ïalehkai, ka la jam sha kaba kut ha kaba ka South Garo Hills District Cricket Association bad ka Shillong Cricket Association ki la khur ïa ka namjop.
Ka jinglah jong ka Marme M Sangma ban kamai bun ron bad ruh ban lehbha ha ka kawangbol ka la ïarap ïa ka South Garo Hills District Cricket Association ban pynthikna ïa ka namjop ha ka jingïakhun pyrshah ïa ka Tura DCA da 57 ron ha ka sngi ba ar jong ka Meghalaya Cricket Association’s U-19 Girls Inter District Cricket Tournament ha Salpara kaba ha North Garo Hills hynne ka Sngi Palei.
Haba kawei pat ka jingïakhun, kaba long ha Umbuda, Ri-Bhoi, ka Shillong Cricket Association ka la pynliem ïa ka West Khasi Hills DCA da 15 ron.
Baroh ar tylli ki jingïakhun la shah pynthut ha u slap hadien ka inning ba nyngkong, bad ha ka madan lehkai kaba ar lane ka Zone 2, ka SGH ka la sdang ban tied nyngkong, bad na ka liang jong ki player kane ka kynhun ki la ïoh ban kamai 143 ron bad shah pynhap da 7 wicket haduh kaba kut jong ka 35 over.
Ka Marme ka la ïoh ban kamai bun ron duh na ka bynta ka kynhun khlem shah pynhap da 33 ron, ki la don ruh katto katne ngut kiba la ïoh ban kyntiew ïa ka ron kiba kynthup ïa ka Janicka R Marak 27 ron bad ka Jaylynn R Marak da 22 ron.
Katba ka Awesa G Momin ka la ïoh ban khur bun wicket da 3 bad ailad tang 31 ron na ki bol kiba ka kawang.
Hadien ka jingshah pynthut ha u slap, ka Tura ka la ïoh ban bteng ïa ka jingïalehkai bad donkam ban beh ïa ka 118 ron na ki 25 over hynrei phewse baroh ki player kane ka kynhun ki la shah pynhap noh tang hadien ba kynjoh sha ka 60 ron.
Ka namtam ka la leit sha ka Marme, kaba la khur 3 wicket bad tang 7 ron.
Katba ka Rikmanchi M Sangma bad ka Brespina N Marak ki la ïoh ban pynhap mar ar wicket, hynrei ym shym la don kawei ruh ka player jong ka Tura ban ïoh kamai bun ron.
Sa ha kawei pat ka jingïakhun ha ka wei de ka madan, ( Zone 1), ka SCA ka la jop ïa ka toss bad ka la jied ban tied nyngkong bad shah pynhap baroh ki wicket tang hadien ba kynjoh sha ka 143 ron na ki 34.3 over.
Ka Natasha Rabha ka la ïoh ban kamai 22 ron, katba ka Neelam Roy bad ka Anjana Sahani ki la ïoh ban kamai mar 20 ron.
Na ka bynta ka WKH, ka Fenny Nongrum ka la khylliap ïa ka inning da 4 wicket bad 8 ron na ki 7 over, katba ka Sistilin Ryntathiang bad ka Abiezer Kharsyiem ki la ïoh ban pynhap mar 2 wicket.
Ha kane ka jingïalehkai ruh la shah pynthut ha u slap ba jur, kaba la pynlong ïa ki nongpynïaid ban pynlyngkot sha ka 10 over na ka bynta ka WKH ban beh ïa ka thong kaba 61 ron.
Hynrei ki la ïoh ban kynjoh tang sha ka 45 ron hap da 4 wicket haduh kaba kut ka 10 over, bad ka Roy, Rabha bad ka Chandni K Sahani ki la ïoh ban khur mar shi wicket na ka bynta ka SCA.Mynta ka sngi, ka East Khasi Hills CA pyrshah ïa ka South West Khasi Hills DCA ha ka Zone 1 katba ka Tura kan sa ïakhun bad ka North Garo Hills DCA ha ka Zone 2.
Nongpoh, Nailur 07: U Deputy Commissioner ka Ri-bhoi District u la pyntip ba ka pung Umiam kala kiew bad sdang shlei katba nang mih ki nsgi bad kane ka lah ban shlei palat katkum ba dei ban pynlong ha katei ka pung, namarkata la kyrpad ïaki paidbah kiba shong ba sah sharum ka jaka pynlait um ba kin husiar bad kim dei ban leit sha ki rud wah bad la kyrpad ruh ïaki paidbah ba kin kiar naka jaka ba don ki post elektrik ban lait na kano kano ka jingjia ba sngewsih.
Khliehriat, Nailur, 07: U Deputy Commissioner, jong ka East Jaiñtia Hills District, ha ka jingpyllait khubor, u pynbna paidbah ba ka North Eastern Hills University lyngba ka Office of the College Development Council ka la pynkylla kyrteng noh ïa ka St.Anthony’s College Extension, Byndihati ha kaba yn tip noh kum ka Don Bosco College, Byndihati.
Nongpoh, Nailur 07: U Superintendent of Police ka Ri-Bhoi District u la pyntip ba ki pulit ka Ri-Bhoi kila ioh ban tam ïa kawei ka metiap jong u rangbah briew hapdeng jong u surok bah National Highway ha 12 mer Ri-Bhoi, bad haka jingtohkit ki pulit kila lap ba kam don kano kano ka dak mong haka met jong utei u briew bad la rah noh mar mar sha Civil Hospital Nongpoh ban leh ïaka Post Mortem ban lap ïaka daw bad hadien la buh haka jaka buh metiap ha katei ka Hospital.
Ki pulit kila ïathuh ruh ba utei u briew u dei u ba kham raikhoh, u don ruh u shñiuh ba iong, u phong da ka sopti rong blue, ka patlun lyngkot ba rong grey bad u panpoh ba iong bad la kyrpad ïa kino kino kiba ithuh ba kin phong ha u number 7005924932/7005888649 ban kam ïa ka met.
Khliehriat, Nailur, 07: Kum shi bynta ban rakhe lang bad ka pyrthei hi baroh kawei, ïa ka sngi kyrpang ban pynkhuid ïa ka lyer ha ka mariang bad ju tip kum ka world clean air day, ka Jaiñtia National Council, hapoh ka jingïalam u Chairman ka Environment committee, u bah Nini W Sungoh ryngkat bad ka JNC San shnong Circle, mynta ka sngi ka 7 tarik u nailur ki la pynlong ïa ka jingthung dieng ha shnong Mutong hajan ki jaka ba don ka kshaid Moopun.
Ha ka jingïalang ba la pynlong ha shnong Mutong, u bah Synjoy Bareh, uba dei u Secretary jong ka committee, u la ai ïa ka jingkren maitphang halor ka mat ban pynkhuid ïa ka lyer lane ka world clean air day,U Chairman jong ka Environment committee, u la ong ba ka jingthung ïa ki dieng ha kine ki sngi ka long kaba donkam bha khamtam ban iada bad ban pynneh pynsah ïa ka mei mariang, kumjuh ruh na ka bynta ka bha ka miat ka shnong, u la kyntu ruh ïa kiwei kiwei ban kin sngewbha ban iasnoh kti lang namar shibun ki dieng ki siej kila jan jah na kane ka thaiñ.
Naka liang u President JNC Sanshnong Circle, u bah Keling Phawa, u la ong ba ka jingbun ki karkhana coke bad ki karkhana shna dewbilat ki wanrah jingeh bha khamtam ki pynmih ïa ka lyer ba sniew kumta u la kyntu ïa baroh ba ka long kaba donkam ban shimkhia bad ban thung da ki dieng khnang ban lah ban wanrah biang ïa ka lyer kaba khuid.
Ha kane ka sngi, la ïa don ryngkat lang ruh u Waheh shnong jong ka shnong Mutong, u bah Marshi Dkhar lem bad ki nongialam bad ki dkhot jong ka JNC.Shillong, Nailur, 04: Ki jingpluh khlaw ki dei kiba la kham pur bad kiba kham khlain ha kine ki phew snem ba la dep bad ki la pynjulor ïa ki thain kjit carbon kum ki khlaw boreal ka Canada bad ki khlaw ka thain Amazon ha Brazil.
Ka jingwadbniah da ka SkulbahMarlylandka la shem ba ki jingpluh khlaw mynta ki wanrah ïa ka jingduh shuh shuh haduh 3 million hectare ki jaka ba bun dieng ha ka shi snem haba ïanujor bad u snem 2001, bad kane ka long palat shi pawa ka jingduh ki jaka tap khlaw ba la duh ha kine ki 20 snem ba la dep.
Kane ka jingkiew ki jingpluhkhlaw, ka jingkhlain jong ki bad ka jingpur jong ki ka la wanrah ïa ka jingkhuslai shaphang ka jingktah ïa ka mariang bad ki lad ïa ki kam bapher bapher.
Ka jingkylla ka suinbneng ka la wanrah ïa ka jingkiew ki jingpluh, ha kaba ki por ba shit tasam ka la kham bun san shah ban ïa kaba ngi ju ïohi 150 snem mynshuwa.
Kane ka jingpyntyrkhong ïa ki jaka ka long kumba pynkhreh ïa ki jingpluhkhlaw kiba heh bad kane ka pynmih ruh ïa ki tdem bad ka pynkhlain ruh ïa ka jingktah jong ka jingkylla ka suinbneng.
Ka jingtyrkhong ki jaka ka don bynta ruh ha ka jingduh ki jaka khlaw namar ka jingkylla ka suinbneng.
Ka rukom treikam ha IndiaKa India ka la pyrshangpynbeit ïa ka jingkiew ki jingpluhkhlaw ha ki jaka bapher bapher jong ka pyrthei da kaba pynkhlain ïa ki rynsan peit ïa kine ki jingpluhkhlaw.
Namar 25% ki khlaw ha India ki dei kiba don jingma bha na ki jingpluh, tang kumba 3% ki jaka tap khlaw ki dei kiba duh namar ki jingpluhkhlaw.
Ka Forest Survey of India ka la shna ïa ka rynsan Van Agni Geo ban plie lad ban peit ïa ki jingtip kiba ïadei bad ki jingpluhkhlaw ha kaba lah ban peit ïa ki jingpluh kiba heh ha kanokano ka por.
Kane ka rynsan kan long ka tyllong jong ki jingtip shaphang ki jingpluhkhlaw ha India.
Ka jingpeit ïa ki kam kiba ïadei bad ki jingpluhkhlawshen kin hap hapoh ka jingpeit jong ka National Disaster Management Authority (NDMA), ban pynthikna ïa ka jingpeit kaba sted ïa ki jingpluhkhlaw.
Ha ryngkat ka jingkyntiew ïa ka teknoloji bad ka jingpeit ïa ki kam, ki bor ba dei peit ki dang pdiang ïa ki tiar ban kyntiew ïa ki rukom trei ban tehlakam ïa ki jingpluhkhlaw.
La pyndonkam ïa kaJoint Forest Management (JFM) ban wanrah ïa ka jingïashim bynta ka imlang sahlang ha ka jingïada bad ka jingtehlakam ïa ki jingpluhkhlaw.
La seng ïa ki JFM komiti – ha ki shnong ha kylleng ka ri ban kyntiew ïa ki kam jingïada bad jingpynneh.
Mynta ki don36,165 tylli ki JFM komiti ha kylleng ka ri, kiba peit ïa ka jaka kaba palat 10.24 million hectare.
Ki rukom treikam ha ka imlang sahlang ban teh lakam ïa ki jingpluh ki dei kiba la saphriang ha ki thain bapher bapher jong ka India kiba kynthup ruh ïa ka distrikUttar Kannada jong ka Karnataka.
Kine ki rukom treikam ki wanrah ïa ka jingïatreilang jong ka imlang sahlang bad ka jingpyntbit ïa ki lyngba ki prokram ai jingtip, ki tamasa ha ki surok, ki jingrah jingtip na iing sha iing, ki control room ban tehlakam ïa ki jingpluh bad ki jaka peitngor.
Ka tnat pynlip ding ka la shem ïa ka jing duna ki jingjia da palat 5% hapoh ka shi snem bad ki jaka ba la ing namar ki jingpluhkhlaw ki la duna da palat 58%.
Ha kaBandipur Tiger Reserve, ka jingkhyllie im biang ïa ki jaka ba la shah ktah da ki jingpluhkhlaw ki dei kiba ïaidryntih.
Kane ka la iarap ba kyntiew ïa ka jingkhlain ka biodiversity hapoh 12-18 bnai.
Ka India ka dang pynkhreh ban peit ïa ki kam kiba ïadei bad ka jingtehlakam ïa ki jingpluhkhlaw namar ki jingjialynshop ka mariang.
Da kaba burom ïa ki rukom tynrai ban tehlakam ïa ki jingpluhkhlaw, ka India ka dang kyntiew bad pdiang ïa ki jingnang jingstad tynrai bad kane ka la wanrah ïa ka jing duna jong ki jingpluhkhlaw bad ki jingduhnong.
Ka India ka pynshlur ïa ki kam ka imlang sahlang ban tehlakam ïa ki jingpluhkhlaw, da kaba shaniah ha ka bor jong ka imlang sahlang ban pynbeit mardor ïa ki jingpluhkhlaw.
Ka jingwanrah ïa ki teknoloji katkum ka juk mynta, kum ka rynsan ai jingtip shaphang ki jingpluhkhlaw, ka jingpeit ïa ki jingpluhkhlaw lyngba k GPS bad kiwei kiwei ki sienjam ban ïarap ïa kito kiba pynïaid ïa ki kam ban tehlakam bad pynbeit ïa ki jingpluhkhlaw ka la pynduna ïa ki jingjïa bad ki jingduhnong.
Ka jingkongsan jong ka G20Da kaba kynmaw ïa ka jingma jong ki jingktah ki jingpluhkhlaw ïa ka jingkylla ka suinbneng, ka India presidency ha ka G20 summit mynta u snem ka la sdang ïa ka ‘Gandhinagar Implementation Roadmap (GIR) bad Gandhinagar Information Platform (GIP)’ban pynkhlain ïa ka G20 Global Land Initiative.
Kane ka rukom pyntreikam ka thmu ban kyntiew ïa ka jingïatreilang hapdeng ki ri ba ïashim bynta ban pynsted ïa ki lad khyllie im ïa ki jaka ba shah ktah ha ki jingpluhkhlaw bad ki jaka ba shah ktah ha ki kam tih mar poh khyndew.
Kane ka dei ka sienjam ba kyrpang ba la sdang hapoh ka presidency jong ka India.
Ki dkhot ka G20 ki sngewthuh ba khnang ban pynbeit ïa ki jingeh kiba ïadei bad ka suinbneng bad ka mariang, dei ban leh ïa ki kam kiba heh ha kylleng ka pyrthei bad dei ban ïasam ïa kine ha kylleng ka pythei khnang ba ka jingkylla sha ka jingïaineh kan urlong.
Ka jinglong ba kongsan jong ka seinajm GIP-GIR ka dei ba kan peit bha ïa ka jingpyntreikam ïa ki kam ban pynheh ïa ki jaka ba tap khlaw ha ryngkat ka jingïashim bynta ka imlang sahlang bad ki jingnang jingstad tynrai ha ryngkat ka jingïasam ïa ki rukom treikam.
Kane kan pynkhlain ïa ka jingïatreilang ha ka nongrim jong ka jingïaineh hapdeng ki ri bad kan kyntiew ïa ka jingïaid ka jingnang jingstad kaba lah ban pynïar ïa ki kam na ka bynta ka jingkhyllie im biang.
Jowai, Nailur, 07: Hadien ba ki bor pynïaid ka Archbishop’s House Laitumkhrah kila pynkhyllem ïa ki katto katne tynrai diengkseh kiba buh jingma ïa ki nongleit nongwan ban thung tynrai tynrai dieng pat haka jaka kine kiba la dep pynkhyllem, na ka liang ka Social Forestry & Environment Wing East Khasi Hills, hapoh ka jingïalam u bah Wilson Shadap Manner IFS kila wan thung dieng hynne ka sngi 7.9.2023 kumba 60 tynrai eiei ha kane ka jaka kaba la pynkhyllem ïa ki diengkseh kiba lah ban buh jingma ïa ki nongleit nongwan ha kano kano ka por.
Hashwa ban sdang ïa ka jingthung dieng la pynlong ïa ka jingïalang kaba lyngkot bad la ïoh ïa ka jingkren kaba sngew tynnat na u Bah Wilson Shadap Manner IFS, Chief Conservator of Forests Social Forestry and Environment Wing Meghalaya, halor ka jingdonkam ki dieng ki siej bad kan pynneh pynsah ïa ki.
Naba lyngba ka jingdon ki dieng ki siej u khun bynriew u ïoh ïa ka lyer kaba khuid ban ring mynsiem.
Nangta u ong haba ïoh ban ring mynsiem ïa ka lyer kaba khuid ngi ïoh ïa ka met ka phat kaba koit kaba khiah.
Shuh shuh u bah Shadap Manner u ong ba na ka liang jong ka ophis, kam mut tang ban shu wan thung dieng mynta ka sngi 7.9.2023, hynrei ka ophis kan iaibteng ban sumar lang bad ki trai jaka haduh ba kine ki dieng kin da heh da sa bha.
U bah Shadap Manner u kyntu ïa ki Phadar ka Archbishop’s House ba lada don kino kino ki tynrai dieng kiba ïap, ki dei ban pyntip sha ka ophis ba kin wan ban thung (replace) ïa kito ki tynrai dieng kiba la ïap.
Ha kane ka sngi la ïoh ruh ïa ka jingkren sngewnguh ïa baroh ki nongtrei ka Forest Department da u Most Rev.Archbishop’s Victor Lyngdoh D.D.Ha kane ka sngi nalor u Phadar Richard Majaw, la ïa don lang ruh ki riew rangbah kum u Bah Markus Marngar, Bah M.M Thaiang bad kiwei de ki rangbah bad kiba la ïashim bynta ruh ban ïathungdieng mar shi tynrai.
Ka jingthung ïa kine ki tynrai dieng ha kane ka jaka kaba la synlen, kan pynlong ïa kane ka jaka kaba jyrngam ha ki khyndiat snem kiba ban wan.
Khliehriat, Nailur, 7: U Deputy Commissioner ka East Jaiñtia Hills District, u pynbna ba ka Ministry of Home Affairs, Government of India, ka la buh ka jingkyntu ha kaba ïadei bad ki kyndon jong ka Flag Code of India, 2022 bad ka Prevention of Insults to National Honour Act, 1971, kaba iadei bad ka jingpyndonkam ïa ka lama ka ri India.
La ong ba ka lama ka ri ka ieng na ka bynta ka jingkyrmen, ka jingioh mynsiem ki paidbah ka ri India, ka dei ruh ka shap jong ka jingsarong ka ri India kaba dei hok ban burom kum ka lama ka ri, ka lama ka ri, ka shim ruh ïa ka bynta kaba kyrpang tam ha ka jingmut jingpyrkhat jong ki nongshong shnong jong ka ri India, ka jingong kaba na ka Ministry of Home Affairs, ka iathuh ruh ha ki sngi kyrpang, kum ki sngi ba pynlong ïa ki cultural bad sport, ïa ki lama la shna da ka kot bad pyndonkam da ki paidbah, , ïa kitei ki lama ym dei ban shu bret pathar ha madan hadien ba la dep ka prokram, hynrei dei ban da buh bha bad bret bha da kaba burom ruh ïa ka lama jong ka ri.
Ka jingpyndonkam bad ka jingpynher ïa ka lama ka ri India ka don hapoh ki kyndon jong ka Prevention of Insults to National Honour Act, 1971 bad ha ka kyndon jong ka Flag Code of India, 2002, ka Flag Code of India, 2002 ka la don ka jingkylla khyndiat kaba katkum ka hukum (order) kaba myn ha ka 30 tarik u nohprah 2021 ha kaba la shah ruh ban pyndonkam ïa ka lama ba shna da ka polyester lane ka machine shna lama.
Katkum ki kyndon kiba paw ha ka Flag Code of India, 2002, u riew paidbah lane ki kynhun shimet lane ki jaka ai jinghikai kum ki skul, ki educational institution ki lah ban pynher lane kan pyni ïa ka lama ha baroh shi sngi jong ka prokram kum ka jingburom ïa ka lama ka ri.
Katkum ka Flag Code of India, 2002 kaba long katkum ka hukum ba la pynmih ha ka 20 traik u niatung 2022 (xi) jong ka paragraph 2.2 – Part-II jong ka Flag Code of India ka bthah ba ïa ki lama ba la buh ha bar lane hapoh ki iing dei ban pynher bad sngi bad miet.
La ong ruh ba ka lama ka dei ban long ha ka dur sawdong (rectangular), haba pynher ïa ka lama ka pyni ïa ka kyrdan jong ka burom jong ka ri bad ym dei ban pynher da ka lama kaba la jot ne da kaba la sniew dur.
Nongpoh, Nailur 07: Ka ophis jong u District Medical and Health Officer, Ri Bhoi District, Nongpoh ka la pyntip sha baroh ki kmie ki kpa jong ki khunlung rit kiba hapoh 5 snem ka rta ba ka la sdang ïa ka campaign na ka bynta ka Intensified Mission Indradhanush (IMI) kaba dei ka campaign ba la pynlong ha baroh kawei ka ri India bad ka jingthmu jong ka ka long ban ïarap bad pynbiang ïa ka jingai tika ïa kito ki khunlung kiba hapoh 5 snem ka rta bad ïa ki kmie kiba armet kiba khlem pat ioh ïa ki tika naduh mynshuwa khnang ba baroh kiba lah dei ban ioh ïaki tika ba kin shim noh ha kane ka por.
Kane ka dei ka sienjam kaba heh da ka jingangnud ban pynlong ïa ka ri India kaba lait na ki jingpang Measles bad Rubella.
Ka tika ka long kaba shngaiñ bad ka ïada ïa ki khun rit na ki 12 jait ki jingpang, kita ki dei ka Diptheria, Pertussis, Tetanus, Polio, Measles, Rubella, Hepatitis B, Pneumococcal Pneumonia, Meningitis, Pneumonia na u Haemophilus Influenza Type-B, Rotavirus bad Japanese Encephalitis.
Lada i khunlung ba hapoh 2 snem ka rta i bym pat ioh tika eiei mynshuwa hynrei lada i wan ai noh mynta ïa kane ka tika, in ioh jingïada na ki 7 jait ki jingpang ïa kiba la tip kum ka Diptheria, Pertussis, Tetanus, Polio, Measles, Rubella bad Japanese Encephalitis.
Namarkata ka jing pynkhreh ban bteng ïa kane ka campaign IMI 5.0 ka la sdang shaid shaid naduh u bnai Nailar bad kan kut haduh u bnai Risaw 2023.
La phiah ïaka ha ki 3 tylli ki bynta, ïa ka bynta ba nyngkong la pynlong naduh ka 7 – 12 tarik Nailar 2023, ka ba ar naduh 11- 16 tarik u Nailur bad kaba lai yn sdang naduh k a 9-14 tarik u Risaw 2023.
Bad ioh jingtip kaba khambniah shaphang ka jaka bad ka por ban ai ïaka tika, ki kmie ki kpa ki lah ban ïa kynduh ïaki ASHA, ANM bad ha ki jaka ai jingsumar jong ka sorkar kiba hajan eh.
Shillong, Nailur 7 : U Nongaibuit jongka tnad pule puthi u bah H.M Shangpliang mynta ka sngi u la ïathuh ba ka sorkar ka la dep rai ban shaniah ha ka jingstad jong ki bor pynïaid jong ki College bapher bapher ban ïa pynbeit bad kito ki nonghikai kiba ïakhih pyrshah ïa ka jingpyntreikam ïa ka National Education Policy (NEP).
“ Kine ki nonghikai kiba ïakhih pyrshah ki dei kiba la thung da ki bor pynïaid jong ki College.
Kumta ngi la rai ban shaniah beit ha ka jingstad jong ki bor pynïaid kumno ba kin leh ne ïa pynbeit bad ki nonghikai namar ki don ki Managing Committee bad ki dei kine ki ban peit bad bishar ïa kane ka kam" ong u bah Shangpliang.
Ki nonghikai jong ki 22 tylli ki college ki dei kiba ïakhih pyrshah kiba don hapoh ka lama MCTA da kaba khlem shim klass ïa ki samla pule ba dang wan pule thymmai namar ki pyrshah ïa ka jingpyntreikam ïa ka NEP bad ki dawa ruh na u Vice Chancellor ka NEHU u Prof Prabha Shankar Shukla ban weng ïa ka jingpynbna ba ula pynmih ha ka 12 tarik Naitung mynta u snem.
U la ong ka jingthmu jong kane ka NEP ka long ban rah ïa ka kyrdan jingpule kham shalor bad na kata ka daw la rai ban sdang noh ban pyntreikam ha ka jylla.
“ Nga kyntu ïa kito ki paralok ki bym pat pdiang ïa ka NEP ba ngim dei ban ïalehkai bad ka lawei ki samla pule namar lada dang bud ïa ka course kaba rim kin ym oh leit pule Post Graduate hangne ne sha kiwei ki jylla ruh.
Nga kyntu to ngin ïaid shakhmat ryngkat ryngkat bad kiwei ki jylla hapoh ka ri.
Hooid kin don ki jingeh ha ine i por ba dang hynrei ka sorkar ka la kular ban ïarap lem ban pynbiang lut ïa ki jingdonkam baroh khnang ba yn lah beit ban pyntreikam ïa ka NEP" pynkut u bah Shangpliang.
Nongpoh, Nailur, 07: Ka Ri-Bhoi Youth Organisation (RBYO) haka jingïalam jong u President ba rangbah ka seng u Samla Baiateilang Lapang ryngkat bad ki dkhot kila leit ban jurip syndon ïa ka surok naduh Iewmawlong shaduh Umden namar ka jingjot rathai bad buh jingeh shaba palat ïaki paidbah kiba leit ba wan man la ka sngi mynta la bun phew snem bad kyntu ruh ïa u MLA ka Nongpoh u Bah Mayral Born Syiem ba u dei banrah ïa katei ka mat sha dorbar synrai ka ban sa long shen ban ïatai bad pynsngew sha ka sorkar halor ka jingeh kaba ki paidbah katei ka thaiñ ki ïakynduh.
Ha ka jingleit jurip jong ka seng la lap shisha ba ki paidbah ki mad ïa ka jingeh kaba khraw ha ka leit ka wan, ki samla pule kiba beh sha ki jaka pule bapher bapher, ki paidbah kiba hap ban pynpooi ïaki mar rep sha ki ïew ki hat bad kumta ter ter, kaba la donkam shisha ïaka sorkar ba kan phai khmat ban pynurlong noh ïa katei ka surok ba donkam eh jong ki phew tylli ki shnong ha ka thaiñ Umden.
Haba kren sha ki lad pathai khubor na ka liang u Samla Baiateilang Lapang u la ong ba ha katei ka jingleit jurip u la ioh ruh ban ïakren bad shibun ki paidbah naduh kiba shong dukan, kiba ñiah kali kamai bad kiwei kiwei ha kaba kila pynpaw shisha ïaka jingsngewdiaw bad sngewsih namar ba kum ki paidbah ki la mad jingeh mynta la bun phew snem bad kam don shuh wat kano kano ka jingmaramot ïa katei ka surok bad kaba kham sngew sangsot shuh shuh ka long ïakiba longkmie kiba armet, kiba pang bad shitom ki shem jingeh shisha ban ïaid lyngba katei ka surok.
U la ong ruh ba kum ka seng ka kyntu ïa u MLA ka Nongpoh u Bah Mayral Born Syiem ba u dei ban shimkhia ban pynsngew sha ka sorkar ïa ka jingeh kaba ki paidbah katei ka thaiñ ki ïakynduh khamtam ba u dei ruh ban rah ha ka jingïatai ha Assembly ha kane ka dorbar synrai ka ban sa long shen na ka bynta ban pynsuk ïa ki paidbah ha ka leit ka wan.
Shillong, Nailur 7 : U Nongaibuit jongka tnad pule puthi u bah H.M Shangpliang u la ong mynta ka Sngi Palei ba ka sorkar ka la pynkhreh ki lad ki lynti ban ym pynslem shuh ban siew ïa ka tulop jongki 12,000 ngut ki nonghikai SSA ha ka jylla.
“Ngi la thaw ki lad ki lynti ban pynthikna ba ki nonghikai SSA kin ym mad shuh ïa ki jingeh na ka daw ka jingslem ban ïoh tulop" ong u bah Shangpliang haba ïakren bad ki lad pathai khubor.
U la ïathuh ba ka Meghalaya SSA School Association (MSSASA) dang shen ki la pynlong ïa ka jngïalang ban pynpaw ka jingsngewnguh ïa ka sorkar kaba la shim khia ban peit ïaki jingeh jongki.
“ Ki nonghikai MSSASA ki long kiba kmen namar ka sorkar mynta ka pynkhreh ban pyllait ïa ka arrear jongki.
ïa kane ka Arrear la dei ban pyllait naduh ka por Khristmas hynrei dang ïoh ban pyllait mynta bad kum kane kim pat ju ïoh ha ki snem kiba la dep" ong u bah Shangpliang.
U bah Shangpliang u la ïathuh ba ka sorkar ka dang pynkhreh ruh ban thung ïa ki 1200 tylli ki post nonghikai ha ki skul Primary.
“ Ngi la rai ban thung ïa ki samla kiba la dep pyndep iaka Meghalaya Teachers Eligibility Test (MTET) ha kine ki post ba thylli" ong biang u bah Shangpliang.
U la ïathuh ruh ba ka sorkar ka la shim ïaki lad ki lynti kumno ban rah bad kyntiew ïa ka jingpule puthi ha ka jylla khnang ba kan ym sahdien haba ïanujor bad kiwei ki jylla ha ka ri.
Kum ka imlang sahlang kaba don ka jingstad, ka India ka don ka sap tynrai ha ka DNA jong ka.
Ha ka histori jong ka, ka India ka la don ki jingnoh synniang ha ki kam bapher bapher jong ka jingnang jingstad, ba kynthup ïa ka mathematics, astronomy, ki dawai dashin, ki rukom pyrkhat bad ki jingthoh jingtar.
Ki kam ba prad lynti ha ki kam khein jingkhein jong ki riew hyndai ka India ki dang bteng ban ktah wat ïa ki jingwad bniah mynta ruh.
Ka histori jong ka India kum ka imlang sahlang kaba don ka jingnang jingstad ka dang bteng ban ktah ïa ki kam pule puthi, ki kam science bad deiriti mynta bad kane ka pynlong ba ka ri ka dei kaba ai jingmyntoi bha ïa ka bha ka miat jong ka pyrthei.
Ka G-20 na ka bynta ka bha ka miat jong ka pyrtheiLyngba ka G20 presidency jong ka India – la ka dei ha ki Working Group ne ka Ministerial Assembly – ka bha ka miat jong baroh ka dei beit ka mat kaba kongsan jong ki jingïamir jingmut.
Ka phang G20 kaba ong ‘Kawei ka Pyrthei – Kawei ka Longiing – Kawei ka Lawei’ kaba don nongrim ha ka jingngeit hyndai ha ka Vasudhaiva Kutumbkam, ka pyni shai ba ka jingkiew shaphrang jong ka India kam dei tang na ka bynta ki briew jong ka ri hynrei ka dei ruh na ka bynta ka bha ka miat jong baroh kawei ka pyrthei – kaba ngi khot ka “Vishwa Kalyan" – ka bha ka miat jong ka pyrthei baroh kawei.
Ka jingshaniah ka pyrthei ha ka ïoh ka kot jong ka IndiaKa pyrthei ka la ïohi ïa ka bor bad ka jinglah kyrda jong ka ïoh ka kot jong ka India.
Ka International Monetary Fund ka la pdiang ïa ka India kum ka ‘jingshai’ ha ka ïoh ka kot jong ka pyrthei.
Ki nongrim macro-economic jong ka India ki dei kiba khlain bha.
Watla ki jingjynjar ha kylleng ka pyrthei, ka India ka dei kawei na ki ri ba kiew sted tam ka ïoh ka kot.
Ka India mynta ka don ha ka kyrdan kaba san ha kaba ïadei bad ka jingïar jong ka ïoh ka kot bad ka don lad shen ban poi sha ka kyndan kaba lai.
Ka tyllong jong ka pule puthiKa jingkyntiew ïa ki briew lyngba ka jingnang jingstad bad ki sap ka dei ka bynta kaba kongsan ban pynurlong ïa ki lad ba ka India ka don.
Ka pule puthi ka dei ka tyllong ka ban pyntyllun bad pynneh ïa ka jingkiew shaphrang.
Ka pule puthi ka dei ka bor ka ban pynkup bor ïa ki briew.
Ka New Education Policy (NEP): Ka document kaba kongsanLa thaw ïa ka National Education Policy 2020 ban pynlong ba ki kam pule puthi ha India kin long kiba pura bad kiba kdup lang ïa baroh kaba don ka nongrim bad ka lawei, kaba pynkhreh lypa bad kaba phaikhmat sha ka laweiKa jingïoh jingnang jingstad ha ka ktien tynrai ban pynkhlain ïa ka jingsngewthuh ïa ka nongrim bad ka jingpynthikna ïa ka jingshai ka dei ka kam kaba la niewkor bha ha ka NEP.Ka jingai jinghikai ha ka ktien tynrai kan ym bujli ïa ki ktien pynïasoh hynrei kan pynkhlain ïa ki.
Kan pynthikna ba ki khynnah pule kiba kham suki ka jinglah ïoh jingnang jingstad ki don ki lad ban shim ha ki kam pule.
La peit bniah ruh ïa ka jingpynlong ba ka jingpule higher education ka dei kaba don bynta bad kiwei kiwei ki ri.
Ban pynlong ïa ka India kum ka jaka kaba khring bha ïa ki khynnah pule, ka NEP 2020 ka thmu ban plie lad ïa ka jingïakylliang ïa ki samla pule bad ruh ki nonghikai, ki jingïatreilang ha ki kam wad bniah bad ki nonghikai, bad ka jingsoi ïa ki MoU kiba ai jingmyntoi lang ïa ngi bad ki ri ba ïatreilang bad ngi.
Ka IIT – Madras bad IIT – Delhi ki la soi MoU ban seng ïa ki jaka ai jingpule jong ki ha Zanzibar-Tanzania bad Abu Dhabi-UAE.Ka jingïatreilang jong ki kompani bad ki riewshemphang ka dei sa kawei ka kam kaba kongsan jong ka NEP ban kyntiew ïa ka jingwad bniah.
Ngi dang seng ïa ka National Research Foundation ban sdang, pynïar bad plie lad ïa ka jingwad bniah ha ki jaka pule.
Ka jingthmu ka dei ban pynlong ïa ka India kum ka jaka pdeng jong ka jingwad bniah.
Ka Sorkar ka dang shim ïa ki sienjam ban pynthikna ïa ka Jinsuk ban trei ka kam Khaii pateng bad ka Jingsuk ban leh ïa ki kam Wad Bniah.
Shuh shuh, ka India ka don ki jingïatreilang ha ki kamra ai jinghikai bad kiwei kiwei ki ri kum ka USA, Australia, Japan bad Europe ha kaba ki samla don sap jong ka India ki la paw bha.
Hapoh ka Initiative on Critical and Emerging Technologies (iCET) bad ka Quad Fellowship ngi dang kyntiew ïa ka jingïatreilang ha ki kam kiba ïadei bad ka teknoloji.
Ka jingpynryntih ka ïarap ban pynïahap ïa ki kam ai jinghikai jong ka India bad ki kam ai jinghikai ha kylleng ka pyrthei.
Hapoh ka NEP, la pyllait ïa ka National Curriculum Framework for School Education kaba buh ïa ki mawmer ha ka kam ai jinghikai, ki jinghikai, ka rukom hikai bad ka rukom jurip ïa ki khynnah.
Kumjuh, ka National Credit Framework ka dei kaba wanrah ïa ki jingpule bapher bapher hapoh kawei ka academic bank of credit.
Ka jingkyntiew sap bad ka jingseng kam lajongKa India ka dei ka ri kaba don 600 million ngut ki briew kiba hapdeng 18 bad 35 snem ka rta ha kaba 65% ki dei kiba hapoh 35 snem ka rta.
Ka jingpyndonkam ïa kane ka bor kaba ïar ki sap, kaba lah ban pyrkhat jylliew, kaba dang samla bad kaba la khreh ïa ka lawei ka dei ka kam kaba kongsan.
Ka India ka dang ïohi ïa ka jingkylla ha ki kam kyntiew sap bad ka jingseng kam lajong ha kaba ka don ha ka kyrdan kaba lai ha ka jingdon ki start-up bad ruh ka jingdon palat 100 tylli ki Unicorn.
Kane kam sahkut tang ha ki nongbah namar ki kam saindur thymmai bad ki kam start up ki dei kiba ïoh bor na ki nongbah Tier 2 Tier bad 3.
Ka jingkyntiew ïa ki sap ha ki skulKa jingkyntiew ïa ki sap ka dei kaba la wanrah lang ha ka jingai jinghikai ha ki skul naduh ka klas 6.
Mynta ka dei kawei na ki bynta ba kongsan ha ka credit framework.
Ka Skill Framework jong ka Singapore ka dei kaba ngi lah ban pynbud ban tei ïa ki briew kiba lah ban trei ïa ki kam bapher bapher naduh ka por ba ki dang leit skul khnang ban kyrshan ïa ki kam ha ki jaka trei kiba don nongrim ha ka teknoloji.
Ka India bad ka jinglong jingman ba thymmaiKa India ka ithuh ïa ka bynta ba kongsan jong ka jingdon ki briew kiba la tbit ha ki kam ha kane ka jinglong jingman ba dang kylla.
Ki briew kiba la pynkup bor da ka jingnang jingstad bad ki sap ki lah ban don ka bynta kaba khraw ha kane ka ïoh ka kot mynta kaba don nongrim ha ka jingnang jingstad.
Kidei kine ki briew kiba lah ban don ka bynta kaba khraw ha ka jingtei ïa ka ri lyngba ki jingsaindur thymmai bad ki jingshem thymmai ha ki kam science ha ryngkat ka jingpynïar ïa ka jingnang jingstad bad ka jingkyntiew ïa ka ïoh ka kot.
Ka India ka dei ka laboratory kaba heh na ka bynta ka bha ka miat jong ka pyrthei.
Namar kane ka juk mynta ka dei ka juk jong ka jingnang jingstad, ki teknoloji thymmai kin wanrah ïa ka jinglong jingman kaba thymmai bad ka India lyngba ka jingdon ki briew kiba tbit ha ki kam ka don ha ka khep ban wanrah jingkylla ha kane ka jinglong jingman kaba thymmai.
(U nongthoh u dei u Myntri ba dei khmih ïa ka tnat Education and Skill Development & Entrepreneurship jong ka Sorkar India).
Shillong, Nailur 0 7 : U Bah P.T Sawkmie, MLA barim u la ong ba ka ishu ban pynkylla kyrteng iaka India kum ka Bharat, kaba la mih ha khlieh duh ha ki kot khubor ha ka nongbah hynne ka sngi ka la pynlong ban mih bun ki jingkynthoh pyrshah ha ka jylla bad wat ha ka ri baroh kawei.
“Kum ki nongshong shnong jong ka ri ngi khmih lynti ba ka kyntien India ka dei ban ïaineh ha ka ri, namarba kum ki nong India ngi ieit ïa ka ri," ong u Bah SawkmieU la ong baka kyntien India ka dei Bharat bad Bharat ka mut India.
“Shuh shuh ha ka kyntien phareng (English) ngi khot ka riti synshar jong ka India bad ha ka Hindi ngi khot Bharat ka samvidhan," u la bynrap.
U pynpaw ruh baka article 1 jong ka riti synshar ka India ka ong, India ka dei Bharat, kumta lada ngi pynkylla ia ka kyrteng sha Bharat, baroh kiei kiei kin hap ban pynkylla bad kan ktah ïa ka jinglut jingsep kaba ki nongsiew khajna kin hap ban siew.
Shuh shuh ngi hap ban thoh biang sa shisien ïa ka history, ha kum kane ka por baroh kawei ka ri ki ithuh ia ka sorkar India.
Bun ki jingeh ba ki paidbah ka ri kin mad, u la ong shuh shuh.
U ong ruh, ka sorkar BJP kaba synshar ha Delhi kan ym ïoh jingmyntoi ei ei na kane ka jingpynkylla ïaka kyrteng, hynrei ki lah ban duh pynban ïa ka jingkyrshan na ki paidbah ka ri.
Shimet baroh ki seng sain hima kiba ïa synroplang kiba don ha ka liang pyrshah kim dei ban ai kyrteng I.N.D.I.A, kata ruh ka wanrah bun ki jingkulmar ha ka jingmut jingpyrkhat jong ki paidbah ha ka ri.
Lada ngi pynkylla ïa ka kyrteng sha ka Bharat, ngi hap ban pynkylla ruh ïa ki pisa, Reserve Bank of India sha ka Reserve Bank of Bharat, pynkut u bah Sawkmie haba kren sha u nongthoh khubor.
Nongstoiñ, Nailur, 07: Namar ka jingbym pat don ïa ka surok kaba bha na Mawdet haduh shnong Mainop kaba jngai kumba saw kilomitar tam, ki paitbah jong katei ka thaiñ da ka jingsngewkhia ki la pynlut por haduh ar ngi ban maramot ïa ka surok ha kane ka taiew, wat la ka dei tang ka surok ba la shna da ki nongkhaïi dieng ha ki snem ba mynshuwa.
Ki rangbah jong katei ka thaiñ haba pyntip ha u nongthoh khubor ki la ong ba ha kitei ki ar sngi ki la trei shitom met bad mynsiem, hynrei na ka daw jong ka jingbym lah pynbiang ïa ki maw ban thep ha ki thliew ki syar bad ki jaka kiba la ktieh palat, kim shym la lah ban pyndep haduh ban da poi sha ka shnong Mainop.
Nalor kata ki la ong ruh ba ha kitei ki ar sngi ki la pynlut ruh da ka pisa ban phah kit maw ha ki Mahindra pickup, tangba na ka jingbym don ki par maw harud jong ka surok baroh shilynter ki la shem shitom haduh katta katta.
Kumta ki hap ban maramot ruh tang da ka khyndew suda, kaba lada hap slap ka surok ka nang kham ktieh shuh shuh.
Kitei ki rangbah ki la ong ruh ba na mar ka jingjynjar ha ka leit ka wan, ki la ïakut ban pynlut por biang sa ar sngi ban maramot haduh ban da poi ha ka shnong Mainop.
Ha kitei ki ar sngi ki la ïakut ban ïamih haduh saw shnong bad kin pyrshang ban wad ïa ki jaka ba ïoh pahuh ki maw na ka bynta ban thep ha ki thliew jong ka surok tang ban lah ïaid da ki Mahindra pickup bad ki jeep.
Ki la ong ruh ba ki don katto katne ki bynta ba ki surok ba la pyntrei na ka skhim shispah sngi, hynrei namar ka jingbym pat siang maw, ka um slap ka khlong lut ïa ka khyndew bad shilynter ka surok ka don tang ki thliew suda.
Ha ka por lyiur haba ki longkmie ki leit jingleit da ki Mahindra pickup ha ki jaka ba ki sahkut, kim banse ban hiar bad khynñiat lem ïa ka kali bad ki rangbah tang ban lait na ka jingsahkut.
Shillong, Naitung, 18: Ka Myntri jong ka Sorkar Jylla ka Dr.Ampareen Lyngdoh kaba long ruh ka nongaiktien jong ka Sorkar ha ka sngi Baar ka la kyntu ïa ki kynhun kiba pyrshah ïa ka lynti Rel ba kin dei ban leit wad jingtip kaei kaba la jia ïa ki paidbah ha rilum Garo hadien ka jingpoi ka lynti Rel ha ka shnong Mendipatar, North Garo Hills District.
“Kino kino kiba pyrshah ïa ka lynti Rel ki dei ban leit sha Mendipathar bad ban da tih bniah hato ka don shisha neem jingwan rung kyrthep jong ki briew kiba nabar bad la ka dei neem kaba shisha ba dei tang ka jingshah pynbiej jong ki paidbah," ong ka Dr.Ampareen ha ka jingïakren bad ki lad pathai khubor.
“Ngam pat sdang ïa ka jingwad bniah kaba kum kata hynrei nga tip ba khyndiat khynsoit ki jingpynmih bad ki mar rep la shalan mynta shabar ka jylla ha ka dor kaba jem," ka la bynrap.
Ka Myntri ka la ai ïa kane ka jubab halor ka jingkylli ha kaba ïadei bad ka jingpyrshah jong ki kynhun bapher ïa ka Sorkar kaba la thmu ban leh ïa ka jingtohkit ha kaba ïadei bad ka jingpynpoi ïa ka lynti Rel sha East Jaiñtia Hills.
Haba pynpaw ba ka Sorkar MDA kan ym leh ïa kano kano ka kam kaba long pyrshah ïa ka mon jong ki paidbah, ka Dr.Ampareen ka la ong, “ngi hap ban don ïa ka imlang ka sahlang kaba kloi ban pdiang ïa kano kano ka kam pynroi.
"“La ka dei ne kam dei, ka Sorkar kan hap ban ïaid shakhmat ban pynurlong ïa ka jingpynïasoh da ka lynti Rel ha ka jylla.
Ngam tip lehse ha rilum Garo ki la long kiba kloi.
Namarkata, ka thaiñ kaba kloi ban pdiang kan ïoh nyngkong bad ka thaiñ ka bym pdiang bad kiba pyrshah ngin ym leh satia ban leh pyrshah ïa ka mon jongno jongno ruh namar ha kaba kut hi ngi synshar na ka bynta u paidbah bad da u paidbah," ka la ong.
Haba kylli, ka Dr.Ampareen ka la ong, “namarkata, ngi ïai ong, haba ngi ïoh ïa ka kabu ban ïoh ïa ka Rel ai ba ngin ïaid shakhmat bad ngin wat ia ki daw da kaba leit jurip bad da kaba wad bniah kiei ki jingmyntoi bad kiei ki jingduh jingmyntoi.
"“Phi la ïohi kumno kiwei ki Hill Station ki la don ia ki lynti Rel bad ka dei kaba kham phylla ban don ia ki lynti Rel ha ki Hill Station.
Peit ia ka Shimla, Darjeeling, ki dei kiba paw bha ha ki kam jngohkai pyrthei hynrei ngin hap ban peit hato kane kan treikam neem bad nga la ïoh jingtip ka Mendipathar ka biang bha.
Ka dang dei tang ka ïohsngew ba ïa ki mar rep la shalan shabar ha ka dor kaba jem, ka rilm Garo mynta ka kiew bha ha ka teknoloji bad ha kiwei kiwei de ki kam," ka la ong.
Da kaba kyntait ban kynthoh shuh shuh, ka Dr.Ampareen ka la ong, “ngi hap ban don ïa ka mishon, ngi donkam ban peit ruh ïalade, phim lah ban shu kren matlah da kaba ong em lane phi hap ban ong haoid.
"“Kano kano ka mat ka dei ban don ka jingïathir kaba bniah bad ngam lah ban shu kynthoh ha kum kane ka por hynrei katkum ka jingtip jong nga, ka jingpoi ka Rel ha Mendipathar ka la pynmyntoi shikatdei eh ïa ki paidbah ka rilum Garo bad ngi ruh ki don la ki jong ki jingeh.
Ki jaka jong ngi kim dei kiba long them hynrei ki dei ki jaka rilum," la ong ka Dr.Ampareen.
Nongpoh, Naitung 18: Kum kawei na ka kynhun seng Bhalang na Ri Bhoi District kaba ju shakri na ka bynta ka dong bad ka thaiñ Ri Bhoi, ka Ri Bhoi Youth Federation (RBYF), Sengkmie mynta ka sngi ka la leit ban ai mynsiem ïa ka kynhun ïalehkai ka skul Saiden Secondary School, kaba dei kawei na ka kynhun ha ka under-17 kaba la shah jied ban leit mihkhmat ïa ka District sha ka State Level Inter School Subroto Cup Football Tournament kaba long ha Nongbah Shillong.
Haba leit ban ai mynsiem ïa katei ka kynhun ryngkat sha ki bor pynïaid skul shuwa ba kin leit shim bynta ban aireng sha ka State Level Inter School Subroto Football Tournament ha Shillong, ka Ri Bhoi Youth Federation (RBYF) ha ka jingïalam u President ba rangbah, u Bah Bipul Thangkhiew ki la noh synniang sha kane ka kynhun da ka tracksuit ryngkat ka song pisa kaba T.20,000 kum ka jingkyrshan ïa kanne ka kynhun ba kan ioh ban leit shim bynta ha katei ka State Level Inter School Subroto Cup ka ban long ha Nongbah Shillong.
Lyngba jong kane ka sngi, ki nongïalam ka RBYF ki la ai mynsiem ruh ïa ki bor pynïaid skul khamtam ïa kitei ki kynhun ba kin ïalehkai bha bad khamtam ba kin lah ban wan rah ïa ka nam bad ka burom bad kum ki bor pynïaid skul ruh ki la leh burom ïa ki thei ïalehkai kane ka kynhun shi bynta ban kitbok kitrwaing shuwa ba kin leit shim bynta sha katei ka lympung ïalehkai phutbol ka ban long ha Nongbah Shillong.
Ha kane ka jingwan jngoh kyrpang ka RBYF ba la lamkhmat da u Bah Bipul Thangkhiew kum u Presiednt ba rangbah ka seng la don ryngkat naduh u Bah EK Lapang, Rangbah Shnong ka Saiden, u Bah Sumarlang Swer, Coach jong ka kynhun ïalehkai, ki nongïalam ka RBYF, ka Seng Samla Saiden nalor kiwei kiwei ki riew rangbah, ki khynnah skul bad ki nonghikai.
U Bah EK Lapang kum u Rangbah Shnong bad ruh kum u dkhot ka Committee jong ka Saiden Secondary School, haba kren ha kane ka sngi u la pynpaw ka jingkmen kaba khraw ba ki nongïalam ka RBYF Ki la shim lang ïa kata ka jingkitkhlieh ban phaikhmat sha kane ka skul kaba la ioh lad ban mihkhmat ïa ka District sha ka state Level jong ka Subroto Cup bad kum ki bor pynïaid skul ki kynduh shibun ki jingeh ba dang don shibun ki jingduna ha ka skul, hynrei kane ka jingwan ïarap ka RBYF ka la long ka jingmyntoi ïa kane ka skul bad khamtam ïa ka kynhun ïalehkai ka ban mihkhmat ïa ka District sha ka State Level.
Shuh shuh, u la ong ruh da ka jingwan mihkhmat kine ki nongïalam u khmih lynti ba ka long ka jingai mynsiem ïa kane ka kynhun ba kann lah ban poi sha ka thong jong ka jingjop ha ka state level bad na ka state level kan lah ruh ban mihkhmat sha Delhi kaba long hi ka burom jong ka dong bad ka thaiñ Ri Bhoi.
Namarkata, u la ai khublei kyrpang ïa ka RBYF ba kan dang lah ban trei shibun ki kam kiba ai jingmyntoi na ka bynta ka dong bad ka thaiñ RI Bhoi bad u khmih lynti ruh ba ka RBYF kan long kawei na ka seng kaba phai khmat shisha na ka bynta ban kyntiew ïa ka dong bad ka thaiñ RI Bhoi ha baroh ki liang.
Haba ai jingkren ha kane ka sngi, u President ka RBYF, u bah Bipul Thangkhiew u la ai ïa ka jingïaroh ïa ki khynnah ïalehkai jong ka Saiden SS bad dei ka jingïatrei lang ka bor pynïaid skul bad ka kynhun ba ki la lah ban poi sha katei ka thong ban ioh mihkhmat ïa ka District sha ka State level jong ka Subroto Cup.
U Bah Bipul Thangkhiew da kaba ai ruh ïa ki kyntien kyntu kynpham, u la ai mynsiem ruh ïa ki bor pynïaid skul ka Saiden SS ba ki la kloi ban pdiang ïa ki jingai sngewbha ka seng bad lehseh kane kan ïarap shibun ïa kaei ka kynhun ba kan dang pynkhreh kham bha ban poi sha ka thong jong ka jingjop.
Ha kane ka sngi, na ka liang ki bor bor pynïaid skul ka Saiden Secondary School lyngba u Principal u Bah James Nongsiej, ha kane ka sngi, ki la ai khublei kyrpang ruh bad ka jingkitbok kitrwiang ruh ïa kito ki riew shimet bad ki kynhun sengbhalang bad kiwei kiwei kiba la kyrshan ïa kane ka kynhun ha kiba bun ki liang katba ki dang shimbynta ha ka lympung ïalehkai jong ka District Level Subroto Cup 2023.
Shillong, Naitung 19: Shuwa ban jam sha ka sngi sdang jong ka lympung ïalehkai Durand Cup 2023, na ka liang jong ka Department of Sports and Youth Affairs jong ka sorkar jylla Meghalaya, ryngkat bad ka Eastern Command jong ka Indian Armed Force ka la pynkhreh ban pynlong ïa ka prokram ban plie pyrda bad pyni paidbah ïa ka Trophy jong ka Durand Cup 2023 ha ka 21 tarik mynta u Naitung ka ban hap lashai ka Sngi Thohdieng, kum shi bynta shuwa ban sdang ïa kane ka lympung lehkai kaba la kynjoh mynta haduh 132 sien pynlong.
Ha u ne u snem, katkum ka program kaba la pynbeit, ïa ki jingïakhun yn sdang naduh ka 3 tarik u Nailar bad kan jam sha kaba kut haduh 3 tarik u Nailur, 2023.
U Myntri Rangbah jong ka jylla, u Conrad K Sangma un sa don ryngkatlang ha kane ka sngi kum u kongsan ha ka jingplie pyrda ka ban sa pynlong ha State Convention Centre, Shillong ha ka 21 tarik u Naitung, 2023 ha ka por 1:30 nohphaisngi.
Hadien ba ladep katei ka program yn bud sa ka jingïaid paidbah (Road Show) ïa kane ka trophy jong ka Durand Cup ha Khyndai Lad, Shillong naduh ka por 3:30 jan miet.
Jowai, Naitung 19: Ka lympung ïalehkai 3rd U Adelbert Laloo Memorial Trophy jong ka kyrdan 3rd Division Football Tournament 2023, ba la pynïaid da ka West Jaiñtia District Sports Association (WJDSA) kaba la long mynta ka sngi Balang ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong ka kynhun lehkai jong ka Lumkhangdong Kyndongtuber kala pynliem da 5-0 kol ïa ka Youth Social Welfare Pynthor, bad ïa ki kol na ka Lumkhangdong Kyndongtuber la thep da u Risid Dkhar haka minit ba 9, u Damepaia Shylla haka minit ba 21 & 34, u Leiyoo Phawa haka minit ba 29 bad u Phourki Chyrmang haka minit 70.
Ha ka jingïakhun kaba ar kaba la long hapdeng ka Lumpyrtuh Mihmyntdu pyrshah ïa ka Madanthad Thadmuthlong ka la jam sha kaba kut da ka jingïakhaid mar 2-2 kol.
ïa ka kol na ka Lumpyrtuh Mihmyntdu la thep da u Heimonmi Dkhar ha ka minit ba 55, u Monlang Phawa ha ka minit ba 70+3.
Na ka liang ka Madanthad Thadmuthlong la thep da u Precious Tang haka minit ba 7 & 46.
Haba phai pat sha ka jingïakhun kaba lai kine ki kynhun kila poi sha ka jingïakhaid khlem da don kiba thep kol hapdeng ka Moodop Royal pyrshah ïa ka Riatsaliya Mihmyntdu.
Katba ha ka jingïakhun kaba saw ka kynhun ïalehkai jong ka Da-i-hi Mynsngad kala pynliem da 2-1 kol ïa ka Lumchyrmang Mihmyntdu.
Ïa ki kol na ka Da i hi Mynsngad la thep da ka Lamjingkyrmem Muksor haka minit ba 14 bad u Pynskhem Mukhim haka minit ba 20.
Ïa ka kol na ka Lumchyrmang Mihmyntdu la thep da u Fredi Chyrmang haka minit ba 33.
Ka jingïakhun lashai ka sngi 20 tarik u Naitung kan long hapdeng ka Mookynphad Mihmyntdu pyrshah ïa ka Saiñdur Mihmyntdu haka por 10 shiteng mynstep, katba ka Mupliang pyrshah ïa ka Pateiñki Sabah haka por 12 baje shiteng sngi.
Jowai, Naitung, 19: Ka ophis jong u Deputy Commissioner (Supply) ka West Jaiñtia Hills District, ka la pynbna ïa ka dor jong ka Umphniang Sharak S.K.Oil (PDS) hapoh ka District la dep ban pynthymmai katkum ka dor ba la buh.
Ka dor die lang ha Jowai bad Thadlaskeiñ depot yn die ha ka dor Rs.62.00 shi liter, ïa ka dor die lang ha Shangpung outlet yn die ha ka dor Rs.68.00 shi liter.
Katba ka dor ban die khutia ha Jowai bad Thadlaskeiñ depot yn die ha ka dor Rs.65.00 bad ïa ka dor die khutia ha Shangpung kan long Rs.71.00 shi liter.
Ka jingpyntreikam jong ka tnat Pulit ïa ka bor ka iktiar ba la pynkup bor katkum ka aiñ ka la pynshyrkhei ïa ki nongleh kam bymman bad ïa ki kam runar ruser ha kiba bun ki bynta jong ka nongbah Shillong.
Ka jingïatreilang jong ki Dorbar Shnong, ki Seng Samla Shnong bad ki Seng Kynthei ka la ïarap haduh katta katta ïa ka tnat Pulit ban tehlakam ïa ki kam bymman bad ïa ki jingjia ba harrukom ha ki bynta bapher bapher jong ka nongbah Shillong.
Naduh ka sngi ba ka Sorkar Jylla ka la bynshet ha ka tnat Pulit ban paraha ha ki jaka kiba kham kynrei ki jingsniew bad kiba ju jia khah khah ki jingïakajia bad ki jingïashoh ïadat, kine ki jait kam ki la stait hi ïar.
Shabas! Kong Rosetta M.Kurbah kum ka Deputy Commissioner jong ka East Khasi Hills District phi la leh ïa ka kamram kaba pynkmen haduh katta katta ïa kiba bun ki longing longsem bad ïa ki paidbah nongshong shnong jong ka Sor Shillong.
Shabas! Bah S.Nongtnger, kum u Superintendent of Police jong ka East Khasi Hills District phi la pyndep ïa kamram ba la bynshet ha phi ban pynneh biang ïa ka shongsuk shongsaiñ ha nongbah Shillong.
Ki jingjia kiba harrukom bad kiba mih laiphew jait kiba la jïa ha ki por baladep ka la pynhiardor haduh katta ha baroh kawei ka nongbah Shillong.
Ki briew kiba wankai nabar ka jylla ki tang shu tip lyngba ki lad pathai khubor ïa ki jingjia balaiphew jait ki don hapdeng ka jingsyier mynsiem.
Ki jaka kum ka Khyndai Lad, ka Urkaliar bad ka thaiñ Polo ki dei ki ktem kiba pynïasaitmet haduh katta katta ïa ki nongleit nongwan namarba ha kine ki lai tylli ki jaka, ki don lut baroh ki jaidbynriew kiba leh ïa ki kam kiba har rukom.
Ka jingthnem ka Urkaliar ha ka por shiteng synñia ka dei ka jingdon ki ktem die kyiad be-aiñ.
Ka thaiñ Polo ka paw kum ka jaka kaba thnem bha ka jingkhaii be-aiñ pylleiñ pylleiñ ïa u drok wat ha ka por mynsngi mynshai.
Na ka por sha ka por ki Pulit ka East Khasi Hills ki ju ïohkem ym tang ïa ki nongdie hynrei wat ïa ki nongdih drok kiba la im kyrni ha u drok wat ban peit ïa ka durkhmat jong ki ruh ka long kaba isaitmet haduh katta katta.
Ka Khyndai Lad, ha ka por mynmiet ka thnem bha namar ka jingdon jong ki briew kiba ju im lali ha ka kam khaii met.
Ka jingïohkem jong ki Pulit ïa ki 15 ngut ki briew kiba die met na Khyndai Lad dang shen ka la pynshisha ïa kata bad yn ym lah satia ban len.
Lada ka tnat Pulit ka ïai pynjur ïa ki jingpyrkhing ban pahara ïa ka nongbah Shillong ha ka por mynmiet, khlempep wat ki nongleh kam sniew ruh kin sheptieng ïa ki kynjri jong ka aiñ.
Ha khmat ka Aiñ, lada pyntreikam hok, yn ym don satia mano mano ruh ba shlan ban ieng pyrshah.
Ka jingïohkem jong ki Pulit ïa ki snar khaii drok khamtam kiba na ka jylla Manipur ka la nang pyntroiñ shuh shuh ïa ka jingpynrung ïa une u jingdih pynbuaid ha kane ka jylla.
Dei ban ai jingïaroh ïa ka tnat Pulit kiba trei shitom miet la bad sngi ban kem naphang ïa ki trai jylla bad ïa ki bar jylla kiba donkti ban pynrung beaiñ ïa u drok sha kane ka jylla Meghalaya.
Ka shong eh ha ki longing longsem ban tehlakam ïa ki khun ki kti kiba ju mlien ban shang miet shang iong bad im sha surok ha ka por shiteng miet bad im ïa ka jingim sahuh khlem don shuh ka tip briew tip Blei.
Ki Dorbar Shnong lada ki angnud ïa ka shongshong shongsaiñ ki dei ban pahara ïa ka shnong ka thaw lada ki don shisha ïa ka mynsiem ban pynbha ïa ka imlang ka sahlang namar khlem ka jingïatreilang jong ki Dorbar Shnong ki bor sorkar kin shem jingeh ban pynneh pynsah ïa ka shongsuk shongsaiñ ha manla ki shnong ki thaw.
Ngi kyrmen ïa kaba bha ba ka jingpynjari Section 144 CrPC naduh ka por 11:30 baje mynmiet kan pynthanda ïa ka jingleh shongshit jong ki khynnah samla kiba dang khluit ka snam bad kiba dang leh shongshit khlem pyrkhat ïa ka apot kaba ap hadien.
Nongstoiñ, Naitung, 19: Ka Khasi Students Union Mawshynrut Circle ha ka sngi Balang hapoh ka jinglamkhmat da u General Secretary u samla Ulysis Ryntong ka la hiar jurip ïa ka rukom ai jingshakri jong ka Riangdo CHC, ha kaba ka la shem ïa shibun ki jingduna ha kane ka jaka sumar ka Sorkar kiba ïahap katkum ki jingud jingnam jong ki paidbah ka thaiñ.
Ha u kyrwoh, la pyntip ba ka kynhun ka la hiar jurip ha ka por mynstep bad shem ba kat haduh ka por 10:30 baje ym shym la don satia ki nongtrei ba wan trei hajan baroh ki tnad treikam bad dei tad ka por 11 baje ba ki la ïoh ban ïakynduh ïa u Medical Health Officer.
Ka seng ka la lap ruh ïa shibun ki jingduna ha kane ka jaka sumar ka Sorkar kynthup naduh ki dawai dashin.
Kane ka jaka sumar kam don satia wat ïa ki dawai BP, shini, insulin, drip, dawai khunlung bad ki tiar sumar naduh ki gloves, syringe, matress, ki jingthiah bad kiwei kiwei.
Ka KSU ka pyntip ruh ba ka jingdon ki nos ruh ka duna sa kumba lai ngut, u chowkidar sa uwei.
Ka KSU ka pyntip ba u M&HO u la kular ba un sa pynïaid ryntih noh ïa kane ka jaka sumar bad ban pynjanai lut ïa ki kam naduh ïa ki nongtrei, ka jingkhuid, ka bam bad ka riam ka beit jong ki Nongtrei baroh.
Mawkyrwat, ‘Naitung, 19: Ka Head Teacher jong ka Pearly Stone Accademy Secondary School, Maw-ryngkang, East Khasi Hills District, ka kong Shidalyne Lyngdoh Lyngkhoi ka la pynpaw ka jingsngewnguh ïa ki khynnah skul ki nonghikai bad ki kmie ki kpa bad kumjuh ïa ka Hynñiewtrep Youths Council (HYC) jong ka Saw-symper Circle ba lyngba ka la kynmaw kyrpang ban pynkup burom ïa ka Pearly Stone Accademy Secondary School, Mawryngkang na ka daw ba kane ka skul ka la ïoh 100% ki khynnah skul ki la pass bha ha kane ka Result Class X ba la pynïaid da ka MBOSE nalor ba ki khynnah ki pass bha ki don ruh ki khynnah skul kiba la ïoh ruh ïa ki distinction subjek bapher bapher.
Ki khynnah skul kiba la pass bha ki long Jaysemon Marweiñ, Larikynti Mar-weiñ, Daïashisha Shanpru, Pyntngenskhem Shanpru, Ribahun Lyngdoh Mar-shilong bad Ieng-skhem-lang Nongsiej.
Ka jingpass bha ki khynnah skul ka dei lyngba da ka jingdon ïa ka mynsiem ban kitkhlieh lang ban trei shitom naduh ki Nonghikai, ki khynnah skul bad kumjuh ruh ki kmie ki kpa da kaba ñiewkor ïa ka por.
Ka thong jong ki nonghikai jong kane ka skul kam shem la hun tang ban ïohi ban pas baroh ki khynnah skul hynrei ka don ka jingthrang kaba khraw ban ïohi ïa ki khynnah na kane ka skul ban kynjoh haduh Top 10 bad Top 20, kyrmen skhem ba ha kine ki snem ban wan kan sa urlong kumba ki nonghikai ki thrang ban ïohi ïa ki khynnah skul, la bynrap ka Kong Shidalyne Lyngdoh Lyngkhoi, Assistant Teacher jong ka Pearly Stone Accademy Secondary School, Mawryngkang, East Khasi Hills District.
Khliehriat, Naitung, 19: Ka Red Ribon Club jong ka Jaiñtia Eastern College Khliehriat, kan pynlong ïa ki prokram bapher bapher ba la tip ruh kum ka “District Level Youth Festival 2023" bad ha kane ka prokram kaba ar sngi yn ïatreilang ruh bad ki tnat bapher bapher ba kynthup ka Meghalaya Aids Control Society, Shillong, Kyrmen Foun-dation, Ladrymbai bad ka Jaiñtia Hills Cement Manu-facturer’s Asso-ciation, Thangskai.
Ïa kane ka District Level Youth Festival 2023 yn pynlong ha ka 28 tarik bad 29 tarik Naitung bad kin don haduh 500 ngut ki samla pule na ki 11 tylli ki College kiba don ha East bad West Jaiñtia Hills ban ïashim bynta lang ha ki prokram.
Ha kine ki ar sngi kan don ruh ka jingpynshai sha ki paidbah shaphang ka jingkynrei bad ka jingroi sted ka jingpang HIV/AIDS bad kiwei kiwei ki jait jingpang kum ka jingpang Sexual Tran-smitted Disease (STI) ha kane ka district.
Kin don ruh ki prokram kum ka ABHIVYAKTI lane ka drama (Red Show) halor kine ki mat kiba ïadei bad ki jingïaid lynti kiba lam sha ka ka jingpang HIV lane Routes of HIV Trans-mission, ka Myths & Misconception bad ïadei bad ka jingpang HIV, ka Promotion of Helpline 1097, kan don ruh ka Red Ribbon Quiz Competition halor ka ka mat ba ïadei bad ka jingpang HIV/AIDS, kan don ruh ka jingïa mareh marathoh kaba jngai 5 kilo mitar, ba la khot da ka Marathon Red Run 5Km.
Ha kane ka prokram yn ai buskit da ka pisa ïa baroh kiba jop bad yn sam ruh ïa ki syrnot sha baroh kiba wan ban ïa shim bynta.
Jowai, Naitung, 19: Ka ophis u Deputy Commissioner Supply, West Jaiñtia Hills District, Jowai kala pynbna paidbah ba la maham tyngeh ïa kino kino ki nongdie dukan (Wholesale/Retail) ba kim dei ban die palat ïa ka dor jong ki marbam mardih ha ki dukan jong ki naduh u Khaw, Shini, Dai, ki Jhur bad kiwei kiwei ki marbam.
La pyntip da u DC Supply lada lap lane shem ïa kino kino kiba shim kabu lane pynkiew dor khlem jingbit, yn pynshitom ïa ki katkum ka kyndon jong ka Essential Commodities Act 1980.
Mawkyrwat, ‘Naitung, 19: Ka Additional Deputy Commissioner jong ka South West Khasi Hills District ka la pyntip ba u Joint Secretary jong ka sorkar Meghalaya, Home (Police) Department ula pyntip ba ka ‘Department for Promotion of Industry & Internal Trade’ (DPIIT), Ministry of Industry & Commerce jong ka sorkar India ka la ithuh ïa ka Recorded Music Performance Ltd.
, (RMPL) kum ka Copyright Society na ka bynta ka Sound Recording ha ri India katkum ka Registration No: CS/03/SOUND RECORDING/18.
Ka RMPL ka la ïoh ruh ïa ka bor ban ai license hapoh ka Sec 33(3) jong ka Copyright Act, 1957 na ka bynta ban pyndonkam ha ka Sound Recordings.
Namarkata, ka long kaba donkam ban ïoh ïa ka ‘Public Performance License’ na ka RMPL hapoh ka Copyright Act, 1957 na ka bynta ban pyndonkam ïa ki copyrighted music khamtam ha ki Event/Programme ba pynlong ha ki jaka paidbah lane ki rynsan hapoh ka distrik.
Lah ruh ban kdew ba ka License Fee kat kum ba la buh da ka Copyright Society dei ban siew da ki nongpyndonkam ïa ki jingrwai, lymkumta kin hap hapoh ka jingpynshitom hapoh katei ka aiñ bad kin shah pynngat kat kum ka Section 63,64,68,69 jong ka Copyright Act, 1957.
Na ka bynta kino kino ki jingïarap lah ban thoh ha ka email: nodalofficer@rmplindia.
org lane ban phone ha ki 9810027727/9830016114.
Nongstoiñ, Naitung, 19: Ka jingmih khñiang jong ki masi ka la kynjoh lai bnai kynthih haduh mynta, hynrei ki dang don shibun ki masi kiba ka jingmih khñiang ka dang bteng wat la kam da jur shuh kum ha ki bnai ba la dep, ong u bah H.Wahlang uwei na ki riew tymmen u ba im ha ka kam ri masi.
U bah Wahlang haba ïakren bad u nongthoh khubor, u la ong ba ha u bnai Jymmang ha ka por ba ki masi ki dang sdang ban mih ki khñiang kiba pyllun ha ki bynta jong ka met, imat wat ki masi ruh ki tyrha bad ki pisa namar ka jingjur ka jingshit bad ha ka por ba shit sngi ki ïaleh beit ban bam phlang hajan ki jaka ba don um bad ha ka shi sngi da ki phew sien ki leit dih um.
U la ong ruh ba u la pyrshang ban ai da ki dawai hynrei kam shym la ïarap satia, tangba suki suki ki don kiba mih prum na ki bynta ba u khñiang u mih bad ynda la jaw snam bun bun sngi, ki jaka ba prum ki sdang tyrkhong lada tah da ki kynja dawai kiba u skaiñ um boi shuh.
Uwei pat u rangbah kata u Bah S.Nongphud, u la ong ba ha ka por ba ki masi jong u ki sdang mih khñiang u la pyrshang ban ai dawai, hynrei kam shym ïarap bad haba u peit bniah ïa ka jinglong jong utei u jait khñiang u ïas yrïem bha bad u ñiang pyrsit ba mih ha ki khunlung.
U la ong ruh ba ki don ki masi kiba ïap lada bakla ban pyndih dawai.
Hynrei kaba lyngngoh ka long ba ki tnad treikam jong ka sorkar kiba dei khmih ïa ki jingri jingdup, hadien ba ki la ïoh jingtip ba ka don ka jingmih khñiang ha ki masi, kim shym phah jingtip ha ki nongsynshar shnong ba kin bthah ïa ki nongri masi, ba kin pyntip sha ka sorkar ba ki ri masi katno tylli bad katno ki don kiba mih khñiang bad katno ki ba lait, hynrei la shu pynbna tang lyngba ki lad pathai khubor ba ka sorkar ka la khang ban ot doh masi.
Ha kaba ïadei bad ka jingmih khñiang jong ki masi u bah M.Nonglang u la ong ba utei u jait khñiang u lah ban ïabit ïa ki sniang ruh lada la pyllait ïa ki masi na sem bad la ñiah sha lum man ka step najan ki sem sniang bad ïa kata u la lap ïa ki sniang ha sem jong u.
U la ong ruh ba ka long kaba shitom haduh katta katta ban pynjem ïa ki sniang ruh, namar shisien na ka bynta ba utei u khñiang u mih ka snieh ka khoh kumba theh da ka um khluid bad ka nang heh suki suki.
U la ong ruh ba u la pyrshang ban ai dawai bun bun sien hynrei kam jem satia bad haduh mynta u dang pyrshang ban wad dawai na ka bynta ban pyrshang ïoh lehse kan ïarap.
Nalor kata la ïoh jingtip ruh ba ha kine ki sngi ka don sa kawei pat ka jait jingshitom ha ki sniang ka bym pat lah ban tip namar ki sniang ki shu ïap khlem ithuh ba ki shitom ei ei.
La ong ba ka jingïap jong ki sniang ka la jia ha Khyllemtiehsaw bad ha ki thaiñ Nongkasen ha kine ki sngi.
Katkum ki jingtip ba la ïoh la ong ba u sniang haba leit ai bam mynstep u dang bam kumba um lei lei.
Hynrei ynda leit peit ha ka por janmiet u la ïap, nangta ki don kiba baroh shi shi sngi haduh por ba lei tai bam ynda janmiet um lei lei hynrei mynstep pat u la ïap.
Katei ka jait jingshitom kaba phylla bha bad ka donkam ba ki doctor bad ki nongwad bniah ïa ki jait jingshitom ha ki jingri bad ki mrad ki mreng, ki dei ban wad ïa ka daw bad ban lap ïa ka jait jingpang khnang ba kin lah ban ïoh ïa ki dawai ban ïada.
Jowai, Naitung, 19: Kawei na ki kynhun kaba peit ïaka bha ka miat jong ka Wah Myntdu ka ‘Khooid Ya ka Wah Myntdu’ hadien ba la ïoh jingtip ba don kiba khlongmaw ha ka por mynmiet narud ka Wah Myntdu (Treïongriang), da kaba pyndonkam da ka JCB bad ki trok Dumper.
Mar mar ka kynhun kala hiar sha katei ka jaka da ka jingsynran lang ki dkhot ka Jaiñtia Studemt Movement (JSM) bad ki pulit, ynda la poi ha katei ka jaka haka por kumba 11 shiteng mynmiet, kila ïoh ban kem ïa kitei ki briew ba pynkheiñ ïa ka kyndon jong ka NGT kaba la khang pyrshah ban khlong maw na ki bynta ka Wah Myntu.
Ha ka jingtohkit ka seng kala lap ba kitei ki briew kiba khlong maw kila ïathuh ba la hukum ïa ki ban leit khlong maw da u ma F.Hinge da kaba leit kit ban pynhap ïa kitei ki maw ha Lad Mustep.
Halor kane ka jingpynkheiñ aiñ jong kitei ki briew na ka liang u President ka Khood Ya ka Wah Myntdu u ma Khroo.
L.Pariat ula pyntip ba ki dep ban ujor syndon da ka ejahar (FIR) ha Jowai Police Station na ka bynta ban pynshitom tyngeh ïa kitei ki briew ba donkti.
Jowai, Naitung, 19: Ka Jaiñtia Student Union (JSU) Khliehriat Circle hapoh ka jinglam u President u samla Livingson Sama , u General Secretary U Ajoymenson Lyngdoh haka jingdon ryngkat u Vice President u samla Winson Salahe bad ki dkhot ka seng mynta ka sngi ki lah leit ban kynduh ïa u DMHO bad u Medical Officer bad tohkit bniah ïaka jinglong jingman ka Hospital ha Khliehriat kaba dang shu dep pynkiew kyrdan dang ha u snem ba lah dep sha ka Civil Hospital Khliehriat.
Hynrei phewse naka liang ka seng ka lap da la jong ki khmat ba ha kane ka jingleit jurip la lap ba kane ka hospital ka dang sah dien wat hadien ba lah dep pynkiew kyrdan sha ka Civil Hospital.
Halor kane ka seng ka dap da ka jingbitar hadien ka jingïohi bad lap ïaka jingsah dien kane ka jaka sumar bad kaba kham pynsngewsih ïaki nongïalam ka seng ka long ba ka sorkar ka la ieh beiñ ïa kane ka thaiñ wad hadien lah 12 snem tam ka jingïoh Distrik ka thaiñ hynrei ka sorkar kam shim khia ban pynbiang ïaki jaka sumar.
Kitei ki nongïalam seng ki la ong ruh ba ka sorkar jylla ka ïoh kham bun ka khjna na ka East Jaiñtia hynrei ïaka roi ka par hapoh ka thaiñ kam lah ban pynbiang bad ka seng ka la shim da ka rai ban pyndam shuwa ïaka kyteng ka hospital ka “Civil Hospital" bad sieh lama ïong, katba ka sorkar kam pat lah ban pynbiang ïaki kor ki bor bad ki jaka sumar hapoh kane ka Hospital paitbah bad bun sien ki nongshong shnong kihap ban leit phah sumar shaduh sha Ialong Civil Hospital Jowai bad kane ka buh jingeh ïaki pautbah namar ka jaka sumar ka long kaba jngai.
Shillong, Naitung 19 : U Symbud Myntri Rangbah ka jylla, Bah Sniawbhalang Dhar ha ka sngi Balang u la ong ba la bthah ïa ki Deputy Commissioner jong ka East Jaintia Hills bad Cachar ba kin pynlong ka jingleit jurip lang ïa ka shnong Baikam kaba don ha khappud bad ban phah ïa ka kaiphod sha ka Regional Committee jong ka Meghalaya bad Assam.
U Bah Sniawbhalang uba dei ruh u Chairman jong ka Regional Committee halor ki jaka kajia pud, u la ïathuh ha ki lad pathai khubor ba ïa katei ka rai la shim ha ka jingïalang kaba long ha Umkiang dang shen hapdeng ki nongmihkhmat na ka Meghalaya bad Assam ban ïatai halor ka ishu khappud.
“Baroh ar ki DC jong ka East Jaintïa Hills bad DC kin pynlong ïa ka jingleit jurip lang bad phah ïa ka kaiphod kaba pura sha ki committee jong ka Meghalaya bad Assam.
“Ngin (na ka Regional Committee) sa phah ïa ka kaiphod kaba pura sha la ki jong ki jong ki sorkar jylla bad baroh arngut ki Myntri Rangbah kin sa shim ïa ka rai halor kane ka bynta," u la ong.
U la ïathuh ruh ba ka Baikam kaba hap ha Ratacherra section ka don kumba 37 tylli ki longiing bad ki dei na ka jaidbynriew Khasi -Pnar bad ïa mynta ka shnong ka hap ha Assam.
“Ki paidbah ki la ïoh lut ïa ki jingdonkam na Assam ha ki por ba la dep hynrei mynta ki kwah ban wan noh sha Meghalaya.
Kumta ngi la rai ban phah ïa ki DC ban shim ïa ka report la ha kano ka liang ki kwah ban don, ha Assam ne Meghalaya," u la ong.
U Symbud Myntri Rangbah ula ïathuh ruh ba ïa ka shnong Baikam ka la paw ha ka jingleit sorbe hadien ba la dep ban ïa soi ïa ka MOU hapdeng ka Meghalaya bad Assam ha u snem ba la dep, ha kaba la dep ban pynbeit haduh hynriew tylli ki jaka ba kajia pud.
“Hynrei ha katei ka kylla ba nyngkong ngim tip namar ym don satia mano mano ruh ba wan shangi," u la ong.
Katkum ka jingong jong u, katei ka jingleit jurip lang ka long ban pyntikna ba kan ym don ka jingartatien halor katei kaphang bad ba ki sorkar kin sa shim rai katkum ka jingkwah jong ki paidbah.
Nongstoiñ, Naitung, 19: Ka Kashari Special Judge (POCSO) ha ka sngi ba ar, ka la hukum ban set phatok haduh 10 snem ïa ki ar ngut ki runar kiba leh beijot ïa kawei ka khynnah 17 snem ha u snem 2021.
Kine ki ar ngut ki runar ki kyrteng u Shaiborlang Nongsiej bad u Judonlang Kharbani.
Kine ki ar ngut ki la shah pynngat ha ka jingpynsajia katkum ka kyndon 4 (1) jong ka POCSO Act.
U Superintendent of Police ka West Khasi Hills, u la pyntip ba ki Pulit ka Nongstoiñ Police Station, ki la ïoh pdiang ïa ka ejahar ha ka 20 tarik Ïaiong 2021 na uwei u rangbah ba pyntip ba ka khun ba 17 snem ka la shah leh beijot ha kitei ki ar ngut ki runar.
Ka jingtohkit ïa kane ka case la pynkhamti ha ka Sub Inspector ka Women Police Kong L Siangshai jong ka Nongstoiñ Women Police Station kaba la charge sheet ïa kine ki ar ngut hapoh ka kyndon 3 (a)/4 jong ka POCSO Act.
Ka Kashari Special Judge ka la rai pynrem ïa kine ki runar bad hukum set phatok haduh 10 snem lem bad ka kumba mar T.30,000 kat kum ka kyndon 4 (1) jong ka POCSO Act.
Ka jingshah pynhap noh u Bah Titos kum u CEM ym dei na ki daw ne ki jingïatrei kam ha KHADC.Ki MDC ha KHADC lait noh katto katne ngut ki kmen ïa ka EC u Bah Titos, ki daw ki dei na shabar ka KHADC.Kine harum ki dei ki daw:-1.
Ka jing pynhap ïa u Bah Titos ka dei tang ka jingsdang ban weng ïa ka UDP na ka sorkar MDA.Ki nongïalam ka NPP na khasi -Jaintia Hill kim sngewtynnad ïa ka UDP namar kadei ka party heh ha Khasi -Jaintia hill bad ha ka election ka NPP ka hiar na Khasi -Jaintia namar ka UDP ka biang ka bor ban ïakhun pyrshah ïa ka NPP.Ki don ruh ki jingïa knieh kam contract bad ki wei ki kam ha kylleng ki jaka hapdeng ki NPP bad UDP, te ki nongïalam ka NPP na Khasi-Jaintia ki kwah ban kham ioh nong bad ki kwah ba ka UDP kan nym don lang shuh ha ka sorkar.2.
Ka dei ka plan jong ka NPP ban phiah (split) ïa ka UDP.Mynta ka UDP lada kan neh ha ka sorkar MDA kin shem jingeh namar la shah peit suh ha KHADC, ba kin mih ruh ki shem jingeh namar yn don beit ki MLA ba kwah don ha ka sorkar.
Ka NPP ka lah ban ong ïa ki Minister/ MLA ka UDP ba lada ki dang kwah long minister ne kwah don ha sorkar kin ïaleh ban ioh ïa ka 2/3 majority, ki MLA ban ïasoh noh sha ka NPP.Lada ka UDP kan pait, ka NPP ka pyrkhat ba kan dang khlaiñ ha Khasi -Jaintia.3.
Ka jingïatrei lang jong ka NPP bad ka Congress ka la sdang naduh ka elekshon ba lah dep ha Manipur.
Ka NPP ka la pynkhreh bha ban ïa treilang bad ka Congress ha Manipur, hynrei ba kim biang ka jingdon MLA ka pulom noh bad dei na kane ka daw ba ka NPP kam ioh eiei na ka sorkar BJP ha Manipur.
Naduh ba jop biang ka Congress ha Karnataka ki heh NPP ki la leit kynduh ïa ki MLA ka Congress bad ka don ka jingïakut ba lada wan ka sorkar UPA ha Delhi (GoI) ka NPP kan ïa shna sorkar noh bad ka Congress ha Meghalaya.
Lada jia ba kan dang wan ka NDA ha Delhi, ki Congress na Meghalaya kin ïasoh noh bad ka NPP bad kin ïa shna sorkar noh tang ka NPP bad BJP ha Meghalaya.
Ki wei ki party sharud kin beh.
Ka jingioh LO bad Opposition Chief whip ki MLA Congress bad ka jingïatrei lang ki MDC ka Congress bad NPP ha KHADC ka mih na kane ka jingïakut.
Ha ka election MP ban wan, ki NPP napoh kin kyrshan ïa u kyrtong ka Congress ha Shillong Parliamentary seat bad ki Congress kin kyrshan ïa ka kyrtong jong ka NPP ha Tura Parlia-mentary seat.
Hooid, ki lah ban sei kyrtong bad ïa beiñ ha ki campaign para ma ki, hynrei napoh kin ïarap mar kylliang.
Nongstoiñ, Naitung 19: Namar ka jingthmu ban pynkynriah ïa ka jingtreikam jong ka Nongstoiñ Civil Hospital kaba don ha Mawkadiang sha ka Mother and Child Hospital kaba don ha Upper New Nongstoiñ, kaba la ai jingmut da ka Myntri ka koit ka Khiah ka Sorkar Jylla ka Dr.Ampareen Lyngdoh ha ka jingwan jngoh jong ka dang shen, u Deputy Commssioner jong ka West Khasi Hills u Bah Garod L.S.N Dykes ha ka sngi Balang, u la khot ïa ki nongïalam jong ki Sengbhalang ka District ban ïakren bad ïatai sani halor kane ka jingthmu.
Ha ka jingïalang, ki nongïalam sengbhalang kiba la ïashim bynta ki long na ka KSU, HANM, HYC,WKSU,WYF bad kiwei kiwei ryngkat ka jingdonlang jong u MLA ka Nongstoiñ Constituency u Bah Gabriel Wahlang.
Ha ka jingialang, la ïakren ruh ha kaba ïadei bad ka jingthmu ban rah noh ïa ki tiar na MCH Nongstoiñ sha Mawkyrwat, ha kaba baroh ki sengbhalang kiba la ïadon lang ha katei ka jingïalang, ki la pyrshah jur bad ki la ong ruh ba kin ym shah da lei lei ban rah ïa ki tiar ki tar na katei ka jaka sumar na Nongstoiñ sha Mawkyrwat.
Ha kaba ïadei bad ka jingthmu ban pynkynriah ïa ka Civil Hospital na Mawkadiang sha ka MCH ha Upper New Nongstoiñ, u bah Willstone Sohshang president ka HANM bad u Bah Wanteibok Lyngdoh Secretary ka HYC West Khasi Hills, ki la ong ba na ka liang jong ki kin ym shah da lei lei, namar ba lada rah ïa ka Civil Hospital sha MCH kan wanrah ïa ka jingkhapngiah kaba jur ha ka leit ka wan bad ka jingtei jong ka MCH kam ïahap satia ban pynlong Civil Hospital namar ka rit palat ka jaka.
Ha kaba ïadei bad ka jingthmu ban rah ïa ki tiar sha Mawkyrwat, ki nongïalam jong ki seng bapher bapher ki la ong ba kin ym shah da lei lei, hynrei ki dei ban buh beit ha ka jaka ba ki la don.
Na ka liang ki nongïalam jong kiwei kiwei ki seng ruh kim pat kwah ban ong ei ei hynrei ki la ong ba kin da shong pyrkhat shuwa, hadien kata kin sa shim ïa ka rai.
U Deputy Commissioner haba ïakren bad ki nongthoh khubor hadien ba la wai ka jingïalang, u la ong ha kaba ïadei bad ka jingthmu ba ïa ka Civil Hospita yn pynkynriah sha MCH kam sngew ïahap satia.
Ha kaba ïadei bad ka jingpynkynriah ïa ki tiar na MCH Nongstoiñ sha Mawkyrwat, na ka liang ki sengbhalang kim pat lah ban ong ei ei hynrei ki la kyrpad bad buh por ar sngi ba kin ïapyrkhat shuwa.
Shillong, Naitung 19 : Ka tnad Election lyngba ka District Election Officer (DEO) ka la maham ïa ki 9 tylli ki Seng Saiñ Pyrthei (Political Party) ba kim bit da lei lei ruh ban pyndonkam bakla ïa ki khynnah ha ka por ïalap election jongki.
ïa kane ka shithi mana ïa ki seng saiñ pyrthei la phah da ka DEO sha kitei ki 9 tylli ki seng saiñ pyrthei ha ka 6 tarik mynta u bnai.
Kat kum katei ka shithi la pynpaw ba dang ha kane ka election MLA ba la dep long ha u 2023, ka DEO ka la ïoh pdiang ki jingujor ba ki seng saiñ pyrthei ki pyndonkam da ki khynnah ha ka por ïalap election jongki khamtam haba ïaid rally bad leit pyrta kylleng kylleng.
ïa kane ka jingpyndonkam ïa ki khynnah ha ka por election la khang pyrshah da ka National Commission for Protection of Child Rights kat kum ka jingpynmih hukum ha ka 20 tarik Kyllalyngkot 2017 bad kumjuh ruh ba la pynmih hukum wat da ka Election Commission of India kat kum ka shithi 21 tarik Rymphang 2017.
“ Kumta ban khanglad ba kum kine ki jingjia kin ym jia shuh kata ban pyndonkam ïa ki kh ynnah ha ka por election khamtam ha ka Election MDC sha ka KHADC ban long ha ka 2024 bad ka Election MP Lok Sabha 2024 ka long kaba donkam eh ba baroh ki seng saiñ pyrthei kin ïoh jingtip bniah halor kane.
Namarkata la bthah ruh ïa baroh ki seng saiñ pyrthei ban kiar na kaba pyndonkam ïa ki khynnah ha ka por ïalap election jongki bad lada lap ïa kino kino kiba pynkheiñ kin shah pynshitom kat kum ki kyndon aiñ" ong ka jingpynbna na ka DEO.Ki khyndai tylli ki seng sain pyrthei kiba la ïoh shithi na ka DEO ki long ka National People’s Party (NPP), Voice of the People Party (VPP), Indian National Congress (INC), Hill State People Democratic Party (HSPDP), People’s Democratic Front (PDF), United Democratic Party (UDP), All India Trinamool Congress (AITC), Bharatiya Janata Party (BJP) bad Khun Hynniewtrep National Awakening Movement (KHNAM).
Nongpoh, Naitung, 19: Namar ka jingshah weng kam bad shah pynsangeh treikam ïa ki lai ngut ki nongtrei Khasi kiba la trei la palat 10 snem hapoh ka ophis jong ka Indian Council for Agricultural Research (ICAR) Umïam, Ri Bhoi District ba kynthup ïa kawei ka longkmie bad arngut ki rangbah, ki nongïalam jong ka Confederation of Ri-Bhoi People (CoRP) hapoh ka jingïalam jong u President u Bah Bandari Ryntathiang ki la leit ban ïakynduh ïa ki bor ba dei peit ban ïoh jingshai halor ka jingshah wengkam kine ki lai ngut.
Ki nongïalam ka seng ki la leit ban ïa kynduh nyngkong ïa uwei u Saiantis uba la tip kyrteng kum u Dr B.U.Choudhury uba dei peit ruh ïa ka tnat Water kaba don ki nongtrei Khasi kiba la shah beh kam hynrei namar ka jingkren kyllaiñ jong u, ki nongïalam ka seng kim shym la hun satia bad ki la leit ban ïakynduh noh ïa u Chief Administrative Office (CAO), Senior Grade GG Harakangi bad u Gauranga Ghosh uba dei u Senior Finance and Account Officer ban ïakren halor kane ka jingeh.
Ha ka jingïakren bad ki nongthoh khubor, u Bah Bandari Ryntathiang u la pynpaw ïa ka jingsngewkhia kaba jur bad ka jingbitar halor ka jingleh jong ka ICAR na ka por sha ka por ban shu weng kam khlem nongrim ïa ki nongtrei Khasi da kaba ai daw ba ka kontrak jong ki ka la kut noh, hynrei ha ka jaka jong ki la wanrah pat da ki briew kiba nabar jylla.
U la ïathuh ruh, ba katkum ka jingtip jong ka Seng ki bor pynïaid jong ka ICAR ki ju wengkam ïa ki Khasi tang namar ka jingwan jong kino kino ki Scientist ne ki ophisar kiba na kiwei kiwei ki jylla kiba ju wan ïalam lang ruh ïa kiwei pat ki nongtrei nabar jylla ha ryngkat bad kine ki ophisar da kaba weng kam pat ïa ki nongtrei khasi kiba la trei bun snem ha katei ka jaka da kaba ai daw ba ka projek ka la kut bad ym don pisa ban siew tulop ïa ki hynrei ïa ki bar jylla kiba treilang ha kata ka projek pat ki ailad ba kin rung sha kawei pat ka projek kaba wan thymmai ban bteng ïa ka jingtrei.
Hadien ka jingïakynduh bad ki nongïalam ka seng, na ka liang jong u CAO u la kular ban shimkhia ïa kane ka kam bad kular ruh ban khot da ka jingïalang bad u Director ban thungkam biang ïa ki lai ngut ki khasi ba shah weng na ka kam.
Nongstoiñ, Naitung, 19: U Deputy Commissioner ka West Khasi Hills District ha ka kyrwoh khubor ba la pyllait mynta ka sngi, u la ïathuh ba ha ka 18 tarik u Naitung 2023, sa lai tylli ki karkhana saiñ dewiong beaiñ coke plant ha Nonglangpar (Kyllonmathei) la dep ban pynpra biang da ka District Administration.
Kine ki karkhana saiñ dewiong beaiñ ki dei kiba don ïa ki GPS coordinates 25.4972618, 90.9020125, 25.4978283, 90.9024058 bad 25.4985867, 90.9039470.
U Deputy Commissioner u la bynrap shuh shuh ba ka jingpynpra ïa ki karkhana saiñ dewiong beaiñ kan dang ïai bteng.
Kumjuh ruh na ka liang ki heh pulit ka District, ha u kyrwoh khubor sha ki lad pathai khubor mynta ka janmiet, la ïathuh ba ha ka 19 tarik Naitung 2023, kumba hynriew tylli la dep ban pynpra.
Kumta haba kheiñ lang ïa kiba mynnin bad mynta ki long 9 tylli ki karkhana ba shah pynpra ha ki ar sngi.
Shillong, Naitung, 19: Ka National People’s Party (NPP) shen kan shong ban rai ïa ka kyrteng jong u kyrtong na ka Shillong Parliamentary Seat ban aireng ha ka elekshon Lok Sabha ka ban sa long shen.
“Nga tharai ha kaba kut u bnai Nailar lane Nailur, ngin sa lah ban ïathuh ïa phi ïa u kyrtong (na ka bynta ka Shillong Seat," ong u Nongïalam ka NPP u Bah Sniawbhalang Dhar ha ka jingïakren bad ki lad pathai khubor ha ka sngi Balang.
U la ong ba ka Party ka la don lypa ïa ka Sitting MP na Tura ka Agatha Sangma.
“Mynta ngi hap ban rai ïano ban sei na ka Shillong Seat," ula bynrap.
U la ïathuh ba ki don kumba 20 ngut kiba la pan tiket na ka NPP ban ïakhun ïa ka elekshon MP na ka Shillong seat.
Haba kylli, u la ïathuh ba ka NPP kan sa pan jingkyrshan na ki paralok kiba ïatreilang hapoh ka MDA ha ka elekshon MP.Ha kajuh ka por u la ïathuh ba ka NPP ka la pynkhreh ruh na ka bynta ka elekshon ha KHADC bad JHADC.Shillong, Naitung 19 : Ka Meghalaya High Court ha ka sngi Balang ka la bthah ïa ka sorkar jylla bad ruh ïa ka National Highway Authority of India ba kan phah ïa ka jubab haba ïadei bad ka surok Jowai sha Ratacherra kaba hap ha ka National Highway – 6, hapoh ka saw taiew.
“Baroh ar, ka sorkar jylla bad ka NHAI ki dei ban phah ïa ka kaiphod ha ka sien shong bishar hadien saw taiew ban wan," ong ka Division Bench ha ka hukum hadien ba la dep ban bishar ïa ka PIL ba ujor da u Bah Kynjaimon Amse.
La bthah ruh ïa ka sorkar jylla ban lum ïa ka jingïalang bad ki nongmihkhmat ka NHAI bad ruh ki bor ba dei peit ban peit halor katei ka jingeh kaba ïadei bad katei ka surok Jowai – Ratacherra jong ka NH-6.
U nongujor u la kdew ruh ba ka report ba phah da ka NHAI ka kdew ba ki don katto katne ki jingeh kiba mih kiba donkam ban tuklar da ka sorkar jylla.
La kdew ruh ba ki don ki jaka sait kali kiba la mih ha shi lynter ka surok bah ha ka jylla khlem kano kano ka nala um lane kino kino ki lad kumba donkam ban leh.
Shuh shuh la ong ruh ba dei na kane ka daw ba ka um na kitei ki jaka sait kali ki tuid sha ki surok bah bad wanrah ka jingduh ïa ka surok kham jur ban ïa kaba u lapbah u pynduh.
Ka NHAI ha ka report ka kdew ruh ba ka jingpyndait ïa ki pipe harud surok lynter na Jowai sha Ratacherra ka la lait um ha ki bun jaka kaba long ka daw ban lang ka um bad khoh noh ka rong.
La ong ruh ba kitei ki mat nalor kiwei kiwei ki ishu kiba la kdew ha ka report jong ka NHAI dei ban peit da ki bor sorkar na kato ka jaka bad ban don ruh ki kyndon na bynta ki jaka sait kali ba kin hap ban bud kynthup ka jingsiew ïa ki bai laisen ne kino kino.
Haba ïadei pat bad ka Jowai Bypass, ka Bench ka la bthah ba ka jingmaramot dei ban pyndep noh hapoh une u bnai.
Shuh shuh la ong ba la khmih lynti ba ka jingpyndep ïa ka kam kaba sah yn pyndep noh hapoh une u bnai bad pyntikna ban pyndep noh ïa ki jigmaramot ha ki jaka ba i donkam.
La ong ruh ba ka jingeh kaba ïadei bad ka surok ba 7KM kaba ym lah ban ïaid kali mynta kaba la tip kum ka Jowai Bypass kaba pynïasoh ïa ka Thadlaskein sha Mihmyntdu bad ki kali kiba thmu ban leit sha Khliehriat khlem da sangeh ha Jowai ki pyndonkam da katei ka bypass ban kiar na ka jingkhapngiah ha Jowai.
La ong ruh ba baroh ka surok NH-6 la peit da ka NHAI, ka surok ba 7km jong ka Jowai Bypass kadei kaba peit da ka tnad PWD Roads bad kumta katei ka surok mynta ka la sniew bha kaba pynlong ïa ki kali heh bunsien ban kynduh jingeh katba kiwei pat ki kali ba kham rit ki leit noh naka surok kaba kham jngai lyngba ka Jowai ban ïa kaba leit na katei ka surok ba sniew na Bypass.
Shwa kane, ka sorkar jylla ka la jubab ba ka jingjur u lapbah ha u Jylliew 2023 kam shym la ailad satia ïa ka jingmaramot ïa ka surok kaba la trei hashwa, kaba khoh lut jingsïang rong.
La ong ruh ba ujuh u kontrakor u leh ïa katei ka jingmaramot bad ïa katei ka kam yn pyndep noh kham kloi.
Hynrei na ka Bench pat ka la ong ba jan marshiteng na ka Lyiur ka la kut bad ha kine ki por ka bypass kam shym la lah ban ïaid kali.
Shillong, Naitung 19 : Ka ïing bishar High Court jongka jylla ha ka sngi Balang, ka la ther tyngeh ia ka sorkar da kaba ong ba ki kyndon jongka Meghalaya Waterbodies (Preservation and Conservation) Guidelines, 2023, ka dei kaba la shu leh tang dep rukom namar ka jingklet ïa ka mat ba kongsan eh kiba ïadei bad ki jingmih ki ïing bad ki jingtei harud jong ki Wah hapoh ka Jylla.
Haba shong bishar ïa ka PIL halor ka jingkhuid jong ka pung Umiam, ka Division Bench ka la ong ba ka Meghalaya Waterbodies (Preservation and Conservation) Guidelines, 2023, kam shym la kren eiei bad ka mat ba kongsan bha halor ka jingmih ki ïing bad ki jingtei ba kum ki tit harud jong ki Wah.
Ka la ong ba ka kyndon (guideline) ka la pynpaw ba ïa ki jaboh, jabaiñ bad ki lyngkhot lyngkhai lah ban nym bret shapoh ki wah hynrei kaba lyngngoh pat ba long ba ïa ka kyndon la pynmih khlem da kdew pat ba haduh katno ka jingjngai na ka rud jong ki Wah ba lah ban tei jingtei.
“Haba lyngkot hi, ka kyndon jong u snem 2023 ba la pynmih da ka Jylla ka paw ba ka dei tang ka jingpyndep rukom khlem da kren eiei ïa ka mat ba kongsan bha.
Ka Jylla kan hap leh kham bha ïa kane" ong ka ïing bishar haba bthah ïa ka Jylla ban ai shuh shuh ïa ka kaiphod hapoh ka hynriew taiew.
Ka la bthah ruh ba ka jingkhang ban pyntrei ïa ki jingtei harud ki wah kan dang ïai bteng tad haduh ba ka Jylla ka la lah ban leh eiei halor kane ka kam da kaba wanrah ïa ki kyndon kiba kham janai.
Ka ïing bishar ka pynpaw ba ha ki hukum ba la pynmih teng ka la paw ba ka Jylla ka la thaw ïa ka Expert Committee.
Katto katne na ki jingai jingmut jong ka Expert Committee la pynpaw ha ka affidavit ba la ai da ka Jylla hynrei kam shym la shai pat ba haduh katno kine ki jingai jingmut ki dei kiba shong aiñ.
Kala pynpaw ruh ba ka Jylla kam shym la shim ruh ïa ki jingai jingmut ban pynthikna ba ka sawdong sawkun harud jong ki Wah kin ym shah pynjot ha ka kyrteng ban kyntiew ïa ki kam jngohkai lane ban tei jingtei.
“Ki kyndon ba la wanrah da ka Jylla kumba la pynpaw ha ka affidavit kam shym long kat kum ka jingkhmih lynti lane ki sienjam ba donkam ban shim ha ka ban ïada ïa ki wah khamtam ka pung Umiam" ong ka ïing bisharKa ïing bishar ka la ong ruh ba ka Jylla kan hap pynpaw ïa ki sienjam ba ka la shim ha ka ban tehlakam ïa ka jingpom pathar ïa ki dieng naba la paw ba ka jingpom ïa ki dieng bad ka jingmait ïa ki lum ka la ïaid ha shilynter jong ki Highway hapoh ka Jylla na ka bynta ban tei jingtei.
“Watla, ka Sorkar, ka la kam teng ba ka Jylla ka don palat 75 % ki khlaw hynrei kan sngewtynnad shibun ban pynthikna ba ka la don ne em ka jingsorjamin ba dang shen halor kane ka kam bad ïa ka kaiphod ban wanrah hakhmat ka ïing bishar" kala ong.
Ka ïing bishar ka ong ruh, namar ka jingbym don kino kino ki lad ïohkam ïohjam bad ha ka kyrteng ban kyntiew ïa ki kam jngohkai, ym dei ban pynjulor ïa ka jingitynnad ka mariang jong ka Jylla bad ba ka Jylla ka dei ban leh eiei halor kane ka jingeh.
Shillong, Naitung 19 : Ka North Eastern Hill University ha ka sngi Balang ka la pynbna ba kan pyntreikam noh ïa ka National Education Policy, 2020 na bynta ka Under Graduate naduh u bnai ban wan.
Dang shen, u Myntri ka tnad Pule Puthi ka sorkar jylla, Rakkam A Sangma u la pyntip ba don katto katne ki jaka pule ki bym kor bor ban pyntreikam ïa ka NEP, 2020 naduh mynta u snem.
U la ïathuh ba ka tnad ka la dep ruh ban lum ïa ka jingïalang bad ki nongïalam jong ki jaka pule kynthup ïa ki Principal ha kaba ki la pynpaw ba kim lah ban pyntreikam ïa ka NEP naduh u 2023 hynrei kin pyrshang pat ban leh naduh ka samoi ban wan.
Haba pynbna ïa katei ka sienjam, u Vice Chancellor ka NEHU, u Prof.PS Shukla haba kren bad ki lad pathai khubor u la ïathuh ba ka skulbah ka la dep phah da ki shithi sha baroh ki jaka pule kiba la ïasoh ne hap ha ka jingkhmih jong ka NEHU ban pyntreikam noh ïa ka naduh ka 01 tarik Nailar 2023.
La pynshai ba lyngba ka NEP 2020, ka NEHU kan pyntreikam ïa ka Four-Year Undergraduate Programme (FYUP) bad kan pdiang ruh ïa ki jingpynrung thymmai ki samla pule da ka ba pdiang ïa ka Certificate jong ki Diploma bad ka Degree haba kut jong ka First, Second bad Third year.
U Prof Shukla u la ïathuh ba ka NEHU ka la dep ban pyntreikam ïa ka NEP 2020 na ka bynta ki kyrdan Post Graduate (PG) na bynta u snem 2022-2023 bad naduh 1 tarik Nailar 2023, ka NEHU kan pyntreikam ïa ka NEP 2020 na ka bynta ki kyrdan pule Under Graduate (UG).
Shuh shuh u Prof.Shukla haba jubab la ki don neem ki jaka pule ki bym pat kotbor ban pyntreikam ïa ka NEP, u la ong, “Haduh mynta ka skulbah kam pat ïoh ïa ka jubab haba ïadei bad ka shithi ba la phah ban pyntreikam ïa ka NEP bad ki don katto katne ki College kiba pynpaw ka jingeh ban pyntreikam ïa ka.
Hynrei na ka liang ka NEHU ka la bthah ïa ki ban pyntip, balei kim lah ban pyntreikam khnang ba ka NEHU kan lah ban kner jingïarap sha kum kita ki College".
Nalorkata, u la ïathuh ba ha ki sngi ban wan kino kino ki College ki bym kot bor ban pyntreikam kin pyntip khnang ba na ka liang ka skulbah kan ïaleh katba lah ban kner jingïarap ban pynthikna ba ka jingpyntreikam ïa ka NEP 2020 ha Meghalaya ka long kaba seisoh.
Shillong, Naitung, 19: U MLA jong ka North Shillong Constituency u Bah Adelbert Nongrum ha ka sngi Balang u la ai jingmut ïa ka Meghalaya Public Service Commission (MPSC) ba kan pyntreikam shakhmat ïa ka Roster ha kaba ïadei bad ki post Meghalaya Civil Sevice (MCS) ba la pynbna dang shen.
“Kum u nongmihkhmat kam mut tang ba ngi shu kynthoh ïa ki jingduna, hynrei ngi ai jingmut ruh ban pynbha, bad ngi hap ai jingïaroh haba dei.
Nga ïohi ba ka MPSC ka la Re-advertise ïa ki post Meghalaya Civil Service (MCS) ba 35 tylli da kaba pynlong Prospective ïa ka Roster bad pyndam noh ïa ka Advertisement barim, ha kaba la lap ïa ka jingnoh shiliang ha ka bhah thungkam, kata 14 tylli ki Vacancy na bynta ki paid Garo bad tang 11 tylli na bynta u paid Khasi-Jaiñtia," ong u Bah Adelbert Nongrum ha u kyrwoh.
“Ha kato ka por nga la kren hakhmat ki lad pathai khubor bad buh jingkylli ïa ka jingbakla ka Roster System da kaba pynii nuksa.
Kumta haba nga ïohi ïa ka Advertisement MPSC bathymmai ha kaba ïa ka bhah thung kham la mang mar katjuh, kata mar 14 tylli ki post hapdeng ki Khasi-Jaiñtia bad ki Garo, nga dap da ka jingkmen bad jingsngewhun," u la ong.
“Nga ngeit skhem ba kane ka jingpynbna biang ïa ka Advertisement ïa ki post lait kam da ka MPSC ka long tang ka jingsdang ban pynbeit ïa ka Roster System ha ki tnat treikam bapher ka Sorkr bad nangne shakhmat nga kyrmen ba ka MPSC kan pynbna biang da kawei ka Advertisement ruh ïa ki post LDA Secretariat, Veterinary Officer bad Junior Divisional Accountant ter ter; kumjuh ruh nga kyrmen ba ka Central Recruitment Board ka Meghalaya Police kan Re-advertise ïa ki post Constable ba lait kam, khnang ba ki khun samla ka jylla kin nym duh ïa la ka hok la ki dei na kano kano ka kynhun jaitbynriew ruh," la ai jingmut u Bah Adelbert.
Shillong, Naitung 19 : Ka sorkar jylla ka la rai ban pyndep noh ka jingïakren ïa pynbeit bad ka Harijan Panchayat Committee (HPC) halor ka jingpynkhreh ban pynkynriah ïa ki 342 tylli ki long ïing na Them Metor, Them ïew Mawlong khnang ban ïoh pynkynriah noh ïa hi shen katba lah sha ka jaka ba la pynkhreh kaba ju buh ïa ka ophis Municipal kaba ha Bishop Cotton Road.
ïa kane ka rai la shim ha ka jingïalang ba la long ha ophis treikam jong u Deputy Chief Minister bah Prestone Tynsong uba dei ruh u Chairman ka High Level Committee ba la don lang ruh da u Deputy Chief Minister ba dei peit ïa ka tnad Urban Affairs bad Municipal ma Sniawbhalang Dhar lem bad ki ophisar.
“ Shen ngin sa pyndep noh ïa kane ka kam namar ki don katto katne ki bynta ba ngi kwah ban ïa pynbeit bad ngi kyrmen ba shen ngin sa pyndep hi ïa kine ruh khnang ban ïoh sdang pynkynriah noh ïa ki" ong u ma Sniawbha.
U la ïathuh ha ka jingïalang kaba la long dang shen bad ka Harijan Panchayat Committee (HPC) ki la kyrpad ïaka sorkar ban pynkylla khyndiat khynsoit ïa ka blueprint bad halor kane ki la ïa shong pyrkhat.
“ Hooid ha kato ka por ba ki tyrwa ngim pat lah ban ai jubab mar mar namar ngi hap ban shong bishar bniah bha bad mynta ka sngi ngi la ïakren halor kitei ki jingkyrpad jongki bad hadien kane ngin sa khot ïa ka HPC ban pyntip sha ki ïa ki rai ba ngi la shim.
Hooid na ka liang ka HPC ki la pdiang ïa ka blueprint hynrei ki don tang khyndiat khynsoit eh ba ki kyrpad ban pynkylla" ong biang u ma Sniawbha.
Une u Symbud Myntri Rangbah um treh ban ïathuh kiei kita ki jngpynkylla ba ka HPC ka kwah da kaba ong “ Ka jingïakren ïa pynbeit ka dang ïaid sngewbha ïai ap wat kyrkieh shen phin sa ïoh jingtip lut nadong shadong".
Dang ha ka Sngi Ba ar ka ïing bishar High Court jongka jylla ka la pynmih ïa kawei ka jingbishar bniah jongka da kaba pynpaw ba kane ka kam ban pynkynriah ïa ki Harijan ka la suki palat bad ka shu sahteng.
Wat la katta ruh haba shong bishar ka Division Bench ka la pynpaw “ Namar ba ka sorkar jylla bad ki Harijan ki dang ïakren pynbeit ïa kane ka kam shabar ka ïing bishar ban ïa poi sha ka jingïasngewthuh jingmut lang na kata ka daw ka ïing bishar kam kwah ban tuklar".
La buh ban shong bishar biang halor kane ka mukotduma hapoh hynriew taiew kata ha ka 30 tarik Nailar 2023.
Khliehriat, Naitung, 19: Lai ngut ki thei Manipuri kiba donkti ban khaii be-aiñ ïa u drok sha kane ka jylla Meghalaya ki la shah kem ha ki Pulit jong ka East Jaiñtia Hills District ha ka Sngi u Blei mynta ka taiew.
U Addl.Superintendent of Police jong ka East Jaiñtia Hills District u Bah B.Jyrwa ha u kyrwoh ba la phah sha ki lad pathai khubor ha ka sngi Balang u la ïathuh, ha ka 16 tarik mynta u bnai, ki Pulit kiba la ïoh ïa ka jingtip kaba bniah na ki tnat syntiat ba ki don arngut ki kynthei, kiba la tip kyrteng kum ka Hohoi Lhanghal, 35 snem ka rta bad ka Ling Haokip, 40 snem ka rta kiba mih na Silchar ban leit sha Khliehriat ïa kiba la suba ba ki kit ïa ki mar ba long be-aiñ.
Mar mar ki Pulit ki la pynap shrip ha EMS Fuel Station, Nongsning bad ha ka por 5:00 baje mynstep ki la ïoh bat ïa kawei ka kali Tourist Sumo kaba don ïa u nombar MZ-04A-2996 bad ïoh bat ïa kitei ki arngut ki suba.
Hadien la pynlong ka jingkhynra bad ka jingtalasi ïa ki briew bad ïa ka kali katkum ki kyndon jong ka NDPS Act, ïa ki arngut ki suba la talasi da ka jingdon long jong ki nongsakhi.
Na ka met jong ki arngut ki thei Manipuri, ki Pulit ki la ïoh kurup ïa u drok.
Ha ka jingleh test la lap shisha ba u dei u drok herion uba khia 197.35 Gram.
Ha kane kajuh ka sngi, ka kynhun ki Pulit ki la leit hiar sha Shillong bad ïohkem ïa ka Ngai Rami, 28 snem ka rta ba ju khot sin Nano, kaba dei ka nongshimti ïa u drok, na ingwai kaba don ha Nongmensong, Shillong da ka jingïarap jong ka kynhun ANTF, East Khasi Hills bad ki Pulit jong ka Nongmensong OP.Ka Hohoi Lhanghal ka dei na ka shnong Langgol, Manipur, ka Ngai Rami kaba dei na ka shnong Thangzau Road Hill Town, Churachandpur ka sah ha Madanriting Them Basuk Block E, Shillong bad ka Ling Haokip ka dei na ka shnong Langgol, ManipurNa ka met jong kine ki lai ngut ki Pulit ki la ïoh kurup ruh lai tylli ki mobile phone.
Ha kaba ïadei bad kane, ki Pulit ki la register case hapoh Khliehriat Police Station hapoh ka Section 21(b)/27 A/29 NDPS Act.
Ha ka jingtohkit ka Ngai Rami ka la phla sa ïa ki kyrteng jong ki arngut ki nongkhaii drok na ka jylla Manipur.
Ha ka sngi Baar mynta ka taiew, ka kynhun ki Pulit na Khliehriat ki la hiar sha Shillong bad da ka jingïarap jong ka kynhun ANTF, East Khasi Hills bad ki Pulit jong ka Rynjah Police Station ki la kem ïa ki arngut ki shi kurim kiba donkti bad rah noh sha Khliehriat Police Station na ka bynta ban pynlong shuh shuh ïa ka jingtohkit kaba bniah.
Kine ki arngut ki snar khaii drok ki dei kiba la tip kyrteng kum u Khailen Hoakip, 42 snem na New Boljang, Churachanpur, Manipur bad ka Lheineihoi Hoakip, 40 snem na New Boljang Churachanpur, Manipur.
Nongpoh, Naitung 19: Hadien ka jingïohtip kaba thikna halor ka jingdon ki briew kiba thmu ban khaii ksiar sha ka jylla, ki Pulit ka Ri-Bhoi District ha ka miet sngi Baar ki la pynlong ka jingpynap shrip ha Kyrdeng Police Checkpoint bad ki la ïoh bat ïa kawei ka kali Volkswagen kaba don ïa u number AS 01 DT 7519.
Ha ka jingtalasi ki Pulit ki la ïoh ban kurup 6 tylli ki Biskit Ksiar kiba khia kumba 60 tola bad kiba shongdor kumba T.35 lak.
Ki Pulit ki la kem ruh ar ngut ki briew ba la suba ba ki donkti ban khaïi ïa ka ksiar ba kynthup ïa u Vinod Kumar Sharma ba ñiah ïa ka kali uba dei ba Jaipur bad u Lalshyam Sharma na Rajasthan.
Na ka met jong kine ki arngut ki Pulit ki la kurup ruh ar tylli ki mobile phone.
Ki Pulit ki dang pynlong ka jingtohkit ban lap shuh shuh ïa ki briew kiba donkti ban khaïi tuh ïa ka ksiar ha ka jylla lyngba ka Ri-Bhoi District.
Shillong, Naitung 19: Ka Tnat Consumer Affairs ka la bthah ïa ka NCCF bad NAFED ban die ïa ki sohsaw ha kador die khutia kaba 70 tyngka shi kilo naduh ka 20 tarik Naitung 2023 ha kaba ïadei bad ka jingkiew dor u sohsaw.
Ki sohsaw ba la thied da ka NCCF bad NAFED ki dei kiba la die khutia, nyngkong ha ka dor T.90 shi kilo bad hadien la pynduna sha ka T.80 shi kilo naduh ka 16 tarik Naitung, 2023.
Ka jingpynduna sha ka T.70 shi kilo kan ïarap shuh shuh ïa ki paidbah nongthied.
Lah ban pynkynmaw ba halor ka jingbthah jong ka Tnat Consumer Affairs, ka NCCF bad NAFED ki la sdang ïa ka jingthied ïa ki sohsaw na ki mandi ha Andhra Pradesh, Karnatakabad Maharashtra na ka bynta ban die ha ki jaka ba donkam ïa u sohsaw ha kaba ka jingkiew dor ka la long kaba heh tam ha une u bnai ba ladep.
Ka jingdie khutia ïa ki sohsaw ha Delhi- NCR ka la sdang naduh ka 14 tarik Naitung, 2023.
Haduh ka 18 tarik Naitung, 2023 kine kiartylli ki kynhun ki la dep thied haduh 391 MT u sohsaw ïa kiba la pyllait sha ki jaka ba donkam ba don ha ki centre ha Delhi- NCR, Rajasthan, UP bad Bihar.
Nongstoiñ, Naitung 19: Ka FKJGP Lai Lyngdoh Area Unit ka la dawa ïa ka tnad PWD (R) ba kan tuklar lem halor ka jingsniew shaba palat pud jong ka surok naduh Kynroh Nongkynjang haduh Mawpun Rangblang kaba la pyntrei da ka kompani ba na Russia, kaba la buh jingeh shikatdei eh ïa ki paid nongshong shnong ka thaiñ.
Ka FKJGP Lai Lyngdoh Unit kala aiti da ka dorkhas sha u Executive Engineer ka PWD (R) ka Nongstoiñ Division, West Khasi Hills ba dawa ban tuklar mardor halor ka jinglong jingman jong kane ka surok, kaba pynïasoh ïa ka thaiñ bad ka sor Nongstoiñ.
Katkum ka dorkhas, ka seng ka la pyntip ba kane ka surok ba la pyntrei da ka kompani na Russia, ka la pynsohsat bha ïa ki paidbah ha ka leit ka wan namar ka jingsniew bad jingkylla ahor ktieh ha kane ka aiom slap.
Ka ong ba kane baroh ka jïa namar kane ka kompani kam shym la shna pynbha ïa ka surok bad shu ieh lyngkrang ïa ka.
Ka FKJGP Lai Lyngdoh ka kyrpad ïa une u Executive Engineer ba un phah siang mawria ne pyndap da ki kynja khyndew lane maw ha shilynter kane ka surok, khnang ba kan ym pynjyrsieh ïa ka surok, kaba dei ka surok ba kongsan eh ba ju pyndonkam da ki paidbah ha ka leit iew leit hat, leit trei bad leit pyndep ïa ki kam ki jam khamtam ki khynnah skul.
Ka la ong ruh ba dei ban bthah ïa kane ka kompani ba kan siang maw noh ïa baroh ki subway kiba la shu shna tangdep, kiba la shna ban lied ïa ka jingkieng barim da ka jingthmu ban tei thymmai pat ïa ka.
Ka FKJGP ka la ujor ruh halor ka jingtih nongrim ban pynieng ïa ki païa jong ka jingkieng ba thymmai ïa kaba la kynnoh ba la shu leh torti bad I synjor bha, kaba buh pynban ha ka jingma ïa ka jingkieng.
Ka la ong ba katei ka jingkieng kam dei satia kaba la trei skhem ha kaba wat ban ïaid ki kali rit ruh, ka la padai bad khynñiuh katno tam ban ïaid ki kali heh khamtam ki kali kiba kit palat pud.
Ka FKJGP ka la pyntip ba une u Engineer ula kular ba un sa tuklar bad khmih bniah ïa kane ka kam bad ba un sa bthah ruh ïa katei ka kompani ba kan trei janai ïa ka kam.
Jowai, Naitung 20: Ka West Jaiñtia District Sports Association (WJDSA) Jowai hynne ka Sngi Palei kala ïoh ban sdang ïa ka lympung ‘Independence Day Cub Under-17 Football Tournament 2023’ bad la pynlong ha madan Kiang Nangbah Stadium, Dongmihsngi, Jowai.
Ha kane ka lympung la ïoh ban bynta haduh phra tylli ki Pool, ha ka jingïakhun jong ka Pool-A hynne ka sngi ka Palei, ka Dongmihsngi kala khur namjop hadien ba ka la lah ban pynliem da 2-0 kol ïa ka Lumchyrmang Mihmyntdu, ïa kitei ki kol na ka Dongmihsngi la thep da u Robert A Tang ha ka minit ba 2 nangta ka kol na u Modify Sutnga ha ka minit ba 60 jong ka kylla kaba ar ban ïarap ïa ka kynhun ban ïoh ïa ka namjop.
Katba ha ka jingïakhun kaba ar Mynthong kala pynliem da 2-0 kol ïa ka Pynthor Youth Social Welfare, ïa ki kol na ka mynthong la thep da ka Decently Talang ha ka minit ba 12 bad u Batskhem Dkhar ha ka minit ba 14.
Mynta ka sngi 21 tarik ka jingïakhun kan long hapdeng ka Ladthadlaboh pyrshah ïa ka Salaroh ha ka por 1 baje shiteng nohphai sngi, katba ka Khimusniang pyrshah ïa ka Catholic Youth ha ka por 3 baje nohphai sngi.
Shillong, Naitung 19 : Ka tnad Election lyngba ka District Election Officer (DEO) ka la maham ïa ki 9 tylli ki Seng Saiñ Pyrthei (Political Party) ba kim bit da lei lei ruh ban pyndonkam bakla ïa ki khynnah ha ka por ïalap election jongki.
ïa kane ka shithi mana ïa ki seng saiñ pyrthei la phah da ka DEO sha kitei ki 9 tylli ki seng saiñ pyrthei ha ka 6 tarik mynta u bnai.
Kat kum katei ka shithi la pynpaw ba dang ha kane ka election MLA ba la dep long ha u 2023, ka DEO ka la ïoh pdiang ki jingujor ba ki seng saiñ pyrthei ki pyndonkam da ki khynnah ha ka por ïalap election jongki khamtam haba ïaid rally bad leit pyrta kylleng kylleng.
ïa kane ka jingpyndonkam ïa ki khynnah ha ka por election la khang pyrshah da ka National Commission for Protection of Child Rights kat kum ka jingpynmih hukum ha ka 20 tarik Kyllalyngkot 2017 bad kumjuh ruh ba la pynmih hukum wat da ka Election Commission of India kat kum ka shithi 21 tarik Rymphang 2017.
“ Kumta ban khanglad ba kum kine ki jingjia kin ym jia shuh kata ban pyndonkam ïa ki kh ynnah ha ka por election khamtam ha ka Election MDC sha ka KHADC ban long ha ka 2024 bad ka Election MP Lok Sabha 2024 ka long kaba donkam eh ba baroh ki seng saiñ pyrthei kin ïoh jingtip bniah halor kane.
Namarkata la bthah ruh ïa baroh ki seng saiñ pyrthei ban kiar na kaba pyndonkam ïa ki khynnah ha ka por ïalap election jongki bad lada lap ïa kino kino kiba pynkheiñ kin shah pynshitom kat kum ki kyndon aiñ" ong ka jingpynbna na ka DEO.Ki khyndai tylli ki seng sain pyrthei kiba la ïoh shithi na ka DEO ki long ka National People’s Party (NPP), Voice of the People Party (VPP), Indian National Congress (INC), Hill State People Democratic Party (HSPDP), People’s Democratic Front (PDF), United Democratic Party (UDP), All India Trinamool Congress (AITC), Bharatiya Janata Party (BJP) bad Khun Hynniewtrep National Awakening Movement (KHNAM).
Jowai, Naitung 20: Ka lympung ïalehkai 3rd U Adelbert Laloo Memorial Trophy jong ka kyrdan 3rd Division Football Tournament 2023, ba la pynïaid da ka West Jaiñtia District Sports Association (WJDSA) kaba la long hynne ka sngi Palei ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong ka Mookymphad Mihmyntdu kala pynliem da 2-1 kol ïa ka Saiñdur Mihmyntdu, ïa ki kol na ka Mokymphad Mihmyntdu la thep da u Wailad Shylla haka minit ba 31, u Haphilabet Ryngkhlem haka minit ba 34.
Na ka Saiñdur Mihmyntdu la thep da u Khlur Phawa haka minit ba 12.
Ha ka jingïakhun kaba ar ka Pateiñki Sabah kala pynliem da 2-1 kol ïa ka Mupliang, ïa ki kol na ka Pateiñki Sabah la thep da u Lakhon Dhar ha ka minti ba 53, kawei ka kol ha ka minit kaba 58 la kum thep bakla ïa ka.
Na ka Mupliang la thep da u Byforce Star Dhar ha ka minit ba 35.
Ka jingïakhun lashai ka sngi 21 tarik kan long hapdeng ka Pasyih Cultural pyrshah ïa ka Mookaswan Dongwah haka por 10 shiteng mynstep, katba ka Mukhla Umlangchor kan ïakhun pyrshah ïa ka Loompyrdi Iongpiah haka por 12 baje shiteng sngi.
Shillong, Naittung 20: Ka East Khasi Hills District Yogasana Sports Association ryngkat bad ka Directorate of Arts & Culture lem bad ka Directorate of Sports & Youth Affairs jong ka sorkar jylla (Govt.
Meghalaya), ki la ïa wanlang ban ïoh pynlong ïa ka 3rd District Yogasana Sports Championship 2023 ha ka 23 tarik mynta u bnai, kaba hap ha kane ka Sngi U Blei ban wan jong kane ka taïew.
ïa kane ka Championship yn pynïaid da ka East Khasi Hills District Yogasana Sports Association, bad la pynkhreh ban pynlong ïa ka hapoh State Central Library, Shillong.
Kane ka Championship ka ban sa long hapoh ka State Central Library, Shillong lashai ka Sngi U Blei kan sdang naduh ka por 9 baje mynstep.
Jowai, Naitung 20: Ka West Jaiñtia District Sports Association (WJDSA) Jowai lyngba u Hony General Secretary ma Lammat-oo Laloo, la pyntip ba kan khot Entry Fee na ka bynta ka lympung ïalehkai phutbol ba la tip kum u (L) Kesilroy Pala Invitation Football Knock Out Tournament 2023.
Ïa ka bai Entry Fee kan long Rs.5000/- kynthup lang ïa baroh ki 25 ngut ki players na kawei ka kynhun bad ki player kin hap neh naduh kaba sdang tad haduh ba kut jong ka Tournament.
Na ka bynta ka khusnam sha ki nongjop kan long da ka song pisa kaba 5 lak tyngka ïa ka kynhun lahduh bad ka 2 lak tyngka ïa kaba wan ba ar ha ryngkat bad ki Trophy.
Shuh shuh la pyntip ba ïa ki 8 tylli ki Super Division ki lah ban wan lang bad ki Dorbar Shnong jong ki ha ka por ba wan Entry.
Ha ka juh ka por la khot lang ïa ki Dorbar Shnong, Football Club, Academy, kiba pynïasoh bad ka WJDSA, kumjuh ïa ki District, Sub-Division Block Sports Association, kiba dei napoh ka Ri-Lum Jaiñtia bad kito ki kynhun ban rung ha ka MSL Jaiñtia Hills ban kin wan ïashim bynta lang ha kane ka lympung.
Ka tarik ba khadduh ban pynpoi ïa ka bai Entry kan long haka 5.8.23 ha u Hony General Secretary ka WJDSAYn pdiang tang hapoh 32 tylli ki kynhun (Teams) kiba wan ban pynrung kyrteng shwa, ïa ka jingtip ba kham bniah lah ban phone ha kine ki No.9485432298/9612402753.
Ka kyntien ki riewtymmen kaba ju ong, ‘Shisien ba la kyrni la eh ban bthah ïa u kynjri jong ka’, kadei ka kyntien kaba khia bad kaba ïahap bha bad ka jinglong jingman jong kane ka juk mynta.
Haba phai tang sha kawei na ki mat kiba ktah bha ïa ka imlang sahlang ha kum kane ka juk ba ka burom ka akor ka la hiar arsut lehse baroh kin sakhi ba ka jingïa kren ban mana ïa ka jingdih sikret dih duma ha ki jaka paidbah ka shu kut beit tang ha ki jingïakren bad ki jingmaham ba tang shipor hynrei katba nang ïaid ka por i kumba ki paidbah ruh ki la klet.
Kumban shu kdew hangne, shipor la ïohi ba ka jingdih duma ha ki kali paidbah ka la sdang ban duna hynrei lehse na ka daw ka jingbym don ki aiñ kiba pyrkhing, sa shisien pat la ïohi ba katei ka jingdih duma pathar ha ki bos ne taksi kamai ka la sdang biang.
Ym tang katta kaba kham i saitmet eh ka long ba ka jingdih duma kynthup ïa u sikret bad biri ka long kaba palat pud ha ki jaka ba long ïew ha ka nongbah kum ka Iewduh bad ruh ki bynta jong ka KhyndailadShaei ki aiñ khang dih duma baroh ki jah? Baroh la ju tip ba kito kiba ïoh ring ïa katei ka tdem ki kham don jingma arshah ban ïa kito kiba dih.
Lada ka long kumtei hato mano ban shim ïa ka jingkitkhlieh?La ju ïohsngew na ka por sha ka por ba ym ju shah ruh wat ban die ïa ki jingdih ba shna na u duma ha jan ki jaka pule kumjuh ruh ka jingdih duma bad sikret beaiñ ha ki jaka paidbah hynrei shano kine baroh mynta ki jah.
Dei na kane ka daw ba kino kino ki sienjam ba shim da ka sorkar ne ki jingmana ym don ba patiaw ban pynsngew namar kim lah ban treikam pura hynrei i kumba kitei ki jingmaham ki long kum ki jingpynshlur shuh shuh ban nang leh ne nang pynjur arshah ïa kaba long baroh shi katta.
Na ka por sha ka por la ïohi ba ka don ka jingïatai, ïa syllok ne ki seminar ban ïakren halor katei ka phang bad ka jingma kiba bun ba ki paidbah ki lah ban ïoh lada ki kyrni ban dih ïa u duma hynrei kitei baroh imat ki long tang kumba ïathuh khana puriskam ha ki heprit tang ba kin ïohthiah bad klet noh tang shu khie mynstep.
Ka jingjyllei ka jingdih duma bad sikret beaiñ ka jur bha ha Iewduh, kaba dei ka jaka ba ka ïa die ïa thied ka thnem bha.
Kito kiba ju mlien ban dih kim ju salia satia wat ban pynmih ïa ka tdem ha khmat ki khunlung khynnah.
Ha ka jingshisha ka KHADC khamtam eh ka Hima Mylliem ka la dei ban shimkhia ban khang pyrshah ïa katei ka jingdih duma pathar ha iew ha hat namar kadei ka phang kaba ktah ïa ka koit ka khiah jong ki paidbah.
Ka ju don ka jingong ba shisien ba la mlien la eh ban bthat ïa u kynjri jong ka, kane imat ka ïahap bha bad ka jingdih duma ha ki jaka paidbah ne wat ha ki jaka trei ba bun briew.
Baroh kine ki sdang na la ïing.
Lada u kpa jong ka ïing um kheiñ kor ïa la ki jong ki khun kiba dang rit lane ïa ki pyrsa bad kumjuh ïa ka lok kaba dang lungkhun khlem pep un ym kheiñbriew lada u don ha jaka paidbah la ka long ha lynti syngkien bad wat ha ki jaka ïew ruh.
Hynrei ym lah pat ban len ba don ki briew kiba watla kim dei kiba la nang la stad ne trei ha ki ophis bapher bapher pynban ki tip ka burom ka akor ki kiar katba lah ban dih duma ne sikret ha jaka paidbah bad khamtam eh ha khmat ki khunlung.
kane baroh kadei ka jingburom lang ym ka jingkhyllew bad ka jingsngewbaheh khlem da don shuh ka jingpyrkhat ïa kiwei.
U duma u dei u jingthung uba ka pyrthei ka tip ba u dei u jingdih uba pynïap jar jar ïa ki paralok kiba jan eh bad u.
Ki riew wad bniah ki ïathuh ba da ki lak ngut ki briew ki ïap ha ka shi snem na kaba bam bad dih duma.
Na kitei ki lak ngut, la ong ruh ba ki don bun ki shu ïap ei kha-ma-kha tang na ka daw ba ki ring mynsiem ïa ka tdem duma ba dih kiwei.
Namarkata, u nong dih duma uba dih duma hajan jong kiwei pat ki bym dih, ym tang ba u pynïap ïa lade hynrei u long ruh u Nong pynïap briew la kadei ïa ka kurim, ki khun, ne ki para ba trei lang.
Ka jingkyrni ban dih ïa u duma ka pynkulmar ïa kito kiba la ngat ha ka shrip jong u.
Katei ka jingkyrni lah ban ong ba ka wan na ka jingthrew jong ka met katkum ka por ba kito ki nongdih ki ju pynmlien.
Don kiba la kyrni ba dei ban ïoh duma beit ynda la dep bam ja ne dih sha.
Don kiba dih ne bam 3 ne 4 sien ha ka shi sngi, don pat kiba dih beit ha kano kano ka por ba ki ïoh lad.
Wei haba la kyrni, u briew u lamwir lada ym ïoh.
Ha ka khim khait, don kiba pan katba ïa kynduh khlem lehraiñ.
Don kiba leit khynra ïa ki jaka bret biri sikret, ki kyndong kynshrot bad wat ïa ki tin ha ki paiñkhana ban leit wad ïa ki biri ne sikret lyngkhot tang ban ïoh pynhun ha ka por kwah.
Don kiba khie shiteng miet ban leit shim na ki paralok ba kham pajih haba ki la threw palat.
Kane ka long kumjuh ïa kito ki ba tyngkhap ïa u duma ha ki shyntur.
Don kiba tyngkhap duma beit baroh shi sngi.
Ynda ki la bret ïa uba ki la tyngkhap ki bujli noh da uwei bad kumta shi kumta baroh shi sngi.
Sa katno keiñ ngin sngewthuh ïa ka jingma jong u.
Imat lada pynlong ïa ki rynsan ïa tai kaba kumno kumno ruh ym lah satia ban pynsngewthuh ïa ki paidbah.
La ju ïohsngew ba ka jingkyrni ban bam ne dih ïa u ka khate haduh kumba 15 snem ïa ka rta, ka wallam ïa ka jingpang bam pong ha ka shyntur, tang nguid, tyngkro, ki tor, ki snier bad nier bah, khyllai, ki panjung bad wat ïa ka pla khun ruh, ka jingpang jyrhoh bad sahiaw, ka ktah ïa ka jingkoit jingkhiah i khunlung ha ki kynthei kiba armet.
Hynrei kitei baroh ki jingpynshai ki long kumba ki sawa ha ‘RI KHLAW’ namar ym don kiba pdiang katba kim pat mad ïa ki jingpang ha la ka met la jong.
Kaba kham i sangsot ka long ïa kito ki bahaïing hasem, ka kurim, ki khun, ki para ba treilang kiba dei ki nongtan pateng ïa ka tdem kaba mih na kito ki nongdih duma khlemakor ki bym ju pyrkhat satia ïa kiwei pat.
Hynrei don pat ki riew rangbah kiba wan na ki longïing kiba don burom, kiba tip ïa ka koit ka khiah jong ki khun ne jong ka kurim, kiba pyrkhat ïa ka imlang sahlang, kim ju dih satia ha ki jaka paidbah hynrei ki pyrshang katba lah ban kiar na kum kitei ki jaka.
Shillong, Naittung 20: Hynne ka Sngi Palei na ka liang jong ka tnat kaba dei khmih ïa ka kam lehkai (Sports Department) jong ka North-Eastern Hill University ka la ïoh ban khylliap pyrda noh ïa ka lympung lehkai kaba la tip da ka NEHU Inter College Badminton kynthei bad shynrang (Men & Women) bad ruh ïa ka jingïalehkai Table Tennis kynthei bad shynrang (Men & Women).
Kumban shu pynkynmaw, ka ka tnat kaba dei khmih ïa ka kam lehkai (Sports Department) jong ka NEHU ka la ïoh ban pynlong ïa kane ka Tournament dei naduh ka18 tarik mynta u bnai bad la ïoh ban pynkut noh hynne ka Sngi Palei, ka 20 tarik bad ïa ki jingïalehkai la pynlong ha Indoor Stadium, jong ka NEHU Permanent Campus, Shillong.
Shuh shuh , ïa kane ka tournament la pynlong khnang na ka bynta ki samla pule jong katei ka skulbah (University) bad ruh ïa ki samla na kiwei pat ki jaka pule (college).
Shuwa ban jam sha kaba kut jong kane ka lympung la ïoh ban pynlong ïa ka prokram, ha kaba u Prof.K.Debberma, u khliehduh jong ka tnat School of Social Sciences, NEHU u la don bynta ha kane ka prokram kum u kongsan.
Katvba u Prof.L.Kma, Director In-charge ryngkat bad u Shri N.Das, Asst.Director (Physical Education & Sports) u ba dei u wei na ki dkhot ba pynïaid ïa kane a lympung lehkai ki la ïoh ban ïadonbyntalang ha katei ka sngi bad ïoh bynta ban sam ïa ki khusnam sha ki nongjop.
Haba phai sha ka jingïakhun ha ka thup jong ki shynrang jong ka Badminton ïa ka namjop la khur da ki samla pule jong ka Shillong College katba ka Kiang Nangbah Govt.
College kaba na Jowai ka la wan ha ka kyrdan ba ar.
Haba phai pat sha ka jingïalehkai Badminton jong ki kynthei (Women), ki samla pule jong ka St.Anthony’s College, Shillong ki la ïoh ban wan ha ka kyrdan ba nyngkong, bad ïa ka nam ba ar da ki samla kynthei jong ka Shillong College.
Ha ka jingïalehkai Table Tennis jong ki shynrang, ki samla pule na ka skulbah NEHU, Shillong ki la ïoh ban khur namlahduh katba ka St.Anthony’s College, Shillong ka la wan ha ka kyrdan ba ar.
Khadduh, ha ka jingïaknieh namlahduh ha ka Table Tennis jong ki kynthei (Women), sa shi sien pat ka burom ka leit sha ka Shillong College, hadien ba ki thei lehkai jong kane College ki la wan ha ka kyrdan ba hakhmat, bad ka NEHU, Shillong ka la wan ha ka kyrdan ba ar.
Nongpoh, Naitung 20: Ka seng ki nongñiah thuk thuk bala tip kum ka The Ultimate Legend Bikers Association (TULBA) jong ka Eastern Zone mynta ka sngi kala lum ïaki skul haka thaiñ Umroi ban pynphriang ïaka khubor halor ka jingma u drok bad ka shongkha khynnah kaba la long kum ki kruiñ kiba bam duh ïaka ri bad ka jaitbynriew, ha kaba bun naki khun samla ha kane ka juk ba mynta ki ngop haki jingdih buaid khamtam u drok, kaba pynlong ïa shibun ki iing ki sem ban jot ban pra bad khamtam kaba wanrah ruh shibun ki kam sniew haka imlang ka sahlang haka jingïalang kaba la long ha Umroi Madan.
Ïa katei ka prokram ai jinghikai la snohkti lang ruh da ka tnad pulit jong ka Ri-Bhoi, ka tnad ka koit ka khiah, ki nongthoh khubor ha kaba la sakhi da ka jingdon ryngkat lang jong u Bah PS Marweiñ DSP Crime ka Ri-Bhoi District, Suraj Bairely OC ka Umiam Police Station, Bah PB Sylliang Secretary ka Synjuk ki Rangbah Shnong Ri-Bhoi, Bah Cornelius Laloo uwei naki nongthoh khubor bala kham rangbah ryngkat bad ka kynhun, Samla M Tariang u ba la wan ban mihkhmat na KRIPA Foundation Nongsder u ba dei wei naki samla bala shah pyngop bad ngat ha tyrsim jong u drok la bun snem, hynrei da ka jingïeid u Blei utei u samla u la kylla long u nongpynphriang khubor halor ka jingma u drok bad u la long ruh u nongïarap ïa kito kiba la ngop ha utei u jingdih buaid, ki nongtrei na Bhoirymbong CHC bad kiwei kiwei ki riew rangbah ba kynthup naduh ki nonghikai bad ki khynnah skul.
Naka liang ki nongkren ha katei ka sngi, kila kren halor shibun ki phang bad ka jingma jong u drok bala kynrei naduh sor haduh nongkyndong, kaba la ap jingma ïaki khun samla jong ka jaitbynriew lada ki kmie ki kpa kim don jingkitkhlieh ïala ki jong ki khun bad kaba donkam mynta ka long ban rat dieng khong ïa utei u jait jingdih buaid da ka jingïatreilang naduh ki nongïalam shnong, ki longkmie ki longkpa, ki khun samla bad ki bor pulit.
Shuh shuh kila sneng la kraw ruh ïaki khynnah pule kiba la poi ha katei ka sngi ba kim dei ban ktah ïa utei u jait jingdih bad ban kiar lai lum lai wah namar shisien bala ktah la eh ban bthat ïa u kynjri, namar bun naki khun samla ha kane ka juk ba mynta ki kloi ban tare kulmar ïaki jingsniew tang naka jingkynduh bad ki paralok, ha kaba kum ki khynnah pule ki donkam ban jied kino ki jait paralok kiba lah ban lam ïaki shaka jingbha bad kino kino lah ban pynjot thiaw ïaka jingim.
Namarkata, kumba la sakhi ba utei u jait jingdih u la rung ha man la ki thliew ïing, kala dei ka por ba donkam ban rat diengkhong ïa utei u jait jingdih bala pynïasyriem ruh kum u mrad kynsha bad kum ki samla kim dei ban ktah bad um dei ban rung sha ki thliew iing hynrei ba ki kum ki samla kiba don ka jingkitkhlieh bad ka thong haka jingim ki dei ban kiar bad kloi ban on gem ïa utei u jait jingdih.
Nongstoiñ, Naitung 20: Ka KSU Rimuliang Circle ha ka sngi palei jong ka taiew hapoh ka jingïalam jong u President Ri muliang Circle Samla Biangboy Sangriang, ka la ïoh ban leit jurip ïa ka Ri-Muliang C&RD Block.
Ka jingleit jurip ka long hadien ka jingud ki paidbah ba katei ka bank kam treikam bha satia.
Ha katei ka jingjurip, na ka liang jong ka Seng ka la lap ba katei ka office treikam ka plie tang ka ka sngi iew kata ha ka sngi palei.
Hynrei wat ha ka sngi iew ruh ka seng ka lap ba ki paidbah ki la ap ban wan donkam ha katei ka office, hynrei haduh 2 baje janmiet ruh ka office ka dang khang dam bad ym shym la don wat uwei u nongtrei ruh.
Kumta na ka liang jong ka seng ka dawa ba ka sorkar kan buh ïa u BDO ba pura u ba treikam hok.
Dei ruh ban plie ïa ka Office naduh ka sngi nyngkong haduh ka sngi thohdieng bad ruh ka por kan long kumba kiwei pat ki office ki plie.
Lah ban pynkynmaw ba ka sorkar ha ka 22 tarik u Naiwieng 2022, ka la plie ïa katei ka Block da kaba pynbna ruh ba ki jingdonkam baroh ha katei ka ophis kin long kumba dei ban long, na ka bynta ban pynsuk ïa ki paidbah jong katei ka thaiñ.
Hynrei, kumba la lap da ka KSU bad ka jingud ki paidbah, ka rukom treikam jong katei ka Block kam shym la ai jinghun satia ïa ki paidbah, namar wat tang u BDO ba pura ruh ym don.
Nongpoh, Naitung 20: Ka skulbah University of Science and Technology mynta ka sngi kala ioh ban plie sa kawei pat ka Block ha katei ka shlem pule bala ai nam haka kyrteng u Dr.DD Lapang u ba dei ruh u Myntri Rangbah barim ka jylla bad u nongaibuit ba rangbah jong ka sorkar jylla bala tip kum ka Dr DD Lapang Block ba la leit ban plie paidbah hi da u Dr DD Lapang kum u kongsan.
Ha katei ka sngi la sakhi ruh daka jingdonlang u M Hoque Chancellor ka USTM, Bah Donlang Sohkhlet Vice Chairman MREGC, Bah RB Shadap President ka Ri-Bhoi Dorbar bad kiwei kiwei ki riew rangbah haka jingdonlang ki nonghikai bad ki samla pule.
Naka liang u Chancellor katei ka skulbah u M Hoque u la pynpaw ba ka naka liang ka skulbah kala ai nam ia katei ka building haka kyrteng jong u Dr.DD Lapang ka dei shibynta ban ai nam bad burom bad sngewnguh shikatdei halor u synñiang bad u bynhei ba utei u rangbah u la noh bad shakri haka jylla Meghalaya ha kaba u la pynpaw ruh ba u Dr DD lapang u dei uwei naki riewkhraw bala noh shakri bad noh synniang shibun sha ka imlang ka sahlang naduh ba u dang samla haduh rta ka jinglong tymmen ba um pat shym la shongthaid ban shakri iaki paidbah bad kane ka dei ka nuksa kaba bha ha kane ka pateng ba mynta.
U Dr.DD Lapang haba kren ha katei ka sngi u la pynpaw ka jingsngew kmen kaba khraw hadien ba ki bor pynïaid jong ka skulbah USTM kila kloi ban ainam ïa katei ka building haka kyrteng jong u da kaba jer kyrteng kum ka Dr DD Lapang Block ha kaba katei ka skulbah mynta kala kiew shaphrang bad dei ruh kawei naki skulbah kaba paw haka thaiñ Shatei Lam Mihngi da ka jingtrei shitom jong ki bor pynïaid bad ki nonghikai.
U la ong ruh ba kum u nongmihkhmat bala rim haka jylla u la kular ban don ryngkat bad katei ka skulbah la ka dei ha kano kano ka bynta ban kyntiew ïaka jingnang jingstad, namar ka jingdon katei ka skulbah kala long shisha ka jingkyrkhu kaba khraw ïaki samla pule naka thaiñ shatei lam mihngi ba kin bteng ïaki jingpule ba kham shalor.
Naka liang u Dr DD Lapang u la kyntu kynpham ruh sha baroh ki samla pule ba kin minot thop haki jingpule jong ki la ka long ha kano kano ka liang bad ka kyrdan pule bad khmih lynti ba ki samla ha katei ka skulbah kin poi sha ka thong kumba ki angnud haka jingim jong ki.
Khliehriat Naitung 20 : Ka Jaiñtia National Council(JNC) ka pynrem jur ïa ka jingkam u symbud myntri rangbah kajylla, u bah Sniawbhalang Dhar uba la ong ba ki nong Jaiñtia ki kyrpad ïa ka sorkar ban wanrah lynti rel (railway project) ha ri lum Jaiñtia, kane ka jingkam jong u ka la pynlyngngoh shi katdei ia ki nong Jaiñtia namar kam shym la don satia kum kata ka jingkwah jong ki paidbah ban wanrah ïa ka lynti rel ïoh lehse don ki katto katne ngut kiba ïadon kti lang, kiba ïadei ïajan bha bad ki politicians kiba long kum ki langïong, hynrei ka seng hi kan nym ailad ïakum kine ki kruiñ ki khwan myntoi ong u kyrwohKa seng ka pynrem ruh ïa ka jingkren u Sniawbhalang Dhar uba la ong ruh ba hap donkam ban wan da ki briew kiba nabar, namar ka sorkar kan sa pynbiang ïa ki kyndon ban tehlakam.
Ka seng ka buh ïa u dak jingkylli ba naduh mynno ka sorkar ka buh ïa kita ki kyndon ki aiñ ban khang khyrdep bad tehlakam ïa ka jingwan beaiñ ki bar jylla, mynta la lai snem tam lah pass ïa ka resolution ba dawa ILP, hynrei aïu ka sorkar kala leh? Ka MRSSA kam shym lah treikam haduh mynta, aïu ka sorkar kala leh"?.
Na ka liang ka JNC ka la pynpaw ruh ba ban ïa kata ka lynti rel hato balei ka sorkar kam pyrkhat ban wanrah shwa ïa kiei kiei ki ban long ki jingmyntoi ïa ki samla bad balei ka sorkar kam ai shwa iaka Government College ha East Jaiñtia Hills District bad balei ruh ba haduh mynta dang sahteng ka Residential School, ka Teacher’s Training centre ha East Jaintia Hills District.
Ka seng ka pynkynmaw ruh ba haduh katno tylli kita ki cements plant ha East Jaiñtia Hills District ki ai jingmyntoi ïa u paidbah ka thaiñ, ka seng ka pynrem jur ïa ka sorkar ba haduh mynta ka bhah thungkam jong ki samla haki to ki karkhana dewbilat (Cement plants) kaba dei hok ban ïoh ki trai ri trai muluk kam shym lah ban urlong kumjuh ruh ka jingdawa ban ai reserve 80% ïa ki nongshong shnong ka thaiñ ym shym lah pyntreikam satia, hato ka lynti rel kan ai jingmyntoi?.
Ka seng ka phah da ka kyrwoh kaba shai ba ka sorkar ka dei ban klet shwa ïa ka lynti rel hynrei ka dei ban phai khmat shwa sha ki jingeh ba ki paidbah ki mad na ka por sha ka por, phai shwa sha ki samla wad kam wad jam, phai shwa sha ki lynti ki synkieng kiba la shu pyntrei torti da ki contractors ba ïoh mon, phai shwa sha ka Civil hospital kaba tang ka nam katba ki jingdonkam pat (facilities) ym don tang kawei ruh" Pynkut ka kyrwoh na u Publicity Secretary ka JNC, u bah Mebanteilang Sukhlain.
Lah ruh ban kdew hangne ba katei ka jingpyrshah lynti rel kam dei tang ha katei ka distrik hynrei kadei ka mat kaba la khih bad pyrshah tyngeh da ki seng bapher bapher naduh ka por ba ka sorkar ka thmu ban pynpoi lynti rel lyngba ka Ri Bhoi District.
Nongstoiñ, Naitung 20: Ki paidbah ka thaiñ Sohpian Nongstoiñ, ki la pynpaw ka jingbitar namar ka jingdkoh treikam u tower u ba dei na ka kompany Jio u ba don hapoh ka shnong Sohpian.
Halor kane, na ka liang ka WKSU Nongstoiñ pyllun ka la leit ban ïakynduh ïa ki katto katne ngut ki nongshong shnong katei ka thaiñ ban kylli kham bniah, ha kaba ki la ïathuh ba ka network ka thut khah khah bha khamtam ha ka por mynmiet.
Na ka liang ka seng ka la dawa mardor ïa ka Company ban pynbit pynbiang ïa ka network, khnang ba ki paidbah kin nym duhnong ha kaba ïa dei bad ki kam ki jam jong ka thaiñ hi baroh kawei.
Na ka liang seng ka dawa ruh ïa ka Company ba dei peit ïa u ne u tower, ban pynbit pynbiang noh ïa u tei u tower hapoh kane hi ka taiew, lym kumta ka seng kan sa leh da kaba kham tyngeh ong u President ka WKSU Nongstoiñ pyllun.
Shillong, Naitung, 20: Ka BJP Mahila Morcha, Meghalaya State Unit ka la pynrem jur ïa ka kam riewkhlaw kaba ktah ïa ka hok longbriew manbriew pyrshah ïa ki arngut ki kynthei ha Manipur.
“Kane ka kam riewkhlaw ka long kum ka jingpynhiardor ïa ka ijot jong ki kynthei bad ka dei ka dak sniew ïa ka thaiñ bad ïa ka ri baroh kawei.
Kum kane ka jingleh, ym tang kaba pynpang mynsiem ïa ki nongshong shnong hynrei ka pynpaw shynna ruh wat ïa ka jingshah thombor jong ki kynthei kiba shisur shidur bad ki paidbah ba bun balang kiba long ki langknia ha ki jingïakynad," ong President jong ka BJP Mahila Morcha Meghalaya State Unit ka Kong Susuki Pariat.
“Kiba donkti ha kane ka kam bymmamn ki dei ban shah kem bad ki dei ban shah pynshitom ha ki bor jong ka aiñ," la ong u kyrwoh.
Jowai, Naitung 20 : Ki shipai ïada khappud jong ka Border Security Force (BSF) ka 172 Bn ha kane ka 19 tarik u Naitung kila ïoh kurup na kawei ka trok haduh khyndai (9) tylli ki Kulai, kiba la thmu ban shalan tuh sha Ri Bangladesh lyngba ki jaka khappud jong ka East Jaiñtia Hills District.
La ïathuh haka por ba ki BSF ki dang pynlong ka jingkhynra ïa ki kali ha surok National Highwaay-06 hapoh ka shnong Sonapur Check Post, katei ka trok kam shem la sangeh hynrei kala phet beit beit sha ki thaiñ Umkhiang, haba ki BSF kiba beh thong ïa katei ka trok la lap ba la pynïeng ïa ka hajan kawei ka Petrol Pump ha Umkiang.
Ha ka por ba pynlong ïaka jingkhynra ïa katei ka trok ki shipai ïada khappud kiba lap ïa kitei ki 9 tylli ki kulai, na ka liang ki BSF kila aiti noh ïa kitei ki Kulai bad ka Trok sha ki pulit, na ka bynta ban ïoh leh ïa kaba donkam.
Shillong, Naitung, 20: Ki Pulit ka Shillong Traffic Police (STP) ki la ïoh lum pisa T.7,68,900 lak haduh u bnai Naitung, 2023 na kaba daiñ kuna ïa ki kali bad ki thuk thukk arshaka kiba pyndait ïa ki jingpynsawa kum ki ktang pait kaba long kum ka jingpynkheiñ ïa ki kyndon aiñ kali.
Ha u kyrwoh ba la phah da u Superintendent of Police (SP) ka East Khasi Hills u Bah Sylvester Nongtnger, la ïathuh ba ki Pulit ka Shillong Traffic Police (STP) ki la pynlong ka jingtalasi ïa ki kali bad ïa ki thuk thuk ar shaka kiba pyndait thymmai ïa ki kor jingsawa kum ki ktang pait kaba la pynthut haduh katta katta ïa ki paidbah.
“Ka Shillong Traffic Police (STP) kaba la pynlong ka jingtalasi ka la ïoh bat haduh 755 tylli ki kali bad ïa ki thuk thuk ar shaka kiba pyndait ïa ki kor pynsawa kiba shu shna hi bad ïoh daiñ kuna haduh T.7,68,900 lak tang haduh u bnai Naitung, 2023," ong u kyrwoh.
“Shuh shuh, ha ka jingtalasi kaba bud, la ïoh bat sa 17 tylli ki kali kiba pyndait da ki kor pynsawa ba la shna hi bad la daiñ kuna ïa ki katkum ki kyndon jong ka aiñ," la bynrap u SP ha u kyrwoh.
Haba ïadei bad kane, ka Shillong Traffic Police (STP) ka kyntu ïa ki paidbah bad ïa ki trai kali ban kiar na ka jingpyndait ïa ki kor pynsawa bad ba ki dei ban phah pyndait bujli da kiba dei katkum ba la shna da ka kompeni.
Ka jingtalasi ïa ki kali bad ïa ki thuk thuk ar shaka kiba pyndait ïa ki kor pynsawa bad ïa kiba pynkheiñ ïa ka Motor Vehicle Act kan dang ïai bteng bad yn leh da kaba tyngeh ïa kiba pynkheiñ aiñ, la maham u SP.Shillong, Naitung 20 : Ka sorkar jylla ka la rai ban shim ïa ka jaka kaba heh haduh 50 akar ha Nongdiengngan ba tip kum ka pung Nongmahir, Ri Bhoi District na ka bynta ban pynkylla ïa ka kum kawei na ki jaka jngohkai pyrthei kaba pawnam ha ka jylla.
Ïa kane la pynbna da u Myntri Rangbah ka jylla haba kren ba ki lad pathai khubor hadien ka jingïalang jong ka kynhun Myntri.
“Ïa kane la leh da ka thong ban pynheh ïa ka jingdon ka jaka bad ka sorkar jyla khnang ba yn lah ban sdang ïa ki projek kam jngohkai khamtam haba ka pung Nongmahir kadei ka jaka kaba lah biang lypa kum ka jaka jngohkai pyrthei ba itynnad," u la ong.
Nalorkata, u Myntri Rangbah u la pyntip ba ka sorkar kan pynlut haduh kumba 10 klur tyngka naka bynta ban ïoh ïa katei ka jaka kaba heh 50 akar.
“Ha kane ka jaka ngi lah ban shna bun bha kiei kiei, kum ki resort bad kiwei ki jaka pynbyrngia la ka long wat ban buh ïa ki jaka ïalehkai hapoh um ruh kynthup ki lieng.
U ong ruh ba ka daw kaba ka sorkar ka shim ïa katei ka rai kadei namar ki ïohi ba katei ka jaka ka biang palat na ka bynta ban pynlong pura ïa katei ka jaka kum kawei naki jaka jngohkai pyrthei kaba itynnad tam ha ka thain.
Shillong, Naitung, 20: Ka Food Corporation of India (FCI) North East Frontier Region (NEFR) lyngba ki jingïarap na ka Sorkar Pdeng ka la tei pynheh ïa ki thiar buh kew bad khaw khnang ban pynbun shuh shuh ïa ka jingkynshew marbam ha kane ka thaiñ Shatei Lammihngi.
Ka FCI NEFR, Regional Office, Shillong ka dei kaba peit ïa ka jylla Meghalaya, Tripura bad Mizoram.
Ha ka jingïakren bad ki lad pathai khubor ha ka sngi Palei u General Manager jong ka Food Corpporation of India (FCI), Regional Office, Shillong u S.K.Yadav u la ïathuh ba naduh ka 1 tarik, Naitung, 2020, baroh lai tylli ki jylla ki don ïa ki thiar buh marbam kiba ngiam tang 88,000 metric ton hynrei mynta la lah kyntiew sha ka 1,22,636 metric ton.
“Ngi la shna pynheh ïa ka kudam buh marbam ha ka NEF Region kaba la pynkiew palat 40 % ha ki lai snem ba la leit noh, kata, na ka 87070 metric ton sha ka 122636 metric ton.
Kumba 88000 metric ton ka kudam buh marbam la pynkha lyngba ki skhim bapher bapher ha ka jylla Meghalaya, Mizoram bad Tripura da ka FCI," la ong u Yadav.
U Yadav u la ïathuh ba ki nongrep ha Meghalaya kin ïoh ïa ki jingmyntoi lada ka FCI ka shna ïa ka Cold Storage khnang ba kin dup lah ban buh shipor ïa ki mar rep.
Ïa mynta, ka Jylla Meghalaya ka don ka thiar kaba ngiam 39326 metric ton.
Ha u snemn baladep, la lah ban buh ïa u khaw bad u kew 2500 metric ton ha ka thiar ha Baghmara, South Garo Hills, 5000 metric ton ha Byrnihat, Ri Bhoi District bad 5000 metric ton ha Sohryngkham, East Khasi Hills District bad nalor kata la ki don ruh ki thiar kiba dang shna pynheh ha Sohryngkham, East Khasi Hills District kiba lah ban ngiam 5000 metric ton bad 2500 metric ton ha Tura.
U la ïathuh ba ka FCI ka la khot tender lyngba ka PEG Scheme ban shna ïa ka thiar ha Mendipathar kaba ngiam 5000 metric ton, 5000 metric ton ha Nongstoiñ, 2500 metric ton ha Khliehriat, 3340 metric ton ha Sohra bad 3340 metric ton ha Zikzak Block.
U Yadav u la ïathuh, lyngba ka Open Market Sales Scheme Domestic (OMSS(D) Scheme ïa u khaw bad u kdew la die lilam ha iew manla ka taiew khnang ban pynneh ïa ka dor ka mur jong kine ki ar jait ki marbam khnang ba ki paidbah bad ki nongthied nongpet kin ïoh jingmyntoi.
“Ngi la pyllait ruh kumba 7.5 Lakh Metric Tons ki marbam kum u khaw bad u kew khlem jingohdor lyngba ka Pradhan Mantri Garib Kalyan Anna Yojana (PMGKAY ) Scheme naduh u bnai Ïaiong, 2020 haduh u bnai Nohprah, 2022.
Ka jingsam kaba shi spah na ka shispah ïa u khaw ba la khleh vitamin ne Fortified Rice hapoh ka NFSA, bad kiwei kiwei skhim jingmyntoi bad ka OMSS (D) khnang ban pynthikna ba ki paidbah kin ïoh ïa ki marbam kiba bha," la bynrap u Yadav.
Nongpoh, Naitung 20 : Haduh 3 ngut ki briew kynthup 2 ngut ki khyllung kila mynsaw haka jingjia aksiden mynta ka sngi ha Nongpoh, hapdeng ka Maruti car kaba don ïa u number ML 05 K 0723 bad ka Grand Vitara kaba don ïa u Number ML 10 E 2007.
Katei ka jingjia kala jia mynta ka sngi haka por kumba 3 baje eiei, ha kaba ïa katei ka Maruti Car bala ñiah da u Philipson Khongjoh na Downgate bad katei ka Grand Vitara la ñiah da u Bah Samborlang Kurbah na Umran Diary kila ïa tynrah haka por ba katei ka Maruti car ka dang thmu ban phai na shilliang sha shilliang surok bad ha katei ka kali kila don ruh 2 ngut ki khyllung bad ka kmie kiba dang thmu ban leit shim dawai na Bethany Hospital.
Hadien katei ka jingjia aksiden u nongñiah katei ka car u la phet krad na katei ka jaka, bad naka liang ki pulit kila leit mar mar sha katei ka jaka ban pynlong ka jingtohkit bad ïa kitei kiba mynsaw la pynkit noh sha jaka sumar ha Nongpoh.
Shillong, Naitung, 20: Ka Kynhun Myntri jong ka Sorkar Jylla ha ka sngi Palei ka la mynjur ïa ka Meghalaya Taxi Aggregator Operational Rules ban pyrkhing da ka aiñ ïa ki thuk thuk ar shaka kiba kamai hapoh ka Jylla.
Ha ka jingïakren bad ki lad pathai khubor, u Myntri Rangbah ka Jylla u Conrad K.Sangma u la ong,“la mynjur ïa ka Aiñ naduh u snem 2020 hynrei ym pat lah satia ban shna ïa ka Rule bad mynta khatduh ïawai ngi la lah ban thaw ïa ki Rule.
"Katkum ka Rule, ka dor jong ka laisen na ka bynta ki Company Aggregators kan long T.700 shi snem kawei ka thuk thuk ar shaka ne kali bad ka dor jong ka bai Permit kan long T.300, lada ki treikam ha ki jaka ba la buh, kata ha ki nongbah lane ki distrik ne ki thaiñ bad lada ki ïaid sha baroh kawei ka jylla, ka dor kan long T.T.1300 na ka bynta ka laisen bad T.200 ka bai Permit, ula ong.
U la bynrap, ka Sorkar ka la buh ruh ïa ka dor na ka bynta ki nongleit jingleit.
Ka dor ba la tyrwa ka long T.10 na ka bynta shi kilometre bad sa T.5 ynda la ïaid sa shi kilomitar bad ka bai pynap ne ka Holding Charge kan long T.4 na ka bynta 5 minit.
Kane kan long ruh na ka bynta ki Bike Taksi.
U Myntri Rangbah u la ong ba ki Taxi Aggregators ki dei ban pynthikna ba kin don ïa ka App, GPS, Registration bad kiwei kiwei.
“Ka jingpynithuh ïa u nongniah dei ban pynbiang nadong shadong, ki lad jingïada dei ban buddien ïa manla ki thuk thuk bad kine ki dei ki katto katne ki kyndon ba la pynrung ha Meghalaya Taxi Aggregator Operational Rules.
"Katkum ka jingong jong u, ka Sorkar kan leh da kaba tyngeh lada ki nongpynïaid ne ki nongñiah ki ohdor tam na ki nongleit jingleit.
Khliehriat Naitung 20 : U Deputy Commissioner, East Jaintia Hills District, u Abhilash Baranwal, IAS, u la pynmih ka hukum ban bthah ba baroh kiba die dukan heh bad dukan rit bad baroh ki paidbah ki dei ban shim beit ïa ka pisa nar 10 tynga kaba la pynmih da ka Reserve Bank of India bad lada lap ïano ïano kiba kyntait ban shim ïa kane ka pisa nar yn pynngat ïa ki hapoh ki kyndon aiñ 188 IPC.Ka long shisha kaei kaei kaba sngewlyngngoh ba ka pisa 10 tyngka nar kam ïaid ïew ha East Jaiñtia Hills District, namar ki nongdie dukan la ki dei ki dukan heh ne ki dukan rit ruh kim ju treh ban shim ïa ka pisa 10 tyngka nar.
Halor kane, u samla Arkijuh Dkhar, uba na ka shnong Khliehriat, myn ha ka 20 tarik u ïaïong 2023 u la buh da ka jingthoh hakhmat u Deputy Commissioner bad ong ba ki paidbah hapoh ka disrict kim da mon than ban shim ïa ka pisa T10 tyngka nar ba la pynmih da ka Reserve Bank of India.
Shuh shuh, katkum ka jingthoh ba la buh da u bah Arkijuh Dkhar, u la pynpaw ruh ba watla kane ka pisa kam dei kaba beaiñ, hynrei ka wanrah jingeh bha ïa ki paidbah kiba bat ïa ka pisa T10 tyngka nar namar ba ki nong die dukan kim treh ban shim ïa kane ka pisa nar, ha kajuh ka por, u la ong ba kane ka wanrah ïa ka jingsngew lyngngoh ïa kiba bun khamtam kito ki briew kiba wan na bar ka district bad na bar ka jylla bad ka long ruh kaba sngew jah burom ha khmat kito kiba wan na bar ka district bad na bar ka jylla.
Kum ban shu bynrap, haba pyrshang ban kylli na kiba die dukan halor kaei ka daw ba kim treh ban shim ïa ka pisa 10 tyngka nar ki la jubab ba kim tip ïa kaei ka daw, hynrei kim treh pat ban shim.
Kane ka jia ha baroh ki dukan ha East Jaiñtia Hills District kynthup ki dukan ki trai jylla bad ki dukan jong ki bar jylla.
Halor kane u Deputy Commissioner u la pyllait da ka hukum bad la pynshai ruh ba katkum ki kyndon section 6(1) jong ka Indian Coinage Act 2011, la pynpaw shai ba baroh ki pisa khutia ki dei kiba long aiñ, kaba mut ba kim dei kiba beaiñ ha ka ïa die ia thied, kumta la bthah ba baroh ki dei ban pdiang ïa ki pisa khutia ne ki pisa nar kynthup ruh ka 10 tyngka nar.
Nongstoiñ, Naitung, 20: Ka Hynñiewtrep Youths Council (HYC) West Khasi Hills District, ka la pynpaw ïa ka jingsngewkhia ba ha ka dong ka thaiñ ha kine ki bnai ban wan, kin wan ki bar jylla ban trei hapoh West Khasi Hills.
U President jong ka seng u Bah Lumlang Kharsyiemlieh u la ong, kumba 120 ngut eiei na ka bynta ki 42 tylli ki shnong kiba don ha West Khasi Hills, ha kaba kine ki briew ba nabar ki ïoh ban trei hapoh ka thaiñ West Khasi Hills.
U la ong ba kine ki briew kiba nabar jylla ki wan trei kum ki Gramin Dak Sevak (GDS) ba la thung da ka Post Office.
Ïa kane ka GDS lah ban shu aplai online bad la shim tang ïa ki Merit List kaba mut yn shim tang kiba heh mark.
Kumta kine kiba nabar ki ïohlad ha kane ka bynta bad kane ka post kaba dei ka kam ban sam shithi ha ki bynta jong ki shnong hapoh West Khasi Hills.
U Bah Lumlang u la ong, ban khanglad ïa kine kiba nabar ba kin ïoh trei hapoh ka thaiñ, dei tang lada ki Rangbah Shnong ki nongshong shnong jong ka thaiñ, kin ym ailad ban shong hapoh ka thaiñ, khamtam ban ym ai NoC ïa ki bar jylla kiba trei kum ki GDS ban long kum ki nongshong shnong ne ki nongshong wai hapoh ka thaiñ.
“Ka Seng ka kyrpad ïa ki nongshong shnong lyngba ki Rangbah Shnong bad ki Secretary shnong, ba phim dei ban ai NOC ïa kine.
Lada phi ai lad, kan ktah ïa ki khun samla jong ka jaidbynriew jong ngi khamtam ïa ka thaiñ jong ngi.
Ka Seng ka la pyllait ïa ka shithi ban phah sha ki shnong ha ka 17 tarik Naitung kaba dei ka sngi ïap kaba 188 snem jong u Tirot Sing Syiem," u la ong.
“Ka Seng ka da kyntu jur ïa ki Dorbar Shnong ba kin bud ïa ka nuksa jong u Syiem Tirot Sing uba ïada ïa la ka jaidbynriew jong ngi,", ong Bah Lumlang.
Shillong, Naitung 20 : U Myntri Rangbah ka Jylla, u Conrad K Sangma um shym la kren shai satia la u ïahap neem ïa ka jingdawa jong ka kynhun ACHIK halor ka ishu Roster System bad ruh ban pynlong nongbah Tlang ïa ka nongbah Tura.
Haba kren bad ki lad pathai khubor hadien ka jingïalang jong ka kynhun Myntri, u Mytnri Rangbah u la ong ba u kwah ban kren shai ba ka eh ïa ki ban phaidien biang mynta halor ka jingpyntreikam ïa ka Roster System namar ïa ka rai la dep ban shim hadien ba la syllok lang ïa baroh.
Lah ban kdew hangne ba ka ACHIK ka la pynlong da ka jingshah thngan ban dawa na ka sorkar jylla ban pyntreikam ïa ka Roster na shadien ha ka thungkam thungjam bad ruh ban pynlong ïa ka Tura kum ka nongbah Tlang.
“Haba ïadei bad ka Roster System, ka Sorkar ka la dep ban shim ïa ka rai hadien ba la syllok sani bha bad baroh kiba don bynta, bad ïa kane ka rai la pyntip bad la pynshai sha baroh ba kynthup ïa ka ACHIK, bad hadien kata ka jingïasyllok la ïaid shakhmat ban shim ïa ka rai ban pynmih noh ïa ka Office Memorandum kaba thymmai," u la ong.
Shuh shuh haba kren pat halor ka jingdawa ban pynlong nongbah Tlang ïa ka Tura u la ong, “Ka thong jong ka Sorkar ka long ban wanrah ïa ka roi ka kiew bad ka mini secretariat kaba la buh ha Tura kadei kawei ka matti kaba khraw ban ïarap ïa ka thaiñ, da kaba pynkhlaiñ ruh ïa ki tnat treikam ha ki tnat treikam bapher bapher jong ka Sorkar ban pynthikna ba ka synshar khadar kan jan sha ki paidbah.
"U ong ruh ba ka jingdawa jong ka ACHIK ka long ban pynjan ïa ka synshar khadar sha ki paidbah bad ka sorkar ruh ka leh ïa kata mynta watla ka dang donkam shibun ban leh.
U Myntri Rangbah u la pyntip ruh ba shen ha ka jingleit jong u sha rilum Garo un sa leit ban kynduh ïa katei ka kynhun.
Shillong, Naitung, 20: Da kaba kubur ba ka jingwan rung kyrthep jong ki briew kiba nabar ka dei ka mat kaba khia bha, u Myntri Rangbah ka Jylla u Conrad K.Sangma ha ka sngi Palei u la kular ba ka Sorkar kan pan jingmut na ki paidbah ba bun balang shwa ban ïaid shakhmat ïa ka projek lynti Rel ha rilum Khasi bad Jaiñtia.
Ha ka jingïakren bad ki lad pathai khubor, u Myntri Rangbah u la ong lada kiba bun balang ki sngew ba ka long kaba donkam ban tih bniah ïa ka jingwanrung kyrthep jong ki briew kiba nabar, ka Sorkar ruh kam don jingeh eiei ban leh ïa kata.
“Ka jingwad bniah kam don jingeh eiei hynrei ka jingwan rung kyrthep jong ki briew kiba nabar ka dei ka jingeh.
Nga la kren da kaba shai sha ki paidbah ba ngin ym leh da ka bor ban shim ïa kane ka rai lada ki paidbah ba bun balang ki don ka jingsngewkhia.
