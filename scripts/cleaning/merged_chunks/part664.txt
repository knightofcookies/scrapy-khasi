U Bah Renikton u don ka jingkyrmen ba ha ka dorbar ka ban wan, yn ïoh ban ïatai ïa kane ka mat kaba ki khun samla ki ap, bad lada long kaba lah, ka sorkar kan pynbeit ïa kane kaba don jingeh ha kiba bun ki liang haba pyntreikam ïa ka reservation policy bad ka roaster system.
Kumta u Bah Renikton u la ong ba u sngewthuh ïa ka jingud jong ki samla bad kiba bun ha ka bri Hynñiewtrep bad u kyrpad ïa ki samla ba kin long kiba ïai shah namar yn rah biang ha ka dorbar ban wan.
Namarkata, u ngeit skhem ba ka motion kaba ma u ruh u rah kan ym ïap, hynrei kan ïoh ban bteng biang ban ïatai ha ka dorbar ban sa wan.
U la ong ruh ba kum uwei na kiba wanrah ïa ka mat ïatai, un sa ai da ka jingthoh sha u Commissioner Secretary ban pynsah ïa ka motion khnang ban ïoh ïatai noh ha ka dorbar ka ban wan.
U Aamir Khan uba la ak ha ki phlim kum ka Lagaan, Rang De Basanti  bad kiwei kiwei u la kren halor ka jingbym lah ka Bollywood ban shna ia ki  phlim kum jong ka Hollywood ha kaba u Aamir u sngew ba dei na kane ka daw ba ka Bolly wood ka dang kham  long sahdien bha ha kaba iadei bad ka rukom shna phlim wat haduh mynta.
U Aamir u sngew ba wat tang ia ki phlim kum ka Inception ka Bolly wood kam pat shim lah satia ban shna wat haduh mynta bad ynnai ia ong sa ia kiwei kiwei de ki phlim.
U Aamir uba la shah sin kum u ‘Perfect ionist’ u don jingkyrmen bad u khmih lynti ba lehse ha ki snem ban wan ka Bolly wood kan sa lah hi ban shna ia ki phlim kum jong ka Hollywood bad kane ka dei ruh tang lada ki nongshna phlim bad direktor ki kham shim khia noh halor kane.
Haba nujor ha ka rukom shna phlim ha Bollywood bad Holly wood u Aamir ula ong ba ka Hollywood ka la kham kiew shaphrang ha kiba bun ki liang bad ki nongshna phlim kim salia satia ban shna ia kino kino ki phlim kiba eh bad kiba jynjar bad ki kwah ruh ban pyrshang.
Hynrei u Aamir u kmen pat ha kawei ka liang ba ki nongshna phlim ka Bollywood ki la sdang ioh mynsiem ban shna ia ki katto katne ki phlim kiba iasyriem bad ki jong ka Hollywood kiba kynthup ia ka Pathaan kaba long ruh kawei na ki phlim ba itynnad bha mynta u snem.
Ha kajuh ka por u Aamir ula pynpaw ruh ba lada ka Bollywood ka lah ban shna ia ki phlim kumba long ka Holly wood ha ki snem ban wan kan sa long kum ka jingphohsniew.
Une u tyngshop ula ai mynsiem ruh ia ki nong thoh khana ha kaba iadei bad ki phlim ba kin kham pyrshang ban pynleit jingmut noh sa ha kiwei kiwei ki khana kiba kham biang khnang ba ka Bollywood kan kiew ha kaba iadei bad ka rukom shna ia ki phlim.
Nalor kane u Aamir u kwah ruh ia ki khlur ak phlim kane ka karkhana ba ki dei ban shim khia bha ia ka kam ak phlim ban kyntiew ia kane ka karkhana.
Ki khubor hamsaïa ha Sohïong konstitwensi ki la pur sted ha kine ki sngi ba ka UDP ka la leit pynïasoh sha ka NPP hadien ba ka la leit ban ïatreilang ban thaw ïa ka sorkar synrop kaba thymmai ha ka jingïadonlang ka BJP.Kane ka khubor hamsaïa ka la poi shaduh tyndong shkor u President ka UDP sengkmie, u Bah Metbah Lyngdoh kat haduh ba u hap ban pynshai sha ki nongkyrshan ka UDP Sohïong circle ba kane ka khubor kam dei kaba shisha kumba la pynsngewthuh bakla da ki katto-katne ki briew.
Kane ka jingpynshai u Bah Metbah ka dei ha ka por ba ka seng ka la leit ban pynbna ïa ka kyrteng u Bah Synshar Lyngdoh uba dei pyrsa trai jong u Bah HDR Lyngdoh (bam kwai ha dwar u blei) ba un long kum u kyrtong ka UDP ban ïakhun ïa kane ka ilekshon MLA kaba dang sahteng ha Sohïong konstitwensi kaba ki la pynlong ïa ka jingïalang ha phyllaw ïing u Bah HDR Lyngdoh ha Sohïong ha ka 25 tarik Lber, 2023.
Haba ai jingkren ha kane ka jingïalang, Bah Metbah u la ong, “Nga sngewsih haba nga ïohsngew ïa ka khubor haba ïaid sharum shaneng kaba pynsah umdum ïa ki paidbah da kaba kynnoh ba ka UDP ka la rung sha ka seng NPP".
Kumta u la pynshai ba ka UDP kam dei ba ka leit rung sha ka seng NPP, hynrei ka leit ban thaw ïa ka sorkar synrop kaba la ïalam da ka NPP.“Ki paidbah ka Sohïong konstitwensi ki dei ban shai namar ngi wan ban pynbna ïa ka kyrteng jong u Bah Synshar, ngi wan na ka seng UDP ym da kawei ka seng" u la ong.
Kane ka jingpynshai u Bah Metbah ka dei namar ki la don ki nongkyrshan ka UDP na Sohïong kiba la phone beit sha u kiba la kylli hato ka UDP ka la rung sha ka seng NPP?.
Kumta u Bah Metbah u la pynshai ba haduh mynta ym pat ju don ka seng saiñpyrthei ha Meghalaya ban jop marwei haduh 31 ngut ki MLA ha man ki ilekshon, hynrei ki jop khyndiat ngut kaba la hap ban pynlong ban synrop haba thaw ïa ka sorkar.
Nalorkata, u la ïathuh hadien ba la dep ñiew vote ka NPP ka jop 26 ngut ki MLA, ka UDP ka ïoh 11 ngut, ka BJP  bad HSPDP ki ïoh mar 2 ngut, ka Congress bad TMC ki ïoh mar 5 ngut, ka VPP ka ïoh 4 ngut bad ki MLA shimet ki don 2 ngut.
Shuh shuh u la pynshai ruh ba wat ka BJP kaba dei ka seng kaba la synshar ïa ka ri India ka la synroplang ha kane ka sorkar, kam mut ba ka la rung sha ka seng NPP.U Bah Metbah u la pynkynmaw ba ha ka ilekshon MLA ha u snem 2018, ka UDP ka jop tang 6 ngut ki MLA.Hynrei, ha ka ilekshon MLA 2023 ka la ïoh haduh 11 ngut bad ka seng ka donkam ban jop sa ha Sohïong konstiwensi.
Ha kane ka sngi ba pynbna ïa ka kyrteng u Bah Synshar Lyngdoh uba baroh ki tip kum u Pup la ïadonlang ki bahaïing hasem jong u Bah HDR Lyngdoh, ki MLA ka UDP, ki MDC bad ki nongkyrshan kiba la wan ban sakhi ha kane ka jingïalang.
U Nongrwai Hip-Hop u Jay-Z uba la tip ruh da ka kyrteng sin kum u Jigga ula shah nam kum uwei na ki nongrwai Hip Hop ba riewspah tam ha ka pyrthei ha kaba kane ka long ruh namar ka jingdon jingem jong u mynta ka la kot sha ka 2.5 Billion.
Katkum ka jingwad jingtip jong ka Forbes la lap ba Jay-Z ula long mynta uwei na ki nongrwai ba riewspah tam ha kane ka pyrthei bad u la wan ba-ar hadien jong u hehspah Bernard Arnault, uba dei u CEO jong ka LVMH Moet Hennessy Louis Vuitton.
Ka kaiphod ka iathuh ba ka jingdon jingem jong uBernard Arnault ka long haduh $216.1 billion bad kane ka dei namar ka jing iaid bha jong ka kompani jong u kaba ula ioh ban buh bad pynmih ia ki tnat treikam hajan kawei pa kawei ka ri jong ka pyr thei.
Haba phai pat sha ka liang jong u Jay-Z une u nongrwai ula kiew ha ka spah ka phew na ka daw jong ka kompani pynmih jingrwai.
Nalor kane une u nong rwai ula iohnong bad ioh jingmyntoi ruh da ka jingpynmih ia ka  Armand de Brignac champagne bad D’Usse cognac.
U Sean P Diddy ruh ula don lang ha ka thup kum u briew uba riewspah  tam ha ka pyrthei naduh u snem ba la leit bad kane ka dei lyngba ka jingpynmih ia ka DeLeon Tequila bad REVOLT network bad ula knieh noh ia ka kyrdan ba la bat da u nong rwai Rap u Kanye West.
Ka jingïai bteng jong ka jingïap ki ngap na ka por sha ka por bad na kawei ka jaka sha kawei pat ha ki bynta jong ka West Khasi Hills District ka la long shisha jingduhnong kaba khraw ïa ki nongri ngap kiba im sngi da kane ka kam.
Katei ka jingïap ki ngap ka la jia ruh ha kawei na ki shnong ha Khliehmawlieh, West Khasi Hills ha kaba ha kine ki sngi, ki ngap kiba ki nongri ki la ri ki la shu ïap la ka ïap hi bad kane ka la pynlyngngoh shi kat dei ïa ki nongri ngap nalor ba ki la hap ban duh noh ïa ki ngap kiba ki la ju ri baroh shi katta.
U Bah Klestar Syiem, uwei na ki ’riew rangbah na ka shnong Khliehmawlieh uba dei ruh u nongri ngap naduh ki por ba u dang khynnah, u la pynpaw ka jinglyngngoh namar watla naduh ba u dang rit u ju ri ngap, hynrei um pat ju lap kumba long mynta u snem ha kaba tang shu rang u slap, shi sngi ar sngi hadien, ki ngap ki la shu ïap la ka ïap hi.
“Nga dang mutdur ba u ïap thngan ne kumno, hynrei haba nga peit ïa ki rew ngap kiba don shapoh jong ka ksing, ka um ngap ruh ka biang ka ja jong u ngap ruh ka biang bad ka jingbam jong u ngap ka dang biang lut, hynrei u shu ïap la ka ïap bad kane ka pynlyngngoh haduh katta-katta ïa nga bad ngam lah ban sngewthuh na kaei ka daw ba ki ïap," la ong u Bah Syiem.
U la ïathuh ruh ba u la pyrshang ban wad jingtip, hynrei ym shym la ïoh jingtip eiei halor katei ka bynta.
U Bah Syiem u la ong ruh kat haduh mynta ki don kumba 7 ksing ki ngap ki jong u kiba la ïap bad u dang don sa kumba 13 tylli ki ksing bad imat kitei kiba dang don ruh kin sa ïap lut namar ki don ki ksing kiba ki ngap ki la sdang ban ïap.
U la ong ruh ba kum u nongri ngap u shem jingeh haduh katta-katta kumno ban ïada ïa ka jingïap jong ki ngap bad lehse ka shong sa ha ki bor sorkar ba kin ai lem ka jingpynshai sha ki nongri ngap da kano ka lad ban ïada ïa ka jingiap jong ki ngap.
U la ong ruh ba u la mutdur ba lehse ka jingïap jong kitei ki ngap ka lah ban dei na ka jingbakla jong ki syntiew kiba u thung, ïoh ba ki ai dawai kumno-kumno ki khun.
Hynrei haba pyrshang ban kylli pat ym shym la don mano-mano ba ai dawai.
“Ha ka jingim jong nga kum u nongri ngap, ngam pat ju ïohi mynno-mynno bad baroh shi katta nga ju ïohi ba ha kiwei ki jaka ki la jia ba ki ngap ki ïap.
Nga dang mut ba ki don jingbakla kumno-re-kumno na kaba ai dawai ïa ki jingthung-jingtep lane ki dei kino-kino ki kynja dawai hynrei kumba long mynta, ha katei ka jaka jong u, ym don eiei ba pyndonkam ban ai dawai hynrei ki la shu ïap," u la ong.
Haba ïakren halor ka kam ri ngap jong u, u la ong ba na kawei-kawei ka ksing, u ju sei ïa ka um ngap kumba lai sien ka um ngap ha ka shisnem bad na kawei-kawei ka ksing ngap u ju ïoh kumba hynriew kilo bad u don kumba 16 ksing.
Kumta ka jingïoh ha ka shi snem ka poi sha ki phew hajar tyngka, hynrei katei ka jingïap jong ki ngap ka la long shisha ka jingduhnong kaba khraw ïa u namar mynta lei-lei tang ban ïoh ïa u ngap ban ri ruh ka long kaba jynjar.
Na ka liang u Bah Syiem u la kyntu jur ïa ka Sorkar lyngba ki tnad ba dei peit, ba ka donkam ban leh da kino-kino ki kynja ai jinghikai lane pynshai kaba ki nongri kin long kiba la tip janai namar haduh mynta bun ki nongri ngap ki shu ri lymmuh.
Ka la long ka sngi kaba shongshit bha ïa kito kiba ju sngewtynnat ha ka jingïamareh bad ïaid kjat sha ki lum ki wah.
Ïa ka Khatarshong Adventure Trail Run kaba lai la sdang da u Bah Anthony Khongrymmai, Sordar Mawmihthied bad Bah M.W Kyndiah, GM GAIL na Mawmihthied ha ka 25 tarik Lber, 2023.
Ha kane ka jingïamareh ki don haduh 82 ngut ki nongïashim bynta kiba wan na kylleng ki jaka.
Ka lynti mareh ka kynthup ïa ka jingnoh ïa ki thieb na Sohrarim sha Nongtraw bad ki thieb ba kiew malu-mala, ki lynti ba mih ki siej, ki wah bad ki thieb kiba tan bha.
Kane ka lynti mareh ka long 16 km kaba hap ban ïaid lyngba 11 tylli ki shnong ha kaba ka por kaba slem tam ban mareh ka long 8 kynta.
Ki shnong ha kine ki thaiñ ki long kiba la sumar khuid bha da ki nongshong shnong.
Namar ba kane kam dei ka jingïakob, kumta ki nongmareh ruh kim da kyrkieh than ban beh ïa ka por.
Ha kane ka lynti la kynthup ruh ïa shibun ki jingïalehkai kiba ki nongïashim bynta ki la ïoh lad ban ïashym bynta.
Don kiba jngi kai ruh ha ki wah duid, don kiba ïakren kai bad ki trai shnong bad don ruh kiba mad ïa ki soh ki pai kiba mih ha kito ki thaiñ.
Ka jingthmu jong kane ka lympung kam shym long tang ban ïamareh, hynrei ban leh eiei ki kam kiba bha na ka bynta ki khynnah ha kito ki thaiñ.
Ki nongmareh ki la noh synñiang da kaba ai jingïarap ïa ki khynnah skul ha shnong Pdei.
Ïa kane ka jingmareh la pynkut noh ha Kongthong Traveller Nest.
U Trai ka Kongthong Traveller Nest, Bah Rothell Khongsit, u la pdiang sngewbha ïa baroh ki nongïashim bynta da kaba ai jingbam bad jingdih pyngngad.
La pynkut ïa kane ka lympung da ka jingkren na u Secretary ka shnong Kongthong, u Bah Stogent Lynrah bad ka jingsam ïa ki takma sha baroh ki nongïashim bynta.
U Wayne Swinny uba dei u nongtem Guitar ka kynhun rwai Saliva ula khlad noh hadien ba ula ioh ia ka Brain Haemorrhage ha kaba u Wayne ha ryngkat u Josey Soctt, Dany Novotny, Chris Dabaldo bad Paul Crosby ki dei ruh ki dkhot ka Saliva bad ki nongseng kane ka kynhun.
Ka khubor ba la ioh ka iathuh ba u Wayne Swinny uba la don 59 snem ula khlad ha ka por ba kane ka kynhun ka dang thmu ban leit shim bynta sha Pittsburgh ha ka sngi Ba-ar.
Ki dkhot kane ka kynhun ha ka jingiakren bad ki lad pathai khubor  ki la pynpaw ka jingsngewsih bakhraw halor ka jingduhnoh ia u Swinny bad ong ba ka jingkhlad kyndit jong u ka dei ka jingduhnong bakhraw ia ka Saliva.
Katkum ka khubor ba lah pynbna da ka klob Tottenham ka long ba u nongialam jong katei ka klob u Antonio Conte u lah mihnoh na ka kynhun ialehkai baroh kawei hadien ba ka jingiakren bad iamir jingmut baroh hapdeng jong u bad ki nongpyniaid bahalor jong ka klob ka lah poi sha ka jingiasngewthuh jingmut bad iamynjurlang na ka bynta ban pyllait noh ia u na ka kynhun ialehkai baroh kawei.
Kane ka wan ruh hadien ba u Conte u lah dep ban pyntyllun ia ka kam shakri ha kane ka klob kumba 16 bnai.
Kumta ruh katei ka jingmihnoh jong u na ka klob ka urlong mynta hadien ba ka kam shakri jong u ka lah poi hapdeng ka jing-artatien kaba khraw na ka bynta ba un dang iaineh ha ka klob hadien ba ka kynhun ka lah shah pyniakhaid kol noh da 3-3 ha ka klob Southampton ha ka jingiakhun jong ki ha ka 18 tarik mynta u bnai.
Kane ka long ruh ka jingialehkai ka bym shym la poi pyrkhat ba kan shah pyniakhaid naba ka Tottenham ka la lah tam kol lypa shakhmat da haduh 3-1 ha ki por ialehkai ba shakhmat.
Hangne ka khubor ka pynkynmaw ruh ba u Conte u lah shimti kum u nongialam katei ka kynhun ha u bnai Naiwieng 2021 bad mynta ha ka jaka jong u yn sa mih bujli noh da u symbud jong u; u Cristian Stellini tad haduh kaba kut syndon jong ka aiom ialehkai ba mynta.
U Conte  u lah mihnoh na ka klob mynta da kaba ieh ia katei ka kynhun ialehkai ha ka kyrdan ba 4 ha ka miej khein dor-thong jong ka EPL, hynrei tang ar dor-thong halor jong ka klob kaba lah wan ha ka kyrdan ba 5 ka Newcastle kaba don ia ki ar jing-ialehkai ha ka kti jong ka ha ka jingiakhun jong ka na ka bynta ban  shah jied sha ka Champions League.
Kham mynshuwa, u Stellini u lah ioh teng ha ka ban pyniaid ia ka kynhun ialehkai ha ki lympung iakhun ha ka por ba u Conte u dang don hapdeng ka jingshah sumar bad ban ioh ruh  ia ka jingkoit na ka jingshah sumar ka met jong u.
Kumjuh ruh ha ki por ba u Conte u dang long u nongialam jong kiwei pat ki  klob ha ki snem ba mynshuwa, u la lah ba khur ia ki 2 tylli ki trophy na ka lympung ialehkai ha ki lai samoi jingshakri jong u kum u nongpyniaiad jong ki klob bapher bapher kata ha Juventus, Chelsea bad Inter Milan, hynrei u bym shym la lah pat ban pynkut noh ia kata ka jing-ap kaba kaba 15 snem kynthih jong ka klob Tottenham na ka jingshah rem ka jong ka bad ban rah ia ka thong jingjop na ka lympung.
Ka Federation of Khasi Jaiñtia & Garo People (FKJGP), West Khasi Hills, ka la pynpaw ïa ka jingsngewdiaw kaba jur halor ka jingjubab u Myntri ka tnat ïalehkai u Bah Shakliar Warjri halor ka jingkylli kaba la wanrah da u Bah Gabriel Wahlang, MLA ka Nongstoiñ constituency ha kaba ïadei ban pynïoh ïa ka madan phlang plastik (artificial turf) ha West Khasi Hills kaba dei ka jingangnud jong ki samla kane ka thaiñ.
Haba pynpaw ha ki lad pathai khubor ha ka Lah Sngi U Blei, ki nongkitkam ka FKJGP ki la pynpaw ba ka jubab jong u Myntri ka tnat ïalehkai ban ong ba ka jngai bah ïa ka West Khasi ban ïakren ïa ka Artificial Turf, ka FKJGP ka ong ba katei ka jingjubab jong utei u Myntri ka long ka bym sngewïahap satia bad na ka liang ka seng kam lah ban pdiang.
Kumta ka seng ka la kyntu ruh ïa utei u Myntri ka tnat ïalehkai ba u dei ban da ïakynduh shwa ïa ki ophisar ba dei khmih bad ruh ban wan jngoh shwa ïa ka West Khasi Hills District khnang ban tip, ym ban shu kren mutdur.
Nalorkata, ki la ong ruh ba u Myntri ha ka jingshisha lada u ong kumtei u dei ban pynshai kaei ka daw ba ym lah ban ai madan plang plastik ïa ka West Khasi ym ban shu kren kutlad.
Kane ka pyni ruh ba um burom ïa ka jingangnud ki samla jong ka West Khasi Hills.
Ha ka jingshisha shwa ban kren kumtei u la dei ban da wad bniah lane peit bniah bha shwa bad um dei ban shu pynduh jingkyrmen.
“Ha ka jingshisha ka West Khasi Hills ka don ar tylli ki madan ïalehkai phutbol, kawei ka madan Nongpyndeng jong ka NDSA bad kawei ka Nongpathar Stadium ha Pyndengrei.
Kitei baroh ar tylli ki madan ki long kiba lah bit lah biang pura ban ïoh ïa u artificial turf, hynrei balei u ong ba ka jngai bah ban ïoh artificial turf.
Ka madan jong ka NDSA ha Nongpyndeng kumba la kular u Bah Banteidor Lyngdoh Myntri barim ka tnat ïalehkai kam long mo ban shna noh ïa ka madan Nongpathar Stadium ha Pyndengrei.
Kane lei ka dei ka madan kaba don ha ka kti jong ka Sorkar, kata ha ka Directorate of Sports & Youth Affairs kaba lah dei ka jaka kaba lah bit lah biang bha, hynrei ban shu jubab ba ka jngai ngim sngew lah pdiang da lei-lei" la ong ki nongkitkam ka FKJGP.Ki la ong ruh ba ka West Khasi Hills ka dei kawei na ki district kaba la rim tam hapoh ka Jylla.
Ka dei kaba don ïa ki paidbah kiba dei ki riew ïeit phutbol bad ka dei ruh kawei ka district kaba la sei bun ïa ki ’rang bad ki ’thei ïalehkai ba tbit ban mihkhmat ïa ka Jylla ha ki kam ïalehkai bapher bapher.
Hato, balei kiwei ki district ki ïapher bad ka West Khasi Hills?“Ka long kaba sngewsih ba kane ka Sorkar ha ki snem ba la lah ka la pynïoh madan phlang plastik ïa kiwei ki district, hynrei balei ka jngai ha West Khasi Hills " ki la bynrap.
Namarkata, ka FKJGP ka la dawa ïa u Myntri ka tnat ïalehkai bad ka Sorkar Jylla ba ki dei ban phai khmat kyrpang ïa ka West Khasi ban pynïoh noh ki lad ban pynbha ïa ki madan ïalehkai kiba don ha West Khasi, kata khlem da ong artificial turf ne natural grass, hynrei ban pynbha noh ïa ki madan ïalehkai ba kin ïa hap dur katkum kane ka juk mynta.
Ka Pynkynmawlot Association Nongnah ha ka Sngi Saitjaiñ ka la pynhap pyrda noh ïa ka lympung ïalehkai phutbol ba la tip kum ka 2nd Pynkynmawlot Football Tournament ha madan Mawkyndeng Nongnah, South West Khasi Hills.
Ha katei ka sngi pynkut ïa kane ka lympung, ka Dang Pyrshang FT ka la khur ïa ka nam lahduh hadien ba lah pynliem noh ïa ka Nongktieh SC da 1-0 kol.
Ha kane ka sngi la ïadon ryngkat u Bah Shiningstar Wanñiang, President HYNF SWKHD bad haba ai jingkren nyngkong eh u la pynpaw ïa ka jingai khublei ïa ka seng kaba la pynlong ïa kane ka lympung kum shi bynta ban kyntiew ïa ka sap ka phong jong ki khun samla kane ka dong ka thaiñ.
Nangta u Bah Shiningstar u la ai ruh ka jingkyntu kynpham ïa baroh ar tylli ki kynhun ba ki dei ban pyndonkam hok ïa la ki sap ki phong khnang ba ka jingïalehkai jong ki kan ym kut tang hangne, hynrei ba kin poi sha ki state level, national level bad kiwei kiwei.
U MLA ka seng Congress na Umsning, u Dr Celestine Lyngdoh lane u Dr Bom, ha ka 27 tarik Lber, 2023 u la takraiñ tyngeh ïa ka sorkar MDA hapoh ka jingïalam jong u Conrad K Sangma bad u la kynthoh ba ha Meghalaya, ka la mih sa kawei ka jaitbynriew nalor ki Khasi, Jaiñtia bad Garo, bad kata ka dei ka jaitbynriew ‘High-Level’.
Kiba la sngap lut ïa ka jingkren jong u Dr Celestine wat lada ka long tang 10 minit, kin sngewthuh ïa ki mat ki jura kiba une u MLA u la wanrah bad ka jingsngewkhia mynsiem khamtam halor ka jingkynnoh u Myntri Korbar Ri, u Amit Shah, ba ka Meghalaya ka dei kaba wan nyngkong eh ha ka bamsap bamngem.
Une u MLA u la pyni ïa ka jingshlur ban kren halor ki mat kiba ki paidbah ki ïakren.
Na ka por sha ka por, ka kyrteng ‘High-Level’ ka la mih ha kine ki san snem ba la leit noh.
Ngim tip sa kaei ka ban jia ha kine ki san snem ba dang shu sdang shen.
Tang ka por kan sa batai.
Ngi sngewïahap ïa ka jingkren u Dr Celestine ba ka long ka jinglehraiñ ïa ka jylla ba kan shah kynnoh ba ka dei kaba bamsap tam ha ka Ri khamtam ba ka jingkynnoh ka la wan beit plak na u Myntri Korbar Ri uba dei ruh u President barim jong ka BJP.Kumba ngi la kdew ha ki jingthoh kiba la dep ban pynmih dang shen, u Amit Shah un ym kren khlem da tip lut ïa ki jingshisha baroh.
Ban shu kynnoh bamsap bamngem khlem ki jingshisha, ngim tharai ba kan shu mih tang ha ka por ilekshon kat na ka shyntur jong u Myntri Korbar Ri.
Tangba une u Myntri um don jingkitkhlieh satia.
Ynda la dep ka ilekshon, une bad u Myntri Rangbahduh ki la wan her sha Shillong ban sakhi ïa ka jingshimti jong u Conrad ïa ka shuki Myntri Rangbah ha ka sien kaba ar.
Ha ka jingshisha, u la dei ban ai hukum ïa ka CBI, Enforcement Directorate bad kiwei ba kin tohkit halor kata ka bamsap bamngem ha Meghalaya.
Hynrei ki ’riew saiñpyrthei ki sah hi ki ’riew saiñpyrthei kiba shu lapmiet tang ha ka kawang ktieh khlem da buddien shuh.
Halor kata ka jaitbynriew ‘High-Level’, ngi sngewdei bad ka jingkren jong u MLA ka Umsning.
Da shish, imat kita ki ‘High-Level’ ki shong shabar ka jylli jong ki aiñ ki kanun.
Ki jingkynnoh kiba bun ki la wan pyrshah ïa kane ka kynhun khamtam ha kaba ïadei bad ka jingtih bad jingkhaïi be-aiñ ïa u dewïong.
Kam dei kaba lait na ka jingkren jong u Dr Celestine uba la ong ba kita ki ‘High-Level’ ki dei ka jaitbynriew bathymmai ha kane ka jylla.
Watla ngim pat lah ban ïohi ïa ki, hynrei ngi sngewthuh pat ba ki don shisha.
Ngi dei ban tip ba ka tdem kan ym mih khlem da don ka ding.
Ha kajuh ka por, ki jingkynnoh kin ym mih khlem da don ki jingshisha.
Kine ki ‘High-Level’ ki la pynsniewdur shikatdei ïa ka jylla haduh ba ki pulit ki paw ba kim donbor satia ban leh eiei.
Ki trok kit dewïong, la ki dei kiba kit katkum ka aiñ ne khlem aiñ, ki ïaid sahuh ha ki surokbah.
Dei hok ba ka Meghalaya High Court kan phah wan syndon da ki pulit Central Industrial Security Force (CISF) ban ïarap peitngor lem ïa ka ïaid ka ïeng jong ki trok ha ki surok.
Sa kane ruh ka long ka jinglehraiñ ïa ka jylla namar wat ka High Court kam i don jingshaniah shuh ha ki pulit jong ngi.
Ki pulit kiba da ki hajar ngut ki la duh jingshaniah na ka High Court syndon.
Kan eh aïu pat ïa ngi ki paidbah ba ngin duh jingshaniah ïa ki pulit? Lada kat ka High Court ka la artatien ïa ka rukom treikam jong ki pulit ka jylla haduh ba kan da hap phah wan da ki CISF, ka mut ka da don da ka daw kaba khlaiñ.
Kum ki nongshong shnong ngi sngew ba ngi hap ban pyndem ïa ki khlieh shapoh namar kane.
Ki pulit ki dei shi bynta na ka imlang sahlang jong ngi bad haba ki shah kynthoh ma ki, ka long ka jingkynthoh ïa ka jylla baroh kawei.
Ka jingïasylla hapdeng kita ki ‘High-Level’ bad ki briew kiba don ha ka bor synshar ka la ktah lut nadong shadong bad ka burom jong ka jylla ka don ha tmier duh.
Ka bakongsan ban leh nangne shakhmat ka long ba u Amit Shah u dei ban phah tohkit ha ka CBI halor ki jingkynnoh bamsap bamngem ïa ka Meghalaya khnang ba kum ki nongshong shnong ngin don ka jingtip kaba shai la ki dei tang ki jingkynnoh ne ki da don da ki jingshisha kiba ym lah ban len ne buhrieh shuh.
Une u Myntri Korbar Ri lada u dei uba don jingkitkhlieh un hap ban aiti sha ka CBI ban tohkit bad ym ban shu pynkut ïa ka jingheh nia ka jong u ha ka rynsan ïalap ilekshon.
Lada um leh kumta, ka sorkar jylla ka dei ban ai da ka mukotduma bai mynraiñ khmat pyrshah ïa u Amit Shah ha ïingbishar khnang ban pynkhuid ïa ka dak kaba une u Myntri u la pynsah.
Ngim sngewtynnad ban shu kynnoh lamwir khamtam kat na u Myntri Korbar Ri.
Sei ïa ki jingshisha lyngba ka jingtohkit kaba laitluid khnang ba ngin tip kaei kaba dei bad kaei kaba lait.
Na ka liang ka synjuk ba khlieh duh ia ka jingialehkai kriket hapoh ka ri India ka Board of Control for Cricket in India (BCCI), ka pynbna paidbah mynta ia ka thup kyrteng kaba jrong jong ki rang-ialehkai kiba lah shah pynkup burom mynta da ka ‘Central Contract (CC)’ na ka bynta ka aiom ialehkai 2022-23.
Kumta katei ka jingpynbna ba mynta da ka BCCI lah iohi ruh ia u rang-ialehkai ba pawkhmat jong ka kynhun ialehkai ka ri uba tbit ban ialehkai ha baroh ki liang jong ka jing-ialehkai u Ravindra Jadeja, u kylla long mynta kum uwei na ki nongialehkai ban shah siew ha ka dor kaba heh.
Une u nongialehkai u lah shah pynkhmati mynta da ka  A+ Kontrak  namar ka jinglah jong u ban ialehkai bha ha baroh ki bynta jong ki lympung ialehkai kiba u  shim bynta.
Hynrei ha kawei ka liang ka long ruh ka jingduhnong kaba khraw na ka bynta kiwei pat ki rang-ialehkai ka ri naba u KL Rahul u lah shah pynhiar kyrdan mynta na ka A sha ka B.Shuh shuh ruh ki don bun ngut kiwei pat ki rangialehkai kiba lah shah iehnoh shi syndon na ka jingpynrung ia ki kyrteng jong ki ha ka thup; kata ka kynthup ruh ia u Bhuvneshwar Kumar, Ajinkya Rahane, Ishant Sharma, Wriddhiman Saha, Deepak Chahar bad Hanuma Vihari kiba lah shah iehnoh syndon shadien mynta na ka thup jingiateh baroh kawei.
Na kitei, u Saha, Ishant bad Rahane ki long ki rangialehkai ki bym shym la ioh bynta shuh ha ka skhim jong katei ka jingiateh kontrak.
Kumjuh ruh u Bhuvneshwar u lah ialehkai khyndiat tylli ki jingialehkai ha ki lympung iakhun ba khyndiat over dang ha ki por ba lah leit, hynrei katto katne na ki rangialehkai lah iohi ba ki la lah ban tam noh ia u sha ka kyrdan ba shajrong.
Haduh mynta u Deepak Chahar u dang iai shah jied kum u nongialehkai bahajrong eh ha kaba iadei bad ka sap ialehkai ka jong u, hynrei ka jingmynsaw ka lah pynlong ia u ban hap kiar noh na ka bynta ban long u shibynta jong ka CC napdeng ki nongkawang bol pace ka kynhun ialehkai ka ri.
Kumta ruh u Hanuma Vihari uba long u rangialehkai ba pawkhmat na ka bynta ka kynhun ialehkai Test ka ri, ha ka thup ba mynta lah shem ba u lah shah pynhiar kyrdan noh.
Katba katei ka thup kyrteng ba thymmai ka dang iai tyllun shakhmat, u Deepak Hooda, KS Bharat bad Arshdeep Singh ki long kiwei pat ki kyrteng kiba lah ioh ban kamai mynta ia ka hok ba ki dei ban ioh kata ka jingshah kynthup ka jong ki ha ka kyrdan Grade C.Ka thup kyrteng ba thymmai jong ka CC na ka bynta ka aiom 2022-23:Grade A+: Rohit Sharma, Virat Kohli, Jasprit Bumrah, Ravindra JadejaGrade A:Hardik Pandya, Ravichandran Ashwin, Mohammad Shami, Rishabh Pant, Axar PatelGrade B:Cheteshwar Pujara, KL Rahul, Shreyas Iyer, Mohammed Siraj, Suryakumar Yadav, Shubman GillGrade C:Umesh Yadav, Shikhar Dhawan, Shardul Thakur, Ishan Kishan, Deepak Hooda, Yuzvendra Chahal, Kuldeep Yadav, Sanju Samson, Washington Sundar, Arshdeep Singh, KS Bharat.
“Mama ketnaithu.
Ithuatcha Mama? Komtinei, komti dew na, mama? Thurakomti, komtikorona, manga barabor wan thied nangne dukan jong phite".
“Monga ym long dun te, kane mar bobhate.
To ale ale, bolei ma fi fetnohkamto.
Ale, to monstep to manga duna khon diatken ia fi, mongadie bhoni ken.
To mo phi ruh simno khambuun to mongaroloongken khunditduna.
Ma fi katno sim?  Kane ka dei kata ka ktien ka thylliej ba ju pyndonkam, ha Iew ha hat, hapdeng I nongdie bad I nongthied wei ba ka ktientynrai ka jong ki ka da iapher bak-ly-bak kawei na kawei.
Lah ban ong ba ka ktien ka thylliej lane ka ‘language’, kumba ki ong ha ka ktiennongwei,  ka dei kawei na ki lad ki lynti ba u Nongkren nongkhana u kwah ban bsutpynsngewthuh shai ha u Nongshahshkor ia kaei kaba u, kum u Nongkren, u don ha ka jingmut ka jingpyrkhat ka jong u.
Lyngba ka ktien ka thylliej ba u Nongkren u ialeh ban bsut pynsngewthuh, ia la ka jingmut ka jingpyrkhat ka jong u, ha uta uwei pat uba sngap bad uba shahshkor ia u.
Ka ktien ka thylliej  ka dei ka lad ka lynti ban ia kren ia khana bad ban ia sngewthuh shai iwei ia iwei.
Ka jingkren jingkhana ka jong u Nongkren kan long lehnohei lada kita kiwei pat kin shu ioh sngew khlem da shah shkor lane lada kim lah ban sngewthuh shaikdar lane kim lah ban shemphang ia kata ka ktien ka thylliej kaba u Nongkren u pyndonkam.
Uba sngap bad uba shahshkor u donkam ban sngewthuh shai kdar bha shwa ia kata ka ktien ka thylliej kaba u Nongkren u kren u khana.
Ka dei halor jong kane ka nongrim ba donkam ban don kyrpang ia u ‘interpreter’ lane ia u nongiarap ban pynkylla ktien, kata, u ban iarap ban pynkylla ia kata ka ktien ka thylliej ka jong u Nongkren nongkhana sha ka ktien ka thylliej ka jong uta u nongsngap nongshah shkor.
Kiwei lehse ki shim ba kata ka jingmihnoh jingdat ka jong ki MLA jong ka VPP ka dei ka jingbym burom ka jong ki ia kat u Lat jong ka jylla bad ruh ia ka ktien ‘Hindi’ kaba u pyndonkam.
Nga shimet ngam shim ba ka long kumta.
Nga kubur ruh ba kam dei ka jingbym burom, ka jong ki, la ia u Lat jong ka jylla ne ia ka ktien ‘Hindi’, kaba u Lat ka jylla u shim kabu ban pyndonkam kyrpang syndon pla kha ka Ing Dorbar thaw-ain jong ka jylla Meghalaya ka jong ngi.
Ngam kubur ba ki khim jingmut jingpyrkhat.
Nga shim ba ka dei ka dak jong ka jingsngewpyrshah ka jong ki ia ka jingshim kabu ka jong U Lat ka jylla ban pyndonkam da ka ktien Hindi, ka ktien ka thylliej kaba kiba bun napdeng ki MLA ki jong ngi kim da pyndonkam koit ha ka jingim ka jong ki kaba man la ka sngi.
Ka ktien ka thylliej kaba kim shym la pynmlien la ban pule lane ban thoh.
Nga shim pynban ba dei tang ki MLA jong ka VPP kiba ithuh, kiba tip bad kiba sngewthuh shai ia ka jingthmu kaba sha lynded jong ka jingkren khang ne ka ‘intentional speech’ ka jong u Lat da ka ktien ‘Hindi’.
Ka long lehnohei ban kren ban khana, ia u ba bun balang, da ka ktien ka thylliej lane da ka ‘language’ kaba um lah ban sngewthuh ia ka.
Sngewthamula ba U Conrad pat de ruh u krenpynksan pynban da ka ktien ‘English’ ia kato ka jingkren ‘Hindi’ ka jong u Lat, hapoh ka Ing Dorbar Thaw-ain jong ka jylla.
Ka jingkren pynksan ka jong u Conrad kan long lehnohei lada jia ba u Lat pat de ruh um lah ban sngewthuh ia kawei ba lehse u Lat um shym la pynmlien la ban pule lane ban thoh bad ban kren ia ka ktien ‘English’.
Ka jingkren pynksan ka jong u Conrad da ka ktien ‘English’ ka long lehnohei lada u Lat ka jylla um lah ban sngewthuh ia ka.
Kan jin da la bha ia u Conrad ba un krenpynksan pynban da ka ktien ‘Hindi’, khnang ban sngewthuh kyrpang u Lat.
Kan jin da la bha ruh de ba u Conrad un iarap pynsngewthuh lem ia u Lat, da ka ktien ‘Hindi’, ba kiba bun napdeng ki MLA ki jong kane ka thain Khasi-Jaintia kim dei kiba tbit la ban thoh lane ban pule bad ruh ban kren ia ka ktien ‘Hindi’.
U la dei ban pynsngewthuh lem ruh ia u Lat ba hangne ha ka jylla Meghalya ka jong ngi ka ktien ‘Hindi’ kam dei ka ‘official language’.
Ka jingkren kyrpang ka jong u Lat jong ka jylla, hapoh ka Ing Dorbar Thaw-ain jong ka jylla Meghalaya ka jong ngi, da ka ktien’Hindi’ ka pynshisha ia ka jingangnud jong ka Rashtriya Swayamsevak Sangh (RSS), lyngba ka Bharatiya Janata Party (BJP) kaba dei ka sengsain pythei ka jong ka, ban pynlong ia kane ka Ri India ka jong ngi ka ‘Hindu Rashtriya’ bad ruh ka ‘Hindu Bhasha’.
Ngidei ban tip shai ba ka jingthmu kaba kongsan tam eh jong ka RSS ka dei ka jingpynsaphriang bad ka jingpynsuhthied, ha baroh kawei ka Ri India,ia ka sainpyrkhat ka jong ka, kaba ngi ia tip baroh ia ka kum ka ‘Hindutva ideology’.
Kawei na ki jingangnud jong ka RSS ka dei ka jingsaindur thymmai bad ka jingithuhnoh ia kane ka Ri India kum ka ‘Hindu Rashtra’ lane ka Ri kaba kyrpang jong ki riewngiet Hindu.
La synshar ia ka sainpyrthat ka jong ki RSS da ka jingngiet ba ia ka Ri India hi baroh kawei dei ban synshar beit noh thik tang da ki riewngeit Hindu.
Ka ‘Hindu Bhasha’ (National Language) ne ka jingangnud ban ithuhnoh ia ka ktien Hindu kum ka ‘national language’ lane ka jingithuhnoh ia ka ktien’Hindi’ kum ka ktien ka thylliej jong ka Ri India hi baroh kawei ka deikawei de ka thong jong ka RSS.Ka ktien ka thylliej ka dei ka shi bynta ban lah ban pynlong ia kata ka ‘Hindu Rashtra’ ka jong ka.
Kane ka long kat kum kata ka ‘Hindu Bhasha Sangha’ ka jong ka.
Khatduh ia wai ba wat lada ka long lehnohei ban kren ban khana da ka ktien ‘Hindi’ ia ki bym sngewthuh ia ka pynban kam long lehnohei pat de kat kum ka jingthmu kaba sha lyndet jong ka RSS naba ka long ‘symbolic’.
Hato kam dei ne nga bakla?.
Hato ngi la klet mo, ia kito ki nongtihdewiong ba la sah kut hapoh ki krem barit, ba jylliew, bad bajrong ? La pynsangeh ia ka jingsei ia ki hadien 75sngi (Nohprah 13, 2018 – Lber 2, 2019), ki sngi bad ki por kiba bajrong tam ha ka Ri India, bad lehse kaba rem dor tam.
Haduh ba hap wan iarap na ka Coal India, Kirloskar Brothers, Odisha Fire Services team, the Indian Air Force, and the Indian Navy, balei khlem khot pat ia ka Indian Army? Imat ka sorkar jylla, ruh ka la klet mo ba ka shah shain kuna ha ka NGH haduh tyngka 100(shispah) klur.
Hynrei dang don ki satlip/mutlop, kiba kwah ban pan ia ki jingpynshisha tang ban iada rapjot ia ka jingtih badjingkhaii dewiong ba beain.
Ka NGT ruh ka la hukum ia kito ki 31(laiphew-wei) tylli ki karkhana thang dewiong ba beain ba kin siew haduh tyngka 41.75klur, ka bai pynjakhlia ia ka mariang, bad bakim lah ban bud ia ka ain ki kanun.
Ka NGT ruh, ka shainkuna, ia kiwei ki jylla da ki hajarklur, namarba kim lah ban tehlakam ia ki jingpynjakhlia ia ka mariang kaba kynthup ia ki wah bad duriaw ruh.
Kat kum ka kyndon (schedule) ba 11 bad 12 jong ka Konstitution jong ka Ri India, ka dei ka kamram jong ka jylla bad ki municipalities,ban pynbiang ia jingkhuid, jingsuba khnang ban pyntikna ba baroh kin ioh ka lyer bad um dih bakhuid na ka bynta jingim jong baroh ki nongshongshnong ha ka Ri.
Ym tharai Rs.109 klur kam dap.
Ka NGT kan sa khein katno spah klur kan shain kuna ia ka jylla jongngi, katta ka mut (EC=PI x N x R x S x LF) bad Tyngka 2 crores shi million litres shisngi (MLD) bad Tyngka.300 shi ton na ka bynta ka nuid ka bym pat pynkhuid bha kat kum ka ain, namar ka jingjakhlia ka wah Umkhrah, Umshyrpi, bad kiwei, ka tuid  bad lang lut ha ka wah Umiam bad ki bynta kiba shapoh jong ka wah.
Mano ba siew ia katai ka 100 klur bad ki jinglut jingsep ? ? ? Mynta ngim pat tip sa katno spah klur ki paidbah kin hap siew.
Baroh, ngi pynjakhlia ia ka mariang.
Kumta, ngi dei ban siew.
U Myntri kam poh iing jong ka Pakistan, u Rana Sanaullah ha kane ka kynti u la ther pyshah ia u Myntri Rangbahduh barim jong ka ri u Imran Khan halor ka jingkynnoh ba ki don kiba thmu thombor ban shim ia ka jingim jong u.
Kumta ruh u Sanaullah u la ong ba u Imran Khan u long u nongshun jong ka sorkar Pakistan hapoh ka jing-ialam jong ka PML-N ha kaba u Khan u la shim kabu ia ka kam saiñ pyrthei da kitei ki rukom.
Hynrei la ong ba ka jingshisha ka long ba yn nym don kum kita kiei- kiei bad ym don ba thmu sniew ia u Imran Khan ne ia ki nongialam jong ka Sorkar ba mynta ruh namar ka dei tang ka jingshim kabu jong u hi.
Katei ka jingkren jong utei u nongialam ka Pakistan Muslim League (N) [PML-N], uba long u paralok ba iajan bha bad u Nawaz Sharif, ka long ruh ban pynrem halor ka jingkynnoh jong u Imran Khan ba don ki briew kiba thmu ban thombor bad ba ka jingim jong u ka don hapdeng ka jingma.
Namar la ong ba, u Imran Khan hadien ba u la lait im na ka jingshah ther kuli hapdeng ka jingialang paidbah ha Wazirabad jong ka Punjab Province ha u Naiwieng jong u snem ba la leit, u la jer kyrteng ia u Rana Sanaullah kum uwei napdeng ki katto katne ki heh kiba kwah ban thombor bad ban shim ia ka jingim jong u.
u Imran Khan, uba la don 70 snem ka rta, u la jer kyrteng ruh ia u Myntri Rangbahduh jong ka Pakistan – u Shehbaz Sharif bad ia uwei u heh ISI ha ka ejahar kaba u la leit ban ujor pyrshah halor kitei kiba thmu ban shim ia ka jingim jong u ha katei ka por.
Ha ka jingiakren bad ki lad pathai khubor ha ki khyndiat por ba la leit, u Sanaullah u la ong ba ym shym don kum kitei ki jingkynnoh katkum ba la kam da u Imran Khan.
Kumta ruh u la ong ba ym don ba ap jingma eiei- la ka long ia u Imran Khan ne ia ki nongialam jong ka sorkar ba mynta namar kitei baroh ki long tang ki kam politiks jong u Imran Khan bad jong ka seng Pakistan Tehreek-e-Insaf (PTI).
Hynrei haba la kylli pat, la katei ka jingkren jong u ka lah pynban ban long ka jingïakynad bad ka thma poh iing hapoh Pakistan, u Sanaullah u la ong ba, ka la dep jia lypa ka thma ha baroh shi katta bad ym pat don jingsuk ha Pakistan namar ka jingdon jong kum kitei ki nongialam kiba leh politiks tang naka bynta ka myntoi shimet.
Namarkata ruh u Sanaullah u la kyntu ia ka Supreme Court ba ka dei ban bishar bniah halor kane ka bynta bad ym ban shu kynnoh ne phareb madei ia ka Sorkar ba mynta hapoh ka jingialam jong ka PML-N namar kitei ki long tang ki kam saiñ pyrthei jong u Imran Khan hynrei ymdon eiei sha lyndet.
Ki la don kumba 350 tylli ki blang kiba la ïap hadien ka jingshah pom pyrthat ha Dunda Block jong ka Uttarkashi ha ka jingjia kaba la jia ha ka miet jong ka sngi Saitjaiñ, ha kaba kiba bun ki nongrep kiba don ha ki jaka lum jong ka Uttarakhand bad ki nongsharai jingri ki la ïakynduh jingeh na ka jingthut ka suiñ bneng.
Ki la don kumba 350 tylli ki blang kiba la shah pom pyrthat ha kaba ki la ïap ha ki bynta jong ka khlaw kaba don ha Mathanau Tok hajan ka shnong Khattukhal kaba don ha Dunda Development Block jong ka Uttarkashi.
Ki nongsharai blang ki la ïalam ïa ka kynhun jong ki blang jong ki sha ka thaiñ Barsu kaba don ha ki jaka lum na ka bynta ban leit pynbam phlang.
Ha ka sngi Balang ki nongshong shnong kiba kynthup ïa u Ram Bhagat Singh, Pratham Singh bad u Sanjeev Rawat ki la don ha ka lynti ban leit sha khlaw ha ryngkat ki 1200 tylli ki blang ha ka por ba la jia katei ka jingjia kaba sngewsih.
U Tehsildar u Dunda Pratap Singh Chauhan u la ong ba haba u la ïoh jingtip shaphang ka jingïap jong ki blang namar ka jingshah pom pyrthat u la pyntip sha ki bor pynïaid distrik bad sha ka tnat Veterinary shaphang kane ka jingjia.
Ka nongpynïaid jong ka shnong Dunda ka Sunita Negi ha ka jingïakren bad ki nongthoh khubor ka la ong, “U Sanjeev Rawat, u nongsharai blang jong ka shnong Bharsu ha Bhatwadi Block, u la duh bun eh ïa ki blang ha ka jingjia ha kaba ki la don baroh 188 tylli kiba la ïap’.
“Wat lada ki nongsharai blang ki la pyntikna ba ki jingri jong ki, ki la ïap na ka jingshah pom pyrthat, ka sorkar ka la ai bailutksan ïa ki tang khyndiat eh, ka jingdawa jong ngi ka long ba ka sorkar ka la dei ban ai ïa ka bailutksan kaba ïabiang bad ka jingduhnong", la bynrap ka Sunita Negi.
Hashwa kane, ka jingwan hap jong u slap ka la pynjulor shibun eh ïa ki soh ba la thung da ki nongrep.
U nongai jingmut jong ka seng BJP ha ka distrik, u Jagmohan Singh Rawat, uba la dawa ba la dei ban pynïoh ka bailutksan kaba biang na u Myntri Rangbah u la ong, “Kiba kum kine ki jingjia ki la ïai jia ha ki nongsharai jingri, hynrei kim ju ïoh ïa ki bailtuksan kumba ki dei ban ïoh’.
Ki nongshong shnong ki la pyntip sha ka heh jong ka Bhatwadi Block ka Vinita Rawat shaphang ki jingduhnong.
Ha kajuh ka por, ka la don ruh ka jinghap jong u phria ha ryngkat u slap ha Dhanolti ha ka janmiet jong katei ka sngi, ha kaba ki soh bad ki jingthung jingtep ki la shah pynjulor lut.
U Myntri Rangbah jong ka jylla Assam, u Himanta Biswa Sarma ha ki khyndiat sngi kiba la leit noh u la pynlong ïa kawei ka jingïalang kaba la wan ban ïashim bynta da ki karikor bad ki nongmihkhmat jong ka kynhun sorkar pdeng kaba dei khmih halor ka jingpyntreikam ïa ka skhim Jal Jeevan Mission (JJM).
Ïa katei ka jingïalang la pynlong ha Pragjyoti ITA Centre for Performing Arts.
Ha katei ka jingïalang na ka liang u Myntri Rangbah u la bthah ïa ki kynhun kiba pyntreikam ïa katei ka skhim ba kin dei ban pyndep noh ïa ki jingtrei baroh hashwa ban kut u bnai Nohprah jong une u snem ba mynta.
Haba ïakren bad ki nongmihkhmat jong ka kynhun pyntreikam ïa ka skhim JJM ha Assam, na ka liang u Myntri Rangbah u la pyntip ba watla ïa ka tarik ba khatduh ban pyndep ïa baroh ki jingtrei jong ka skhim la buh ha ka 31 tarik u Lber, 2024 – dei pat ban shim ïa ki lad ki lynti bad ki sienjam kiba kyrpang khnang ba yn lah ban pyndep ïa ki kam baroh hashwa ban kut u snem 2024.
Ka skhim JJM ka dei ka skhim kaba la wanrah da ka Sorkar Pdeng na ka bynta ban pynbiang ïa ki kor umdih sha baroh ki longïïng jong ki thaiñ nongkyndong kylleng ka ri India.
Ïa katei ka skhim la buh thong ban pyndep trei hashwa ban kut jong u snem 2024.
Ha ka jingïalang kaba la pynlong ha nongbah Guwahati, na ka liang u Myntri Rangbah u la bthah ruh ïa ki karikor ba kin pynkhreh ïa ka ‘blueprint’ na ka bynta ban pyndep ïa ki kam baroh kiba dang sah jong katei ka skhim.
U la ong ruh ba nalor ka tarik ba la buh ban pyndep kham kloi ïa katei ka skhim, dei ruh ban khmih bad jurip bniah halor ki mat kiba ïadei bad ka jinglah ban pyndep trei kam khlem da don kano kano ka jingpeit shilliang.
Ha ka jingïalang, na ka liang u Myntri Rangbah u la ong ruh ba lada ki karikor kim shym la lah ban pyndep janai ïa ki kam kiba la bynshet ha ki, ka sorkar kan sa shim da ki sienjam kiba tyngeh ban pynshitom pyrshah ïa ki, kynthup ruh ban ruid dak saw ïa ki kyrteng jong ki.
U la pyntip ba katei ka jingmaham kan trei kam ruh na ka bynta ki ophisar bad ki enjiniar.
Kiwei kiwei ki ‘riew pawkhmat kiba la wan ban ïashim bynta lem ha katei ka jingïalang ki kynthup ïa u Myntri ka Tnat PHE jong ka jylla – Jayanta Mallabaruah, u Additional Chief Secretary ka tnat PHE – Syedain Abbasi, u Mission Director ka skhim JJM – Kailash Karthick N bad kiwei kiwei ki heh ophisar.
Ka shnong Sokpay kaba don ha Sikkim jong ka Gangtok ka la shah ktah jur na ka jingdon jong ka jingtwa khyndew ha ka step pyrngab jong ka sngi U Blei.
Ka jingtwa khyndew ka la wanrah ïa kiba bun ki jingjulor ïa ka surok bah ha ki bynta jong ka Dikchu-Rakdong Road.
Kumba la ïathuh ka tyllong khubor, la ong ba ki la don kumba saw tylli ki ïing kiba la shah pynjulor lut bad kumba 18 tylli ki longïing kiba la shah ktah jur na ka daw jong ka jingdon jong kane ka jingtwa khyndew.
Ki heh sorkar jong kane ka thaiñ ki la pynkynriah shnong noh ïa kumba 15 haduh 20 tylli ki longïing kiba sah hajan ki ar tylli ki ïing kiba la julor.
Ki la don ruh ki jingri kiba la jah ha ka jingjia jong ka jingtwa khyndew.
U District Magistrate u Tushar Nikhare bad kiwei pat ki heh sorkar kiba dei khmih na Gangtok Distrik ki la leit sha katei ka jaka ba la jia katei ka jingjia ha ka por shiteng sngi jong ka sngi U Blei na ka bynta ka jingleit jurip bniah.
Ki la don kumba ar ngut ki trai jong ki ar tylli ki ïing kiba la shah pynjulor kiba la ïoh ïa ka jingïarap pisa kaba mar T.1,30,000; ïa uwei u trai jong ki masi la ai T.40,500 bad u trai jong kawei ka dukan kaba la shah pynjulor u la ïoh T.25,000, la ïathuh u heh sorkar.
Ka jaka treikam jong ka Animal Husbandry ruh ka la shah pynjulor na ka jingtwa khyndew.
Ka jingtwa khyndew ka la jia ha ka por 2:30 haduh 3 baje mynstep jong katei ka sngi.
Kumba la ïathuh ki nongshong shnong jong katei ka thaiñ,  la ong ba ki la don shibun ki jingleit khmih bniah ïa kiba la pynlong da ki heh ba dei khmih ha ki por ba la leit bad la ong ba la ai jingmut ruh kumno ban ai jaka sah ïa ki lanot ha ki jaka ba lait na ki jingma.
Ha kaba ïadei bad kane, ki heh sorkar  ki la kular ban ai jingïarap sha ki lanot kiba la shah ktah jur na ka jingtwa khyndew.
Ka seng Congress ha Shimla ba la lamkhmat da u Myntri Rangbah jong ka Himachal Pradesh u Sukhvinder Singh Sukhu ka la pynlong ïa ka jingïakhih ba la tip kum ka `Sankalp Satyagraha` ban pyrshah halor ka jingshah mait kyrteng noh jong u heh nongïalam barim jong ka seng u Rahul Gandhi na Lok Sabha.
Ki nongïalam jong ka seng Congress ha ryngkat kiba bun kiwei pat ki Myntri jong ka Cabinet ki la ïashim bynta ha ka jingïakhih da kaba thang ïa ki mombati.
U Myntri Rangbah, ha ka por ba u la kynthoh pyrshah ïa ka sorkar kmie u la ong ba ka lah ban khanglad ïa u Rahul Gandhi ba un don hapoh ka Parliament, hynrei ym hapdeng ki paidbah.
“Ki paidbah bad ki riewsaiñ pyrthei kim pat ju mad kum ïa kine ki jinglong jingman kiba mih mynta ha ka ri namar ka jingdon jong ki rukom pyntreikam kiba sniew bad kiba long pyrshah ïa ki paidbah ïa kaba la leh da ka sorkar kmie.
U Rahul Gandhi u la long ka sur jong ka synshar paidbah bad ka seng ka la long ka seng kaba heh tam hapdeng ki seng saiñ pyrthei.
Um shym leh ïa ki kam saiñ pyrthei na ka bynta ban ïohlong MP ne na ka bynta ka shuki Myntri Rangbahduh.
Ka synshar paidbah ka don ha ka jingma kaba khraw bad ngin sa hap ban ïalei ban ïada ïa ka," la ong u Myntri Rangbah.
Katba u Myntri ka Cabinet u Vikramaditya Singh ha ka por ba don ka jingïakhih u la ong ba ka synshar paidbah ka la shah mait bad shah pynïap ha kaba ka la nang pynsniew ïa ki jinglong jingman.
“Ka Parliament ka la long ka Temple jong ka synshar paidbah hynrei ka liang pyrshah kam shym la ailad na ka bynta ban khmih bniah ïa ki mat bad ba kam ju ailad ïa ki ban pynmih ïa ki sur jingdawa.
Na ka bynta kito kiba thmu ban pynmih ïa ka sur jong ki paidbah, ka ju don ka jingshah mudui kaba long pyrshah ïa ki.
Ngin sa ïakhun ha kaba ïadei bad kane ka thma, lada kum kine kiei kiei ki dang ïai bteng ha kane ka ri ka lawei ka ri kan sa sah ha ka jingdum," la ong u Singh.
U Rahul Gandhi, ha ka sngi Thohdieng u la shah weng noh ïa ka jinglong dkhot kum u dkhot jong ka Lok Sabha, shi sngi hadien ba ka ïingbishar ha Surat ka la rai pynrem ïa u da kaba set patok ar snem halor ka jingjia jong ka jingpynjah burom kaba long pyrshah ïa u halor ka jingkynthoh pyrshah ïa ka jait Modi.
Kane ka rai jong ka ïingbishar ka la long hadien ka jingmudui halor ka jingkren jong u kaba u la kren ha u Ïaïong jong u snem 2019, ha kaba u la ong, “ha kano ka rukom baroh ki nongtuh ki don ïa kajuh ka jait kata ka jait Modi" ha ka por ba don ka jingïalang paidbah na ka bynta ka ilekshon sha Lok Sabha kaba la long nha Kolar kaba don ha Karnataka.
Arngut ki kynhun lehnoh jong ka seng National Socialist Council of Nagaland-Khaplang (NSCN-K) ki la lait phet na Khonsa jail ha Tirap district jong ka Arunachal Pradesh.
Ki tyllong ki iathuh ba arngut ki pulit constable jong ka Arunachal Pradesh ki la mynsaw jur ha ka jingiakhun bad ki kynhun lehnoh haba ki la pyrshang ban iada ia ki lehnoh na jinglait phet.
Uwei na ki arngut ki constable kiba la mynsaw, uba la ithuh kyteng kum u Wangnyien Bosai, u la khlad noh ha lynti ban leit sha Assam Medical College and Hospital (AMCH) ha Dibrugarh.
La ong ba uwei pat u constable u don hapdeng ka jingmynsaw kaba jur.
Katkum ki tyllong khubor ki arngut ki dkhot jong ka kynhun lehnoh NSCN-K kiba la ithuh kyrteng kum u Rocksen Homchha bad Tipu Kitnya ki la iakhun tyngeh bad ki arngut ki constable, kiba la pahara ia kane ka patok ha kata ka por.
La ioh jingtip ruh ba kine arngut ki lehnoh ki la knieh ia ki suloi jong kine arngut ki nongpahara jong ka patok hadien ba ki la thombor ia ki bad phet na ka patok ha Arunachal Pradesh.
La pynlong ka jingthwet da ki pulit ka Tirap ha Arunachal Pradesh ban ioh kem ia kine arngut ki lehnoh kiba la lait phet.
Ka Assam Rifles bad ka CRPF ki la iarap ruh ha kane ka jingthwet ia ki.
Ka jingjot rathai ka surok ha Langkyrding, Nongmensong kaba don hajan ka skul BDW International School ka la long kaba dang ïai sahteng haduh kine ki sngi.
Hadien ba ka la don ka jingud jingnam na ki paidbah ha kaba ïadei bad ka jingjot jong katei ka surok, ha u snem ba la dep ha u bnai Naiwieng, na ka liang U Nongsaiñ Hima u la leit ban jngoh dalade ïa katei ka surok bad la shem ba katei ka jingjot ka la long kaba shisha.
Katei ka jingjot katei ka surok ka la wanrah ka jingsyrtok kaba jur bha ïa ki nongleit nongwan kiba ïaid kiba ïeng na katei ka surok bad la ïohi ba katei ka surok ka la dap da ki jingpei suda bad da ka um.
Shuh shuh na ka liang U Nongsaiñ Hima ha ka lah sngi U Blei ka 27 tarik u bnai Lber, 2023 u la leit ban jngoh biang ïa ka jinglong jingman jong katei ka surok bad la shem ba katei ka surok ka la neh beit kumba ju long khlem don satia kano kano ka jingpynbha pynmiat hynrei ka la sahteng kumtei kumba ka long la katto katne por eiei naduh ha ka por ka sorkar kaba rim ka Meghalaya Democratic Alliance (MDA) bad kumjuh ha kane kajuh hi ka sorkar kaba mynta.
U Myntri Rangbah, u Conrad K Sangma u la ai ka jubab haduh 3 kynta tam ha Ïingdorbar Thawaiñ ka Jylla halor ki jingïatai kiba la wanrah da ki MLA ka Liang Pyrshah bad ka Liang Synshar halor ka mang tyngka ha kaba bun ngut ki MLA ka Liang Pyrshah ki khlem shong ha Ïingdorbar, lait noh tang 5 ngut ki shong beit haduh ban da wai syndon ka dorbar haduh jan dap 8.30 baje da miet.
Kane lehse ka dei ka jubab kaba jrong tam ba u Myntri Rangbah un ai ha Ïingdorbar Thawaiñ haduh palat 3 kynta halor ka jingïatai kaba ïadei bad ka mang tyngka, ha kaba u la pyrshang ban jubab lut ïa ki mat kiba la wanrah da ki MLA.U Conrad u la ïeng ban jubab ha ka por 5.05 baje janmiet bad u la pynkut ha ka por 8:17 baje da miet, kaba la neh 3 kynta tam.
U Conrad u la pan map ruh na ki MlA baroh ba un nym lah ban jubab lut ïa ki mat ïatai, hynrei un pyrshang katba lah ban jubab namar u la dep ban thoh ïa ki mat kiba la pynsngew bad ai jingmut da ki MLA na ka Liang Pyrshah bad Liang Synshar ruh kumjuh.
U la ong ba ka long kaba sngewsih pat ban ïohi ba ki don ki MLA kiba khlem shong syndon ha Ïingdorbar ban sngap haba ai jubab namar ki don tang 5 ngut ki MLA ka Liang Pyrshah kiba shong ban sngap haduh ban kut ka dorbar, katba ki MLA ka Liang Synshar ki don lut baroh.
U Conrad u la ong ba watla ki don ki MLA kiba kynthoh ba kim don jingshaniah, hynrei ka jingshaniah kaba ki paidbah ki ai ka dei da ki MLA ka MDA bad ma u kum u Myntri Rangbah bad ka Sorkar u don ka mon ban trei na ka bynta ki paidbah ka Jylla kiba don kumba 38 lak ngut.
U la ong ba u la pyrshang ban shim ïa ki mat kiba pynsngew da ki MLA tangba ma ki pat kim don wat ha ïingdorbar.
Ki MLA ka Liang Pyrshah kiba don haduh ban wai ka dorbar ki kynthup ïa u Bah Charles Pyngrope (TMC), Dr Celestine Lyngdoh, Gabriel Wahlang, bad Charles Marngar kiba dei jong ka Congress, lait noh u Bah Ronnie Lyngdoh uba la mih noh kloi ban leit sha Guwahati ba don ba shitom bahaïing.
Na ka VPP, dei tang u MLA na North Shillong u Bah Adelbert Nongrum uba shong haduh ban da kut.
U Dr Mukul Sangma (TMC), bad u Saleng Sangma (Congress) ki don kham hashwa, tangba ki khlem shong haduh ban da kut.
Ki MLA ka VPP kiba khlem shong ha ïingdorbar ki long u Bah Ardent Basaïawmoit, Brightstarwell Marbaniang, bad Heavingstone Kharpran.
Sa ar ngut ki briew kiba na Tripura ki la shah kem noh ha ki pulit ryngkat bad u kynja (Ganja) ba khia haduh 66 kilo tam ba la ïoh kurup na ka kali kaba ki shong ha East Jaiñtia Hills.
Ki pulit ha ka janmiet ka 26 tarik mynta u bnai ki la ïoh kem ïa kitei ar ngut ba la tip kyrteng kum u Rabi Debbarma 43 snem na RM Thakur para, Ranir Bazar, Jirania West Tripura bad u Amarjit Debbarma 19 snem na Surendra nagar, Dasherghat, Baikunthapur, West Tripura.
Kine ki la shah kem ha ki pulit jong ka East Jaiñtia halor ka jingdonkti ban khaiï beaiñ ïa u Ganja ba khia 66.829 kilo ba kit ha ka kali jong ki, ka Mahindra KUV 100 kaba don ïa u number TR-07-B-0422.
Ki pulit ki ïathuh, ha ka por kumba 7:45 eiei janmiet jong ka Sngi U Blei, ki pulit jong ka Umkiang PP ha ka por ba ki khynra kali ha Damcherra, Kuliang ka surok bah NH-6, ki la phah sangeh ïa katei ka kali bad ha ka por ba khynra ïa katei ka kali la lap ïa ki jingsong ba la buhrieh hapoh ka kali.
Kumta la kem noh ïa kitei ar ngut hadien ba la pyndep ïa baroh ki jingdonkam katkum ka NDPS Act bad ki pulit ki la pynrung ïa ka case ha thanat Lumshnong katkum ka Case No.18(3)2023 u/s 21(b)(ii)(c)/29 NDPS Act.
Na kitei ar ngut kiba la shah kem, ki pulit ki la ïoh kurup ruh ïa 2 tylli ki Mobile Phone bad 2 tylli ki Sim Card.
U Myntri ka tnat Pule Puthi ka jylla, u Rakkam A Sangma, ha ka Lah Sngi U Blei u la pyntip hapoh ka ïingdorbar ba ka Sorkar kan sa thaw noh ïa ka State Education Commission (SEC) hapoh ka shi bnai.
“Ka Search Committee ka la nang pynïaid ïa ka kam, bad kumta kan long kaba eh ban buh ïa ka por, hynrei kaba slem eh kan long hapoh shibnai (ban sa thaw)," la ong u Rakkam haba jubab ïa ka jingkylli bynrap ba la wanrah da u MLA ka VPP na Nongkrem u Bah Ardent M Basaïawmoit hapoh ka dorbar mang tyngka kaba dang ïaid mynta.
U Myntri u la pyntip ba ka Education Commission kan don ïa ka kynhun ki nongtrei ba kynthup ïa ki stad ki jhad ha ka liang ka pule dangle, kynthup ruh ki akhia (Academician) bad ki riewshemphang (Expert) na ka Management bad ka Educational Planning.
U la ong ba ka jingthmu ba kongsan eh jong ka Education Commission ka long ban ai jingmut ïa ka Sorkar Meghalaya halor ki kam ba ïadei bad ka rukom siew tulop jong ki skul, ki rukom pynïaid ïa ki skul, ka jingdon ki bor pynïaid skul bad kumjuh ruh ïa ka jingtreikam haba shit haba shai.
Haba kdew ruh ïa ka bynta bad ka kamram jong ka Commission, u Rakkam u la ong, ka Commission kan khmih ruh ïa ki kam kiba ktah ïa ka kam pule dangle ha Meghalaya haba ïadei bad ka jingpynïaid ïa ki skul ba ïarap ka sorkar, ka jinglah shakri jong ki, ka jingtreikam bad jingshai jong ki SMC bad kiwei kiwei.
Ka Commission kan khmih ruh ïa ka jingwanrah ïa ki kyndon treikam ki ban pyntikna ïa ka jingsiew ba mar kat juh haba ïadei bad ka tulop jong ki nonghikai ha ki kyrdan ai jingïarap bapher bapher, kaba ïadei bad ki nonghikai ka Sorkar.
Kan ai jingmut ia ka Sorkar ïa ka sienjam ba shakhmat halor ka kam ba ïadei bad ki nonghikai Samagra Shiksha Abhiyan, ka jingpynkhlaiñ ïa ka jingai jingshakri jong ki skul khamtam ki skul ki bym lah treikam, ki skul ba mih tam, ki skul ba duna khynnah, ki skul ba tang iwei i nonghikai bad ki jingeh ba ïadei bad ka jingbym ïoh ïa ki nonghikai ba hikai ha ki ktien bapher bapher khamtam ha ki jaka khappud, bad kiwei kiwei.
Ka Myntri ka tnat ka koit ka khiah ka Jylla, ka Dr.M.Ampareen Lyngdoh ka la ong ba ka pisa COVID kaba T.43 klur kaba la sngewthuh bakla ba ka la jah ka dei ka bym pat pynlut bad yn sa pyllait noh ïa ka.
Ka la ong ruh ba ka jingpyllait ïa ka pisa kan long katkum ka jingtyllun jong ki kam ba la mang.
Ka Dr.Lyngdoh ka la ong ïa katei haba jubab hapoh ïingdorbar ïa ka ‘Zero Hour’ ba la wanrah da u MLA ka VPP na North-Shillong, Bah Adelbert Nongrum halor ka jubab RTI jong u Bah Disparsing Rani ba la kynnoh pyndonkam bakla ïa T.43 klur ba la mang ban ïakhun na bynta ka khlam COVID-19 hapoh ka Jylla.
Ka Myntri ka la ong ruh ba ha ka por jong ka khlam, ka Sorkar Pdeng lyngba ka tnat ka koit ka khiah ka la wanrah ïa ka Emergency COVID Response Package (ECRP) ban kyrshan ïa ka Jylla ha ka ban ïakhun ïa ka COVID-19.
Ïa katei ka song jingïarap la phah sha ka Jylla ha ki 2 kylla – ECRP Phase I (2020-21) bad ECRP Phase II (2021-22) hapoh ka jingkyrshan pisa ka National Health Mission.
Ka ECRP Phase-I ka dei kaba la kyrshan pisa 100% da ka Sorkar Pdeng, katba ka ECRP-II ka don ïa ka jingkyrshan pisa kaba 90:10, na ka Sorkar Pdeng bad Sorkar Jylla.
Ka Myntri ka la pynshai ruh ba ka jingkylli ba la kylli ha ka Dorbar Synrai jong u snem 2022 ka dei halor ka jingpynlut na ka Sorkar Pdeng bad Sorkar Jylla bad kumta ka jubab kaba la ai ka long T.76.56 klur hapoh ïingdorbar.
Ka la ong ruh ba ka RTI ba la pan na ka tnat Sorkar Pdeng ka dei halor ka pisa kaba la mang ïa kaba la jubab ba la ai katkum ka 20 tarik u Kyllalyngkot, 2023 ka long T.104.12 klur.
“Nga kwah ban pynpaw ba ka pisa kaba la kdew ha ka RTI ka long kaba dei, hynrei ka jubab kaba la pynsngew ha katei ka Dorbar Synrai ka dei halor ka pisa kaba la dep ban pynlut lypa," la ong ka Myntri.
Ka la bynrap ba ki kam bapher-bapher ba la mang hapoh ka ECRP-II ki dei ki kam kiba slem bad kine ki dang ïaid mynta.
Ka la ong ruh ba ka jingmang na bynta kawei ka bynta kaba heh jong ka song – Critical Care Block kaba kot sha ka T.21.38 klur la dep ai kham hadien ban ïa kiwei-kiwei.
Shuh shuh ka la ong, “Kumta ka pisa kaba la sngewthuh bakla ba ka la jah ka dei ka bym pat pynlut bad yn sa pyllait katkum ka jingtyllun jong ki kam ba la mang.
".
Ka Bhumi Pednekar ka la shim khia ban wad ki lad ki lynti ban ialap halor ka jinglong donkam ban iada ia ka mariang ha kaba kane ka puron ka sngew ba ka dei ka kamram jong ka ban ai jingmut lem sha ki nongshong shnong ka India kumno ban sumar ia ka mariang na ka bynta ki pateng ban dang wan.
Ha kawei na ki jingai jingkren ka Bhumi ka la pynpaw ka jingsngewkhia mynsiem ban iohi ba bun ki briew kim pat shim la sngewthuh halor ka jinglong kordor ka mariang bad ong ba ka por kan sa poi hi ha kaba kin sa babe halor ka jingleh bym suidniew jong ki.
Ka Bhumi kaba la ak ha ka Dum Laga Ke Haisha ka kwah ruh ban pynsngewthuh sha kiba bun ba ka long donkam haduh katta katta ban thung ia ki dieng namar ba ki dieng ki long kiba donkam bha ban wanrah ia ka lyer khuid ban ring mynsiem bad kumjuh ruh iarap ban pynbha ia ka mariang.
Ha ka jingiohi ka Bhumi, katba dang iaid ki snem ki jingkylla ha ka mariang ki la wan jia ha ka pyrthei hynrei wat la katta bun kim pat shim la sngewthuh halor kane.
Mynta ka kynti ka Bhumi ka sngew ba ka dei ban ieng ban kren halor kumno ban iada ia ka mariang bad kumjuh ruh ban pyni nuksa lem sha kiwei pat da kaba thung dieng.
Kane ka puron kaba la shah thung kum ka nongrah ktien ka Climate Warrior  ka da kwah shisha ban shim khia halor kaei kaba la pynkhamti ia ka bad kwah ruh ba nangne sha khmat kan lah ruh ban pynkylla ia ka rukom pyrkhat jong ki nongshong shnong kane ka ri.
Haba iakren pat shaphang ki phlim ka Bhumi ka dang shu dep ak ha ka Bheed kaba direk da u Anubhav Sinha bad ngin sa iohi ruh ia ka ha ka The Ladykiller bad u Arjun Kapoor bad kumjuh ruh ha ka Afwah bad u Nawazuddin Siddiqui.
Ki pulit ka Ri Bhoi District ha ka janmiet jong ka 26 tarik mynta u bnai, ki la ïoh ban kem noh ïa lai ngut ki briew kiba la donkti ban shalan beaiñ ïa u drok na ka jylla Assam sha Shillong.
Katkum ka tyllong khubor na ki pulit, la ïathuh ba hadien ka jingïoh jingtip ba tikna halor ka jingdon jong ki briew kiba thmu ban pynpoi ïa u drok sha ka jylla, ki pulit ki la pynlong ïa ka jingpynap shrip hajan jong ka thanat Byrnihat.
Kumta dei tad haduh ka por 7 baje janmiet ba la ïoh ban bat noh ïa kawei ka kali Maruti Alto kaba don ïa u number ML05-M-7648.
Ha ka jingtalasi ïa katei ka kali, ki pulit ki la ïoh ban kurup ïa u drok Heroin uba khia kumba 140.37 gram uba la song bha ha 24 tylli ki jingsop sabon bad uba la buhrieh hapoh ki bynta jong ka jaka shong (seat) katei ka kali.
Nalor u drok, ki pulit ki la ïoh ruh ban kurup lai tylli ki mobile phone, ka pisa T.4000, lai tylli ki identity card lem bad uwei u thyrnia.
Halor kane ka bynta ki pulit ki la kem noh ïa ki lai ngut ki briew kiba donkti ïa kiba la tip kyrteng kum u Bijay Thapa na Ladnartiang, u Banshngaiñ Kupar Khongdup na Umkdait Nongmensong bad u Dilip Mawlong na Nongmensong.
Ïa kine baroh lai ngut la pynngat ha ki kyndon aiñ jong ka Narcotic Drugs and Psychotropic Substances (NDPS) bad ka jingtohkit ban lapdien shuh sa ïa kiwei kiba donkti ka dang ïaid shakhmat.
U MLA ka Voice of the People Party (VPP) na Nongkrem u Bah Ardent M Basaïawmoit, u la sei da ka ‘map’ jong ka jylla Meghalaya hapoh ka ïingdorbar ban kdew bad pyni ba ki jaka bapher bapher ba la kam trai da ka Assam ki hap hapoh u pud u sam jong ka South Garo Hills bad Ri Bhoi distrik katkum ka jingpyntip da ka sorkar jylla jong u snem 1976 bad 1992.
Haba ïashim bynta ha ka jingïatai ba lyngkot ne ka ‘short duration discussion’ halor ka jinglum khajna ïa u synsar da ka Karbi Anglong Autonomous Council (KAAC) na ki nongrep ka thaiñ ka Block II, ka mat kaba la wanrah da u MLA ka Mawhati, u Bah Charles Marngar.
U Bah Ardent u la ong ba katkum ka ‘map’ ba la pyllait da ka sorkar jylla, u pud u sam kaba pynïasoh ïa ka jylla hapdeng ka Assam bad ka Meghalaya ka paw ba katkum ka jingbatai jong ka dkhot barit ba 11 na ka dkhot ba 20 jong ka Khyrnit ba 6 jong ka Riti Synshar ka Ri India.
Katkum ka jingïathuh u Bah Ardent, ka jingpynrung ïa u pud u sam jong ka South Garo Hills ka long katkum ka jingpyntip jong ka sorkar jylla ha ka 3 tarik Nohprah, 1976 bad la pynrung ïa u pud u sam jong ka Ri Bhoi katkum ka jingpyntip ka sorkar jylla ha ka 4 tarik Jylliew, 1992.
“Kane ka ‘map’ ka pyni ba baroh ki jaka ba la kam da ka Assam ka paw shai ba ka don hapoh jong ka jylla Meghalaya.
Lada ka sorkar Meghalaya kam don ïa kane ka ‘map’ ba la pyllait da ka sorkar jylla, nga kloi ban aiti ïa kane ka ‘map’ sha ki," la ong une u MLA ka Nongkrem.
Haba jubab halor ki jingkynthoh u MLA ka VPP, u Myntri Rangbah ka jylla u Conrad K Sangma u la ong ba ki mat ba la wanrah da u MLA na Nongkrem ka pyntikna ïa ka nongrim jong ka sorkar jylla halor ka jingkam trai ïa ki jaka ba hap ha u pud u sam ba don hapdeng ka jingïakajia pud.
“U la kren ban kyrshan ïa ka sorkar bad nga ai khublei ïa u halor kata.
Ka sorkar Meghalaya ka la ju pyntikna ban kdew sha ki ‘map’ kiba la ai ha ki por mynshwa ha ki jingkam kiba ngi la kam.
Lada kito ki jaka kim don ha ka, kata ka mut ngi la aiti ïa kito ki jaka sha ka Assam.
Kumta, kito ki jaka ki paw kum ki jaka kiba ngi la kam ha ki map jong ngi bad kata ka dei kaei kaba ngi la leh.
Ngim shym la aiti noh ïa kito ki jaka," la ong u Myntri Rangbah.
U la bynrap shuh shuh ba kane ka mat halor ka jingïakajia ïa ki jaka ka ju jia khah khah namar baroh ar tylli ki jylla kata ka Assam bad ka Meghalaya ki kam ïa kito ki jaka.
“Ha ka jingshisha ka jingdon jong kine ki jaka ha ka map jong ngi ka pyni ba ngi long skhem ha ka nongrim jong ngi, hynrei ngi hap ban wad ki lad ki lynti ban pynbeit ïa kane ka jingeh namar baroh ar tylli ki jylla ki kam ba ka dei ka jong ki," la ong u Conrad.
Hashwa kane, u MLA ka VPP u la kam ba ka jingmon jong ka sorkar Meghalaya ban ïakren bad ka Assam ka dei ka daw balei ba ki nongshong shnong ha khappud ki ïakynduh shibun ki jingeh.
“Katba ka sorkar Meghalaya ka dang ïakren bad ka Assam, katta ka Assam ka dang long shlur ban wan kyntur pud bad ban lehbeiñ," la ong u Bah Ardent.
Katkum ka jingsngew u Bah Ardent, ka sorkar ka la dei ban pynkylla ïa ka rukom treikam jong ka, “namar ka i kumba ka don ka jingngeit ha ka jingmut jong ka sorkar Assam ba ki nongïalam ka Meghalaya kim tip wat ïa la u jong u pud u sam.
"Haba jubab halor kane, u Myntri Rangbah u la ong, “Ngi lah ban rai ban ym ïakren bad lada ngi rai kumta, nga tharai ngin ym lah ban pynbeit ïa kane ka mat, ka jingïakajia kan ïai bteng, kin don bun ki jingjia bad ki jingeh bad ngin ïai bteng kumta ha ki 50 lane 100 snem ban wan da kaba ngim ïakren ban pynbeit.
Hynrei kata kam dei kaba ngi sngew dei ban leh.
Ha kane ka juk kaba mynta, kum ki nongïalam kiba don ha ki kyrdan ba don ka jingkitkhlieh, ngi dei ban wad ki lad ki lynti ban pynbeit ïa ki jingeh.
Ka long ka rai kaba eh bad ngin ïai ïakynduh shibun ki jingïaleh.
"Ha shwa kane, u MLA ka Mawhati u Bah Charles Marngar haba wanrah ïa ka mat ïatai kaba lyngkot halor ka khubor kaba mih, “Kynnoh ba khrong bai synsar ka tnad khlaw jong ka KAAC na ki Nongrep ha Border Block II", u la pynpaw ka jingsngew kyndit ban ïoh pule ïa kane ka khubor ba ka KAAC ka khrong khajna na ki nongrep synsar bad ha kaba u la kyntu ïa ka Sorkar ba kan tuklar halor kane ka kam.
U Bah Charles u la ong ba kine ki nongrep ki ju shaniah na kane ka kam rep synsar ban pyndap ïa ka ïing ka sem, kumta lada shah khrong kumne, hangno kin lah, da kaba pyntip ba ka jingkhrong ka long T.8 shi kilo bad ka poi kumba T.15 hajar ka khajna na kawei ka kali Mahindra Pick-Up, bad kane kan ktah shi katdei eh ïa ki nongrep.
“Kumno ki nongrep kin bsa bad pyndap ïa ka ïing ka sem bad kyrshan ïa la ki khun, lada ki shah khrong ka khajna kaba heh haduh katne," la buh jingkylli une u MLA ka Mawhati bad ong ba kane ka jingleh ka KAAC kam dei tang ka jingpyndonkam bakla, hynrei ban kam ruh ka jinglong trai ïa ka khyndew ka shyiap.
Kumta ka sorkar ka dei ban shimkhia bad tuklar halor kane ka kam bad ka Sorkar Assam.
U MLA ka Congress na Umsning, Dr.Celestine Lyngdoh u la ong ba nalor ki Khasi, Jaiñtia bad Garo kiba long ki jaitbynriew heh paid ka Jylla, mynta la mih sa kawei pat ka jaitbynriew ïa kaba la tip kum ka jaitbynriew ‘High Level’.
“Nga ai khublei ïa u Myntri Rangbah ka Jylla uba la wanrah ïa kawei ka jingthew bathymmai halor ka jingkmen.
Hynrei haba kren shaphang ka jingkmen, nga sheptieng ba lada ki briew ki ong ba ngi dei na ka Jylla kaba wan banyngkong hapoh ka ri ha ka liang ka bamsap, nga artatien la ka jingkmen jong ngi kan kiew ne hiar," la ong u Dr.Lyngdoh haba ïashim bynta ha ka jingïatai halor ka Mang Tyngka hapoh ïingdorbar thawaiñ ha ka Lah Sngi U Blei.
Halor ki jingkynnoh bamsap, u la ong ba yn ym lah ban kiar da lei-lei ruh ïa ki namar kitei ki jingkynnoh kim shym la wan nangne-nangtai, hynrei ki jingkynnoh ba dang shen ki la wan na u briew uba bat ïa ka kyrdan kaba kongsan bha hapoh ka ri.
“Ngim lah ban shu ieh noh kumto, ïa katei ka jingkynnoh ym shym la pynsngew ha dukan sha ne kyndong-kynshrot, hynrei la kren ha ka jingïalap ilekshon kaba heh ha ka jingïadonlang jong ki hajar ngut ki paidbah ha kaba la ong ba ka Meghalaya ka dei ka Jylla kaba bamsap tam hapoh ka ri," la ong utei u nongmihkhmat.
Haba kdew ba katei ka jingkynnoh ka la ktah matïong shi kat dei ïa ka Jylla, u Dr.Lyngdoh u la pynpaw ka jingsngewkhia ïa la ki khun samla (kiba pule) bad kito kiba trei shabar ka Jylla.
“Ynda ki ïakynduh ïa ki paralok jong ki, kin sa ong ba ka Jylla jong phi ka dei ka nonglute kaba nyngkong eh ha ka ri.
Kumno kin sngew.
Kane ka ktah shi kat dei ïa ka Jylla bad ka jaitbynriew," u la ong.
Haba buh jingkylli ïa ka kaiphod ka skhim Saubhagya halor ka jingkynnoh pyndonkam bakla ïa kumba T.149 klur, ka jingkynnoh bamsap halor ka ‘Smart Meter’, jingkynnoh bamsap halor 1 lak byrni u khaw (PDS) ba la ïoh bat ha Boko, Assam, u MLA u la ong ba kitei baroh ki long ki jinglong-jingman ha kaba ki VIP ne ki kynrem ki lyndan ki mih shakhmat ryngkat kitei ki jingkynnoh ba ka Meghalaya ka wan banyngkong hapoh ka ri ha ka liang ka bamsap.
“Ha Meghalaya, la shong shnong da 3 tylli ki jaitbynriew heh paid – Khasi, Garo bad Jaiñtia, hynrei mynta la mih sa kawei pat ka jaitbynriew bad namar kane ka jaitbynriew bathymmai, ka tnat pulit ka la duh jingshaniah hakhmat ka ïingbishar ka Jylla bad ka ïingbishar ka la dawa ban wanrah noh da ki pulit CISF ban khmih ïa ki kam ki jam jong kane ka jaitbynriew bathymmai.
Kaei ka kyrteng jong kane ka jaitbynriew bathymmai ka Meghalaya…ka dei ka jaitbynriew ‘High Level’," la ong u Dr.Lyngdoh.
Haba pynsngew ba baroh kitei ki kam kiba la wan jia bad kiba la pynlong ïa ka Jylla ban shah ñiew kum kaba bamsap tam hapoh ka Ri, utei u nongmihkhmat u la ong ba don mano-mano ba pynïaid na sha lyndet.
Shuh shuh u la bynrap, “Nga kyrmen ba kane ka Sorkar ba mynta kan lah ban tehlakam ïa kane ka jaitbynriew bathymmai, ka jaitbynriew ‘High Level’.
Kane ka jaitbynriew bathymmai la ai lad ba kan ïeng rasong bad riewspah hapoh ka jingkhmih jong ka MDA-I."Nalor kane, u la kyrpad ïa ka Sorkar ba mynta ban wanrah biang ïa ka nam ka burom jong ki paidbah, jong ki briew kiba phong ‘uniform’, bad jong ka Jylla hi baroh kawei.
U Jinson Johnson uba long u nong-ialehkai iakob mareh ba pawnam napdeng ki shynrang uba dang iai bat ruh kum u lahduh Asian Games, u lah khur mynta ruh ia ka nam kum u lahduh na ka iakob mareh 1500m ha ka sien iakhun kaba nyngkong jong mynta u snem ha ka lympung ialehkai ba mynta ka Indian Grand Prix II 2023 Athletics Meet ha Thiruvananthapuram, Kerala.
U Jinson Johnson u long ruh u rang-ialehkai uba lah shah jied na ka bynta ka jingia aireng ha ka Asian Games ka ban sa long ha Hangzhou, China  ha ki kkhyndiat bnai ban wan.
Kumta ha ka 3:44.52 min, u Jinson Johnson u lah rah ia ka thong jingjop na kata ka jingiakob mareh 1500m ki shynrang.
Kumta ruh na ka liang jong ka Athletics Federation of India (AFI) ka lah pynmih ia ka 3:47:84 min kum ka por ialehkai kaba biang tam eh na ka bynta ki nongialehkai ban shah jied bad ioh rung sha katei ka lympung iakhun ka ban sa long ha Hangzhou.
Ha katei ka jingiakob hapdeng ki shynrang ha ryngkat bad ka por 3:47.00 min, u  Rahul  u lah wan ha ka kyrdan ba-ar hadien u Jinson Johnson  bad shah jied ruh na ka bynta  ban shimbynta ha katei ka lympung ialehkai Asian Games ban sa sdang  naduh u bnai Nailur haduh Risaw.
Shuh shuh ruh ha ka 3:48.57 min, u Prakash Balu Gadade u  lah wan ha ka kyrdan balai ha ryngkat bad ka jingioh ban rah ia ka takma Rnong.
Na ka jingialehkai jong ki kynthei, ka Archana Suseendran ka lah  paw kum ka nongjop ha ka jingiakob mareh 100 bad 200m.
kumta katei ka nongialehkai ka la lah ban tam noh shakhmat ia ka Hima Das (11.74) bad ia ka AT Daneshwari (11.80) ha ka jingiakob mareh 100m  da kaba pyndep ha ka por 11.52 bad kaba lah shah jied ruh sha ka Asian Games na ka jingiakob mareh 200m ki kynthei  ha ryngkat bad ka jingpyndep ha ka por 23.21; naba ka por ba lah buh hakhmat ki nongialehkai na ka bynta ban shah jied sha ka Asian Games ka long da 23.43.
Na ka jingialehkai Shot-Putt, u Tajinderpal Singh Toor u lah rah ia ka nam jingjop da ka jinglah ban kawang ha ka jingjngai kaba 19.95m  ha ka Indian Open Throws Tournament na ka bynta ban sdang ia ka aiom ialehkai ka jong u da ka jingseisoh bad ruh ha kaba u la lah ruh ban tam lypa shakhmat ia ka jingjngai ba lah buh da ka AFI na ka bynta ban shah jied sha ka Asian Games.
Kumta u Toor  u lah khur ia ka takma Ksiar na katei ka lympung iakhun ba mynta da 19.76m ha ka sien pyrshang kaba ar.
Nadien jong u lah bud pat sa u Karanveer Singh (19.17m) uba lah wan ha ka kyrdan ba-ar bad u Sahib Singh (19.07m) ha ka kyrdan balai.
Katkum ka khubor ba lah pyllait  da ka Atheltics Federation of India (AFI) ka iathuh ba ka Indian Grand Prix 3 kan sdang ha ka 2 tarik u bnai ban wan katba ka bynta ba saw (4th Leg) kan sa long ha ka 10 tarik u Iaiong ha kaba baroh ar tylli kitei ki lympung iakhun kin long ha Bengaluru, Karnataka.
U Liam Neeson uba dei uwei na ki tyngshop ba kynsai ka Hollywood ula kren halor ka jingbym lah jong u ban mutdur ba un kiew ha ka kam ak phlim ha Hollywood bad ban long ruh uwei na ki khlur ak phlim uba la khring ia kiba bun ki nongpeitkai lyngba ki phlim ba u ak ha kaba u Liam wat haduh mynta u ju pyrkhat bha halor halor.
Une u tyngshop uba la don 70 snem uba la rung ak phlim naduh u 1976 bad uba la ak haduh 100 tylli ki phlim ha ka jingim jong u ha shwa ba un bsuh kjat ha Hollywood ula long shwa u nongak ha ki rynsan bad dei suki pa suki ba ka jingdon sap jong u ka la pynlong ia ki katto katne ki direktor ban tyrwa ia u ban ak ha ki phlim jong ki.
U Liam wat lada ula long mynta uwei na ki tyngshop ba pawnam bad paw pyrthei bha pynban um shim la klet ia ki rynsan kiba u ju don bynta ha shwa ba un ioh bsuh kjat ha Hollywood.
Ka jingsdang kiew u Liam ha ka kam ak phlim ha Hollywood ka la long naduh ba ula ak ha ka phlim jong u Sir John Boorman ka ‘Excalibur’ kaba la mih ha u 1981 bad hadien kane ula ioh ban ak sa ha ki katto katne ruh ki phlim kiba don ka khana kaba biang bha bad u.
Une u tyngshop wat lada ula jam sha ka rta kaba 70 snem pynban um pat shim la kwah ban sangeh ban ak phlim bad rai ba katba ka met ka phad ka dang ailad ia u un bteng beit ia kane ka kam.
Ki bor ba dei peit jong ka Venice Film Festival ki la pynbna ia ka kyrteng jong ka Liliana Cavani bad Tony Leung kum ki ban sa iohpdiang ia ka Golden Lion awards ha ka 2023 Venice International Film Festival ha kaba kane ka tamasa kan sdang naduh ka 30 tarik u Nailar bad kan kut pat haduh ka 9 u Nailur.
Kum ban shu pynkynmaw ka Liliana Cavani ka long kawei na ki direktor jong ka Italy bad u Tony Leung pat u dei u tyngshop jong ka Hong Kong bad kine arngut kin sa ioh ban pdiang ia ka khusnam ba khraw bha jong kane ka tamasa kaba long ruh ka Golden Lions For Lifetime Achievement.
Kum ka direktor ka Cavani ka la paw na ka bynta ki katto katne ki phlim ba ka direk kiba kynthup ruh ka The Night Porter (1974) kaba la ak da u Dirk Bogarde bad Charlotte Rampling  bad kumjuh ruh ka  The Berlin Affair (1985).
Ha kajuh ka por kane ka direktor ka la pyllait paidbah ruh ia kawei ka phlim lyngkot ha ka Venice Film Festival ha u 1965 kaba la ai kyrteng Philippe Pétain: Processo a Vichy.
Ha ka jingiakren ka Cavani bad ki lad pathai khubor halor ka jingshah jied ban iohpdiang ia ka Golden Lion awards ka la ong ba ka la dap da ka jingkmen kaba ym don mano mano ba lah ban batai ha kaba iadei bad kane.
U Leung pat ula ak ha ki phlim kiba kynthup ruh ka Mood for Love (2000) bad 2046 (2004).
Ha kajuh ka por haduh 3 tylli ki phlim ba u ak ki la ioh ban pdiang ia ka Golden Lion Awards ha ka Venice Film Festival kiba kynthup ruh ka A City of Sadness (1989), Cyclo (1995) and Lust bad Caution (2007).
U Leung ruh u la pynpaw ka jingsngewnguh sha kito kiba la ibit ia u ban iohpdiang ia ka Golden Lions For Lifetime Achievement bad sngew ba kane ka jingshah pynkup burom jong u kan leit ruh sha kito ki direktor kiba ula iatreilang ha ki snem bad por kiba la leit bad kiba la pynlong ia u kumne kumba u long mynta.
U Festival Director Alberto Barbera haba iakren halor ka jingjied ia ka Cavani kum kawei na ki ban iohpdiang ia ka Golden Lion For Lifetime Achievement  ula ai jingiaroh bha ia katei ka direktor halor ki kam ba ka trei ha kine ki snem ba la leit bad ka jingnoh synniang jong u lyngba ki phlim ba ka direk sha ka Italian Cinema.
Nalor kane ula iaroh ruh ia u Leung uba long uwei na ki tyngshop ba kynsai bha bad uba la kyntiew ia ka kam ak phlim jong u lyngba ki kam ba u trei.
Ka aiom ialehkai pynmareh thuk-thuk bathymmai  kaba lah nang iaid shakhmat mynta ka MotoGP  ha Portugal bad  u Carmelo Ezpeleta u khliehduh ka Dorna uba long ruh u Sport’s promoter, u pynpaw mynta ia ka  jingthmu kaba u don na ka bynta ban pynpawnam ia katei ka lympung ialehkai wat ha India bad Kazakhstan ruh kumjuh.
Kumta da ka jingpynrung shuh shuh ia ki ar tylli ki jingpynialehkai kaba lah rah mynta ia ka almanak jong ka aiom ialehkai ba mynta sha ki 21 tylli ki jingpyniakhun, ka don ia ka jingthmu na ka bynta ka jingnang iai pyniar shuh shuh ia ka jingpynbun nongialehkai na ka 19 sha ka 22  ki ban wan na ka thain Europe.
Shuh shuh ruh ka khubor ka iathuh ba ka jingpynialehkai ha Kazakhstan kan long ha Sokol International Racetrack hajan Almaty  ha ka 9 tarik u Naitung mynta u snem katba ka madan ialehkai ba pawnam bha ha ri India ka Buddh International Circuit  kan pynlong ia ka lympung MotoGP kaba nyngkong eh ha ka 24 tarik u Nailur.
Kita ki ar lympung ialehkai ki mut 10  jong u 21 une u snem ba mynta ia kaba yn pynlong ia ki Shabar jong ka Europe, hynrei u Ezpeleta u iathuh ba kin dang shuh shuh ki jak ana ka bynta ki Non-European Races naba ki don ia ka thong bad ka jingthmu na ka bynta 22 tylli ki jingpynialehkai ha ka pateng ka ban wan.
Ha kane ka aiom ialehkai ba mynta sa kawei pat ka kynhun kaba hapoh ka jingmihkhmat  sha ka MotoGP Grids ka dei jong ki kynthei bad ka Ana Carrasco kaba lah dep ban iasoi na ka bynta ka kynhun BOE SKX  ha ka Moto3, kan long tang ma ka marwei napdeng kiwei pat ki thei ialehkai ka ban ia aireng ha kano na ki lai kyrdan ialehkai jong ka aiom ba mynta.
Na ka liang jong u Ezpeleta u pynpaw ruh ia ka jingkwah jong u ban iai pynneh pynsah ia ka thong kaba u don kata ka MotoGP ka  kwah ruh ia kata ka “Reduce our Carbon Footprint", kaba long kaei kaei kaba ki lah dep ban sdang  da kaba pyrshang ia ka tei ka bynta ha ki katto katne ki group.
U nongialehkai siat Suloi ka ri uba dang iai bat kum u lahduh ha ka pyrthei u Rudrankksh Patil, ha ka lympung ialehkai ba mynta jong ka ISSF  World Cup ha Bhopal u la lah ban khur shalade ia ka takma rnong na ka jingiakob siat 10m Air  Rifle bad kaba long ruh ka sien ba-ar ba un shimbynta ha kane lympung.
Wat la ka China ka lah nang iai bteng ia ka jingiaid lynti ba seisoh ha kane ka lympung da kaba khur takma ksiar ha baroh ar tylli ki jingialehkai na ka bynta ka sngi kaba ar, hynrei ka long ruh ka ri kaba dang iai bat haduh mynta ia ka kyrdan ba nyngkong jong ka lympung, khamtam haba phai sha ka miej khein takma haduh ba kut ka sngi balai jong ka lympung; kata da 5 takma ksiar, 1 ka rupa bad 2 ka rnong.
Katba ka ri India ka iai sah ha ka kyrdan ba ar hadien ka jinglah ban khur 3 tylli ka takma rnong ryngkat kawei ka takma ksiar bad kawei ka takma rupa.
Ka jingshimbynta biang sa shisien da u tei u rangialehkai ka ri ha ki jing-iakhun kam shym la long kaba suk, khamtam eh ha kum katei ka lympung ialehkai World Cup ha-la-ri lajong, hynrei utei u nongsiat uba long u lahduh kumba u paw haduh mynta, sa shisien u la lah ban ialehkai bha ha katei ka jingiakhun na ka bynta ban khur shalade ia katei ka takma.
Ka nongbah Shillong ka la ïoh ban pynlong ha ka sien kaba nyngkong eh ïa ka jingpyntbit na ka bynta ki nongbishar (judges course) jong ka National Rifle Association of India.
Ïa kane la sdang ha ka sngi Ba-ar ha kaba ki la don 25 ngut kiba la wan ïashim bynta na kylleng ka ri India ba kynthup ruh na kane ka jylla.
Ïa kane ka prokram la plie da u Director ka tnat ïalehkai jong ka Sorkar Jylla u Vibhor Agarwal ha ryngkat ka jingïatrei lang bad ka Shooting Association of Meghalaya ha State Convention Centre kaba long hynne ka sngi (sngi ba-ar).
Haba ai jingkren ha kane ka sngi u Agarwal u la ai khublei ïa ka NRAI kaba la jied ïa ka nongbah Shillong kum ka jaka na ka bynta ban pynlong ïa kane ka prokram.
Ki la don 25 ngut ki nongïashim na kylleng ki jylla jong ka ri kiba la wan ïashim bynta ha ka sien kaba nyngkong eh ha ka C-Level NRAI Judges Course.
Kine nongïashim bynta ki la wan na Assam, Bihar, Gujarat, Himachal Pradesh, Jammu & Kashmir, Karnataka, Meghalaya, Mizoram, Manipur, Odisha bad na West Bengal.
Ki nongïashim bynta na ka Jylla ki long ka Balarishisha Rani, Davis NR Marak, Anjali Singh bad u John Thounaojam.
Kat kum ka kyrwoh ba la pyllait da u General Secretary ka SAM u Bah Neil Sootinck, la ong ba ka education wing jong ka NRAI ka la buh ïa ka thong ba ha kine ki san snem kan pynmih haduh 9,000 ngut ki coach bad 600 ngut ki nongbishar (judges) khnang ban lah sei ïa ki nongïalehkai siat suloi ha kylleng jong ka ri.
Kumba ka long mynta ki la don haduh 90,000 ngut ki nongïalehkai siat suloi kiba la pynrung kyrteng bad ka NRAI.Ha kawei pat ka liang u Director ka Education Programme jong ka NRAI bad u Joint Secretary General u Pawan Singh u la ai khublei ïa ka SAM bad ka DSYA kiba la kloi ban pynlong ïa kane ka prokram.
U la bynrap ruh da kaba ong ba kane ka synjuk kan ïoh ban pynlong ïa kiwei pat ki prokram kum ka high altitude training.
U Henry Oka, uba long u nonghikai ka International Shooting Sports Federation uba na Indonesia, u la khmih lynti ba ki nongïashim bynta kin ïoh ka jingmyntoi kaba khraw ha kine ki lai sngi.
U la ai khublei ruh ïa ka SAM lem bad ka NRAI kiba la lah ban pynbiang ïa baroh ki jingdonkam nalor ka mariang kaba pyngngad.
Hashwa ban sdang kane ka prokram la ïoh rung ka jingkren pdiang sngewbha na u Bah John F.Kharshiing, President ka SAM bad uba long ruh u Vice-President NRAI.Ha kawei pat ka liang ki nongïalam ka NRAI ki la khot sngewbha ruh ïa u Commissioner jong ka tnat Sports & Youth Affairs u Vijay Kumar D, na ka bynta ban ïamir jingmut lang khnang ban pynlong ïa ka Meghalaya ba kan ïoh ban pynlong ïa kiwei pat ki prokram ba kongsan jong ka NRAI.Ka Kick Start Football Academy bad ka Madanryting SCC ki la ïasam mar shi dor-thong (point) ha ka lympung ïalehkai SSA Under-10 (Boys) Football League 2023, hadien ba ki la ïakhaid mar 1-1 kol ha ka sngi Ba-ar ha madan Polo.
Ha kane ka jingïakhun baroh ar kynhun ki la pyrshang ban ïakhun tyngeh.
Pynban dei ka Kick Start kaba la ïoh ban pynkhih jar nyngkong eh lyngba u Remdor Kharkrang ha ka minit kaba 16, hynrei ka Madanryting ka la lah ban pynphai kylla lyngba u Wandrick Mawrie ha ka minit kaba 40.
Ka jingïalehkai ha ka sngi Balang kan long hapdeng ka Summit Academy pyrshah ïa ka Nangkiew Irat ha ka por 4:15 janmiet.
Ka lympung ïalehkai Super Division Shillong Cricket League 2022-23 ba la pynïaid da ka Shillong Cricket Association ka la nangjam shaphrang ha kaba ka Rangkynsai C.C ka la khur ïa ka jingjop pyrshah ïa ka Langsning XI C.C da 6 wiket ha ka sngi Ba-ar ha madan Polo.
Ha kane ka jingïakhun, ka Rangkynsai kaba la jop ïa ka jingkynting pisa ka la ailad shwa ïa ka Langsning ba kan tied nyngkong.
Ka Langsning haba wan ban tied ka la kamai 162 run bad shah pynkhyllem 10 wiket ha ki 35 over.
U Heimon Lyngdoh u la tied 33 run na ki 19 bol bad u Eeeshant Kumar Chettri u la tied 19 run na ki 18 bol.
Katba u Rohit Rai u la khur 3 wiket bad ïa ki 2 wiket la khur da u Shavian Blah na ka bynta ka Rangkynsai.
Haba wan shimti ïa ka pali kaba ar, ki nongtied ka Rangkynsai ki la ïakhun tyngeh na ka bynta ban pynurlong ban kynjoh sha ka thong da kaba lah kamai 163 run bad shah pynkhyllem 4wiket ha ki 36.5 over.
U Rahul Shah u la ïoh ban tied 47 run na ki 42 bol bad u Pynhunlang Kharnarbi u la tied 34 run na ki 59 bol.
Katba u Eeeshant Kumar Chettri u la khur 2 wiket bad ïa ka shi wiket la khur da u Deibormi Rangad na ka bynta ka Langsning.
Ïa ka nam ‘Man of the Match’ la khur da u Rahul Shah.
Ha kine ki sngi, ki la don ki dkhot ka Ïingdorbar Thawaiñ kiba la rah ïa ka mat haba ïadei bad ka ‘Roster System’ ban ïatai bad ngim lah ban len ba ki paid Khasi Jaiñtia ki sngewduhnong shikatdei na kane namar ka bhah ka leit kham bun sha kiwei.
Ha kajuh ka por, khlem ka ‘Roster System’, yn ym lah ban pyntreikam ïa kano-kano ka jingai bhah, bad khlem da don ka ‘Reservation Policy’, yn ym lah ban bhah kam bhah jam ïano-ïano.
Ka jingbakla ka dei naduh u snem 1972 bad mynta, ka jingkyrtoh na kato ka jingbakla ka dang im.
Ka Meghalaya High Court ka dang shu lap ha kine ki snem ba ïa ka ‘Reservation Policy’ ha Meghalaya la pyntreikam khlem ka ‘Roster System’, bad namarkata, ka la ai da ka hukum kaba tyngeh ïa ka sorkar jylla ba kan pyntreikam ïa ka ‘Roster System’.
Ngi la ïohi kaei kaba mih na ka jingpyntreikam ïa ka ‘Roster System’ bad kino ki kynhun kiba ïohnong bad kino kiba kham duh jingmyntoi.
Kano-kano ka sorkar kam lah ban shu pynkylla mardor ïa ka ‘Reservation Policy’ namar kane ka mat ka dei kaba ktah beit ïa ka saiñpyrthei.
Ha kane ka sorkar MDA 2.0 ba mynta, ki don bun ki seng kiba ïasynrop lang, hynrei ngin hap peit mano ba ïalam ïa ka sorkar khnang ba ngin sngewthuh shai balei ba ka sorkar kam kwah ban pynkylla ïa ka ‘Reservation Policy’.
Ïa ka ‘Roster System’ yn ym lah ban pynduh pyndam ne pynsangeh katba dang pyntreikam ïa ka ‘Reservation Policy’.
Yn ym lah ban bhah kam bhah jam khlem ka ‘Roster System’ namar hap ban peit ba baroh ki kynhun kiba shah kynthup ha ka ‘Reservation Policy’ kin ïoh bynta lem ha ki kam ki jam jong ka sorkar.
Kaba sah mynta imat dei sa tang ka jingïakhun ha ïingbishar ban dawa pynkylla ïa ka ‘Reservation Policy’.
Shisien ba la pynkylla ïa kane, ka ‘Roster System’ ruh kan hap ban kylla lang.
Kino-kino ki kynhun ki lah ban leit shaduh sha Supreme Court ban dawa pynkylla ïa ka ‘Reservation Policy’ da kaba peit katkum ka jingbun paid.
Ka ‘Reservation Policy’ kaba pyntreikam naduh 1972 haduh mynta kam ïahap shuh bad ka jinglong jingman ha madan.
Ngin hap ban ïa peit mano kiba kham bun paid bad ha kata ka rukom dei ban pynïaid ïa ka jingbhah kam bhah jam.
Lada kiba duna paid ki ïoh kham bun ban ïa kiba bun paid, shaei ka hok? Kumno kiba bun kin shah pynduh? Hooid, ki don kiba kynthoh ba lada ktah ïa ka ‘Reservation Policy’ kan mih ka jingïakynad jaitbynriew.
Hynrei kumno ngin shu sngap ïa kaei-kaei ka bym ïahap bad ka bym long katkum ki jingshisha? Mano ban hap shim jingkitkhlieh lada mih kata ka jingïakynad? Ban khmih lynti na kane ka sorkar ba mynta ban pynkylla ïa ka ‘Reservation Policy’ katkum ki jingshisha ha madan ka long thik kumba pan snad na u briew u bym don ñiuh khlieh.
Dei sa tang ha ïingbishar ba ngi lah ban ïakhun da ka jingkhmih lynti ba ka hok bad ki jingshisha kin synshar.
Ki paid Khasi Jaiñtia ki dei ban ai jingkyrshan bad noh synñiang da ka pisa ïa kino-kino ki kynhun kiba don jingthmu ban leit sha ïingbishar halor ka ‘Reservation Policy’.
Kam dei ka kam kaba suk ban leit sha ïingbishar bad ka long ruh kaba remdor khamtam ban ïoh da ki muktiar kiba shyrkhei kiba lah ban ïasaid haduh ba kut.
Lada lah ban ïakhun shaduh sha Supreme Court, lehse ka lah ban don ka jingmih.
Na ka snem sha ka snem, ngi la ïohi ïa ki jingïakren bad ki jingdawa ban pynkylla ïa ka ‘Reservation Policy’, hynrei kim poi shaei-shaei.
Ki la shu kut tang ha ki jingïakren bad jingbyrngem.
Kam myntoi ban shu pynkut kumta.
Namarkata, ngin hap ban ïa phai khmat noh sha ka ïingbishar la ka dei ha High Court ne Supreme Court.
Da shisha, ka la donkam kyrkieh ban pynkylla ïa kane ka ‘Reservation Policy’ kaba la ïaid la 51 snem, hynrei ngin hap ban jied da ka lynti jong ka aiñ bad ka jingsngewthuh ïoh ba ha ka jaka ban ïohnong, poi pynban sha ka jingduh lut.
Ngin ia peit khyndiat ia u dak F.Kane ka dei ka juk jong ka riam ka beit, kaba ki samla samhoi, ki kynroo ki khyllud, khamtam ki iabeh, ban ioh ia ka riam ka beit, kaba iahap, khamtam ha ki por khawai dawai bad kiwei kiwei ki kam sngewbha, kaba ki ong ka riam kat kum ka FASHION.Kata na ka riam rymphat sha ka riam rymphum.
Kumta kaba iadei bad kane, ki don ruh ki jingpyni ne iakop riam ha rynsan peitkai paidbah, ha ki FASHION SHOW.Te ka kyntien Khasi kaba iadei bad iahap bad ka RIAM FASHION, lah ban ong ka RIAM SYON.Ha kine ki por, don bun ki jinglehkmen paidbah, ia kaba ha ka kyntien Phareng ki ong FESTIVAL.Kine ki jinglehkmen ki iasoh ruh bad ka Lariti, ki riti ki dustur bad ruh ka niam ka rukom, kiba naduh ki por ba myn-shwa bad kiba dang neh haduh kine ki por.
Hynrei nalor kine, ki mih sa kum kine ki jinglehkmen ba thymmai, km ka MONOLITH FESTIVAL, nangta ba pyninam bad pynirong ia ki kynja soh ki pai ki jhur ki jhep.
Ha ka kyntien Khasi ia ka FESTIVAL,lah ban ong ka TAMASA, lane ka RONG KA TAW lane ka TAMBOI.Ka kyntien Phareng FOSSIL, ka mut ne ka thew, ia ki shyieng jong ki mrad ki mreng, ne jong ki jingthung jingtep, kum ki dieng bah ki dieng san, kiba hyndai bad ba kine ki lyngkhot ne phngit ki sahkut ha ka maw, kaba kum ki kdup maw, tyngkhap maw, ki Mawlong ha ki khlaw ki btap bad ruh ha ki syrtap maw.
Ka Geological Survey of India (GSI) ka la lap bad shem ia kum kine ki shyieng ki shruh, ha ki thaiñ Hima Mawsynram, Kane ka kdew ba ha ki million snem mynshwa, ia kane ka thaiñ lada ka duriaw bah lane ka Sohmyndur, ha kaba la don bun bah ki dohkha duriaw bah.
Shuh shuh kane ka thaiñ, hadien ka long ruh ki jaka iaid lynti jong ki ekjakor ne yakjakor.
DINOSAUR.Kumta ha kane ka thaiñ shaduh Ranikor, la ioh bad la shem ia kine ki shyieng ki shruh jong ki ekjakor, ka jingheh ka long  haduh 80 centimetre ka lynter bad kiba hapdeng 30 haduh 40 cm.
Ha ka shnong Mawlyngbna, ka Dorbar Shnong, ka la buh tyngkai ia kane ka kyntien FOSSIL, ha ka ktien Khasi la khot ka SHRUH LA MAW.Ka kyntien FIBRE pat ka mut ia u SAI DOH SHNIUH.FUSE u dei u RYNJOK lane SAITHON.FUEL pat ka dei ka TYLLAW DING.FRAMEWORK pat ka mut ka SHRUH, kaba long kaei kaei kaba shu ker narud, sawdong jong ka.
Haba u briew um sngap ne iohi shuh ia ka nia, ia kaei kaba dei bad ia kaei kaba lait, ne ba ka jinong ne ki jing-leh jong kiwei kiwei ki long kiba lait ne kiba bakla, bad ba tang ma u ki long kaba dei, kum ia uta u briew ha ka kyntien Phareng, ki ong FINATIC – kaba mut ha ki kyntien Khasi BUAID.Ka jinglong kaba long kumba la buaid kyiad.
Kumta ruh ka mih ka kyntien BUAID NIAM, kaba mut ba ym don shuh ka jingburom ia ka jingngeit niam jong kiwei kiwei pat.
Ka kyntien FILTER ka mut ha ka kyntien Khasi JIAR lane SNAID.Lah ban ong kumta haba kren kumne :- “Snaid ia kato ka sha na u Daron.
" U “Daron" u dei u ketli, ba la shna na u dieng, ba pyndonkam khamtam ha ki thaiñ Ri Bhoi.
Ha U Daron, ki ju buh ruh ia ka Umjat ka Umnong, kaba mut ka ‘iad hiar.
Ka Russia ha kane ka kynti ka la ong ba ka jingpyrshah bad jingpynrem na ki ri jong ka thaiñ Sepngi baroh kawei, kan ym pynkylla ia kaei kaba ka Russia ka la buh jingmut bad thmu naduh kaba sdang bad kumta ruh u President ka Russia, u Vladimir Putin u la ong ba ka Russia kan ym sangeh ban phah da ki tiar ‘Nuclear’ sha Belarus naka bynta ban pyniaid shakhmat ia ka jing-iakhun pyrshah ia ka Ukraine wat lada kiba bun ki ri kin ai jingkyrshan ia ka Ukraine.
Namar kumba la iohi ha kine ki sngi ba la leit, ki ri na sepngi ki la pynrem halor ka jingpyndonkam jong u Putin da ki tiar Nuclear ha Belarus, uba long u khappud jong ka EU bad NATO, ha kaba kitei ki ri ki la thmu ban pynngat kyndon biang pyrshah ia ka Russia bad ban pynkut noh syndon ia baroh ki jingiadei kam namar ka jingleh bym suitñiew jong ka Russia ia ki jingmaham jongki.
Namarkata ruh ka Ukraine ka la pyntip ba ka kwah ban shong jing-ialang kyrkieh bad ka UN Security Council halor katei ka jingleh jong ka Russia, kaba ap jingma haduh katta ia ki paidbah bad ia ka Ukraine baroh kawei lada ka Russia kan sdang ban pyndonkam da ki tiar Nuclear kiba khlaiñ bor.
Katba, ha ka jing-iakren bad ki lad pathai khubor ha ka Sngi Saitjaiñ, u Putin u la ong ba kane kam long kaba phylla namar ka Russia ka khlem pynkheiñ ia ki kyndon ba la buh haba iadei bad ka thma bad ka la pyndonkam ruh ia ki tiar kiba ka dei hok ban pyndonkam.
Ka long ka ba donkam ban sot na ki ktien shnong na kylleng ki thaiñ bad kyntoit shnong khnang ban pynriewspah ia ka ktien Khasi bad ban kdup shitylli ia baroh ki ktien ha kawei ka ktien pdeng.
Nalor kita ki ktien ba la don lypa na ki kylleng ki kyntoit shnong ki don ruh ki ktien ba lah ban shna thymmai da kaba synrop lang ar ne lai kyntien ban shna kawei ka ktien kaba kit jingmut, ka ba thiang snah bad kaba lyngkot katlah katiai khnang ban bit ban biang ka thoh ka tar.
Kine harum la jer kum kat kum ba la pyrshang ban pynwandur ha kaba dang dei ban tuklar da ka iktiar ba pura halor ka ktien:Contempt of House : ka mut beiñ dorbar- beiñ ka dei ba ym ñiewkor ne ba ñiewpoh, dorbar ka dei ka lympung syllok bad tainia halor kano kano ka phang badei ha ka jylli ïing, jylli u shnong u thaw ne hima sima.
Kumta beiñ dorbar ka biang bad kit jingmut thik ïa ka contempt of house.
Convenor : ka mut werlang, damdar- wer ka dei ba khot sngewbha shano shano, lang ka dei ba lum shi jaka ïa kiba  bun ki paidbah.
Ka ktien damdar ruh ka kit jingmut kumjuh ïa u nongïalam ba la buh bynta ban lumpaid ha kano kano ka lympung.
Conscience : ka mut saptipbriew, jingïatiplem- sap ka dei ka snap kyrpang jong u briew shimet bad tipbriew ka dei ka dei kaba  tip la ka akor ha lade ha ka jingïadei bad ki parabriew.
Kumta ka snap kyrpang jong u briew shimet uba tip la ka akor ha ka ba ïadei parabriew ka dei hi ka jingïatiplem jongno re jongno.
Consensus : ka mut ïamonlang, monjurlang- ïamonlang ka dei ba jied bad lmun ryntih shi kynhun bynriew bad monjurlang ka dei ba kohnguh ban treh ryntih shi kynhun bynriew ïa kano kano ka kam.
Culprit : ka mut ‘riewbymman- ‘riew ka dei ka ‘tien rapkhmat shwa kano kano ka kyntien kaba  kdew ïa ka snap longbriew ba kyrpang katkum kata ka kyntien ba marbud, kum ka nuksa,’riewkhuid, ‘riewkhlaw, ‘riewniam bad kumta ter ter; bad bymman ka dei kaba  long sniew ha ka jinglong ba shimet ne shi kynhun briew kum ha kaba  marmlien ban leh ki kam ba pyrshah ïa ka bha ka miat ha ka imlang sahlang, kum kaba  tuh ba thiem, ka ba  thok ba shukor, kaba  pyniap briew bad kum kita ki kam sniew.
Debate : ka mut tyrko- tyrko ka dei ba ïatainia ban pyni da ka ktien markynti hapdeng ki arliang mamla.
Dedicate : ka mut ba pynkyrpang, aiti, imsngi, duriap- pyn ka dei ka ‘tien rapkhmat (prefix) shwa jong kano kano ka ktien ban wanlam jingmut kum kaba  treikam katkum kata ka ktien ba bud, kyrpang ka dei kaba la mang khnang bad kham kor ban ïa kiwei; aiti ka mut ba la ai shawei khlem kam shuh ha lade bad ti dei ka ba  la buhti; imsngi ka dei ba la im shi ngi shi ïa tang ha kawei ka kam ne jingleh; bad duriap ka dei ba minot thop ha kano kano ka kam ne jingleh.
Demonstrate : ka mut ba trei pynpaw, treiynpaw- trei ka dei ba leh ïa kano kano ka kam, pynpaw ka dei ba pyni hakhmat u paidbah; ynpaw ka dei ba lah ban ïohi da baroh.
Deputy Speaker : ka mut u ne ka Symbud Lamphang- symbud ka dei ba ryngkhi marbud ka kyrdan hapoh ban ïa uba ha khlieh, lamphang ka dei ïa u riew ba ïalam ïa ka phang tainia ha kano kano ka lyngwiar.
Deputy Chief Minister : ka mut Symbud Myntri Rangbah- symbud ka dei ba ryng khi marbud ka kyrdan hapoh ban ïa u ba ha khlieh; myntri ka dei ïa u longsan ha ka dorbar Hima ne jylla; rangbah dei uba lah ïaw bad ha khlieh eh napdeng ki longsan.
Department : ka mut Shnatkitkam, Tnatkitkam- shnat ne tnat ka dei ka lyngkhot shibynta na kawei ka metbah; kitkam ka dei ba shim jingkitkhlieh ban korbar ïa ka jingtrei.
Desecrate : ka mut lehsang- leh ka dei ba pynlong ïa kaei kaei; sang ka dei ka jing-leh pap ka ba  pyrshah ïa ka longbriew manbriew.
Design : ka mut puidkhmat- puid ka dei ba ksam lyngba ban pruid dak, khmat ka dei kaba  paw haba lah ban ïohi nyngkong shwa.
Kumta ka puidkhmat ha ka ktien Khasi ka ryngkat ka jingmut kum ka ktien design namar ba ha ki jaiñ ba thaiñ ki ju puid khmat na ki rymmiang bad na ki jaka ba shah ban shna puidkhmat.
Destiny : ka mut ka kupar ïawai – kupar ka dei ka rngiew jong u briew kaba lah ban eh ne jem daw; ïawai ka dei ka khep ba kut bad khatduh artat jong kano kano ka bynta.
Kumta lah ban ong kuparïawai ïa ka jingmut jong ka ktien phareng destiny.
Develop : ka mut pynroi, pynsan, pynheh, pynproh, pynkiew- pyn ka dei ka ‘tien rapkhmat ba marbud ïa kano kano ka ktien; roi, san, heh, proh, kiew ki dei ki ktien ba la bynrap da ka ‘tienrapkhmat pyn khnang ban kit jingmut kaba  pynpaw jinglong kata ka ktien.
Dexterity : ka mut jalani- jalani ka dei ba trei bniah haduh katta katta.
Dignitary : ka mut ki kynrem lyndan- kynrem ka dei kumba phuh rben bha u tmaiñ ha kaba paw ka khmat maiñ rangbah; lyndan ka dei kum baphuh baphieng bha ka longrynñieng.
Dignity : ka mut longrynñieng manrynñieng- long, man ka dei ba sei ba mih haba paw; rynñieng ka dei ka jingjrong na tbian slakjat haduh kliar shynrong khlieh.
Kumta ka kdew ïa ka snap jinglong jingman jong u briew shirynñieng.
Diligent : ka mut durïap- duriap ka dei ba minot thop jar jar da ka ba  ïaishah ïa baroh ki jingeh halade.
Dilute : ka mut khleh pynblad, byrsieh- khleh pynblad ka dei ba theh ïa ka jingdih da ka kynja um ban pynblad ka bor; byrsieh ka dei ba thep da kano kano ka pyrkhat bakla ban pynbieit pynngop ha ka rukom kumba kwah.
Katkum ki khubor la ong ba 6 ngut ki ‘riew paidbah ki la khlad ha ka jingleit pynbthei bom u dkhot jong ka kynhun lehnoh Islamic State ha Afghanistan bad kumba katto katne ruh ki la mynsaw ha katei ka jingjia.
Ha ka jingshisha la ong ba ka jinglong jingman bad ka jingshngaiñ hapoh Afghanistan ka la kham biang naduh ba ka Taliban ka la ioh ban bat ia ka bor synshar hapoh katei ka ri ha u Nailar jong u snem 2021, hynrei la ong ba ka kynhun lehnoh IS ka la nang kham pyni bor bad ka la nang pynkhlaiñ ruh ia ki kam thombor jongka na ka por sha ka por.
Ha ka Lah Sngi U Blei, ki bor pahara jong ka Afghanistan ki la lah ban pynithuh ia utei u lehnoh ba don kti ha katei ka jing pynbthei bom bad ki la siat iap syndon ia u habar jong kawei ka ophis treikam jong ka tnat kam bar ri.
Ha katei ka jingbthei, la ong ba 6 ngut ki paidbah kiba don ha katei ka jaka ki la khlad ha shen bad katto katne ngut pat ki la mynsaw bad ngat lang ha katei ka jingbthei.
Kumjuh ruh ka kynhun lehnoh IS ka la shim jingkit khlieh bad kam trai halor katei ka kam thombor ba la leit da utei u dkhot jong katei ka kynhun ha katei ka sngi.
Ka tnat NGO Emergency, kaba dei khmih ia kawei ka jaka sumar ha katei ka nongbah, ka la pyntikna ba ha katei ka sngi, katei ka jaka sumar ka la ioh pdiang ia 14 ngut kiba leit ban shah sumar, kynthup ia 2 ngut kiba la khlad naduh shwa ban poi sha ka jaka sumar.
La ong ba katei ka jingbthei ha ka Lah Sngi U Blei, ka long ka jingjia kaba ar ba kan jia hajan ka ophis treikam jong ka tnat kam bar ri hapoh ka nongbah Kabul jong ka Afghanistan, ha kaba ka jingjia ba nyngkong ka long ha ka Sngi Palei jong ka taiew ba la leit hapdeng ka jingleh niam jong ki jaitbynriew Muslim.
Kumjuh ruh ha ka 11 tarik jong u Kyllalyngkot, uwei u riew kheiñ duh u la pynbthei bom ialade hajan jong ka tnat kam bar ri, ha kaba 10 ngut ki la khlad ha shen bad kumba 53 ngut kiba la mynsaw bad ngat ha katei ka jingjia.
Katba, na ka liang jong ka Taliban bad kumjuh ruh ka IS, ki la pynbna ba tang 5 ngut ki la khlad ha katei ka jingbthei.
Kumta, la ong ba ka kynhun IS ka long kaba buh jingma shibun eh ia ki paidbah nongshong shnong jong ka ri Afghanistan ha kine ki sngi, namar da ki spah ngut ki ban mynsaw bad khlad ruh na ka por sha ka por katba ki bor pyniaid jong ka Afghanistan kim pat lah ban ai jingiada kaba biang naka bynta ka ri.
Kumjuh ruh ha u Nohprah jong u snem ba lah lah, 5 ngut ki nong China ki la mynsaw hadien ba ki kynhun kieng atiar ki la leit ban rung jubor bad thombor ia kawei ka hotel kaba paw bad kaba ki nongkhaïi ki ju leit bha ha katei ka hotel ha Kabul.
Ia katei ka kam thombor ruh, la kam trai bad shim jingkit khlieh hi da ka Islamic State (IS) ha kaba katei ka kynhun ka la ong ba ha katei ka jingjia, ka leit ban khynra bad ban thombor ruh ia uwei u heh jong ka Paksitan uba don ha katei ka nongbah Kabul.
Katba, ha u Nailur jong utei hi u snem 2022, 2 ngut ki nongkhaïi jong ka Russia, ki la khlad ha ka jingpynbthei bom jong u riew kheiñ duh, ha kaba katei ruh ka dei ka kam thombor ba la kam trai da ka kynhun lehnoh IS.Ki nongrep ha Rajasthan bad Madhya Pradesh ki la dawa na ka sorkar ba ka la dei ban ai ka bailutksan kaba ïabiang bad ka jingjulor jong ki jingthung na ka jingwan hap jong u slap bad u phria.
Ki nongrep ki la pynpaw ïa ka jingsngewsih kthang halor ka jingjulor jong ki jingthung jingtep hadien ka jingwan hap jong u slap u bym dei por ha ka jylla.
U slap ha ryngkat u phria bad kumjuh ka lyer kaba jur ki la pynjulor ïa ki jingthung jingtep ha ki lyngkha kiba bun ha kaba ka la wanrah ka jingduhnong kaba jur ïa ki nongrep.
Ki la don kumba katto katne ngut ki nongrep kiba la ïathuh ba ki la trei shitom miet la bat sngi na ka bynta ban pynbiang ïa ki jingpyntreikam ha ka lyngkha na ka bynta ban rep bad thung jingthung ha kaba ka la pynpang met ïa ki haba ki ïohi ba ki jingthung jingtep ki la shah pynjulor na ka jingwan hap jong u slap.
Ha kaba ïadei bad kane, ka la long ka jingduhnong kaba jur da ka jingwanhap jong u slap uba khlem dei aïom ban wan hap ha ryngkat u phria naba baroh ki jingthung jingtep  ki la julor lut.
Shuh shuh ki nongrep ki la pynpaw ba  ki don ka jingkyrmen ba dei sa tang ka sorkar ka ban lah ban shim ka jingkitkhlieh halor kane ka bynta bad ban khmih bniah halor ki jingjulor jong ki jingthung jingtep na ka jingwan lynshop ki bor ka mariang.
Hadien ba la dep ka jingkhmih bniah,   a sorkar  ka la dei ban pynbna ban ai ïa ki bailutksan sha ki nongrep,  ki la ong.
Ki nongrep kim lah khlem da jaw ummat haba ki ïakynduh jingeh ha kum kane ka por ha kaba ki la pynpaw ïa ka jingkutlad bad ka jingduhnong kaba jur.
Kiba bun kiwei pat ki jaka ha ka jylla ki la ïoh ïa ka jinghap slap ha kaba ka la wanrah ka jingduhnong ha kiba bun ki jaka khamtam ïa ki mar rep.
Ki la don kumba 65 ngut ki briew, kynthup ki khynnah, kiba la kem pang hadien ba ki la bam ïa ka jingbam ba la tip kum Sabudana khichdi ba la shet ha Bhandara ha ka sngi ba la pynlong ïa ka Gangaur Puja ha Khargone distrik kaba don ha Madhya Pradesh.
Kine ki briew ki la prie bad pynhiar namar ka jinglong bih jong ka jingbam ba ki la bam bad ki la shah pynkit sha ka District Hospital bad sha ka jaka ai jingsumar kaba don hapoh shnong na ka bynta ka jingshah sumar.
U Dr Amarsingh Chauhan, uba long u Civil Surgeon jong ka District Hospital, u la ong ba ki la don kumba 15 ngut ki nongpang kiba la shah pynkit sha ka jaka ai jingsumar hadien ba la ïoh jingtip ba ki la bam ïa ka jingbam kaba la long bih.
Kumba la ïathuh ka tyllong khubor la ong ba kine mynta ki la kham ïoh ïa ka jingkoit.
Ki la don kumba 35 ngut ki nongpang kiba la shah pyllait noh hadien ba ki la ïoh ïa ki jingsumar.
Kumba la ïoh jingtip, la ong ba ka la don kawei ka jaka bam ba lah ban ïoh ïa ka Sabudana Khichdi ha ka sngi ba la don ka Gangaur Puja.
Ha kaba ïadei bad kane, tang hapoh ki ar kynta ba la dep ban bam ïa ka Sabudana Khichdi, kine ki briew ki la sdang ban prie, pynhiar.
Hadien kane, ki nongshong shnong ki la ai jingtip halor kane ka jingjia sha u Collector u Shivraj Singh Verma.
Ka kynhun jong ka tnat ka koit ka khiah ka la poi ha katei ka shnong hadien ba ki la ïoh jingtip halor ka jingjia na u DM.Ki la don kumba 40 ngut ki briew kiba la shah sumar ha ka jaka ai jingsumar kaba don ha katei ka shnong bad 15 ngut kiwei pat ki la shah pynkit sha Khargone District Hospital.
Kumba la ïathuh la ong ba kine baroh ki la kham koit.
Ki pulit ka Assam ki la ioh ban kurup ia ki masi kiba la thmu ban shalan tuh na Jorabat bad da ka jingshim khia jong ki pulit la leit ban pynap shrip bad la ioh ruh ban kem ia arngut ki briew kiba donkti ha kaba iadei bad kane kam ba la tip kyrteng kum u Abdul Kalam bad Abdul Hamid.
Ki tyllong khubor ki iathuh ba ki pulit ki la leit ban ap ha ki bynta jong ka NH-37 bad ioh bat ia ka kali kaba la kit ia ki masi kaba la ngiah da u Adbul Kalam bad Abdul Hamid bad hadien jong kane la leit ban rah ia kitei arngut sha thanad na ka bynta ban bishar.
Dang ha ka taiew ba la leit ki pulit ka Assam ki la ioh ruh ban bat ia 3 ngut ki briew kiba thmu ban khaii ia ki reng jong ki kyndad bad ia kine la kem na kawei ka shnong kaba la tip da Rupohihat’s Ambagan.
Na ka por sha ka por ki pulit ka Assam ki la shim khia ban teh lakam ban kem ia kito kiba thmu ban shalan tuh ia ki masi na kane ka jylla bad kumjuh ruh ban kem ia kito kiba thmu die tuh ia ki reng jong ki kyndad.
Katkum ki khubor la ong ba u Myntri barim jong ka Manipur, u RV Mingthing uba long u nongialam ba paw khmat jong ka Tangkhul Naga, u la khlad noh ha ka Sngi Ba-ar ha ka rta ba 92 snem hapoh ka iingsah lade ha ka shnong Kuirei jong ka distrik Ukhrul jong ka jylla Manipur.
La kha ia u Mingthing ha ka 20 tarik u Iaiong jong u snem 1931, u la long ruh u President jong ka Manipur State Congress (MSCP) ha ki snem 2004 haduh 2007.
U la jop ia ka shuki MLA na ka konstitwensi Chingai napoh ka distrik Ukhrul jong ka Manipur bad u la bat ruh ia ka shuki Minister of State ha ka tnat Tribal Affairs & Sports ha ki snem 1989 haduh 1990.
U Mingthing u la bat ruh ia ka shuki Chariman jong ka Hill Area Committee jong ka Manipur Legislative Assembly ha ki snem 1985 haduh 1989.
Nalor kane, u la bat ruh ia ka shuki Chairman jong ka Autonomous District Council jong ka distrik Ukhrul ha ki snem 1975 haduh 1978.
U Mingthang u long ruh uwei na ki nongseng jong ka United Naga Council bad ka Lui-Ngai-Ni Festival jong ka kynhun jaitbynriew Naga hapoh Manipur ha ki por ba la leit.
Ka shlem treikam jong ka Mission Director ka National Health Mission ka sorkar jylla ha ka sngi Ba-ar ka la rakhe ïa ka World Tuberculosis Day kaba la long ha u Soso Tham Audutorium bad ka phang pdeng mynta u snem ka dei “Yes! We Can End TB" lane “Hooid! Ngi lah ban pynkut ïa ka jingpang TB".
Ka kongsan ha katei ka sngi ka dei ka Kong Ampareen Lyngdoh kaba dei ka Myntri ka tnat ka koit ka khiah ka jylla bad la ïoh ruh ïa ka jingpdiang sngewbha na ka Dr.SS Nongbri kaba dei ka Joint Mission Director, NHM ka jylla, ka jingkren lyngkot na u Ramkumar S, IAS, Mission Director, NHM, ka Dr.H Lyndem kaba ka DHS (MI) bad u Sampath Kumar, IAS, Principal Secretary ka Health and Family Welfare.
Ha katei ka sngi la ïoh ruh ïa ka jingrwai na ki Staff Nurse ka RP Chest Hospital, ka jingai ïa ka jingphla da ka nongpang kaba la koit na ka jingpang TB, ka jingaikhublei na u Dr.M Mawrie u ba dei u State TB Officer bad kiwei kiwei de ki prokram.
Haba ai jingkren ha katei ka sngi, ka Kong Ampareen ka la ong ba ka jingpang TB kam dei ka jingpang kaba ktah tang ïa u duk u suk hynrei ka dei ka jingpang kaba ktah ïa baroh hynrei kiba kham riewspah ki don ïa ka pisa ban ïaleh bad utei u khñiang jingpang.
“Ka jingpang TB kam da dei than eh kata ka jingpang kaba long ka nongpynïap kaba khraw katkum ka jingïohi ka jong nga kum ka nongmihkhmat," la ong ka Kong Ampareen.
Ka Kong Ampareen ka la ong ban rat dyngkhong ïa ka jingpang TB hapoh la jylla ka donkam ka jingïatreilang na baroh ki liang bad kum ka Myntri hapoh ka sorkar bathymmai kata ka Meghalaya Democratic Alliance (MDA 2.0) hapoh ka jingïalam jong u Myntri Rangbah ka jylla, u Conrad K Sangma bad ki kynhun Myntri, ka la ai khublei ïa baroh ki doktor kiba ai ïa ka jingshakri met bad mynsiem sha ki nongpang TB hapoh ka jylla.
“Phi dei ki nongïalam kiba lah ban ïalam ïa ngi sha kata ka thong ban rat dyngkhong ïa ka jingpang TB bad ban ong ba ngi lah ban pynkut noh ïa ka jingpang TB ha u snem 2025," la ong ka Kong Ampareen.
Shuh shuh ka la ong ba ki paidbah nongshong shnong ki dei ban weng noh ïa ka jingpyrkhat ba ka sorkar ka lah ban leh lut ma ka hynrei ki dei ban buh ïa ka jingmut ba ka sorkar nalade shimet kan nym lah ban leh eiei lada khlem ka jingïatreilang bad ka jingïasnohkti lang da ki paidbah nongshong shnong ka jylla khnang ban wanrah ïa ka jingkylla.
Ka Meghalaya Pradesh Congress Committee (MPCC) ha ka Sngi Ba-ar ka la pynlong da ka jingïakhih ha Congress Bhawan kum ka dak ban pynrem halor ka jingshah mait kyrteng u nongïalam ka seng, u Rahul Gandhi na ka jinglong dkhot ka Lok Sabha.
“Kane ka dei ka jingïakhih jong ka Congress hapoh ka Jylla, ngi pynrem jur halor ka jingshah mait kyrteng u Rahul Gandhi.
Kane ka long ka jingkhñiot ïa ka hok synshar paidbah, ka jingkhñiot ïa ka hok ban kren bad pynpaw, da ka Sorkar NDA hapoh ka jingïalam u Narendra Modi," la ong u MLA ka seng, Bah Ronnie V.Lyngdoh haba kren sha ki lad pathai khubor.
U la ong ruh, “Ki kwah ban khñiot ïa ka hok kaba u nongïalam jong ngi u la pynsngew hapoh Parliament, ha ki rynsan bapher-bapher halor ka jingbym biang ka synshar-khadar, ka jingpyrshang ban pynïap ïa ka synshar paidbah bad wat ban leit shaduh u pud ban mait kyrteng ïa u nongïalam ka Congress na ka jinglong dkhot ha Parliament.
"U Bah Lyngdoh u la ong ba kane ka dei ka bym pat ju jia ne ïohi koit ha ka pyrthei ha kaba u nongïalam uba la shah jied lyngba ka synshar paidbah u shah mait kyrteng lyngba ki rukom ki bym dei.
Haba kylli, u la ong ba ka seng ka sngewkhia ïa kaei kaba ka sngew, hynrei kam khuslai ïa ka jingsngew kiwei naba ki don la ki jong ki jong ki jingpynsngew.
Haba pynpaw ka jingpyrshah jur bad jingpynrem ïa ka jingleh ka Sorkar u Modi pyrshah ïa u nongïalam jong ki, u Bah Lyngdoh u la ong, “Ki la sheptieng, kyiuh na ka jingkyrshan ba la ïoh na ki paidbah ha kylleng ka ri ha ryngkat ka ‘Bharat Jodo Yatra’ ha kaba ngi pyntikna ba khlem da kheiñ ïa ka kyrdan, niam ne jinglong briew, baroh ngi dei ki nong India bad kane ka dei ka khubor kaba ngi phah.
"Haba kdew ba ka Sorkar NDA ka im da kaba wanrah ïa ka jingsngewpher jaidbynriew, ka jingïashrut, la ka long ha ka kyrdan, niam ne jinglong briew, utei u nongmihkhmat ha kawei ka liang u la ong ba u nongïalam ka seng, u Rahul Gandhi u ngeit ban pynïatylli ïa ka ri khnang ban im suk im saiñ namar ka India ka dei ka ri kaba ngeit ha ka jingïatylli.
Shuh shuh u la bynrap, “Ngim shym la lah ban pynlong bha ïa ka jingïakhih namar ngi bunkam ha ka Dorbar Mang Tyngka.
Ngin ïai bteng ïa ka haduh ban da ïoh ïa ka hok.
".
U Myntri Rangbah ka Jylla, u Conrad K.Sangma ha ka Sngi Ba-ar u la pyntikna ba ka jingpynlip bording kan ïaid beit shakhmat, hynrei yn ïaleh katba lah ban pynduna khnang ba kan ym ktah than ïa ki paidbah.
“Kane ka dei ka mat kaba la don la slem, hynrei mynta u snem ka la kham manbha khyndiat naba ka jinglip bording kam shym la don ha u Rymphang, Lber.
Ngi ju ïohi ba ka ju don ka jingpynlip bording ha u Lber ne ha ki kut tarik jong u Rymphang," la ong u Sangma haba kren sha ki lad pathai khubor.
U la ong ruh ba haba ïanujor mynta u snem bad ki snem kiba la leit, la ïohi ba ka la don khyndiat ka jingbha namar ka rukom pynbeit kam bad ka tnad bording ha ki 2 snem ba la dep, ha kawei ka liang kaba la ïalam sha ka jingpynbit pynbiang jong ka jinglong-jingman ha ka bording.
Haba kubur ba ka don ka jaka ba thylli, u Myntri Rangbah u la ong ba yn ïaleh ban pynduna ïa ka jingpynlip bording khnang ba kan ym ktah than eh ïa ki paidbah.
U la pynsngew ruh ba ka jingpynlip bording kan long ha kata ka rukom khnang ba katto-katne ki jaka kin ym shah ktah ha katto-katne bynta jong ka sngi da kaba buh jingmut ïa ka jinglong-jingman ka suiñ bneng, ki prokram bad kiwei-kiwei.
“Ngi la buh jingmut ïa kine bad ngin pynduna ïa ki jingeh, hynrei ngin hap ban pynlip bording namar ka jingduna ha ka bording kaba ngi don mynta," u la ong.
Haba kylli, u Sangma u la ong, “Kane ka ju jia, ki ju pynsangeh teng-teng ban pynbit-pynbiang, teng-teng ki ‘Unit’ ki sniew, kumta ka jingpynbit pynbiang ka don beit.
"Ka Meghalaya Power Distribution Corporation Limited (MePDCL) ka la sdang ïa ka jingpynlip bording lane ka ‘load shedding’ naduh ka miet jong ka Lah Sngi U Blei hadien ba ka la don ka jingthut ha kawei ka ‘Unit’ jong ka OTPC Power Station ha Tripura.
Kane ka jingpynlip bording kan long hapdeng ki kynta jong ka miet 27 tarik Lber haduh ka miet jong ka 29 tarik Lber ha ki jaka bapher-bapher namar ka jingduh ba kynsan jong katei ka ‘Unit’ ha Palatana.
Ka Meghalaya ka ju shim bording kumba 35 MW na Palatana bad da ka jingsniew noh jong katei ka ‘Unit’, la hap ban pynlip noh ïa ka bording.
Ïa mynta, ka jingpynlip bording kan long naduh hapdeng ki kynta jong ka miet 27 tarik haduh ka miet jong ka 29 tarik Lber, bad hadien kata, ka MePDCL kan sa peit la dang donkam ne em ban pynlip bording.
U Symbud Myntri Rangbah ka Jylla ba khmih ïa ka tnat Pynroi Sor, u Bah Sniawbhalang Dhar, u la ong ba ka pisa baroh kaba la pyllait haduh ba kut jong u bnai Rymphang, 2023 ka long T.349 klur na ka bynta ka jingpyntreikam ïa ka projek Smart City ha nongbah Shillong.
Kane ka pisa ba la pyllait ka kynthup ïa ka Grant na ka Sorkar India kaba long T.294 klur bad ka bhah na ka Jylla kaba long T.55 klur, la ong u Bah Sniawbhalang haba jubab ïa ka jingkylli ba khlem ïatai (unstarred), kaba la wanrah ha ka ïingdorbar ha ka Sngi Ba-ar.
Shuh shuh ha ka jubab ba khlem ïatai ba la buh ha kane ka dorbar mang tyngka, u Bah Sniawbhalang u la ong ba ka nongbah Shillong ka la shah kynthup hapoh ka projek Smart City bad ka jingbhah pisa kan dei 50:50.
U la pyntip ba kat haduh u bnai Rymphang 2023, la dep ban pynlut haduh T.280.98 klur bad ki projek kiba la pyntrei hapoh ka Smart City projek ki don haduh 18 tylli.
Ka National Highways & Infrastructure Development Corporation Ltd.
(NHIDCL) ha ka Sngi Palei ka la pyntip sha ka Meghalaya High Court ba ka jingpynslem jong ka sorkar jylla ban aiti ïa ka jaka bad ka jingtuklar ba man la ka por jong ki NGO kiba don jingthmu ba sniew ka la pyntieng ïa ki kontraktor haduh ba ki la iehnoh ïa ka kam bad ki kontraktor bathymmai ruh ki la salia ban wan na ka bynta ban pyntrei ïa ki ar bynta jong ka surokbah ‘Four-Lane’ na Shillong sha Dawki.
Kane ka la paw ha ka por ba ka High Court ka la shong bishar ha kaba ïadei bad ka jingpom dieng ban pynheh ïa ka surok na Shillong sha Dawki kaba kynthup lang ïa ka jingshna ïa ka surok kaba ïaid nalor (Flyover) na Rilbong sha Jhalupara.
Na ka liang u nongmudui u la pynpaw ba watla ka kam ban shna ïa ka ‘Flyover’ na Rilbong sha Jhalupara kam pat sdang eiei, hynrei da ki phew tylli ki dieng ki la dep shah pynkhyllem.
U nongmudui u la pynpaw ïa ka jingsheptieng ba kumba ka long ha kiwei ki kam, mynta ruh kan long kumjuh ha kaba la pynkhyllem ïa ki dieng tangba ka kam pat kam poi shano shano.
Ka sorkar jylla bad ka NHIDCL, kaba dei ka shnat jong ka National Highways Authority of India (NHAI), ki la pynpaw ba kin shna beit ïa ka ‘Flyover’ na Rilbong sha Jhalupara namar ka dei tang kane kaba lah ban pynduna ïa ka dheng kali ha kane ka thaiñ bad kan kham pynsuk ïa ki kali ba kin mih na Shillong,Ka jingshna ïa ka ‘Flyover’ na Rilbong sha Jhalupara ka dei shi bynta na ka projek kaba don haduh san bynta jong ka surok na Shillong sha Dawki.
Ka NHIDCL ka la pyntip ba ka kam ka dang ïaid ha ki lai bynta, hynrei u kontraktor uba la shimti ïa ka kam ha ka bynta banyngkong, ba kynthup ïa ka jingshna ïa ka ‘Flyover’, u la iehnoh ïa ka kam namar ka jingkiew palat ka dor.
Kaba kum kane ka long ruh ha ka bynta kaba san jong ka projek ha kaba u kontraktor u la iehnoh ïa ka kam.
Hynrei ka NHIDCL ka la pynpaw ba ka jingslem na ka liang ka sorkar jylla ban aiti ïa ka jaka bad ka jingtuklar ba man la ka por jong ki NGO kiba don jingthmu sniew ka pyntieng ïa ki kontraktor haduh ba ki la phet noh bad wat ki kontraktor ki bathymmai kim kwah ban ïashim bynta ha kitei ki ar bynta jong ka projek ba dang sah.
Na ka liang ka High Court ka la ai jingmut ïa ka sorkar jylla ba kan phah ïa ki briew jong ka ban ïakren bad ka NHIDCL halor ki bynta kiba sah jong ka projek kynthup ïa ka jingshna ïa ka ‘Flyover’.
Ka sorkar ka dei ban ai ïa ka jingïatreilang kaba pura bad ka NHIDCL namar ha kaba khatduh, ki ban ïoh jingmyntoi ki dei ka jylla bad ki nongshong shnong.
Shuh shuh ka High Court ka la ong ba ka sorkar jylla bad ka NHIDCL ki dei ban ïa pyrkhat lang bad wanrah ïa ka saiñdur kumno ban pynduna ïa ka dheng kali ha ka por ba shna ïa ka ‘Flyover’ bad kiwei ki bynta jong ka surok Shillong-Dawki.
Ka NHIDCL ka la pyni sha ka Court ïa ka shithi ba ka la thoh sha u Deputy Commissioner ka East Khasi Hills ha ka 25 tarik Lber, 2023, ha kaba la pynpaw ba ka jingsahkut jong ka kam ha kiba bun ki bynta ka long namar bym pat ïoh ïa ka jingbit na ka sorkar.
Na ka liang ka High Court ka la pynpaw ba ka sorkar jylla ka dei ban tuklar ïoh don ki bym kwah ba ka projek kan ïaid shakhmat khnang ba ka kam kan ïaid beit noh khlem da don shuh ki jingpynthud.
Nalorkata, ka ïingbishar ka la kyntu ïa ki muktiar ba kin kham ïasyllok bad ka NHIDCL bad kumjuh ruh bad ka sorkar ban khanglad ïa ki NGO kiba pynthut ïa ka kam bad ha kajuh ka por, ban pyntikna ba ka jingtei ïa ka surok kan long kaba ïaid beit kham kloi.
Ha kajuh ka por, ka ïingbishar ka la ai jingmut ïa ki muktiar ba kin long kum ki ksiang ban pynbeit ïa ki jingeh ha kaba ïadei bad ka jingbym pat ïoh jaka jong ka NHIDCL ban pyndep ïa ka surok.
Ka NHIDCL ka la kdew ba ha ka hukum ba la pynmih ha ka 16 tarik Nohprah, 2022, ka ïingbishar ka la kyntu ïa ka sorkar jylla ba kan thung da ka ‘High-Level Committee’ ban weng ïa ki jingeh ha kaba ïadei bad ka jingïoh ïa ka khyndew ban pynheh surok.
Ka ïingbishar ka la ong ba lada ka sorkar kam pat thung ïa kane ka ‘Committee’, ka dei ban leh noh mardor khnang ban ïoh ban kham ïoh pynleit jingmut halor ki mat kiba ïadei bad ki kontraktor bad ka NHIDCL.Na ka liang ka Court ka la ai hukum ïa ka sorkar jylla bad ka NHIDCL ba kin ai ïa ki kaiphod jong ki, bad ka jingbishar kan long biang ha ka 10 tarik Jymmang, 2023.
U Myntri ba khmih ïa ka tnat Pule Puthi ka jylla, u Rakkam A Sangma, ha ka Sngi Ba-ar u la pyntip hapoh ka ïingdorbar ba ki don haduh palat 1600 tylli ki kam ba lait jong ki nonghikai ha ki skul bapher bapher jong ka Jylla.
Kane ka jingpyntip jong u Myntri ka la long ha ka por ba u la jubab halor ka jingkylli kaba la wanrah da u MLA ka Congress na Mawhati Konstitwensi u Bah Charles Marngar ha ka kynta kylli jingkylli ha ka dorbar mang tyngka kaba la kut noh ha kane ka sngi.
Na ka liang u Myntri u la pyntip ba ki don haduh 420 tylli ki kam nonghikai SSA ba lait bad haduh 1219 tylli ki kam nonghikai jong ki skul Sorkar.
Ki kam ba lait jong ki nonghikai SSA ka dei kaba la phiah ha ki lai bynta ba kynthup ïa ka Lower Primary kata haduh 102 tylli, ha ka Upper Primary ki don 292 tylli bad ha ka Secondary ki don 26 tylli.
Katba ki kam hikai ba lait ha ki skul sorkar ki dei kiba la phiah ha ki saw bynta, kata ka Lower Primary ki don 1002 tylli, Upper Primary ki don 41 tylli, Secondary ki don 125 tylli bad ha ka Higher Secondary ki don 51 tylli.
Ka sorkar Sikkim ka la pynbna ia ka lad jingiarap kaba long haduh 1.3 lak sha ki arngut ki trai jong ki iing kiba la duhnoh  ia ka iing jong ki na ka daw jong ka jingtwa khyndew ha kaba kane ka la jia ha shnong Sokpay kaba hap hapoh Dikchu Zang Block jong ka Gangtok district.
Katkum ka kaiphod ba la iohlum la iathuh ba ka jingjulor na ka daw jong kane ka jingtwa khyndew ka la long  kaba shyrkhei bha bad kaba la ktah jur ruh ia ka National Highway kaba pyniasoh bad ka North Sikkim.
Haduh 18 tylli ki longiing ki la hap ban mih noh na la ki jong ki iing ki sem na ka daw jong kane ka jingtwa khyndew ban lait na ka jingma bad katkum ka jingiakren jong ki bor ba dei peit bad ki nongthoh khubor ka jingtwa khyndew kam dei satia na ka daw jong u slap namar ba ym shim la hap slap satia bad kane ka jingtyrwa ka lah ruh ban dei namar ka jingtyrkhong palat ka khyndew.
Ki nongshong shnong ki la kynnoh ba ka daw jong kane ka jinghap slap ka lah ban dei namar ba la tei ia ka Powerline Tower halor jong uwei u lum ha kaba kala don ruh ka NHPC dam ha ki bynta ba sha trai.
Kane ka 1.3 lak kaba la ai jingiarap da ka sorkar Sikkim sha ki artylli ki longiing kiba la ngat ha kane ka jingjia ka long 40,500 sha u nongri masi bad kumba 25,000 pat sha u trai jong kawei ka iing.
Hadien jong katei ka jingtwa khyndew ba shyrkhei u Tushar Nikhare uba long u Gangtok District Magistrate ula leit ban jurip ia katei ka jaka ha ryngkat ki katto katne ki longiing jong ka Gangtok District.
Ki lad pathai khubor ka Sikkim ki iathuh ba kan shim por haduh 2-3 sngi ban pynkhuid ia ka National Highway bad hadien kane yn sa ailad biang ia ki kali ba kin iaid kumba ju long barabor.
Hadien jong katei ka jingtwa khyndew haduh 15 haduh 20 tylli ki iing ki la mad ia ka jingduhnong bakhraw namar ka jingbym ioh bording shuh bad kumjuh ruh ka umbam.
Ka Manju Sharma kaba long kawei na ki nongshong shnong ha ka jingiakren bad ki nongthoh khubor ha kaba iadei bad kane ka jingjia kala ong ba ki heh ki la wan survey ha kine ki snem ba la leit ia ka jaka kaba twa khyndew bad phah ruh ia ki nongshong shnong ba kim dei ban shna iing hangne naba ka lah ban wanrah ka jingma bakhraw ia ka jingim jong ki.
Ka dorbar mang tyngka kaba nyngkong eh jong ka Ïingdorbar Thawaiñ kaba khatwei ka Jylla ka kut noh ha ka sngi ba-ar.
Ha kane ka sngi kut la mynjur ruh ïa ka mang tyngka ka Jylla kaba kot palat T.22,022 klur na ka bynta ban pyndonkam ha kiba bun ki jingdonkam bad ki jingpynlut baroh shisnem naduh ka 1 tarik Ïaïong, 2023 haduh 31 tarik Lber, 2024.
Ka jingmynjur ïa ka mang tyngka ka dei hadien ba u Myntri Rangbah u Conrad K Sangma uba peit ïa ka tnat pla tyngka, u la wanrah ïa ka aiñ kaba tip kum ka “Meghalaya Appropriation (No.II) (Demand for Grants for year 2023-2024) Bill, 2023" ha Ïingdorbar ha kaba la mynjur da ka jingpynsawa sur da ki dkhot ka Ïingdorbar kum ka dak ka jingmynjur.
Da ka jingmynjur ïa ka aiñ “Meghalaya Appropriation (No.II) (Demand for Grants for year 2023-2024) Bill, 2023" ka Sorkar Jylla ka la lah ban sei ïa ka pisa kaba la mang T.22022,22,00,000 na ka jaka pynlang pisa jong ka Jylla na ka bynta ban pyndonkam ïa kiba bun ki jingpynlut kiba dei baroh shisnem jong u snem mang tyngka haduh ban kut ha ka 31 tarik Lber, 2024.
Kum ban pynkynmaw, u Myntri Rangbah u la wanrah ïa ka mang tyngka ha Ïingdorbar ha ka 23 tarik Lber, 2023 kaba duna pisa lypa da T.1,592 klur na ka bynta u snem 2023-2024 namar la antad ïa ka jinglut kaba long T.21,034 klur, khlem da kynthup lang ïa ka jingsiew ïa ki ram kaba kot T.988 klur, bad ka jingïoh pisa kaba la mang antad kumba T.19,442 klur khlem da kynthup lang ïa ka jingshim ram kaba kot T.2,339 klur.
Ka jingsiew na ka bynta ki sut ha u snem 2023-24 la mang antad T.1,169 klur bad ki jingsiew kum ka baibam kiba la shongthait kan long T.1,794 klur.
Ka dorbar mang tyngka ka la sdang naduh ka 20 tarik haduh 28 tarik Lber, 2023.
U Symbud Myntri Rangbah ka Jylla ba khmih ïa ka tnat Kam Pohïing, u Bah Prestone Tynsong, ha ka Sngi Ba-ar u la ong ba khnang ban lah ïaleh ïa ka mat jong ka jingpynkheiñ ïa ki kyndon aiñ ñiah kali (traffic violations) hapoh ka nongbah bad ha ka jylla, ki pulit ka jylla ki la pynkylla ïa ka rukom treikam na ka jingshaniah ha ka jingshakri jong ki pulit sha ka jingpyndonkam da ki kor teknoloji.
Ki kor teknoloji ba ka tnat ka la pyndonkam mynta ki dei ka e-Challan Digital Traffic Solution, kaba pynsted ïa ka jingdaiñ kuna ïa kiba pynkheiñ aiñ bad ka jingbuh ïa ki “khmat na suiñ" ne ‘Eyes in the Sky" lyngba ki drone da ka jingbuh ïa ka Drone Control Room ha East Khasi Hills bad West Khasi Hills, ki ban khmih ïa ka jingïaid kali khamtam ha ki kynta ba thnem ka leit ka wan, la ong u Bah Prestone.
U Symbud Myntri Rangbah u la pyntip ïa kane haba jubab ïa ka ‘Call Attention’ ba la wanrah da u MLA ka Congress na Mylliem u Bah Ronnie V Lyngdoh hapoh ka ïingdorbar ha ka Sngi Ba-ar.
Haba pynpaw ïa ka jingsngewkhia halor ka jingdheng kali ha Upper Shillong, u Bah Prestone u la ong ba ka jingdheng kali ha kane ka surok ka dei kaba la shah ktah na ka jingpynheh ïa ka surok.
Hynrei, ka Shillong Traffic Police (STP) ka la trei shitom ban pyntikna ïa ka jingïaid beit jong ki kali bad ïaleh katba lah ban pyllait kloi na ka jingdheng kali.
U la pyntip ba ka jingpynïaid ïa ki kali na MES Point (Rilbong) sha 7 Mer Upper Shillong ka hap hapoh ka jingkhmih jong ka Lumdiengjri Traffic Branch.
Kane ka Traffic Branch ka don uwei u Inspector, 5 ngut ki Sub Inspector, 5 ngut ki Head Constable bad 38 ngut ki Constable.
Ïa kine ki nongtrei ka Traffic Branch la buh ha MES Point (Rilbong), lad 3 Mer Upper Shillong bad lad 7 Mer Upper Shillong.
Kine nongtrei ki sdang trei ïa ka kam naduh ka por 7 baje mynstep haduh ka por 9 baje mynmiet, ïa kaba la pynjlan ruh ha ki khep ki khep katkum ka jinglong ka ïaid ka ïeng ki kali.
Nalor kane, u Symbud Myntri Rangbah u la ong, nalor ka jingpynïaid ïa ki kali ha kine ki 3 tylli ki jaka ba donkam, kine ki pulit pynïaid kali ka Lumdiengjri Traffic Branch ki hap khmih ruh ïa ka jingpynïaid kali ha kiwei pat ki jaka ba kongsan kiba hap ha u pud u sam jong ka.
U pyntip ba kane ka tnat ka la ïoh ruh ïa ka jingïarap jong ka Flying Squad ban pyllait kloi ïa ki kali haba don ka jingdheng ne suki ka rukom ïaid ki kali.
Hashwa kane, haba wanrah ïa ka ‘call attention’, u Bah Ronnie V Lyngdoh haba pynpaw ka jingsngewkhia, u la ong ba ka jingdheng kali kam dei shuh kaba shisien lano, hynrei ka dei kaba jia man ka sngi ha ki bynta ka surok na jingkieng Umshyrpi shaduh 7 Mer bad buh jingeh shi katdei eh ïa ki nongleit nongwan.
“Ka la shim por haduh 45 minit ïa nga ban poi sha ïingdorbar, kata ruh hadien ba nga la shim ‘pass’ ïa ki kali, te katno tam lei ïa ki nongleit nongwan, kiba sahkut da ki kynta ha kane ka surok.
Kumta ka sorkar ka dei ban shimkhia ban wad ki lad lynti kumno ban pyllait ïa ki nongleit nongwan na kane ka jingeh," la ong u Bah Ronnie.
U Denzel Washington un sa shim bynta lang ha ka phlim thymmai jong u Ridley Scott ka Gladiator 2 ha kaba la pynbna ia ka jingdon bynta jong u da u Ridley ha kawei na ki jingleit shim bynta.
U Denzel uba dei u tyngshop ba la slem ka Hollywood ula shah tyrwa ban ak ha ka Gladiator 2 ha kaba kane kan dei ka sien ba-ar ia u ban ioh ak ha ka phlim ban direk da u Ridley hadien jong ka Amer ican Gangster kaba la mih ha u 2007.
Ka Glad iator ka long kawei na ki phlim ba itynnad bha jong ka Hollywood bad kaba la ioh ruh ban rah bun tylli ki khusnam ha ka Oscar jong ki snem ba la leit bad ia kane ka phlim la pynmih ha u 2000.
Wat lada ia ka bynta jong kiwei kiwei ki dkhot kane ka phlim la dep ban pynbna pynban ia ka bynta u Denzel ym pat shim la kren eiei bad lehse ha kine ki bnai ban wan u Ridley un sa iathuh hi halor kane.
Ha ka Gladiator 2 u Paul Mescal un ak kum u Lucius bad kane ka bynta kan iaid halor kumno ba u Lucius ula shimti ia ka khet syiem.
Ha ka bynta banyngkong jong ka Gladiator la lam khmat da u Russell Crowe uba la ak kum u  Maximus Decimus Meridius hynrei mynta ha ka Gladiator 2 un nym ioh shuh ban don bynta naba ka bynta jong u ka la kut noh.
Ia ka Gladiator la shna ha ka dor kaba long kumba $100 million bad ka jingiohnong pat ka long haduh $460 million bad ia ka khana la thoh da u David Franzoni, John Logan, bad William Nicholson.
Ha ka bynta ba-ar jong ka Gladiator ki ban shim bynta kin long ruh u Joaquin Phoenix, Connie Nielsen, Ralf Möller, Oliver Reed, Djimon Hounsou, Derek Jacobi, John Shrapnel, Richard Harris bad Tommy Flanagan.
Ha ka 73rd Academy Awards kaba la long ha ka 25 u Lber 2001 kane ka phlim ka la ioh ban rah haduh 12 tylli ki khusnam kaba kynthup ruh ka Best Picture, Best Director bad Best Actor.
Kane ka phlim wat haduh mynta ka dang khring ia kiba bun ki nongpeitkai naba ka long ka phlim kaba pher ka khana bad ha kajuh ka por ka rukom ak.
U Matt Damon i kumba un nym lah shuh ban pynkut ia ka jingkynad bad u Jimmy Kimmel ha kaba une u tyngshop ha kawei na ki interview ba ula shah khot sngewbha ula shah kylli jingkylli la u don jingthmu ne em ban pynkut noh ia ka jingkynad bad u Jimmy ha kaba ka jubab ba ula ai ka long ba da lei lei ruh un nym lah satia ban klet ia kane.
Na ka por sha por u Matt bad u Jimmy ki la pyni ba kim shim sngewtynnad  uwei ia uwei pat bad dei ruh na kane ka daw ba ka long kaba eh ia ki ba kin pynkut ia ka jingkynad kaba la don hapdeng jong ki.
Wat lada kine arngut ki leit shim bynta sha kino kino ki rynsan pynban kim ju kwah satia ban iakynduh markhmat naba kim lah shah ban peit uwei ia uwei pat.
Ym shim tip na kano ka daw ba u Matt bad u Jimmy ki shun uwei ia uwei pat bad u Matt ula rai ba da lei lei ruh un nym treh satia ban iajuh iajan bad u Jimmy bad un ialeh beit ban kiar na utei u nongpyniaid jong ka Talk Show.
Nalor kane la bunsien u Matt ula sin ia u Jimmy kum u briew uba sniew uba u donkam ban kiar na ka jingim jong u.
Bun ki la pyrshang ban wanrah ka jingpyniasuk hapdeng kine arngut pynban ka long pat kaba eh naba baroh arngut i kum ba kim lah satia ban klet ia ka jingiashun bad jingisih iwei ia iwei pat.
Hadien ka jingpynpaw ka Priyanka ia ki daw halor ka jingmih noh jong ka na Bollywood la ioh khubor ba ka  Kangana Ranaut,Vivek Agnihotri bad u Amaal ki la ai jing iaroh ia kane ka puron bad ha kajuh ka por ai jingkyrshan ia ka bad pynrem ruh ia kito kiba thmu ban shim kabu ia ka Priyanka ha ka por ba ka dang don ha Bollywood.
Ka Priyanka kaba la kun bad set ia ka jingshah leh shiliang khmat ha Bollywood bad ka jingduh jong ka ban ak ha ki katto katne ki phlim kam banse ban kren bad ban phla pyrthei halor kane bad kmen pat ba mynta ka la suk mynsiem ha Holly wood bad kam donkam shuh ban khuslai kumba long ha ki por ba ka dang don bynta bad ka Bolly wood.
U Vivek Agnihotri hadien ka jingphla pyrthei ka Priyanka halor kaei kaba ka la mad ha Bolly wood ula ai jingkyrshan ia kane ka puron bad kmen ruh ba kam shim la salia ban buhrieh ia kaei kaba la jia ia ka.
Katkum ka jing iathuh ka Priyanka dei ruh na ka daw jong ki katto katne ba ka la rai ban sangeh noh ban ak phlim shipor ha Bolly wood bad rai ban phai khmat bad ban pynleit jingmut ha ki phlim Hollywood.
Ka Kangana pat ha ba iakren halor kane ka jingphla ka Priyanka ka la pynpaw ba kane baroh ka dei tang namar ka jingleh jong u Karan Johar bad pynrem jur ruh ia u.
Ka Priyanka ha ka por ba ka dang don ha Bolly wood ka la sngew myllung bha ialade naba kam shim la ioh ban ak ha ki phlim kiba biang ka khana bad sngew ba kane ka dei namar ka jingleh jong ki katto katne kiba kwah ruh ban khñiot ia ka.
Kane ka puron kaba la rung ak phlim ha Holly wood ha u 2015 mynta kam donkam shuh ban pyrkhat khuslai naba ki phlim ba ka ioh ak ha Hollywood ki la biang bad ai jingmyntoi bha ia ka.
Ha kajuh ka ka por kam da donkam than ban pyrkhat khuslai halor ka kam ba ka trei naba ka la ioh pahuh bha mynta.
Hynrei wat hadien jong kaei kaba la wan jia ia ka jingim jong ka, ka Priyanka ka la shim ia ka rai ba kan ym iehnoh ia ka Bollywood bad rai ban soi ia ki phlim ba la wan tyrwa ia ka.
Haba iakren halor ki phlim ia ka Priyanka ngin sa iohi ha ka Jee Le Zaraa lem bad ka Katrina Kaif bad Alia Bhatt.
Na ka liang jong ki nongpyn-iaid bahakhliehduh jong ka jing-ialehkai Olympic ki lah pynpaw ba ka jingwanphai biang sha ki lympung ia aireng da ki nong-ialehkai jong ka  ri Russia bad Belarus kum ki kyrtong-shimet ki bym shym la don sha kano kano ka liang (Individual Neutrals), hynrei lah kyntait pat ban ai ia ka por kaba biang ha ka jingshimbynta ka jong ki na ka bynta ka lympung ialehkai Olympic ka ban sa long ha u  snem ban wan ha Paris.
Shuh shuh ruh na ka liang jong u nongpyniaid bahalor ka IOC u Thomas Bach u iathuh ba ka kynhun treikam bahakhmat jong ka synjuk hapoh ka jingialam ka jong u ka Executive Board ka lah pashat jingmut sha ka synjuk pyniaid jingialehkai Olympic jong ki ri bapher bapher bad sha ki nongpyniaid jong ki lympung ialehkai bapher bapher Shabar-ri ba ki nongialehkai kiba don ia ka jingpynithuh(Passport) ka jong ki kum ki nong Russia ne Belarus, ki dei ban shimbynta ha ki lympung ialehkai bad kumjuh ruh ha katei ka lympung ialehkai Olympic ka ban wan tang kum kita ki kyrtong shimet ki bym shym la don sha kano kano ka liang ka ri jong ki.
Na ka liang jong ka Myntri ka tnad ialehkai ka ri Germany  ka  Nancy Faeser ka lah pynpaw ba ka kam ialehkai jong ki lympung ialehkai Shabar-ri dei ban pynrem jur ia ka jingthombor pyrshah jong ka ri Russia pyrshah ia ka Ukraine khlem kino kino ki kyndon ki bym thikna.
Ia kata lah ban leh tang da kaba weng noh shi syndon ia ki nongialehkai jong ki tei ki ar ri ba kin shimbynta ha kino kino ki lympung ialehkai.
Napdeng kiwei pat ki jingai jingmut ka IOC  ha kaba u Bach u lah pynpaw lah mynjurlang da kawei ka sur ha kaba ka IOC ka iathuh ba ki kynhun ialehkai jong ki nongialehkai kiba don ia ka jingpynithuh ka jong ki kum ki nong-ialehkai ka ri Russia ne Belarus yn ym lah ban pdiang satia ia ki bad ki ban duh shimbynta ha ki lympung kin long ruh ki nongialehkai kiba ai ka jingkyrshan jong ki halor ka thma bad kumjuh ruh ki nongialehkai kiba dang don ka jingiateh bad ka kynhun shipai jong ka ri Russia ne Belarus.
Ka khubor ka iathuh ruh ba ka ri Russia  bad Belarus kin ym lah ban pynlong kino kino ki lympung ialehkai bar-ri hapoh u pud-u-sam jong ki.
Da kaba bynrap ruh shuh shuh ba yn ym don lama, jingrwai ieid-ri, ki rong-ki-rup ne kino kino ki jingpynithuh jong kitei ki ar ri ba kin pynpaw ne rah ha kino kini ki lympung ialehkai ne ha kino kino ki jing-ialang kiba heh kynthup ruh ha ka madan ialehkai baroh kawei bad kan ym don ruh kano kano ka jingshah khot sngewbha jong ki kynrem ki  lyndan ne ki heh ki hain jong kitei ki ar ri ne ki nongmihkhmat jong ki jylla bapher bapher ba kin ioh jingbit ne shimbynta ha kino kino ki lympung ialehkai Shabar-ri ne ha kino kino ki jingialang kiba heh.
Shuh shuh na ka liang jong u Bach ha ka jingai jingkren hadien ka jingialang jong ka EC ha Lausanne, u iathuh ba ka rai ha kaba iadei bad ki nongialehkai jong kitei ki ar ri ban shimbynta ha ka lympung ialehkai Olympic 2024 ha Paris bad ha ka 2026 Winter Olympics, khlem pep yn sa shim ia kata ka rai ha ka por kaba dei bad kaba biang eh ban pynbna paidbah.
U lah pynpaw ruh ba ka jingshimbynta jong ki nongialehkai jong kitei ki ri ha ryngkat ka jingpynithuh (Passport) ka jong ki ba ki dei na ka ri Russia ne Belarus ha ka Olympic 2024 ym shym la pdiang satia la ka long ha ka jingiamir jingmut ne ha katei ka jing-ialang kaba long mynta.
Palat 300 ngut ki nongialehkai Fencing kiba mynta bad kiba rim dang shen ki lah pyrta sha u Bach; uba lah rah ia ka nam kum u lahduh bad ka takma Ksiar na ka jingialehkai Fencing ha ka Olympic 1976, ba un nang iai pynneh-pynsah shuwa ia ka jingkhang ialehkai ia ki nongialehkai jong kitei ki ar ri.
Hynrei dang shen, na ka liang jong ka FIE kaba long ka synjuk bahakhliehduh jong ka jing-ialehkai Fencing ha ka pyrthei ka lah shah bad ailad ia ki nong-ialehkai Fencing jong kitei ki ar ri na ka bynta ka jingwanphai biang ka jong ki sha ki lympung ialehkai bar-ri bad kaba lah kylla long ruh ka jait jingialehkai  Olympic kaba nyngkongeh napdeng kiwei pat ban plie biang sa shisien ia ka jynkhang na ka bynta ki nongialehkai jong kitei ki ar ri.
U MLA ka Voice of the People Party (VPP) na Nongkrem, Bah Ardent M.Basaïawmoit ha ka Sngi Ba-ar u la pan jingshai na ka Sorkar ba mano ba don bynta ha ka ban ai hukum ban pynïap ïa u nongïalam barim ka Hynñiewtrep National Liberation Council (HNLC), Bah Cherishstarfield Thangkhiew ha u Nailar, 2021.
Utei u nongmihkhmat u kwah ruh ban tip la ka Sorkar kan shim ne em ka jingkitkhlieh halor ka jingbym lah ban kem im ïa u Bah Thangkhiew.
“Mano ba la ai hukum ban pynkut ïa u Bah Cherishstarfield Thangkhiew.
Yn ym don pulit ba nud pynïap ïa u briew lada um ïoh ïa kaba kum kata ka hukum," la ong u Bah Basaïawmoit ha ka jingïatai ‘Cut Motion’ halor ka jingtreikam jong ka tnad pulit.
Utei u nongïalam u la ong ruh ba ka Sorkar ka donkam ban sait khuid ïalade halor kane ka mat naba ka snam ka bit ha ki kti ka MDA-I.Ha kajuh ka por, u la bynrap ba ym dei ban pynlong ’langkñia ïano-ïano da kaba pharep ïa ki briew kiba shu kohnguh ïa ka hukum jong ka Sorkar.
Hashuwa, u la buh jingkylli ruh ïa ka Sorkar ba mano ba donkti ha ka ban pynsniewdur ïa jinglong-jingman ka tnad pulit ka Jylla naba khlem kane ka tnad, ka Sorkar kan ym lah ban pynneh pynsah ïa ka shong suk shong shngaiñ, ban pynïaid kali, ban ai jingïada sha ki nongshong shnong ne ban ïakhun pyrshah ïa ki kam be-aiñ.
U la ong ba ïa mynta ym don shuh ba shaniah ha ka tnad pulit ka Jylla bad kumba ber mluh ha ka jingmong, wat ka ïingbishar ka Jylla ruh ka la pynpaw ka jingbym shaniah shuh ha ki pulit bad khot bujli da ki pulit Central Industrial Security Force (CISF) ban khmih ïa ka jingshalan dewïong be-aiñ.
Ha kawei ka liang u la ong ba kan ym long kaba ïahap ban shu kynnoh than ïa ka tnad pulit ka Jylla naba kane ka tnad ka la lah ban pynjem khnap ïa ka kynhun kieng atiar kum ka HNLC bad ka Achik National Volunteer Council ha ka por ba ki dang khlaiñ bha.
U la ong ruh ba jyn lada ai bor laitluid ïa ka tnad pulit haba ïadei bad u Bah Thangkhiew, katta, la lah ban kem ïa u namar utei u nongmihkhmat u don ka jingshaniah ha ka tnad pulit ka Jylla.
U Bah Basaïawmoit u la kdew ruh ba ka Sorkar ka la phet krad na ki kam kiba ka hap shim ka jingkitkhlieh.
Haba ïashim bynta lang ha ka jingïatai, u MLA Congress na Umsning, Dr.Celestine Lyngdoh u la kyrpad ban pynlaitluid ïa ki pulit kumjuh ban ai lad ba kin leh ïa ka kamram kumba dei ban leh.
U Symbud Myntri Rangbah ka Jylla ba khmih ïa ka tnad kam pohïing, Bah Prestone Tynsong u la ong ba haba ïadei bad ka jingjia ïa u Bah Thangkhiew, la dep ban buh hakhmat ka ïingdorbar ha ryngkat ka kaiphod.
“Ka Sorkar ka la pan jingpynshai na ka kynhun (Tactical-I) bad ngi la ïoh pdiang ha kine ki khyndiat taïew ba la dep.
Ngin sa khmih bniah kaei kaba dei ban leh," la ong u Bah Tynsong.
Halor ka jingwanrah ïa ki pulit CISF hapoh Jylla ban khmih ïa ka jingshalan dewïong be-aiñ, u Symbud Myntri Rangbah u la pynshai ba haba phai sha ki pulit ka Jylla, ki long kiba biang eh ban pyndep la ki kamram.
Haba ïadei bad ka jaidbynriew ‘High-Level’ ba la pynsngew da u Dr.Lyngdoh, u Bah Tynsong, u la ong ba kane ka jingkren ka long kaba bakla bad ka bym dei.
“Kum u nongmihkhmat ba don ka jingkitkhlieh uba la shah jied ha kane ka ïingdorbar, ngam shym la khmih lynti ïa kaba kum kane ka jingkren.
Lada phi lah ban sei ïa ki sabut, kam don kaba kum kata, hynrei tang namarba ïohsngew shane-shatai bad ka jingsngewtynnad ban kren, kane kaba bakla.
Ka Sorkar da lei-lei kam pdiang ïa kane ka jingkren ba ngi donkam ban thaw sa ïa kawei ka jaidbynriew," la ong u Bah Tynsong.
Ka shlem treikam jong ka Hima Nonglang Sirdarship ka la shim ïa ka sienjam ban wanlam ïa ki 25 ngut kiba shah pyndik bad shah thwet ha ki pulit ka Assam kiba dei ki nongshong shnong na ka shnong Malchapara kaba hap hapoh ka Hima Nonglang sha ka shlem treikam ka hima ban phah sah ïa ki ban lait na ka jingleit phet sha ki khlaw ki btap.
U Vinat Sangma u la ïathuh ba ka la mih ka jingïakajia namar kita ki kynhun 35 ïing ki la khang ban leit ïalehkai kriket ha ka madan shnong ïa kiwei namar ki ong ba ïa katei ka madan la aiti sha ka Assam hadien ba la pynbeit ïa u pud u sam lyngba ka MOU ha u snem ba la dep.
U Secretary ka Hima Nonglang, u Bah Birbor Riangtem u la ong, ka Hima Nonglang ha ka Sngi Ba-ar hadien ka jingïoh ïa ka jingujor na ki khun ki raïot kiba don hapoh ka shnong Malchapara, ka la leit sha katei ka shnong ban leit peit leit khmih ïa ka jingïakynduh jingeh bad ka jingjynjar jong ki nongshong shnong hadien ba ki bor pulit na Assam ki la leh donbor ïa ki da kaba wan kem ïa ki ha ka por mynmiet.
U Bah Birbor u la ong, kane ka jingleh ki pulit Assam ka la pynlong ïa ki arphew san ngut ki khun shnong ban shu hap phet rieh sha khlaw sha btap khlem bam khlem dih mynta la artaïew.
Dei halor kata ka nongrim na ka liang ka hima ka la ïa kut ban leit khmih bad haba la poi sha katei ka shnong la lap shisha bad la isynei ïa ki khun shnong khun thaw kiba hap ban phet sha ki khlaw ki btap.
Nalor kata, u Bah Birbor u la pynpaw ruh da kaba ong, “Kaei kaba ka hima ka pyrkhat kum ha kine ki bnai ba la dep, ka long ba ngim kwah ba ki khun ki raïot ki jong ngi kin long ’langkñia kumba long ki briew ha Mukroh.
Dei na kata ka daw ngi shim ïa ka sien jam ban wanlam ïa ki ha ophis ka hima ban ïa kaba ki don sha khlaw ba kin ïoh ïa ka jingïada ka jingshngaiñ ha ka bam ka dih ha ka thiah ka dem ban lait na ka jingleit phet bad pher na ka jingdon ka jong ki sha khlaw.
"Une u nongïalam ka hima u la ong, ba kitei ki khun ki raïot kin don ha ka shlem treikam jong ka hima tat haduh ba ka sorkar kan leh eiei halor katei ka jingshem jynjar jong ki briew ha ka shnong Malchapara.
Shuh shuh u la ong ruh ba ha kine ki khyndiat sngi ba la dep na ka liang jong ka hima hadien ba ka la ïoh ïa ka jingujor na kitei ki shnong ka la leit ban ai da ka jingthoh sha u Deputy Commissioner ka West Khasi Hills.
Na ka liang u Deputy Commissioner, u la kular ban leh eiei da kaba u la phah ïa u SP ban leit peit sha katei ka jaka, hynrei haduh mynta ym ïohi dak eiei ïa kata ka jingshimkhia jong u DC.Kumta na ka liang jong ka hima kam banse ban ïada ïa la ki jong ki briew ki khun ki raïot ka hima da kaba la wanlam ïa ki sha ka shlem treikam ka Hima.
“Ka jingkyrpad na ka liang ka hima ïa ki nongmihkhmat kiba la kular ban ïada ïa ki paidbah nongshong shnong na kano-kano ka jingjynjar, kumta da ka jingsngew rit na ka liang ka hima ka kyrpad ïa ka sorkar ba kin leh noh kloi-kloi namar ka jingïarap ka jong phi hadien ka jingkhlad noh ka jingim kan nym myntoi satia," la ong u Babu Birbor.
Katkum ka khubor ba la ioh lum ka iathuh ba u kapten jong ka kynhun ialehkai IPL ka Kolkata Knight Riders (KKRs) u Shreyas Iyer u lah weng noh ialade mynta na ka ban iadonbyntalang bad ka kynhun baroh kawei ha ka lympung Indian Premier League jong une u snem ba mynta bad kumjuh ruh ha ka World Test Championship Final.
Kumba ka paw mynta ka daw ba pynlong ia une u rangialehkai ban yn ioh iashimbynta ha kitei artylli ki lympung ka long ba u Iyer u hap ban leit shah sumar bad shah puid ka met.
Kumta dei halor kane ka bynta kaba lah pynlong ba un hap ban iehnoh shuwa ia ka kam ialehkai na ka bynta ki katto katne bnai.
Shuh shuh ruh kum u rangialehkai ba paw ka India, u Iyer u lah shah jied ruh ha ka kynhun ialehkai ODIs ka ri na ka bynta ki lai jingialehkai pyrshah ia ka Australia, hynrei uba lah hap ban weng noh ialade ha shuwa ka jingsdang ka jing-iaid lynti ka kynhun ha ka lympung.
Kumta na ka liang jong ka kynhun ialehkai Kriket ka ri ka iohi bad shem ruh mynta ia u Suryakumar kum u nongialehkai ba biang tam eh na ka bynta ban mih bujli ha ka jaka jong u Shreyas Iyer ha ka jaka ba saw ha ka kynhun ialehkai; watla u Surya um pat shym la lah ban pynkylla dur ia ka rukom ialehkai T20Is ka jong u ha ka jingialehkai ODIs, hynrei u iaisah kum u kyrtong bahakhmat eh mynta na ka bynta ban shimti ia ka kam u Iyer ha ryngkat bad ka jingialehkai ODI World Cup kaba u don ha ka jingmut jingpyrkhat ka jong u.
Da ka jingbym shym la lah u Iyer ban iadonlang bad ka kynhun ialehkai IPL ka Kolkata Knight Riders ka khubor ka iathuh ba katei ka kynhun ka donkam mynta ban wad briew na ka bynta ban pynkhamti pat ia ka kam kapten jong u Iyer ha ka kynhun bad u Andre Russell  u lah ban long u kyrtong bahakhmat mynta na ka bynta ban shimti ia ka kam.
Na ka bynta ka lympung ialehkai World Test Championship Final ha kaba u Iyer un ym lah ban  iadonlang bad ka kynhun ialehkai ka ri, ka khubor ka iathuh ba mynta ka lah plie ka lad ia u Sarfaraz Khan ban mih madan ha ka lympung hadien ba u lah shah kyntait noh ha ka kynhun ialehkai Test ka ri ha ki katto katne por ba lah leit noh.
Katkum ka thup kyrdan ba thymmai ia kaba lah pyllait paidbah mynta da ka International Cricket Council (ICC) ha kaba iadei bad ki thup bapher bapher, ka khubor ka iathuh ba na ka thup jong ki nongtied, u kapten jong ka kynhun ialehkai Kriket ka ri u Rohit Sharma u lah kiew mynta da shi jaka na ka bynta ban ioh shong ha ka kyrdan ba 8.
Katba u rangialehkai ka ri uba tbit ialehkai ha baroh ki liang ialehkai u Hardik Pandya u lah kiew da 10 jaka na ka bynta ban ioh shong ha ka kyrdan ba 76 ha ka thup ki nongkawang bol.
Ka khubor ka iathuh ruh ba u Shubman Gill u iaisah mynta ha ka kyrdan kaba biang tam eh ha katei ka thup ki nongtied kata ha ka kyrdan ba 5 katba u Virat Kohli u ioh ban shong ha ka kyrdan ba 7 hadien ka jingpynthymmai ia ka thup kyrdan ka lah pynlong ia u tei u kapten barim ka India ban ioh jingmyntoi na ka rukom ialehkai bha ka jong u ha ka jingakhun ODIs  ha Chennai.
