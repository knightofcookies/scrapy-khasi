Myrthong u Chairman ka Synjuk ki Trai khyndew katei ka thaiñ ha kaba u la ong a ym shym la dei ba khot u CEM hynrei la shim rai ban leit ia kynduh CEM ha ka jingialang kyrkieh ka Executive Committee ka JAC.Kumba ki nongialam katei ka JAC ki la kren mynta ka sngi sha ki kotkhubor la sngewthuh ba ki la randien noh ia ka rai kaba ki la shim ha ka jingialang bah ha Nongstoiñ hynrei ki la ap ia u CEM bad u bah Hadrian Lyngdoh Chairman ka komiti kyrpang ka KHADC ba kin leit shuwa sha Delhi bad ban ai khubor sha ki hadien ka jingwan Delhi bad kila pynpaw ba lada u CEM um jubab lane um pyntip sha ki kin sa wan ia kynduh biang ia u, bad hangne la sngewthuh ba ka jingbyrngem leit shong shah thngan ka la kut noh.
Shillong, 15 Naitung:U High Commissioner ka India Bangladesh u Harsh Vardhan Shringla u la pyntip ba ka India bad ka Bangladesh ka la mynjur ban pynbun ia ki Border Haat ha khappud ka india bad Bangladesh ban kyntiew ia ka ioh ka kot ki paidbah kiba shong basah ha khappud, “Ngi la ia kren ban pynbun ia ki Border Haat na ka 4 sa 25 tylli" u la ong.
Katei ka jingkren u Shringla ka dei ha ka jingialang kaba la long mynta ka sngi ha state Convention Centre ha ka por ba la plie paidbah ia ka Tamasa Wah kaba la tip kum ka ‘Nadi 2016’.
Haba phai sha ka jingdonkam ban pynneh pynsah bad ban tyngkai ia ki wah u Shringla u la ong ba ki don haduh 54 tylli ki wah kiba tuid na India sha Bangladesh bad baroh kitei ki Wah ki dei kiba wan na kane ka thaiñ Lam Mihngi bad u la ong ba dei namarkata ka daw ba ka long kaba donkam palat ban pynskhem ia ka jingiadei lok hapdeng ka Bangladesh bad India khamtam bad ka thaiñ Shatei Lam mihngi.
Ha katei ka jingialang ki nongkren ki la kren kumno ban sei ki buit ki stad ban tyngkai ia ki wah ki um khnang ba kan long ka jingmyntoi ia ki paidbah jong ki ri ba marjan bad ka India kum ka Bangladesh, Bhutan, Myanmar bad Nepal.
Ia ka ‘Nadi 2016’ la plie paidbah da u Dr.Mukul Sangma myntri rangbah ka jylla Meghalaya, kiwei pat kiba la poi sha katei ka jingialang ki long u Rasheed Khan Menon- Tourism and Civil Aviation Minister ka Bangladesh, u , Minister of state incharge of Foreign Affairs, ka Bangladesh u Shahriar Alam, ki nongmihkhmat na ka ri Bhutan Bhutan, Nepal, bad ki High Commissioner kumjuh ruh u myntri rangbah ka jylla Mizoram.
Shillong, 15 Naitung:Ki nongialam ka Langrin Youth Welfare Association ( LYWA) ki la iathuh ba ka shnong kaba kwah surok 2 Lane kata ka Mawthabah ka don tang hapoh 10 tylli ki tnum ïng bad katei ka shnong ka don tang 22 ngut ki nongthep vote.
Ki la ong ruh ba ka shnong Nongbah Jynrin pat ka don hapoh 15 ing bad ki nongthep vote ki don hapoh 30 ngut.
Haba ia kren bad ki nongthohkhubor mynta ka sngi u President ka LYWA u bah B.S Lyng doh u la pynpaw ka jing lyngngoh ia katei ka jingkwah ban wanrah ia ka surok 2 Lane ha kitei ki shnong ka bym pat I donkam ban don kat katei ka surok kaba heh, hynrei u la ong ruh ba wat ki kynhun kiba pynpaw ba ki surok ruh ki tip shai ba ka dei ka surok ban tih Uranium hynrei ki shu kren leh mynleh ha ka kyrteng ka roi ka par.
U bah A.S Lyngdoh Secretary katei ka seng u la ong ba ka ithamula eh ka dei namar ka jingmih ki trai khyndew ban dawa ia katei ka surok hynrei lada ia kren ia ka jingshisha u la ong ba kam don jingmut shuh ia ki ban ia kren namarba ki la ai wai 30 snem ia ka khyndew jong ki sha ka UCIL bad kam don jingmut shuh ia ki ban kren ia katei ka kam.
Kitei ki nongialam ka LYWA ki la pyntip ruh ba mynta ka sngi ki la leit ban ai jingthoh sha u myntri rangbah ka jylla u Dr.Mukul Sangma ban dawa saw tylli ki mat bad kitei ki saw tylli ki mat ki long ba ka sorkar ka dei ban pynshitom ia ka UCIL namarba ki la khot Tender lyngba ki jingpynbna paidbah ban trei ia ki kam bapher bapher jong ka ha South West Khasi Hills.
Ki la dawa ba ka UCILka dei ban weng noh ia katei ka Tender jong ka, ba ka sorkar kan pynsangeh bad weng noh ia ka surok 2 Lane na Nongstoiñ-Wahkaji sha Mawthabah, na Nongstoiñ-Rambrai sha Chaigaon, Mawthabah-Phlangdiloin sha Ranikor bad Ranikor-Moheskola sha Baghmara da kaba kynnoh ba kitei ki dei ki surok ban pynsuk ia ka kam tih Uranium.
Ki la dawa ba ka sorkar ka dei ban pynsangeh noh baroh ki jingtyrwa kam pynroi ka UCIL ha Phodkylleng Pyndensohiong, Mawthabah.
Ki la pynkynmaw ruh ba ha ki snem ba la dep ka la don ka jingpyrshah kaba jur na kiwei pat ki ri ia ka kam tih Uranium kaba ki la kren ha ka jingialang ha Austria bad la pynsangeh noh ia katei ka jingthmu ban tih Uranium ha Domiasiat hynrei namar ka jingpyrshah kaba jur ki la ong ba ka sorkar ka la leit buit tuh da kaba pynkylla noh ia ka Domiasiat sha ka Phod kylleng Pynden Sohiong.
Katkum ka jingiathuh jong kitei ki nongialam ka LYWA ki la ong ba ka jingheh jong katei ka jaka ba ka UCIL ka kwah tih Uranium ka long haduh 10 sq.
km bad katei ka jaka ka kynthup ia ka shnong Domiasiat, Wahkaji,Mawthabah, Phlangdiloin,Nongbah Jarin,Nongtynger,Wahlang bad Lang myndia.
U bah B.S Lyngdoh u la ong ba ka jingwan ka surok 2 Lane ha katei ka thaiñ kan ym wanrah jingioh nong eiei hynrei kan long ka jingmynsaw kaba ki mynsiem briew kin duh ei na ka bih Uranium.
Katei ka seng ka la pynkynmaw ba naduh ba sdang ban ia khih pyrsha ia ka ijingwan ka surok 2 Lane ka dei tang ma ka bad ka KSU kaba la sdang nyngkong hynrei haba katei ka kam ka la khih ,lamih bun tylli ki seng , “Ngim tip kaei ka nongrim jong kiwei pat ki seng kiba la shu mih nangto hangto,hynrei na ka liang jong ngi ngin iaid beit ha la ka nongrim ban pyrshah beit ym ban iaid da kawei ka lynti kumba la don ba pynpaw ba ym pyrshah surok pyrshah Uranium,ngi ngin iai pyrshah beit ia katei ka surok namarba ka dei ka surok tih Uranium" ong u bah B.S Lyngdoh.
Nongstoin, 15 Naitung:Ki nongsam khaw jong ka thain Nongstoin, ha ka jingiakynduh bad ki nongthoh khubor mynta ka sngi, ki la pynpaw ia ka jingeh ba ki la iakynduh ha kaba iadei bad ka jingbym lah jong ka sorkar ban pynbiang ia ka jingsiew sha ki, na ka bynta ka bai kit bai thew ban rah ia ki mar na FCI shapoh ki Centre.
Ki katto katne ngut ki Whole Seller katei ka thain, ki la pynpaw ruh ba naduh ba la pyntreikam ia ka ain Food Security Act (FSA), hapoh ka Jylla kaba la iaid shaid shaid mynta kim pat ju ioh satia ia ka jingsiew ha kaba iadei bad ka jinglut jingsep ban pynkit ia ki mar sha ki centre, bad ki la buh ruh ka jingkylli ia ka sorkar ba hato ka sorkar kan shu phah kit ei ia ki ha kaba iadei bad katei ka bynta?.
Shuh shuh ki la iathuh ruh ba kham mynshwa ki la ialeh da ka mukot duma ban ioh ia katei ka bai lut bai sep, bad kila ioh ruh ia katei ka jingsiew hynrei tang ha katei hi ka por, katba hadien nangtei pat haduh mynta kim ju ioh shuh ia kaba kum katei ka jingsiew na ka sorkar.
Ym tang kata na ka liang jong ka kynhun ki Whole Seller ka thain Nongstoin, ki la thoh ruh sha u Deputy Supply ka Nongstoin, bad ai ruh ia ka jingkhein jong ka jinglut jingsep, hynrei katei ruh kam shym la poi shaei shaei bad katei ka kynhun ka la leit ruh ban ia kynduh ia u DC ka West Khasi Hills District ban ban jingpynshai hynrei na ka liang jong u DC um lah ban batai bad ai jingpynshai ha kaba iadei bad katei ka bynta.
Kumta na ka liang jong ka kynhun ki Whole Seller ka thain Nongstoin kynthup ruh ia ki Dealer bad Fair Price Shop ki dawa ia ka sorkar ba ka dei ban shna noh ia ka ain na ka bynta ban pynbiang ia ka jingsiew sha ki khnang ba kan nym don kano kano ka jingthut hadien habud.
Naduh ba u myntri rangbahduh, ula pynbna, ba u paidlang jong ka Ri, un lah ban thep pisa ha ki Bank bapher bad ba ka sorkar India, kan bei pisa T.5,000 ha kitei ki Account, kiba dang shu plie ha ki Bank; ka la mih mynta ka jingeh kaba khraw ia ki riew paidbah ban plie Account thymmai, khamtam ha kawei na ki Bank ba paw jong ka Ri, ka State Bank of India.
Une u nongthoh, ula lap dalade, ba na ka bynta ka khynnah rit, kaba dang 11snem ka rta, ka State Bank of India, kaba don ha 3mer, ka dawa ia ka Identity Card jong ka skul, ka dawa ia ka sertiphiket jong ka skul, ka dawa ia ka sertiphiket sngi kha, ka dawa ia ka dur thep vote jong ka kmie lane u kpa bad lada jia ba ka dur thep vote, ka dei ha kawei pat ka jaka, kaba kim shong kim sah; kumta, ka donkam sa ka sertiphiket na ki Rangbah Shnong lane ka bai ding ilektrik, kaba dang hapoh hynriew bnai bad lada jia ba kim don ia kitei ki kot ki sla, kim lah ban plie account thymmai ha katei ka Bank ha Laimer.
Lada ka State Bank, ka iaid da kitei ki kyndon, ka pyni, ba tang ki khynnah kiba leit skul, ki lah ban plie account pleng bad nangta, tang ia ki kmie ki kpa kiba don epic, ki lah ban pynrung kyrteng ia ki khun jongki hapoh Bank bad ia kito pat ki bym don epic, lane kiba la kum pynjah ia ki epic jongki, kumta kim lah ban plie account thymmai.
Ki don bun bah ki nongshongwai, ki bym don kyrteng bai thang ding bad kiba kynriah shong iing na kawei ka shnong sha kawei pat bad kitei ruh, kim don sertiphiket satia kiba biang bad kitei ruh kin nym ioh ban thep pisa satia ha katei ka Bank.
Kam kut tang katta, hynrei ki nongtrei ophis, lada dei kiba trei ha ki ophis sorkar Jylla ne ha ki ophis sorkar India, ki dei kiba kynriah jaka trei na kawei ka jaka sha kawei pat bad kim don hi ruh ia ki kot ki sla kiba biang bad ka pyni ba kitei ki ruh, kin nym lah satia ban plie account ha State Bank.
Kam kut tang katta, ka mih ka jingkylli, ba balei ka sorkar Jylla, ka da buh kyndon ba baroh ki khynnah, kin dei ban plie account beit tang ha State Bank of India, haba ki Bank ki don da ki dorjon tylli ha Ri Khasi Jaintia? Ka la dei ruh ia ki skul, ba kim bit ban pynshit ia ki khynnah, ban plie Account, namar ba ka jingioh bai bam, ka long kaba shisnem san snem tam ne duna bad ka bym iahap dur eiei ruh em bad ka jing pynlut por jong ki khynnah skul lem bad ki kmie ki kpa jongki.
Mairang, 18 Naitung:U Chief Executive Member ka KHADC u bah Pynshngaiñ N Syiem uba la long u kongsan ha ka jingialang rakhe lyng khuh sngi iap ba 181 snem u Tirot Sing ha Mairang u la ong ba u Tirot Sing syiem u de iu Syiem uba ieng ha ka nongrim bad um shym la pyndem ha ka sorkar phareng na ka bynta ka lawei jong ka ri bad ka jaitbynriew, u bah Pynshngaiñ u la ong ba dei na kata ka daw ba ka ri bad ka jaitbynriew ka donkam ban sei bun ki Tirot Sing “Hynrei kaba sngewsih ka long ba ha ka jingshisha ka la dei ka kabu ksiar ia ki Tirot Sing jong ngi ban shna ia ki aiñ kiba skhem ha kaba ia dei bad ka khyndew ka shyiap,ka riti dustur, ka pule dangle,ki lum ki wah,ka ioh ka kot hynrei haduh mynta ngim don polisi ban iada ialade, ngi shu sah ha ka umdum namarba ki khlem pyndonkam hok ia ka shuki jong ki na ka bynta ka lawei jong ka ri bad ka jaitbynriew" ong u bah Pynshngaiñ.
U bah Pynshngaiñ u la ban biang da kaba ong “U Tirot Sing um shym la pyndem, bad ka donkam ia ngi ban ym pyndem da lei lei ruh na bynta ka lawei ka ri bad ka jaitbynriew, kam pher la ngi dei mano manor uh,kam pher la ngi dei ki MDC,ki MLA, ki minister, ki Chief Ministerkaba kut ka long ba ngi dei ban pyndonkam ia ka shuki jong ngi kum u KHNAM,ka ryntih bad ka stieh ban ym ailad ia ki bor ba nabar ban pynsniew ia ka ri Khasi baieit jong ngi" u la ong.
U CEM u la khot ruh ia baroh ban klet noh ia ki jingmyntoi malade shimet hynrei ban phai khmat sha ka jingmyntoi jong ka ri bad ka jaitbynriew da kaba len lade ia ka jingieit spah ne ban kmen toh hoh na ka jingmyntoi malade.
“ka por ka khot ia ngi ba donkam ia ka jingkylla na ka malade sha ka lashai jong ka jaitbynriew, hynrei I kumba la klet ia ka lashai ka jaitbynriew na bynta ka malade shimet" u la ong biang.
Ula pynkynmaw biang da kaba ong ba kine ki sngi ki dei sngi ba ka jaitbynriew ka ia kynduh jingeh naduh ki rangbah shnong bad ki trai muluk, “Ki trai muluk mynta lei kim lah ban ktah ia ka khyndew jong ki ruh,bad kane ka dei namarba ngim don ia ka aiñ kiba shai, sngewsih ba ki briew jong ngi kim sngewthuh haba wan ki Bill na District Council ki shu sahkut tang ha DCA bad Law Department I kumba ka dei ka aiñ nongwei, na kata ka daw kylla kaba mut bad ka jingrakhe Tirot Sing kan long kaba kham kit jingmut lada ngin kylla kaba mut, ngi donkam ia ka Ribaibal ha ka Saiñ pyrthei" pynkut u bah Pynshngaiñ.
Mairang,18 Naitung:U kongsan ha ka rakhe lyngkhuh sngi iap ba 181 snem jong u Tirot Sing Syiem ha Mairang u bah Pynshngaiñ N Syiem uba dei ruh u Chief Executive Member (CEM) ka KHADC u la pynbna paidbah ba ka KHADC kan bei tyngka T.10 lak tyngka na ka bynta ban shna ia ka madan phutbol ha Mairang kaba la tip kum ka ‘Tirot Sing Football Ground’.
“Nga pynbna paidbah ba na ka liang jong ngi ngin ai T.10 lak tyngka ban shna pynbha ia kane ka madan" ong u bah Pynshngaiñ ha katei ka jingialang.
U bah Pynshngaiñ u la pynbna ruh ha katei ka jingialang paidbah ba ka KHADC ha ka mang tyngka jong ka –ka la pynrung lang ha kaba ia dei bad ka tnad Arts and Culture bad u la bthah ia ki nongpyniaid ia katei ka jingrakhe ba kin pynpoi ia ki ripod kaba ia dei bad ka jinglut jingsep kaba la pynlut mynta ka sngi ha Mairang bad hadien ba la poi ka ripod ka KHADC ka lah ban bei tyngka na ka bynta katei ka jingpynlut.
Ha ka jingshisha ka lyngkhuh sngi iap u Tirot Sing ka la dei mynhynin ka sngi ka 17 tarik u naitung hynrei namarba ka hap noh ha ka sngi u blei la pynkynriah noh ia ka mynta ka lah sngi u blei.
Katei ka jingrakhe ka la long kaba I shongkun ha kaba la wan ban ia shim bynta da ki Syiem, ki Sordar, ki Rangbah Shnong ,ki khynnah skul bad ki paidbah kiba la tuid sha Madan Tirot Sing wat hapdeng ka jingther slap.
La iohi ruh na nalor kiba bun kiba la shah khot sngewbha la donlang ruh u President ka Synjuk Ki nongsynshar Shnong ka Bri u Hynniewtrep u Dr.Werlok Kharshiing bad kiwei pat ki nongkitkam katei ka synjuk.
Ki la don bun ki jingpynbyrngia ha katei ka jingrakhe Tirot Sing naduh ka rwai ka siaw,ka put ka tem,na ki nongiashim bynta bapher bapher kynthup u bah Headingson Ryntathiang, ki khynnah skul bad ka Lumtimai Syiemlieh bad ki khun.
Kala don ka jingiakob siatkhnam, ka iakob rwai bad ka ia kob shad tynrai.
Mawsynram, 15 Naitung:Ka jingthmu jong ka Seng Khasi Hima Mawsynram ban pynlong ia ka jingknia jingduwai ha krem Mawjymbuin ha Mawsynram mynta ka sngi ka la pulom noh hadien ba kam ioh ia ka permission na u Deputy Commissioner ka East Khasi Hills bad ruh ka jingieng pyrshah bad mih paidbah ki nongshong shnong ka Mawsynram ban khang lad ia kane ka jingthmu.
Hapdeng ka jingjaw slap malu mala bad ka jingdum lyoh ngui ngui, mar ia poi ha katei ka jaka ha ka por dang step por 11 baje eiei, ki paidbah ka shnong Mawsynram naduh ki kynthei bad shynrang ki la ap khrui ha ka surok ban rung sha jaka ba don ka Krem Maw jymbuin, ban nym ailad satia ia kane ka jingthmu jong ka Seng Khasi Hima Mawsynram kiba wan hiar na Shillong ban pynlong ia ka jingknia ha katei ka krem, bad ka daw, ka long ba kim shym la ioh jingtip eiei halor kane.
Puk lum ki paidbah ban kerkut mar syn iohi ia ka kali ba la wan u President ka Seng Khasi Hima Mawsynram u Bah Tyllilang Myrthong lem bad kiwei ki riew rangbah kiba la sat hi sia ia ka jingleh jongu ia kane khlem kano kano ka jingtip ka jingiakren ne kynjoh ktien ia ka bor shnong.
Ki paidbah ba don ha katei ka jaka, ki la bitar jur ia ka jingleh jong u President ka Seng Khasi Hima Mawsynram bad ki la niom ia ka kali jongu bad don kiba pyrta ba dei ban sei shabar bad kiba sei da ki kyntien ban pynrem jur ia u bad don kiba la pyrshang ban ktah kti.
Jin lada ym poi kloi ki pulit teh jainiong, ka lah ban poi pynban sha ka jingjia kaba sniew ha katei ka por.
Hynrei, namar ka jingwan poi noh ki majistor kynthup u Bah Ronney Wahlang bad ka Kong A Mawlong lem bad ki pulit SOT, u SDPO u Bah Ian Swer, la lah ban tem ia katei ka jingkiew jingbitar jong ki paidbah bad la iakren sngewthuh jingmut noh bad ki nongialam shnong ka Mawsynram lem bad u Bah Disparsing Rani uba wan ban synran lang ia u Bah Tyllilang Myrthong.
U Bah Wahlang u la pynsngewthuh da kaba jai jai ia ki nongkitkam shnong bad ia ki nongialam Seng Khasi ba u Deputy Commissoner ka East Khasi Hills um shym la shah ban pynlong ia ka jingknia namar ba ka Seng Khasi Hima Mawsynram kam shym la ioh permission khamtam ha kane ka jaka kaba don hapdeng ka jinglong jingman kaba lah ban wanrah ia ka kynrum kynram ha ka shong suk shong sain.
U Bah Wahlang ula khot noh ia baroh ki dkhot ka Executive Member ka Dorbar Shnong bad ki nongialam ka Seng Khasi Hima Mawsynram sha thanat pulit ban iakren sngewthuh jingmut halor kane ka bynta.
Ha ka jingiakren ha thanat kaba neh kumba shi kynta eiei, u Bah Wahlang u la pynshai bad pynsngewthuh ia baroh ar liang mamla, ba na ka liang ka bor synshar district, kam don kano kano ka ain kaba lah ban khang ia ka jingmane blei jong kano kano ka kynhun niam ha kano kano ka jaka hynrei ka kamram jongka, ka long beit ban peit ia ka shong suk shong sain bad ka jingbym ailad ban pynlong jingknia mynta ka sngi, ka dei namar ba ka lah ban wanrah ia ka jinglong jingman kaban ialam pynban sha ka jingjia ba sngewsih namar ka jingbym iasngewthuh jingmut.
Hadien ba la iapyni nia baroh ar liang mamla, kynthup na ka dorbar shnong Mawsynram bad ka Seng Khasi Hima Mawsynram, la poi sha ka jingiabeit ba ia kane ka kam, dei ban pynbeit biang da u DC khnang ban nym poi sha kano kano ka jingbym iasngewthuh jingmut.
Shwa ia kane u Bah Tyllilang Myrthong uba la phet rieh noh shwa namar ka jingkhie bhur jong u paidbah bad la wan shaw noh da ki pulit shaduh thanat, u la pyni nia ba ia ka jaka ba don ka Krem Mawjymbuin la dep aiti da u Syiem lyngba ka Memorandum of Understanding (MoU) sha ka Seng Khasi Hima Mawsynram ban peit bad pyniaid ia ka bad la dep rejister ruh ha ka ophis u DC ka East Khasi Hills ha u snem 2014.
Hynrei na ka liang ka bor shnong, kaba ialam da u Rangbah Shnong Bah Moonstar Marbaniang bad u Secretary Bah PW Shangpliang kila kam ba katei ka jaka kaba don ka Krem Mawjymbuin, ka dei jong ka Dorbar Shnong Mawsynram kaba ju peit naduh kulong kumah.
Ki la ong ha ka jingtip jongki, ka dei kaba la leh naduh hyndai da ki spah snem bad ka dang bteng haduh kine ki sngi, hynrei kane ka jingwan kam kynsan, kata ka Seng Khasi Hima Mawsynram kam lah ban pdiang da lei lei ruh.
Na ka liang kine ki nongialam shnong, ki la pynshai ba ha ka jingshisha kim ju khang ban pynlong ia kano kano ka jingmane blei jong kano kano ka niam ha katei ka jaka ba don ka Krem Mawjymbuin hynrei ka jingieng pyrshah jongki, ha kane ka kynti, ka dei namar ba kata ka Seng Khasi Hima Mawsynram ka la wan ban shu leh jubor khlem kano kano ka jingtip ne ka jingpynbeit bad ka bor shnong, kumba leh kiwei kum ka jingiaid Yatra kiba ju pyntip bad pan bor na ka shnong.
Kumjuh u President ka Seng Khasi Mawsynram Nongrum u Bah Wanshai Nongbet u la kyntait ia ka jingkam ka Seng Khasi Hima Mawsynram, da kaba ong, ba kam don jingtip eiei ia kane ka jingleh u President ka Seng Khasi Hima Mawsynram marwei.
U Bah Moonstar Marbaniang, u la ong ba u Bah Tyllilang Myrthong u la shu kam hi ialade ne self style President ka Seng Khasi Hima Mawsynram haba u la leh marwei khlem ka jingtip lang jong kiwei.
U la kubur ba mynshwa u la ioh ia ka shithi kaba thoh ban aiti ia katei ka Krem Mawjymbuin sha ka Seng Khasi Hima Mawsynram hynrei ka shnong kam pat rai ne shong jingialang halor kane.
“Ka Krem Mawjymbuin ka dei kaba peit bad pyniaid da ka Dorbar Shnong Mawsynram naduh hyndai hynthai, bad kam nym ailad ia ka jingthmu ban knieh noh ia ka", la ong u Bah Moonstar.
Katba u Bah Disparsing u la ong ba ka jingwan jongu kam mut ban wan thaw jingkulmar hynrei u kwah ban kyntiew shuh shuh ia katei ka jaka ba don ka Krem Mawjymbuin ban pynriew spah shuh shuh ia ki paidbah badka shnong Mawsynram bad u la pynpaw ba ka donkam ban iakren iapynbeit shwa ia kane ka kam khnang ba kan long kaba iaid beit.
Kumjuh u Rangbah Skor Jala uba la wan ban pyndep ia ka jingknia ha kane ka sngi, u la pynpaw ia ka jingsngew lyngngoh namar ba um tip ba kan don pynban kum kane ka jingjia ka jingiakynad.
U la ong ba ka jingwan jongu kam dei ban leh jubor ne thombor hynrei da ka jingbym tip, u wan da ka jingkhuid mynsiem tang ban pyndep ia ka jingleh niam jingduwai ha katei ka krem kumba la khot ia u.
Hadien ba ki la iakren sngewthuh jingmut, baroh ar liang mamla, ki la iamih da ki kyntien khublei na u Majistor u Bah Wahlang uba la pynpaw ba u DC un sa khot ban iapynbeit ia kane ka kam.
Shillong 18 Naitung:U MP ka Lok Sabha na Tura ba dang shu jop thymmai u Conrad Kongkal Sangma  uba shah jied na ka National People’s Party (NPP) u la shah pynbam smai mynta ka sngi kum u dkhot ka Lok Sabha ha Parliament.
Ia u Conrad bad kiwei ki MP ba la shah jied, la pynbam smai da ka Lamphang ka iing dorbar ka Parliament ka Sumitra Mahajan hynne kaba dei ka sngi shong dorbar lyiur ba nyngkong ka Parliament.
U Conrad u la shah jied kum u MP na Tura hadien ba u kpa jongu, u PA Sangma u la khlad noh ha u bnai Lber mynta u snem.
Ia u Conrad la synran lang ka kmie jongu ka Soradini K Sangma, ka long jongu, ka Dr.Mehtab A Sangma,  ka para jongu, ka Agatha K Sangma bad u hymmen jongu, u James K Sangma u MLA.Shillong, 18 Naitung:U Bah Hispreaching Son Shylla u la wer ia ka seng HSPDP Nong krem ban wan iatainia paidbah ha madan Smit halor ki san tylli mat kiba ktah ia u paidbah.
Ia ka Nongkrem constituency la long MLA da U President ka HSPDP u Bah Ardent M Basaiawmoit, uba la risain noh mynshem snem kum u MDC.Haba kren sha ki lad pathai khubor mynta ka sngi, u bah Shylla uba la pynbna paidbah ban iakhun elekshon MDC shiteng samoi na UDP na Nongkrem ha kane ka kynti, u la ai jigmut ia ki rangbah shnong jong ka Nongkrem Constituency ba kin shimti ban pynbeit ia kane ka kam shuwa ba ka sorkar kan pynbna ia ka election MDC shiteng samoi namar ki mat ki dei kiba ktah ia ka iap ka im jong ka jaidbynriew  kin shah niew ba kin long tang kum ka nia elekshon.
Katkum ki mat ba u Bah Shylla u kwah ban iatainai paidbah ki long ki mat ba iadei bad ka bor bad ka iktiar jong ki Rangbah Shnong kaba la iakren bha ha kine ki sngi, kaba ar ka long ban ieng skhem halor ka riti synshar  jong ka Article kaba 244(2) ban nang pynkhlain bor ia ka District Autonomous Council  bad ym ban wanrah da ka article 371 (A) bad (G) kum ki Naga bad ki Mizo, kaba lai ka long ban nym shah ia ka jingwantur pud jong ka MUDA sha ki jaka nongkyndong, ka ba saw ka long ban pynduh noh ia ka Compulsory  Registration of Marriage Act 2012, kaba san pat ka long ba ka MLA skhim ka dei hok jong u paidbah ban ioh khlem da shah teh shah khum la ha kano kano ruh ka kyndon, ba ki nongioh MLA skhim ki laitluid na kiei kiei baroh.
“Nga kwah ban wer ia ka HSPDP ba ngin iatainai paidbah halor kine ki mat khnang ba u paidbah un shai lang", la ong u Bah Shylla.
U Bah Shylla u la ong u la rai ban wan phai biang sha ka sain pyrthei halor kine ki mat kiba ktah ia ki paidbah bad ka jaidbynriew.
“Lada ka don ka jingiatai nia paidbah, ki paidbah kin sa tip shai kdar ba ka seng HSPDP kala ialam bakla ia ki paidbah, halor kine ki mat", la ong u Bah Shylla.
Ka jingkwah jong u bah Shylla ban don ka jingiatai nia paidbah ka long halor ka jingkynnoh ka seng HSPDP ia u bad ban iashai paidbah halor ki nongrim bad ba ki paidbah kin tip bad shai ia ki kam ba ka HSPDP ka la leh.
Dang shen, u Bah Shylla uba dei u myntri sorkar barim, u CEM barim ka KHADC uba la wan iasoh bad ka UDP na ka bynta ban iakhun ia ka elekshon MDC shiteng samoi na Nongkrem.
Smit, 18 Naitung:Da kaba kyntait ban don ka jingiateh paralok na ka bynta ka elekshon MLA 2018, ka Hills State People Democratic Party (HSPDP) hynne ka sngi ka la rai ban iaid beit marwei ban leit sha u paidbah Khasi bad Jaintia Hills ha u2018.
Ia kane ka rai la shim da ka jingialang jong ka Central Executive Committee (CEC) ka HSPDP kaba long mynta ka sngi ha iingsah u President jongka, u Bah Ardent M Basaiawmoit ha Laitkor.
“Ngin iakhun beit marwei ha ka elekshon 2018 khlem iateh paralok badno badno", la ong u General secretary u Bah Witting Mawsor haba kren sha ki nongthoh khubor hadien ba la wai ka jingialang mynta ka sngi.
U Bah Mawsor u la ong ba ka jingialang ka la rai ban nym iapein da kano kano ka lynti ia ka jingthmu ka sorkar ban ailad ban tih uranium ha ka jylla.
“Ngim nym shah da lei lei ruh ban tih uranium ha ka jylla", la ong u Bah Mawsor.
Kiwei ki rai jong ka CEC ki long ba ka seng kan leit iakynduh ia ka sorkar ban iakren halor ka kynrum kynrum ia ki Bonded bad Non-Bonded Nurse ha ka jylla.
Ka sorkar kam dei ban pynkylla ia ka polisi thungkam bad ka dei ban thung shwa ia ki Bonded Nurse  ha ki kam ba lait.
Ka HSPDP ka la pyrshah jur ruh ia ka jingailad jong u Chief  Electoral Officer  ka jylla ban ailad ia ki shipai ban pynrung kyrteng ialade kum ki nongthep vote ka jylla Meghalaya.
“Ki shipai ki dei ban leit thep vote sha la shnong lajong, ym ha kane ka jylla",la ong u Bah Mawsor.
Ha kawei ka liang, u Bah Mawsor u la ong ba ka party kan rakhe ia ka jingdap 50 snem ka seng ha u snem 2018.
Ka jingrakhe kan long baroh shi snem pura naduh u snem 2017 ban kut ha u snem 2018 kaba dei ruh artad ka snem ban long ka elekshon MLA ha kane ka jylla.
Shillong, 18 Naitung: Mynta ka step ki paidbah ka thain Lawbah kaba hap harum Mawsyn ram, East Khasi Hills kila hap ban leit phai biang sha la ki iing ki sem hadien ba ka surok Riat Mawlyndiar (Rit Mawksir) kala twa ha kaba ki mawbah mawsan kila tap ia ka surok iaid kali.
Kane ka jingtwa ka khyndew kala jia ha ka por 5:30 ne 6 baje eiei mynta ka sngi, ha ka por ba ki kali kiba wan na ka thain Lawbah ba thmu ban wan sha Shillong kila sahkut lut ha katei ka riat bad ruh kiba wan na Shillong, ki la hap ban leit phai kylla namar kim lait shuh ban iaid kali.
Ha kane ka jingjia don napdeng ki katto katne ngut ki paidbah kila shu kam lyngba katei ka jaka kaba la twa tang na ka daw ba ki beh ia ki kam ki jam ki jongki bad don ruh kiba shu iaid na ki lynti khlaw kaba la bam por ia ki haduh 1 kynta tam ban poi ha ka shnong Wahmawlyndiar kaba jia tang kumba 500 meter na katei ka jaka.
Kane ka jaka ba twa ka dei ha ka juh ka jaka ba la jia teng ka jingtwa khyndew ha u snem 2012 ha kaba ki paidbah ki hap ban shu iaid da ka kjat na ki lynti khlaw lada ki thmu ban wan sah Shillong bad ruh ban kit ia ki mar ki mata ki jongki.
Ha kane ka jingjia donbok haba iakren bad ki briew kiba sakhi ia kane ka jingtwa, kila iathuh ba nyngkong kila sdang ban hap shwa da ki maw kiba khamrit hynrei katba ki dang thmu ban iaid kyndit kynsan ki mawbah mawsan kiba hap ban donbok ka khlem jia kano kano ka jingjia ba sngewsih.
Na ka liang ki paidbah kila pyntip mar mar sha ki heh ka tnad PWD (Road) Mawsynram Sub Division bad hadien kumba 2 kynta eiei ki briew na katei ka tnad kila wan ban peit ia kane ka jingjia bad kila kubur ba kane ka kam kan shimpor kumba shi taiew, namar ki hap ban pynlwet ia ki Mawbah kiba don hapdeng ka surok.
Katba na ka liang ki paidbah kila kyntu jur ia kane ka tnad ba kan shimkhia ban pyndep khamkloi ia kane ka surok namar kala ktah jur ia ka leit ka wan, ka kit ka bah, khamtam eh ha ka pang ka shitom.
Nalor kane kila pynpaw ka jingbynniaw namar ba kane ka jaka kala dei lypa kaba la ju jia teng kum kine ki jingjia ha ki por mynshuwa, bad kila kyntu ba lada don ka lad ka lynti ba kin wanrah noh da kawei ka surok.
(A.Gallong).
Shillong, 18 Naitung:Ha ka 27tarik Jylliew, la ioh ia ka jing ujor na ka kong Specially Wanniang jong ka shnong Mawtawar Laitlum, ba u khun jongka, U Daman khraw Wanniang (25), u jah na iing bad kumta ha ka 4tarik Naitung 2016, ka la ioh ia ka jingkrem mobile, ha kaba la iathuh ba u khun jongka, u don ha kti ki nongrahbor, ha kaba ki la dawa T.30lak, ban pyllait noh ia u.
Ki pulit jong ka Mawlai, ki la tohkit ia katei ka kam bad ki la ioh kem ia san ngut ki briew, kiba kynthup ia U Klemenroy Nongtri na Mawlai Nongkwar, U John Fishal Lyngkhoi (u dkhot HNLC barim) uba na Mawlai Mawtawar,    U Richard Wahlang na Mawlai Nongkwar (uba la ju shah kem bunsien na bynta ki kam pyntriem jongu),   U Shanborlang Rani na Mawlai Syllai Kariah (uba la shah kem mynshwa, namar ki kam pyniap briew bad U Kitboklang Kharsyntiew na Mawiong (uba la shah kem na bynta ki kam shoh briew); hynrei kitei kim shym la iarap ban ai jingtip, ia utei uba shah kem.
Ha ka 17tarik Naitung, la pynlong ia ka jingleit khynra ia ka khlaw jong ka Mawlai Mawtawar bad la lap ia ka met iap, kaba la tep ha katei ka khlaw, kaba la law lyngkhuid bad la shim ba katei ka dei ka met jong utei u briew, uba jah.
Ka jingtohkit, ka dang iaid shaphrang, haduh ka por ba thoh ia kane ka khubor.
Jowai, 19 Naitung:Ka Behdein khlam kaba heh tam ha Khasi Jaintia Hills kaba la pynkhreh da ka Sein Raij Tuber – ka la sdang naduh ka sngi Nyngkong ha kaba la pyndep bad un dang pyndep ia ki lehniam bapher bapher da u Longdoh bad ki Wasan jong ka Niamtre ha East bad West Jaintia Hills.
Kane ka lehniam Behdeinkhlam kaba heh tam ha ka jylla kan kut ha ka sngi Palei ha kaba u Myntri ka sorkar Megha laya uba dei peit ia ka tnad PWD, u ma Sniawbhalang Dhar ha ryngkat uwei kiwei de ki nongmihkhmat MLA bad MDC ha ryngkat ki sahep sorkar long ki nongshah khot sngewbha.
Ka lehniam Behdein khlam ha ki saw sngi yn pyndep ia ki lehniam bapher bapher na ka bynta ban beh krat ia ka Khlam kaba lah ban wan ha ka dur ka pang ka shitom, ka jingbishni, pihuin, ka jingap thngan, ka jingsniew ba har rukom ha ka imlang ka sahlang bad ha ka kamai ka kajih bad ka bor mariang.
Mynhynnin ka phang ‘Wah’ ka la kiew sha ka Phang Nein ban ai ia u klong u sko bad ka pyrnah pyrjin ban pyndep ia ka niam ka rukom bad mynta ka sngi pat ka Phang Wah ka la leit kiew sha ka Phang Nein ban leit aiti ia u Klong u Sko.
Mynta ka sngi la pyndep ruh ia ka lehniam Ku Tyngkong bad ka Bam Tyngkong ha iing U Longdoh bad ki paid ka Niamtre ki la wan ai ia ka Khrong ka Tri jong ki sha u Longdoh ka Raid Tuber.
U Longdoh u dei u nongpyndep ia ka niam ka rukom ha ryngkat ki Maji, ki Sangot bad ki wasan.
Ka lehniam Shoh Thyndai – ha ki shnong kiba kham jngai la sdang naduh mynta ka sngi bad kan iai bteng haduh ka step Palei shwa ban leit rah ia ki rong lane ki rot sha ka Pung Biar kyntang ha Tuber Kmai Shnong.
La shai ka sngi ki ar liang ka Phang Wah bad ka Phang Nein kin leit rah ia ki ar tylli ki Dien Bhang na ka bynta ban pynpoi sha pung Biar bad ban pyndep ia ka lehniam Iathan Bhang ha ka sngi Palei ha ka Pung Biar.
Na ka liang u President ka Sein Raij Tuber u ma Helping Phawa u la khot la wer ia baroh ki paid ka bri u Hynniew khlem da khein ia ka jingiapher niam ban kin wan ban sakhi ia kane ka lehniam Behdeinkhlam ba shisien shisnem.
Shillong, 18 Naitung:Ka Supreme Court mynta ka sngi, ka la kyntait ban ailad ban die noh ia u dewiong, uba la shu sahteng ha ki par, kiba don haduh 32lak Metric Tonne, ha kaba ka la ai daw ruh, ba ha ka kyrteng jong katei ka jingpynjlan por ban die ia u dewiong, ka don pynban, ka jingtih bad pyniaid tuh ia utei u mar poh khyndew.
Ka Kashari, ka la buh por ban iakren biang ia katei ka kam, hadien ar bnai kynthih, naduh ba la shim rai mynta ka sngi.
La phah ia ka jing ujor sha Supreme Court, da ka Nongstoin Land Owners and Coal Dealers Association, ha kaba la mihkhmat ia katei ka seng, da u riewsaid ba rangbah, U Vijay Hansaria, uba pynpaw ia ka jingsngew pyrshah halor ka jing khang ban shalan dew iong, kaba la buh kyndon da ka National Green Tribunal (NGT).
Lah ban pynkyn maw, ba katei ka jing khang dewiong, ka la sdang, lyngba ka jing ujor jong kawei ka sengbhalang ka Dima Hasao Students Union, kaba pyrshah halor ka jing pynjaboh ia ki um ki wah bad ka mariang, da ka jingtih pathar ia u dewiong ha ki bynta bapher jong ka Jylla, ba kynthup ha Jaintia Hills.
Kham mynshwa, lah ban pynkynmaw, ba ha ka 30tarik Jylliew, ka Supreme Court jong ka India, ka la shim bishar, halor ka jing ujor jong kawei ka sengbhalang na West Khasi Hills, halor ka jingsahkut u dewiong, uba don haduh 30 lak metric ton, uba la shu sah shabar jong ki krem bad uba la dep tih na ki par dewiong.
Na katei ka jingkhein, ia 32lak ton u dewiong, uba dang dei ban die, kumta ha ka dor jong ka pisa, lada ia khein antad ia T.5,000 shi metric tonne, kumta kan poi sha ka T.1,500klur, ka dewiong, kaba dang sahkut ha ki par ha kylleng ka Jylla.
Kham mynshwa, lah ban pynkynmaw, ba ka National Green Tribunal, ka la shah ia ki mahajon dewiong, ba kin pyllait ia u dewiong, uba don ha ki par, ba ki la dep tih, tad haduh ka 31tarik Jymmang 2016 bad mynta la shibnai, u dewiong, uba don shabar na krem, ula shu sahkut, khlem lah ban pyniaid iew shabar Jylla.
U Myntri rangbah ka Jylla, u iathuh ha ka iing dorbar ba la dep ha U Lber 2016, ba ka sorkar Jylla, ka duh ia ka khajna kaba T.600klur ha ka shisnem, na kane ka jingkhang dewiong, kaba la bteng la jan ar snem kynthih.
Shillong, 19 Naitung:Ka KHNAM Youth Wing ka pyrshah ia ka jingthung Principal Secretary ka KHADC ia u Secretary barim sha ka Executive Committee u bah Welljune Syiemlieh.
Halor katei mat ki nongialam ka KHNAM hapoh ka jingialam u President bah Thomas Passah ki la leit kynduh ia u CEM ka KHADC mynta ka sngi.
“Ngi pyrshah jur ban pynjlan ia ka samoi treikam jong utei u heh ophisar ka KHADC bad u CEM ha ka por ba la leit ula pynpaw ba un pynjlan tang 45 sngi ia ka samoi treikam jong u Secretary bad yn nym pynjlan shuh tang shi sngi ruh, hynrei mynta pat kala thung syndon ia utei u heh ophisar bala shongthait kum u Principal Secretary" ong u Thomas Passah haba iakren bad ki nongthoh khubor.
U bah Passah u la kynnoh ba katei ka jingthungkam ka KHADC ka dei tang ka jingpynsyrwa kai ia ka pisa khamtam ha kane ka por ba ka don hapdeng ka jingkyrduh pisa.
“Shuwa ban pynjlan ia ka samoi treikam ka EC ka la dei ban bishar shwa ia ka ‘service record’ jong utei u ophisar ba la shongthait, hynrei katkum ka ‘service record’ jong u Secretary kam long kaba biang kumba la paw ha ka CAG Report 2008 la ka long ha ka liang ka pisa ka tyngka, ban tyngkai ia ki jingdon jingem jong ka council ne kiwei kiwei bad kam don kano kano kaba une u ophisar ula leh na ka bynta ka jingbha u paidbah (public interest) hynrei kadei tang ban leh bha ialade (personal interest)" ong u bah Passah uba la pynpaw ba ka KHNAM kan ai por shi bnai ia ka EC ba kan pynsangeh ia ka jingtreikam utei u Secretary barim ka KHADC.Katba na ka liang u CEM pat u la ong ba ka jingpynjlan ia u bah Syiemlieh ka dei namarba ki dang don bun ki kam kiba sahteng jong ka Council bad hadien ba la sngewthuh bha ia ki kam ba sahteng u laong ba ka KHADC kan ym bat slem ia u.
Nongpoh, 18 Naitung:Ka jingkhein sting jong ki bor Distrik ban pynkhuid ia u diengbah uba la khyllem ha ka sngi u Blei ha ka por 10 baje ei ei mynstep ha surok ha ka shnong Amjok, kaba dei ka lynti ban leit sha ki thain Narbong, Ri Bhoi District, ka pynlong ia ki paidbah jong ki phew tylli ki shnong ha katei ka thain ba kin hap ban mad ia ka jingeh kaba khraw ha ka leit ka wan, namar ha katei ka jingkhyllem jong utei u diengbah, ka la wanrah ruh ia ka jingsahkut jong ki kali khamtam eh ha kaba ki kali heh kim long shuh ban iaid.
Ia kane ka jingeh kaba la wanrah na katei ka jingkhyllem jong utei u diengbah, la sakhi hadien ba ki Nongthoh khubor ki la hiar ban jurip ha katei ka jaka, ha kaba la lap ba ki paid nongshong shnong ha katei ka thain, ha ryngkat u Bah Lumlang Mawnai, President ka FKJGP Byrnihat Circle lem bad ki dkhot, kim banse ban hap pynkhuid hi dalade ia utei u diengbah uba la pynwit ia ka iaid ka ieng jong ki paidbah nongleit nongwan.
Nalor ka jingsniew ba palat liam jong ka surok kaba la dap sa tang da ki thliew ki syar suda bad kylla kum ka pung ktieh, ki paidbah ki la nangmad shuh shuh ia ka jingsohsat sa ka jingkyllon u tei u dieng, ha kaba ha kane ka jingkhyllem jong utei u diengbah wat na ka liang wat naka liang ka tnad PWD ne ki bor district, kim shym la shimkhia ban kynriah ia utei u diengbah.
Haba iakren bad ki nongthoh khubor, u Bah Lumlang Mawnai, u la ong ba ka seng hadien ba ka la ioh jingtip halor jong katei ka jingkyllon u diengbah ha surok bad kaba la pynsohsat ia ki nongleit nongwan, kumta ki la hiar ban jurip ha katei ka jaka bad hadien ba ki la iohi ba ym shem la don na ka liang ki bor distrik ne na ka tnat PWD kiba wan ban peit halor kane, kumta na ka liang ka seng kam banse ban khot bad wer ia ki paidbah ban pynkynriah ia utei u diengbah na surok.
U la ong ruh ka seng ka dap shisha da ka jingsngewkhia halor jong kane ka jingleh kyllut ka tnad PWD bad bor Distrik, namar ia utei u dieng uba la kyllon ha surok ki la shu ieh sah khlem da wan ban pynkynriah bad kane hi ka la pynpaw ia ka jingiehbein jong ka sorkar khamtam ha ki thain nongkyndong.
“Ha kane ka thain lada sha ka liang jong ka surok lei ym long shuh ban iakren, namar naduh Borbhuin ter ter shaduh Narbong ka surok ka la jot la pra bad don ruh ki jaka ba lada pynlong kum ka pung dohkha ruh ki la long" ong u Bah Mawnai.
Kumta, khadduh eh ka seng ka la buh ruh ia ka jingdawa sha ka sorkar ba kan phai khmat lem ia ka jingeh jong ki paidbah ha katei ka thain, khamtam eh haba iadei bad u surok, namar katei ka surok ka dei ruh ka surok kaba la pyndonkam da ki palat 17 tylli ki shnong bad lada ka sorkar kam leh ei ne pynsngap halor jong kine ki jingdawa jong ka seng, ka seng kan sa shim ruh da kiwei pat ki lad kiba kham tyngeh, u la bynrap.
Shillong, 19 Naitung:Ki 24 kynta ba ladep, ki dei ki kynta kiba jur slap tam ha ka nongbah Shillong, ha kaba ka jinghap slap, ka la poi sha ka 83.8millimetre, ong ka khubor na ka tnat peit mariang jong ka sorkar India, ka India Meteorological Department.
Wat la ka jinghap slap, ka kham jur hi mynta u snem ruh, ha kaba ka jing jur jong u slap, ka poi sha ka 40 milimetre duna ha kiba bun ki sngi; hynrei ka jinghap slap, ha ki 24 kynta ba la dep, ka dei kaba jur tam ia une u snem uba mynta.
Shillong,19 Naitung:Ha ka 18 tarik u naitung ki pulit ki la ioh jingujor na ka Naina Chettri kaba shong basah ha Nongmensong ba ha ka 13 tarik mynta u bnai ha ka por 2:30 haduh 3:00 nohphai sngi haba ka la wan phai sha ing ka la lap ba u jingdeng ksiar jong ka uba shongdor T.13 hajar tyngka uba la buh ha Godrej u la jah.
Ki pulit ki la tohkit ia katei ka jingjia bad ki la ioh kem ia uwei u briew uba suba ba u dei uba la leh ia katei ka kam, utei u ba shah kem u dei uba la tip kyrteng kum u Raju Dorjee, 21 snem karta bad u dei ruh uba la shah kem teng namar ka kam tuh jong u.
Da ka jingialam u Dorjee ki pulit ki la ioh biang ia utei u jingdeng ksiar na ing jong ka Neelu Sunar kaba sah ha Jhalupara,Shillong bad u la die ha katei ka briew ia utei u jingdeng.
Ki pulit ki la ioh T.220 tyngka na met utei u briew katba ia ka pisa kaba lalut pat la ong ba u la thied rok.
Shillong,19 Naitung:Hadien ba la ioh jingtip kaba paka na ka ki bor syntiat, ki pulit ki la pynlong ka jingkhynra kaba jur ha kithaiñ ka Upper Shillong bad ha katei ka jingkhynra ki la ioh kem ia u Anthony Marak (30 snem karta) uba dei na ka shnong Rajai kaba hap hapoh Ranikor PS (SWKH).
Haba tohkit bniah ia utei u briew, u la phla ba u dei u Dy.Commander In Chief jong ka seng lehnoh A’chik Revolution Army hapoh ka jingialam u William Sangma kum u Commander In Chiefbad kiwei pat ki kam kiba la pynrung dkhot na ka seng ANCA.Shillong,19 Naitung:Ka KSU South West Khasi Hills District ka la pyntip ba ka jing ialang paidbah ba ka la thmu ban pynlong ha ka 21 tarik mynta u bnai ha Mawkyrwat kan iaid beit kumba la pynbna.
Katkum ka kyrwoh khubor na u Publicity Secretary ka KSUSWKH u samla Lurshaphrang Shangdiar u la ong batei ka jing ialang kan dei ka jing ialang ban pyrshah ia ka jingkhot Tender ka UCIL.Ka kyrwoh khubor ka la ong ba ka KSU kan shim da ka rai kaba tyngeh ha katei ka jingialang pyrshah ia ka sorkar jong u Dr.Mukul Sangma lada kam leh eiei ia ka UCIL.Katei ka jing ialang kan sdang shwa da ka jingia iaid paidbah na lad jong ka Mawkyrwat C&RD Block ha surok marjan ka Sngap Syiem College naduh ka por 10 baje mynstep shaduh sha iew Mawkyrwat kaba dei ka jaka ba yn pynlong ia ka jingialang paidbah.
Ka KSU ka la kyrpad ia ki paidbah naduh ki nongñiah kali kamai bad ki nongshongiew ba kin sngewbha ban sangeh kamai shipor katba ka jingialang ka dang iaid.
Ha kawei pat ka khubor, ka Khasi Students’ Union ka pynpaw ia ka jingsngew bynniaw ha kaba ia dei ba ka rukom pyniaid eksamin ka Meghalaya Public Service Commission ha kaba ia dei bad ki post Inspector of Excise bad LDA.Ka KSU ka pyrshah namar ba ia kine baroh ar tylli ki kam ban pynlong ha kajuh ka sngi, kata ka 30 naitung 2016.
Ha katei ka sngi ka DSC Ri-Bhoi District ruh kan pynlong ia ka eksam LDA ha kane ka juh hi ka sngi kaba lah ban pynduh lad ia ki samla wad kam ka thaiñ Ri-Bhoi.
Katei ka seng ka kyntu ia kine ki ar tylli ki tnad sorkar ba kin pynkynriah ia kane ka tarik leh eksam bad khamtam ia ka MPSC ba kan buh la ka jong ka tarik ia ki eksam na ka bynta kitei ki ar tylli ki post.
Shillong, 19 Naitung:Ka Public Undertaking Committee (PUC) ka iing dorbar thawain ka jylla ka la khot hajir ia ki heh ka Meghalaya Energy Corporation Limited (MeECL) ha ka 24 tarik Naitung ba kin ai jingshai bad batai halor kano ka nongrim ba ka ding MeECL ka ju bun ka jinglip ia ka jingmeh ha ka thain nongkyndong.
Haba pyntip ia kane, u MLA ka Sohra u Bah TW Chyne uba long dkhot ha kane ka komiti, u la ong ba ka PUC ka la buh ia kane ka sngi ha kaba ki ophisar na ka MeECL kin hap ban wan ban ai ia ka jubab halor ka jingeh jong ki paidbah khamtam sha ki jaka nongkyndong.
U la ong ba ka PUC ka la dep ai por lai taiew  ia ka MeECL ba kan pyndep ia ka jingtohkit halor ka jingiadei bad ka jinglip ding khah khah ha ka MeECL haduh ba ka la thut ia ka jingtreikam jong kane ka karkhana.
Katkum ka jingong u dkhot ka PUC, ka MeECL kan ai ia ka kaiphod jong kane ka jingtohkit jongka halor kumno bad balei ka jinglip ding ka jia khah khah ha ka jylla khamtam sha ki jaka nongkyndong.
“Ngi la pan jingshai na ka MeECL balei ka bai thang ding ka kiew ka heh bha khamtam ha nongkyndong wat haba ka ding ka bun kaba lip ban ia kaba meh", la ong u Bah Chyne.
Shillong,19 Naitung:Ka HSPDP Nong krem ka la pdiang ia ka jingkob u bah H.S Shylla ban ia tai nia ha madan Smit, ‘Ngi kloi ban pdiang ia ka jingkob u bah H.S Shylla kano kano ka por ba ki kloi ban pynbeit" ong u bah Hubert Riang General Secretary ka HSPDP, Nongkrem.
Haba ia kren bad ki nongthoh khubor u bah Hubert u la ong ba ka HSPDP ka long kaba la khreh ban ia tainia hakhmat u paidbah kat kum ki ishu ba u bah Shylla u kwah ban iatai bad ha katei ka jingiatai nia u la ong ba yn donlang ruh President Rangbah ka seng HSPDP u bah Ardent M Basaiawmoit uba dei ruh u MLA ka Nongkrem.
Haba phai sha ka thma ktien hapdeng ka HSPDP bad u bah H.S Shylla, MLA barim ka Nongkrem bad u CEM barim ka KHADC uba pyniasoh ialade mynta ka sha seng UDP, u bah Hubert Riang u la ong ba ka jingkynthoh ka seng HSPDP ka dei beit tang ka jingpynphai nia ia ki jingkynthoh pyrshah u bah Shylla ia u nongialam jong ki –u bah Ardent.
Utei u nongialam ka HSPDP u la kyntait ruh ia baroh ki jingkynthoh ia u bah Ardent bad u la ong ba ka dei tang ka jingkynnoh ka bym shongnia.
Ha kaba ia dei bad ka jingkynnoh jong u bah Shylla ba u bah Ardent u thied ia ki paidbah da ki MLA Scheme shuwa ka elekshon,u bah Hubert u la ong ba ki paidbah ka Nongkrem ki iohi hi dalade ba u bah Ardent u ju sam ia ki skhim MLA manla u snem sha ki paidbah ka Nongkrem bad ym dei tang shuwa ka elekshon.
Halor ka jingkren jong u bah Shylla ha kine ki khyndiat sngi ba la dep ba u la ong ba ka Nongkrem ka la kylla long kum ka jingsynshar President ne ka President Rules u bah Hubert u la ong ba kam shym la dei kumta hynrei u bah Ardent u pdiang sngewbha ia ki paidbah mynstep ne mynmiet ban rung ha ingsah jong u bad u haduh mynta u dang bat tang uwei u nombar phone uba ki paidbah ki ju phone.
Ki nongialam ka HSPDP ki la iaroh ruh ia u bah Ardent lyngba ki ishu kiba u la shim kum ka ishu shah sloit bor ki Rangbah shnong bad ka ishu jingkyntur pud ka MUDA kaba ki la ong ba da ka jingiakhih jong u ka MUDA ka la pynhiar ia ka jingkyntur Pud.
U bah Hubert Riang ryngkat kiwei pat ki nongialam ka HSPDPNongkrem ba kynthup ia u President u bah D.Pyngrope ki la pynkynmaw ia ki kam jong u bah Shylla mynba u dang long u nongmihkhmat jong ka Nongkrem ha kaba ki la ong ba ha u snem 2008 hadien ba u la rem elekshon u la leit ban knieh biang ia ki sniang kiba u la ai skhim ia ki paidbah ha ka shnong Mawpynthih.
Ki la pynkynmaw ruh da kaba ong ba u bah Shylla u ju kyrshan bha ia ka jingtih Uranium ha ka por ba u long CEM, “Ngim donlang bad u,ngim tip mynta pat u ieng ha kano ka nongrim" ong u bah Hubert.
Lah ban kdew ba ha ka jingiakren bad ki nongthohkhubor mynhynin ka sngi u Bah Shylla u kwah ban iatainai paidbah halor ki mat ba iadei bad ka bor bad ka iktiar jong ki Rangbah Shnong kaba la iakren bha ha kine ki sngi, kaba ar ka long ban ieng skhem halor ka riti synshar  jong ka Article kaba 244(2) ban nang pynkhlain bor ia ka District Autonomous Council  bad ym ban wanrah da ka article 371 (A) bad (G) kum ki Naga bad ki Mizo, kaba lai ka long ban nym shah ia ka jingwantur pud jong ka MUDA sha ki jaka nongkyndong, ka ba saw ka long ban pynduh noh ia ka Compulsory  Registration of Marriage Act 2012, kaba san pat ka long ba ka MLA skhim ka dei hok jong u paidbah ban ioh khlem da shah teh shah khum la ha kano kano ruh ka kyndon, ba ki nongioh MLA skhim ki laitluid na kiei kiei baroh.
Nongpoh, 19 Naitung: Kum ka jingshim khia halor ka jingeh kaba la ia kynduh da ki paidbah Khasi kiba bashong ba sah ha ki thain Block II khappud bad ka Assam, kiba ju mad ia shibun ki kam leh donbor da ka sorkar Assam, mynha ka sngi Nyngkong ka KSU, Raid Nongtung Circle, ha ryngkat ka jingiatreilang bad ki Rangbah Shnong jong katei ka thain, ki la pynlong da ka jingialang ba kyrpang ha Mawlasnai, na ka bynta ban iathir jingmut bad ha katei ka sngi ki la shim ruh ia san tylli ki rai ban dawa na ka sorkar Meghalaya.
Ki rai kiba la mih ha katei ka jingialang ki kynthup ia ka jingdawa pynrung kyrteng ha ka Electoral Roll ka sorkar Meghalaya ba ka sorkar Meghalaya ka dei ban leh kumba leh ka sorkar Assam da kaba leit sha kitei ki shnong khnang, khnang ban pynsuk ia ki paidbah bad kumjuh ruh ba ki dei ban pdaing tang ki Residential Certificate ba ai da ki Rangbah Shnong.
Ki la shim ruh ia ka rai ban dawa na ka sorkar ban tuklar lem haba iadei bad ka jingdon jong ka Border Police Outpost bad ka khyrdop khrong khajna ka sorkar Assam, ia kaba la buh ha shnong Sabuda, namar ka jingdon jong katei ka Border Police Outpost bad ka khyrdop khrong khajna ba la buh da ka Karbi Anglong Autonomous Council (KAAC) ka pynlong ia ki paidbah ba kin shah thombor bad shah khniot bein ha kiba bun ki liang.
Na ka bynta ka jingsuk jong ki paidbah ha katei ka thain khamtam ha ka por Election, ha katei ka jingialang ki la shim ruh ia ka rai ban dawa na ka sorkar jylla ba ka dei ban buh noh sa ar tylli ki Polling Station, kata ha Ummat bad Umtlih, namar kumba ka long baroh shikatta ha katei ka thain don tang artylli ki Polling Station ha Khyndewso bad Mawlasnai.
Khatduh eh ki la shim ruh ia ka rai ban dawa na ka sorkar Meghalaya ba kan shimkhia haba iadei bad ka Crime Map jong ka Mawlasnai Police Outpost, namar kumba ka long mynta bun na ki shnong Khasi ba hap ha Block II, kim shem la kynthup ha kane ka Crime Map bad kane ka jingbym kynthup hapoh jong ka Crime Map, ka wanrah ruh ia ka jingdkhoh ha ka rukom treikam ki Pulit ophisar lada don kano kano ka jingsniew ha kitei ki shnong.
Kumta na ka liang u President ka KSU, Raid Nongtung Circle, u Samla Edmund Shadap, General Secretary, u Samla Loysius Bina, ryngkat bad ki Rangbah Shnong jong katei ka thain ki la dawa mardor ia ka sorkar jylla ba kan phai khmat lem halor kitei ki jingeh kaba la iakynduh da ki paidbah ha ki thain khappud bad ka Assam.
Shillong, 19 Naitung:U Symbud Myn tri Rangbah ka jylla ba peit ia ka pule puthi u Dr RC Laloo u la ong ba ka rai ban pynkiew tulop ia ki nonghikai skul SSA kan shong ha ka kabinet.
Ia kane u Myntri u la pyn sngew ha ki nongkitkam jong ka Meghalaya SSA School Association kiba iakynduh ia u mynta ka sngi ban dawa ba ka sorkar ka la dei ban pynkiew noh ia ka tulop jong ki nong hikai skul SSA.U Bah Aristotle Rymbai u president jong ka seng, u la ong katkum ka jingong jong u myntri, ka sorkar jylla kan sa pynkiew noh ia kane ka tulop jong kine ki nonghikai SSA bad kan long katkum ka mang tyngka jong ka sorkar pdeng bad kaba sah ia ka sorkar jylla ka long ban wanrah ha ka kabinet ban shim ia ka rai.
Ki nonghikai SSA ha kane ka jylla ki don haduh 12481 ngut bad na kine, ki don 6000 ngut kiba la dep ban shah pyntbit kum ki nonghikai bad ki ba sah mynta ki long sa mar shiteng ban ioh jingpyntbit.
U Bah Rymbai u la ong ba ka sorkar ka dei ban ailad ia kine ba dang sah ba kin leit pyntbit katkum ki kyndon ka sorkar.
Kat kum ki kyndon ka sorkar, kiba hikai ha ki Lower Primary ki dei ban long kiba la pyndep ia ka klas XII bad ban ioh 45 percent shaneng bad ki dei ban pyndep ia ka jingshah hikai pyntbit kyrpang ka Teachers Eligibility Test (TET) katba ia kiba hikai ha ki UP School ki dei ban long kiba la pass ia ka Degree.
Ka seng ka la dawa na ka sorkar ba ka dei ban long T.9200/- naduh T.30,000/- ia ki LP School bad ia ki UP School kan long naduh ka T.9500/- haduh ka T.35000/-.
Shillong, 19 Naitung:Ka UDP East Khasi Hills ka la kyntait ba ka don bynta ha ka jingiatai nia jong u Bah HS Shylla ban iakop tainia bad ka HSPDP Nongkrem bad ka la ong ba ka dei ka jingkwah jongu shimet hi.
Haba iakren bad u Bah TW Chyne u President ka UDP East Khasi Hills hynne ka sngi, u la ong ba ka party kam don bynta eiei ne kam phah eiei ia u Bah Sylla ba un iatai nia hynrei ka dei ka jingkwah jongu shimet hi.
U la ong, “Ngim don bynta eiei ne ngim phah ia u Bah Shylla ban iatainia hynrei ka dei ka jingkwah jongu shimet hi".
Hynnin ka sngi, u Bah Shylla uba dang shu rung biang ha ka UDP u la kop iatainia bad ka HSPDP Nongkrem kaba mihkhmat da u President jongka, u Bah Ardent M Basaiawmoit ban iatyrko halor ki mat ba iadei bad ka kam Rangbah Shnong, ka jingdawa artikil 371 ban pynduh noh ia ka District council, ka jingwan skud jaka ka MUDA shabar ka jaka jong ka district council, ka jingpynlong ain ia ka Compulsory of Marriage Act.
U Bah Shylla u la wer ia ka seng HSPDP Nongkrem ban wan iatainia paidbah ha madan Smit halor ki san tylli mat kiba ktah ia u paidbah.
Haba kren sha ki lad pathai khubor mynta ka sngi, u bah Shylla uba la pynbna paidbah ban iakhun elekshon MDC shiteng samoi na UDP na Nongkrem ha kane ka kynti, u la ai jigmut ia ki rangbah shnong jong ka Nongkrem Constituency ba kin shimti ban pynbeit ia kane ka kam shuwa ba ka sorkar kan pynbna ia ka election MDC shiteng samoi namar ki mat ki dei kiba ktah ia ka iap ka im jong ka jaidbynriew  kin shah niew ba kin long tang kum ka nia elekshon.
“Nga kwah ban wer ia ka HSPDP ba ngin iatainai paidbah halor kine ki mat khnang ba u paidbah un shai lang", la ong u Bah Shylla.
U Bah Shylla u la ong u la rai ban wan phai biang sha ka sain pyrthei halor kine ki mat kiba ktah ia ki paidbah bad ka jaidbynriew.
Ka jingkwah jong u bah Shylla ban don ka jingiatai nia paidbah ka long halor ka jingkynnoh ka seng HSPDP ia u bad ban iashai paidbah halor ki nongrim bad ba ki paidbah kin tip bad shai ia ki kam ba ka HSPDP ka la leh.
Shillong,20 Naitung:U myntri rangbah ka jylla u Dr.Mukul Sangma u la ong ba shen ka sorkar kan sa pyntreikam noh ia ka jaka rung jaka mih ki bar jylla kaba la tip kum ka Entry & Exit Point.
Ia kane u Dr.Mukul u la ong ba ha ka jingialang kaba la long mynta ka sngi ban ia kren ia ki aiñ pyrkhing mynder.
U Dr.Mukul u la ong ba ka sorkar ka la hukum ia baroh ki tnad kiba ia snoh bad katei ka kam ba kin pynbit pyn biang noh ia ka jingdon kam jong ki kynthup ki nongtrei.
Kumba ka long mynta u Dr.Mukul u la ong ba ka sorkar ka la ioh pdiang ia ka ripod jong ka Social Impact Assessment (SIA) ha kaba iadei bad ka jaka ha Malidor, East Jaintia Hills District katba ia kiwei pat ki jaka ka sorkar ka dang ia ki ripod ka SIA.Shillong, 20 Naitung:Ka KHNAM State Youth Wing ka la dawa na ka sorkar jylla ba kan thaw ia ki lad ki lynti kumno ban pynduna ia ka jingkhia ka pla ki khynnah skul kiba kit kyndung man ka sngi, ka la dawa na u myntri ka tnad pule puthi ban ia syllok bad ki skul bapher bapher kumno ban pynduna ia ka jingkhia ki pla skul ki khynnah.
Ka KHNAM ka la ong ba ka jingkhia ki pla kot ka ktah ia ka koit ka khiah ki khynnah skul, ka la kdew ba sha kiwei ki jylla u wei na ki nongtrei sngewbha u la ujor da ka PIL halor ka jingkhia palat ki pla skul ki khynnah ka Maharashtra, bad ka Mumbai High Court ka la leh ia ka ba donkam, ka sorkar jylla Maharashtra ka la thaw ruh ia ka committee ba kongsan ban peit ia kane ka phang.
Ka la ong ba kane ka committee ka la wanrah ia ki 5 tylli ki jinglap bad 44 tylli ki jingai jingmut, bad kat kum kane ka ripod haduh 58 percent ki khynnah skul ba hapoh 10 snem ki don ia ka “Mild Muscle pain" bad haduh 75 percent ki ba hapoh 12 snem ki khynnah ki ioh jingpang na ka por sha ka por na ka daw ka jingkhia ki pla skul.
Ka la ong ba ka tnad ka koit ka khiah ruh ka la maham na ka jingktah ki pla ba khiah ia ki khynnah skul, la don ki ki jingai jingmut ba ki pla skul kim dei ban khia palat ia ka 10 percent na ka jingkhiah jong u/ka khynnah skul, kane ka committee kala ai jingmut ruh ban buh tang 3 sobjek ha ka shi sngi, ar tylli ki period na ka bynta kawei ka sobjek bad bun kiwei kiwei ki jingai jingmut, ki ba ka sorkar jylla jong ka Maharashtra ka la pyntreikam.
Shillong, 20 Naitung:U President barim ka seng bhalang na Ri-Bhoi ka Ri-Bhoi Youth Federation (RBYF) u Bah Banbuhai Makdoh u la pyniasoh bad ka seng BJP ryngkat ki nongkyrshan babun bah ha ka jingialang kaba long mynta ka sngi ha Mawhati.
Da kane ka jingrung u Bah Makdoh, ka BJP ka lah ban sei ia u ha ka elekshon ban sa wan kum uwei na ki nongialam ba kham samla na ka thain.
Ka jingialang kaba la long kaba shongshit bad Ishongkun ha kaba kumba 500 ngut ki paidbah ki la poi na kylleng ki Shnong ka Mawhati constituency da ka jingdon jong ki nongialam ka party kynthup u President ka BJP u Bah Shibun Lyngdoh, u General Secretary Bah David Kharsati, State President BJYM Bah Egenstar Kurkalang, ki riew rangbah na ka thain Bah Clement Shadap u President jong ki 22 tylli ki Dorbar Shnong.
La ioh ruh ia ka jingkren kyntu kynpham na u Tymmenbasan P.M.Pamshong bad kiwei kiwei ki riew rangbah.
Ha kane ka jingialang la rai ruh da kawei ka jingmut bad jied ia u Bah Banbuhai Makdoh kum u President bathymmai.
La ai jingkren ai khublei da u District President Bah Duruth Majaw, la ong u nongaiktien ka BJP u Bah L G Laloo.
Shillong,19 Naitung:Ka ishu surok Uranium ha South West Khasi Hills ka la nang khluit nangkhluit katba nangmih ki sngi,namar ba bun tylli ki sengbhalang, ki la kynthah ha ki kotkhubor,bun tylli ki jingialang ki la pynlong na bynta katei ka mat bad bun tylli ruh ki kynhun kiba pynpaw ba ki kwah surok na bynta ka roi ka par.
Dang shen u MP ka Shillong u ma Vincent Pala u la leit ban pynlong jingialang ha Wahkaji bad u la kynthoh ia ki seng bhalang ba ki dei ki nongpynwit ia ka jingwan ka roi ka par hapoh ka thaiñ da kaba khih pyrshah ia ka jingwan ka projek 2Lane na Nongstoiñ sha Mawthabah.
Halor katei ka bynta u Rupang u la ioh ban ia kren bad u Pastor P.B.M Basaiawmoit uba dei uwei na ki rangbah uba la leit sha ka jingialang Uranium ki ri ka pyrthei ha Austria ryngkat u bah Hopingstone Lyngdoh (Bam kwai ha dwar u blei) kiba tang ar ngut na kane ka jylla kiba la leit ban ia shim bynta.
Ha ka jingiakren bad u Rupang u Pastor u la kynthoh kylla ia katei ka jingpynpaw u MP ba ka jingwan ka surok ka dei na ka bynta ka roi ka par, “Ka roi ka par jongno phi kren? Lada tih Uranium ka dei ka roi ka par jongno? Lada ka Ministry of Road Transport and Highway (MoRTH) ka kren shai ba ka jingai surok ka dei na bynta ka roi ka par jong ka thaiñ-ngi pdiang sngewbha ia kata hynrei tyngkreiñ la thoh ha ka jingthoh ba ka dei beit na ka bynta ban pynsuk ia ka jingtih Uranium, ngin pyrshah beit ia ka jingtih Uranium-hato phin ai surok?" ong u Pastor P B M Basaiawmoit.
U Pastor Basaiawmoit u la pynkynmaw ba ka jingialang ha Austria ka la long ha u nailur,1992 kata 24 snem mynshuwa bad ka rai kaba shai na katei ka jingialang ka long ba ym shah ban tih Uranium ha kane ka ri-Khasi ne ka jylla Meghalaya, “Kumba la pynbna ha u snem 1992 ngin ieng beit halor kata, ngim kwah ba ka jingtih Uranium nangne kan pynshongsyier ia kiwei ki ri ba marjan kumka china bad kiwei,hynrei ngi kwah ba ka ri Khasi bad ka jylla jong ngi kan shongsuk shongsaiñ" ong biang u Pastor.
Shuh shuh u pastor u la pynkynmaw ba hadien ka jingialang ha Austria ma u ryngkat bad u ba Hopingstone Lyngdoh ki la leit sha Germany na bynta katei ka kam Uranium bad ki la sah shibnai hangtei,hynrei ki hap ban wan phai noh namarba ka Shillong ka la kulmar bad katei ka dei ha ka por ba u bah D.D Lapang u la long u myntri rangbah ka jylla,iathuh u Pastor.
Haba la kylli kaei ka nongrim ba u ieng halor ka surok sha Mawthabah, u la jubab ba ha kitei ki por kam shym la don kano kano ka jingiakren surok bad kam pat mih hi ruh kata ka mat surok, “Hynrei haduh mynta nga ieng beit ha ka nongrim jong nga ba nga pyrshah ia u Uranium, hynrei mynta nga I ba la mih bun ki seng ban ia pyrshah,nga khlem mih shuh bad ngam sngewlah shuh hi ruh ban tur marwei namar ba u bah Hoping u la iap" ong shuh shuh u Pastor Basaiawmoit.
Haba kren ia ka mat kaba ia dei bad u Uranium u Pastor u la ong ba ki don ar jait ki rukom tih Uranium, kawei ka dei ka Explorety Mining bad kawei pat ka Commercial Mining, u la ong ba ka sorkar Meghalaya lyngba ka tnad Mining ka la ai jingbit ban leh ia ka Exploreti mining ha kane ka jylla bad katei ka dei ha ka por ba long Chief Secretary u bah Arthor Sawian bad kham hadien la ai jingbit da ka KHADC.Ia katei ka jait Exploratery mining u Pastor u la ong ba la leh da ka Atomic Minirel Division ( AMD).
Hynrei mynta pat u la ong ba la wan sa ka Commercial Mining bad ia katei hap ban leh da ka Corporation of India Limited (UCIL) bad katei u la ong ba ka dei kaba buh jingma tam.
Ha kaba iadei bad ka jingtyrwa ka sorkar lyngba ka MoRTH ia katei ka surok 2 Lane na Nongstoiñ sha Mawthabah u Pastor Basaiawmoit u la lyngngoh da kaba “Kumno ki leit tyrwa kat ka surok 2 Lane sha khlaw kaba tang 67 kilomitar, naduh Shillong shaduh Silchar kaba dei ka National Highway ngi don tang ka surok 2 Lane, sha sor phim ai surok bha kaei ka jingmut?, phi pynkha District tangba tang ha ki District Headquarter ruh phim ai ka surok kaba bha,ha Mawkyrwat ka surok kaba rit bad kaba jot, ha Khliehriat da ki thliew ki syar suda, balei yn lei tai tang 67 kilomitar sha khlaw lymda dei ba ka don ka ishu ban tih Uranium,ha ka jingthoh kim shym la ong ba dei na bynta ka roi ka par,hynrei la kren shai ba ka dei ban tih Uranium, ngin pyrshah Uranium, hato phin ai surok? Ai ba ka sorkar India kan jubab ia kane" ong u Pastor PBM.Haba kren pat ia ka jingma bad ka jingmynsaw na ka jingtih ia u Uranium u Pastor u la ong ba ha Germany mynta ki la pynduna ia ki Nuclear Power Plant namarba ka jur palat ka Radiation ha kaba ki briew kim lah ban tur 1 kilomitar ka jingjngai sha ka jaka ba don ka Nuclear Power Plant namar ba ka ktah jur ka Radiation bad ka Germany kam lah shuh ban thaw pyrthei da ki buit stad jong ka ia kitei ki jaka bad ki khyndew kiba la duhei.
Hynrei u la ong ba ka India ka nang pynbun pynban ia ki Nuclear Power Plant, u la ong ba lada don ki bym ngeit ia ka jingktah jong u Uranium ai ba kin leit sha Germany ba kin tip ia ka jingshisha.
Nongstoin, 19 Naitung:Kawei ka long kmie kaba la tip kyrteng kum ka Evangeline Kharbuli, 39 snem, na ka shnong Mawlai Kynton Massar, kaba la kam ruh ialade kum kawei na ki pulit Sub Inspector, ha kaba ka la leh ruh ia shibun ki kam thok kam shukor ka la ngat noh ha ka kti jong ki pulit ka West Khasi Hills District.
Katei ka longkmie kaba la kam ia lade kum ka ophisar Sub Inspector, kala leh ia shibun ki kam thok kam shukor ha kaba iadei bad ka jingshim pisa na ki briew da kaba ka la kular ban pynioh kam ioh jam ia kiba bun ki briew  ha ki post Home Guard, Peon, Chowkidar bad LDA.Katkum ka khubor na ki heh pulit jong ka West Khasi Hills District, la ong ba katei ka longkmie ka la sdang ban leh ia katei ka kam thok kam shukor naduh u bnai Nailur 2015, ha kaba ka la iakynduh ruh ia u wei u briew u la tip kum u bah S.L.Mawlong u ba na ka thain Langtor ha kawei na ki jaka ha Mawdiangdiang East Khasi Hills District.
Ha katei ka jing iakynduh katei ka longkmie kala pynbiej ia u tei u rangbah da kaba ka la ong ba ka lah ban pynioh kam ioh jam ia ki briew lada ki lah ban siew ia ka da ka dor bad na ka liang jong u tei u rangbah ruh u la pynsaphriang ia katei ka khubor sha ki shnong kyndong jong ka thain Mairang baroh kawei.
Shuh shuh ki heh pulit ki la iathuh ruh ba katei ka longkmie kala ioh ban pynbiej haduh 450 ngut  ki samla wad kam jong ki shnong kyndong kiba don ha ka thain Mairang, bad ia kitei ki samla katei ka longkmie kala dawa ruh ban siew ia ka ha ka dor 50 hajar tyngka marwei marwei, bad la ioh jingtip ruh ba ha ka por ba ka wan sha kitei ki shnong ban shim ia ka pisa ka la riam ruh ha ka Uniform Pulit kaba don ia ka kyrdang SI.Katei ka longkmie kala ioh ruh ban khung haduh 2 klur 25 lak ka pisa na kitei ki samla kiba lui lui, bad hadien ba katei ka kam ka la iaid katto katne por kitei ki samla, ki la sdang ban khih win namar ka jingbym I don dak satia halor ka jingkular katei ka longkmie kumta ki la leit ban ud sha u tei u rangbah u ba la pynsaphriang ia katei ka khubor sha ki naduh nyngkong.
Na ka liang jong u bah Mawlong hadien ka jingwan ujor kitei ki samla na ka liang jong u, u la leit ban ujor kylla ia katei ka briew sha Mairang Police Station bad hadien ba ki pulit ki la pynlong ia ka jingthwet ia katei ka longkmie, ha ka 14 tarik mynta u bnai, ki la ioh ban kem noh ia ka na ka iing sah ka jong ka ha Mawlai Kyntonmassar.
Ki pulit ki la pynlong ruh ia ka jingkhynra ha katei ka iingsah ka jong ka bad ki la lap ruh ia shibun ki shithi applai kam ha ryngkat ki kot ki sla ba donkam kiba la thep ha ki envelop ki byn shym pat la plied satia, nalor kitei ki pulit ki la ioh ruh ban kurup noh ia kawei ka kali Maruti Van bad kawei ka Scooty, kumjuh ki la ioh ruh ban kurup noh ia ka Uniform pulit ia kaba ka ju phong ban pyndonkam.
Ha kaba iadei bad katei ka bynta na ka liang jong u SP ka West Khasi Hills District, bah S.Nongtnger u la kyntu ia ki paidbah jong ka thain ban kin husiar na kum kitei ki riew shim kabu, namar ba katei ka briew ym tang ba kala kular ban pynioh kam ia kitei ki post ba la kdew hynrei ka la kular ruh ban pynioh kam ia ki briew ha kane ka post pulit kaba dang iaid mynta.
Ia katei ka longkmie ki pulit ki la register case ha Mairang Police Station, Case NO.15 (6) 2016, Sec 170/420 bad ka jingtohkit ia katei ka longkmie ka dang iaid shakhmat.
Shillong, 20 Naitung:Ka Estimate Committee (EC) ka Meghalaya Legislative Assembly ha kane ka sngi Balang ka la hukum ia ka tnad ka koit ka khiah ban pynthikna ba ka mashin MRI ha hospital dei ban treikam noh mardor khlem pynslem bad lada slem hapoh ar bnai.
Ia kane la bthah da ka EC ha ki heh ka tnad ka koit ka khiah ha ka jingialang kaba la khot mynta ka sngi.
Ia kane ka EC la khlieh da u DD Lapang ka la iakren ia kane ka kam bad kiwei ki mat ba iadei bad ki kam ba iadei bad ka koit ka khiah ha ka jylla.
Ka la sngew khia jur ia ka jingtlot jong ka tnad sorkar ban pynthikna ia ka tnad ka koit ka khiah kan treikam bha na ka bynta ki paidbah ka jylla.
U Bah Lapang hadien ba la wai ka jingialang, u la ong ba ki ophisar ka tnad ka koit ka khiah ki la pynthikna ha ka EC ba kin pyntreikam noh ia ka mashin MRI ha Shillong Civil Hospital hapoh ar bnai.
Ka mashin MRI kaba don ha  Shillong Civil Hospital la thied ha ka jinglut kaba T.5.17 klur, ha kaba 90 percent  la bei pisa NEC katba 10 percent  da ka sorkar jylla  kaba la kot sha ka T.49 lak ha u snem 2012.
Kane ka mashin ka la treikam naduh u Jylliew 2013, hynrei ka sangeh ban treikam noh ha u Nailur 2015 tang hadien ar snem ba la thied.
Hapdeng u Risaw 2013 bad Nailur 2015, haduh 1,322 ngut ki nongpang ki la ioh jingmyntoi na kane ka mashin katba 170 ngut kila ioh jingsumar ei.
“Ka jubab na ki heh ka tnad ka koit ka khiah ka long ka bym hun satia namar ba kim lah ban ai ia ka jingtip kaba shai halor ka jingiaid ka kam", la ong u dkhot ka EC Bah Ronnie V Lyngdoh bad bynrap ba kane ka dei ka jingduh kaba khraw ia ka sorkar jylla namar ka pisa la shu syrwa kai.
U Bah Lyngdoh u la ong ba ka jinglut na ka bynta ka jingmoramot ia kane ka mashin kan long kumba T.1.5 klur ban lut hi da ka sorkar jylla.
Kaba lyngngoh ka long ba ia ka pisa ba la kamai na kane ka mashin ka long T.33 lak ha ka shi snem kaba la biang ban pynlut ban shna ia ka mashin hynrei kaba sngew lyngngoh ka long ba ia ka pisa ba la kamai da kane ka mashin la siew pynban ia ka tulop jong ki nongtrei.
“Kumno ka tnad ka shim sting ia kane wat la ka tip ba ka dei ka mashin kaba rem dor", u la ong.
Ym tang ka jingsniew ka mashin, ka tnad ka koit ka khiah kam shym la thied ruh ia u UPS ban pynbiang bording ia kane ka mashin haba don ka jinglip ding.
“Ka long ka jingsngew lehrain ia ka sorkar ban buh jaka sumar khlem lah ban ai ia ka jingshakri ia ki paidbah", la ong u Bah Lyngdoh.
Nalor kane, ka EC ka la pan jubab ruh na ki ophisar halor ka jingbym treikam ka Trauma Centre ha Nongpoh bad ha Khliehriat, ka CT Scan ha Shillong Civil Hospital, ka jaka puid ha  Ganesh Das Hospital.
Nongpoh, 20 Naitung: “Ngin ym ailad ia ka sorkar ba kan buh Weighbridge ha katei ka jaka (ha phyllaw ka ophis u DTO Nongpoh)" mih ka sur na ki nongialam ka Nongpoh Town Committee (NTC), nongialam ka Dorbar ki Rangbah Shnong Ri Bhoi District (DRSRBD), ki nongialam sengbhalang bad na ki paid nongshong shnong ka Umlyngkdait, ha ka jingialang paidbah kaba la long mynta ka sngi shnong Umlyngkdait.
Ha kane ka jingialang paidbah ban shim ia ka rai halor katei ka Weighbridge, la wanban iashim bynta da nongialam ka NTC, DRSRBD bad ki kynhun sengbhalang kiba la wan iasnohktilang ha kane ka jingialang ki kynthup ia ka KSU, HNYF, FKJGP bad RBYF ha ryngkat ka jingdon jong ki spah ngut paidbah na ka shnong Umlyngkdait bad na ki thain Nongpoh.
Ha kane ka sngi kitei ki kynhun sengbhalang lem bad ki paidbah ki la ai ia ka jingkyrshan kaba pura ia ka nongrim ba la ieng pyrshah da ka NTC, halor ka jingthmu ka sorkar ban buh Weighbridge ha phyllaw ka ophis u DTO, Nongpoh bad na ka liang ki kynhun sengbhalang, ki paidbah kiba la wan ha kane ka sngi, ki la kyntu ruh ia ka NTC ba kan bteng beit shakhmat ia ka jingpyrshah.
La ioh ruh ia ka jingpynshai na ki nongialam seng, kiba kynthup ia u Bah Lambok Rymbai, General Secretary ka KSU, NKD, u Bah Markus Marten, President ka HNYF, Northern Region, u Bah Balawan Mawein, Nongialam ka RBYF, u Bah Ricky Majaw, General Secretary ka FKJGP, Nongpoh Circle, u Bah Rayonald Kharkamni, nongkitkam ka NTC, u Bah Opel Lyngdoh, Rangbah Shnng ka Mawroh, ha kajuh ka por la ioh ruh ia ka jingpyshai kaba kham janai na u Bah Rocky Kylla, Chairman ka DRSRBD bad na u Bah C.B Syiem, Chairman ka NTC.Ha kane ka jingpynshai uwei hadien uwei, la mih ruh ka jingpynrem kaba jur ia ka sorkar jylla, kaba la lamkhmat da u Dr.Mukul Sangma, namar ka jingleh donbor bad ha kajuh ka por ka la mih ruh ka pynrem halor ka mynthi da ki nongmihkhmat na Ri Bhoi, kata naduh ki MLA bad MDC bad kumjuh ruh ia u Myntri ka Tnad Transport jong ka sorkar jylla.
Lah ban ong hangne, ba naduh ba ka sorkar ka la thmu ban ia katei ka Weighbridge ha phyllaw DTO, Nongpoh, ka la mih ka jingpyshah kaba jur na ki nongialam ka NTC bad ka DRSRBD ban buh ia katei ka Weighbridge ha katei ka jaka, ha kaba na ka liang ka NTC ka la phah ruh da ka jingthoh sha u Myntri ka tnad Transport ban pynpaw ia ka jingbymhun halor ka jingthmu ka sorkar ban Weighbridge ha katei ka jaka, hynrei ka long pat kaei kaei kaba pynlyngoh ba kat haduh mynta ka sorkar kam shem la ai jubab halor jong katei ka phang.
Shillong,20 Naitung:2 ngut ki nongtrei jong ka Hotel Pegasus kaba don ha Khyndailad ki la shah kem mynta ka sngi ha ki pulit namar ka jingiap jong u Prokit Rabha u nongshet jingshet ha katei ka hotel.
Ha ka 12 tarik u naitung la pynkit ia u Prokit Rabha sha Civil Hospital, Shillong da ki paralok nongtrei jong u hynrei hadien la pynkyn riah sha NEIGRIHMS bad u la khlad noh ha ka 17 tarik namar ka jingjur palat ka jingmynsaw.
La pyntip ia katei ka jingjia sha ki pulit dei hadien ba u Prokit u la khlad noh bad la iathuh da ki paralok ba u ia treilang ba ka jingmynsaw jong u dei na ka daw na u la hap najrong katei ka Hotel.
Haba ki pulit ki la peit bniah ia ka metiap kim shym la lah ngeit ba ka dei ka jingur jinghap bad ki la bthah ia ki bahaing ba kin ujor sha ki pulit bad hadien ba la ioh jingujor ki pulit ki la sdang tohkit bad ki la lap ba ka dei ka jingshah shoh jong u ha la ki para nongtrei.
Ha katei ka jingjia ki pulit ki la ioh kem ia u Vicky Chettri, 47 snem karta.
Mynta ki pulit ki dang tohkit ban lap ia kiwei pat kiba donkti ban ialam bakla ia ki pulit.
Nongstoin, 20 Naitung :Ka seng Federation of Khasi Jaintia & Garo  people (FKJGP), Nong stoin Circle kala pynbor ia ka sorkar khamtam ia ka tnad PWD (Road), ba kadei ban pynsted bad pyndep noh ia ka jing pyntrei ia ka jingkieng  kaba don ha ka Phodthre.
Na ka liang jong u President ka FKJGP Nongstoin Circle, u samla Chandra Nongdkhar u la iathuh ba katei ka jing kieng kaba sdang na ka ophis Irrigation kan pyn iasoh  ruh ia shi bun tylli ki shnong kiba kynthup ia ka Tiehsaw  Mawrusyiar bad khamtam kan iarap ruh ban pyllait na ka jingdheng kali ha sor Nongstoin.
Shuh shuh u tei u samla u la ong ruh ba ka jingpynsahteng ia katei ka jingkieng da ka tnad PWD kala long shisha kajingduh nong kaba khraw bad kala long ruh pynban kum kajingpynlut kai ia ka pisa paitbah, ha kaba katei ka jingkieng namar kala shu sah khongreng bad don tang u wei u paia mynta la kumba khad hynriew snem ei ei.
Ha kaba iadei bad katei ka bynta na ka liang jong ka seng Federation  Khasi Jaintia & Garo  people (FKJGP)  Nongstoin circle, kala leit ruh ban iakynduh bad mudui ia katei sha u secretary ka tnad  PWD (R&B) Shillong  na kabynta ban shna pyndep noh ia  katei kajingkieng.
“Ia katei ka jingkieng la shna ha ka por ba pynlong ia kajingiaseng KJP Assembly kaba nyngkong duh ha ka Balang Presbyterian New Nongstoin , hynrei kaba sngewsih ba haduh mynta ka klem pat poi sha ei  sha ei bad kala long pynban ka jingleh rain ia ka tand PWD kaba la shuh ieh khongreng hapoh ka district head quarter’ ong u samla Nongdkhar.
Kumta na ka liang jong ka seng ka kyntu jur ia ki bor ba dei peit khamtam ia ka tnad PWD ba kan leh ei ei noh kham kloi ha kaba iadei bad katei ka jingkieng khnang ba kan long ka jingmyntoi ia ki paidbah jong ka thain hi baroh kawei.
Nongstoin, 20 Naitung:Ka long kaei kaei kaba pynsngewtynnad bad pynsngew sarong ia ka dong bad ka thain Tynhiang, ha kaba u wei u rangbah na katei ka thain  u la shah jied ha ka Institute of Education & Management (IIEM) New Delhi, ban ioh pdiang ia ka khusnam kaba la tip ruh kum ka ‘Jewel of India Awards’, ha kaba katei Institute kala mynjur ia ka kyrteng u tei u rangbah sha ka Solidarity Indian Council New Delhi sa na ka bynta ka ‘Vijay Rattan Gold Medal Award’.
Ia u tei u rangbah u ba la shah jied ban ioh pdiang ia kitei ki khusnam la tip kyrteng kum u bah Hillford Kharlyngdoh, ia kaba la ju khot ieid ruh kum u Pasan Hill u ba na ka shnong Tynhiang Nonglang Sirdarship, West Khasi Hills District.
Ia kitei ki ar tyyli ki khusnam u Pasan Hill un sa leit ban pdiang ha ka 25 tarik mynta u bnai ka ba dei ruh ka sngi jong ka jingialang pynkup burom ka ban long ruh ha Indian Society of International Law, New Delhi ka kaba don marpyrshah bad ka Supreme.
Katkum ka tyllong khubor bala ioh da u Nongthoh khubor la ong ba u Pasan Hill u dei u briew u ba ju sngewtynnad ban wanrah ia ki kam pynroi hapoh ka thain kiba wan na bar jong ka Ri, u tei u rangbah u la long ruh u Project Director ba nyngkong jong ka Proin Child Development Centre (PCDC).
Shuh shuh la ong ruh ba u Pasan Hill u long ruh u nongtrei sengbhalang u ba jar jar ha ka thain Mawshynrut na ka bynta ki kam pynroi, bad kumjuh u la bat ruh ia ka kam President ka ‘Ri Lyngngam Rural Development Association’ (RRDA)  la kumba 14 snem lynter  kaba dei ruh kawei na ki International Association hapoh ka Jylla.
Ha kaba iadei bad katei ka bynta na ka liang jong ka Tynhiang Youth & Cultural Sport Club lyngba u President u bah S.S.Swangre kila pynpaw ia ka jingsngewsarong bad sngewkmen ba u tei u rangbah na ka thain u la shah jied ban ioh pdiang ia kitei ki ar tylli ki award kaba la tip ruh kum ka Certificate of Excellence.
Shuh shuh u bah Swangre u la pynpaw ruh ba u tei u rangbah u long u ba la noh synniang ha ki ba bun ki bynta ym tang ha ka dong bad ka thain hynrei wat ha ka imlang ka sahlang bad khamtam ia ki samla ban hikai ba kin im ha ka jingim kaba bha bad u long ruh u ba kloi ban ai jingiarap ia kiba donkam ha kano kano ka por.
“Lyngba katei ka burom ba u tei u rangbah u la ioh kan long ruh ka nuksa ia kiwei pat ban trei shitom ia kano kano ka kam bad khamtam ban wanrah Ia ki kam pynroi bad ban trei hok ym tang ba ka bynta ka jingmyntoi shimet" ong u bah Swangre da kaba u la bynrap shuh shuh ba ka Seng samla hi baroh kawei ka ai ka jingkit bok kit rwiang Ia u tei u rangbah ba un danglah ban iai bteng ia ka jingshakri ia ka dong bad ka thain.
Shillong, 21 Naitung:U bah H.S Shylla MLA barim ka Nongkrem bad u CEM barim ka KHADC u la thoh shithi sha u Rangbah Shnong ka Laitkor Rngi uba dei ruh u President ka Synjuk Ki Nongsynshar Shnong Khyrim Mylliem-Lum u bah Stenis L Pyngrope ba un shimti ia ka kam kum u nongpyniaid ia katei ka jingiatai nia hapdeng jong u bad ka seng HSPDP Nongkrem.
Ha katei ka shithi u bah Shylla u la ong ba ka tarik,ka por,ka jaka bad kumno ban pyniaid ia ka jingiatai kan shong ha ka jingstad jong u Rangbah Shnong.
U la thoh ba u kwah ban pynlong ia katei ka jingiatai hapoh ka taiew ba-ar jong u Nailar shuwa ban pynbna ia ka elekshon MDC shiteng samoi.
Shuh shuh ha ka shithi u bah Shylla u la pynkynmaw ba ka jing iatai kan long halor san tylli ki ishu kata : Ka jing pynneh pynsah ia la ki dustur ki riti khamtam eh halor ka iktiar u Rangbah Shnong bad Dorbar Shnong; Ka jingpynneh pynsah ia ka kheiñ-kur kheiñ-kha; Ka jingieng skhem halor ka Article 244 (2) ban nang pyn khlain bor ia ki Autonomous District Council bad ym ban phai sha  ka Article 371 A bad G kum ki Naga bad Mizo; Ban ym shah ia ka  jingwan tur jong ka MUDA sha ki jaka nongkyndong (Sixth Schedule Areas/ Tribal Areas ka Meghalaya bad Ban pynduh noh ia ka Compulsory Registration of Marriage Act, 2012.
U la pynkynmaw ruh ha ka shithi ba katei ka jingiatai nia ka dei kaba la pdiang hun ruh da ka seng HSPDP ia ka jingtyrwa jong u.
Shillong, 21 Naitung:Ka sorkar jylla ka la pynkiew ia ka tulop jong ki nonghikai skul Adhoc jong ki Secondary skul na ka 10 hajar shi bnai sha ka 20 hajar shi bnai bad 24 hajar na ka 12 hajar shi bnai ia ki nonghikai ha ki higher secondary skul.
U Commissioner& Secretary ka tnad pule puthi, u Bah DP Wahlang u la iathuh mynta ka sngi ba ka sorkar ka la rai ban pynkiew ia ka tulop jong ki nonghikai skul adhoc haduh 100 percent ha baroh ka jylla na ka bynta ki secondary bad higher secondary skul.
“Ki nonghikai ha ka secondary level kin ioh noh 20 hajar ha jaka 10 hajar shi bnai bad ha ka higher secondary level, kin ioh noh 24 hajar ha jaka 12 hajar shi bnai", la ong u Bah Wahlang.
Ki nonghikai sobjek Saian kin ioh noh 22 hajar ha jaka 11 hajar shi bnai, u la bynrap.
Kane ka rai jong ka sorkar kan ai jingmyntoi ia 1068 tylli ki skul bd 3212 ngut ki nonghikai.
Bad ka jinglut ka sorkar na ka bynta kane ka la kot sha ka T.40.29 klur ha ka shi snem.
Shillong,20 Naitung:Ar liang mamla ki la mynjur ban ia tainia hakhmat u paidbah, ka HSPDP ka la pdiang ia ka jingkob u bah H.S Shylla ban ia tai nia bad ka HSPDP ha madan Smit bad katei ka seng ka la ong ba na ka liang jong ka un don u President Rangbah ka seng HSPDP uba dei ruh u MLA ka Nongkrem u bah Ardent M Basa iawmoit katba na kawei pat ka liang jong u bah Shylla yn don u bah Shylla.
Kitei ki arliang ki la ia mynjur ia ka jingiatai, kaba sah mynta ban tip lano kan long bad hato ka Smit ka ai jaka ne-em ban pynlong ia katei ka jing iatai bad lada ai jaka mano ban long kum u nong pyniaid ia ka jingiatai?.
Mynta ka sngi u Rupang u la ioh ban ia kren bad u Sordar ka Smit u bah Kynsai M Syiem ban kylli na u hato ka Smit kan ai jaka ne-em ban pynlong ia katei ka jingiatai, “Nga shu iohi ha kotkhubor kumto hynrei ngam pat ioh da ka jingthoh na kano kano ka kynhun, na ka liang jong nga lei haba ki la ia kwah nga pdiang beit, hynrei ka shong pat sa ha ka Executive Committee ka Dorbar kumno kan rai" ong u bah Kynsai M syiem sordar ka Smit.
La kylli biang na u sordar hato u kloi ne-em ban shim ia ka kam kum u nongpyniaid ia katei ka jingiatai, “Lada don ba tyrwa lei nga pdiang beit, hapoh shnong ngi ka bor shnong ngi hap ban peit ba kan ym mih kano kano ka kynrum kynram" u la ong biang.
Katkum ka jingiakren bad u sordar la sngewthuh ba na ka liang jong u shimet um don jingeh eiei ban ai jaka hynrei kaba sah ka shong ha ka bor pyniaid shnong ka Smit pat la kin mynjur ne-em.
Shuh shuh U Rupang u la ioh ban ia kren bad u Secretary jong ka UDP Nongkrem uba bat mynshuwa ia ka kam Secretary ka kynhun u bah Shylla u bah Teiskhem Kharmuki, ha ka ijngiakren bad u bah Teiskhem u la ong ba mynta ki dang pynkhreh ia ka jingthoh ban pyntip sha baroh ki shnong jong ka Nongkrem konstitwensi khamtam ki shnong ba marjan bad ka Smit ba kan don katei ka jingiatai, bad kin phah ruh da ka jingthoh sha ki bor shnong jong ka Smit ba kin ai jaka bad ban tyrwa ha ki ban shim ia ka kam ban pyniaid ia katei ka jingiatai, “Ngin phah ia kitei ki jingthoh bad ngi kwah ba ki bor shnong jong ka Smit kin pyniaid ia ka jingiatai naba ngim kwah ban pyniaid da ki briew kiba don sha kano kano ka liang, lane ban pyniaid hi ma ngi" u la ong.
U bah Teiskhem u la ong ba ia katei ka kam kim kwah ban shu leh kyrkieh muk mak hynrei ki kwah ba baroh kin tip lut bad u ong ruh ba na ka liang jong ki –ki kwah ba ka jingiatai kan long da ka akor ka burom bad kaba jai shaphang ki jingeh jong u paidbah bad la kumno kumno u ong ba kan bha ban pynlong ha u bnai nailar katba ia ka tarik pat ai ba kan buh hi ka seng HSPDP, “Ai ba ka HSPDP kan buh tarik ha kano kano ka kaba ka sngewbit ruh ngi biang beit ,ngi lei ngi long kiba la khreh" u la ong.
Shillong, 20 Naitung:U bah HS Shylla Adviser jong ka UDP Nongkrem Circle u la ai khublei ia ka jingkloi ka HSPDP ban pdiang ia katei ka jingtyrwa iatai jong u halor ki san tylli ki mat kiba ktah ym tang ia u paidbah ka Nongkrem konstitwensi hynrei ia ka ri baroh kawei.
“Kane kan sa long ka sien jam kaba nyngkong ha kaba ki paidbah kin ioh ban tip katno ka long kaba donkam ba ki nongmihkhmat paidbah ki dei ban  long kiba da tip shai kdar ia ki kyndon jong ka ain bad ba ka jingiatai nia halor ki kyndon jong ka ain ba ka long kaba pynmih ia ka jingshai ym ia ka jingkhluit" ong u bah Shylla ha ka kyrwoh khubor.
Ha katei ka jingiatai u bah Shylla u la ong ba ki paidbah kin sa shai kdar bad ka jingiakwang ktieh ruh kan kut noh bad yn pynkut ruh ia ka jingiakhyllie syrtap ia kiei kiei kiba la dep.
“Ha ka jingiatai ia pyni nia kaba shisha bad kaba tei yn sa nangsain dur ia ka synshar khaddar kaba u paidbah ruh un da pdiang suk  mynsiem bad burom ia ka ain.
Ynda kum ka jaidbynriew ngi la nang la lah ban niewkor ia kane ka lynti ba ha ki por ki ban sa wan ba ngin sa iohi ba ki riewshemphang, ki briew kiba don ia ka jingtip, jinglah ban long ki nongsynshar kin sa nud ban mih pyrthei, kata, ia kaba mynta kiba kum kita ki briew wat ki la  don hapdeng ka jaidbynriew jong ngi hynrei kim nud ban mih shakhmat namar kim don lak don klur ban theh ha ki por elekshon.
Ai namarkata ba kane ka jingiatai jong nga bad u bah Ardent, MLA kan long kaba jop, kata, ha kaba plie wang ia ka jingmut jingpyrkhat jong u paidbah ha kaba kein noh ia  kiei kiei jong ka badum hynrei ban iohi ia ka lawei baphyrnai lyngba ka jingkdew ia ka jingduna bad jingtam jong ki kyndon ain da ka lynti kaba don burom" ong biang ka kyrwohU bah Shylla u la ong ba un thoh sha baroh ki sordar shnong jong ka Nongkrem konstitwensi ba kin shong pyrkhat na ka bynta ki jingdonkam baroh kiba ia dei bad katei ka jingiatai.
“Ma nga bad I Bah Arden M.Basaiawmoit, MLA, ngin ieh ha ka jingstad jong ki kumno kin pynbeit ia kane ka kam" u la ong.
Halor ka jingpynkynmaw ia ki sniang u la ong ba u la dep ai ia ka  jingpynshai kaba bniah naduh phra snem mynshwa, kata, ba ka jingshisha kam dei kumba la kynnoh,bad u la ong ba ban ia ktaid biang ia ka juh kan pynhiar kyrdan ia baroh kum ki sniang kyrsum ktieh.
“Ngin ym phai shuh shadien hynrei shakhmat katba ngi dang don por ban ai ia ka jingshakri kaba bha tam ia la ka Ri bad ka Jaidbynriew baieit jong ngi" pynkut ka kyrwoh na u bah Shylla.
Shillong, 20 Naitung:Ki paidbah ka Rambrai konstitwensi kin leit thep ia ka Public Interest Litigation (PIL) sha ka Kashari ka Meghalaya High Court ban pan ia ka rai kaba shai halor ka jing pynslem ka sorkar ban pynlong ia ka elekshon MDC shiteng samoi la jan dap shi snem ba la sah thylli kane ka kam bad ruh ka jingshah iuhroit jong ki paidbah naduh ba kim don MDC shuh mynta la phra bnai eiei.
Haba iakren bad u Bah Champion Paliar u nongialam ka paidbah Rambrai konstitwensi, u la iathuh mynta ka sngi ba ki dang lum dang lang bad pynbeit ia ki kot ki sla lashai ka sngi bad kin leit thep pat la sngi Thohdieng ha High Court, Meghalaya.
U Bah Paliar u la ong ba ki paidbah ka Rambrai kila shong jingialang bunsien ha kine ki bnai naduh ba ki la shah pynduh MDC noh ha ka sorkar naduh mynshem snem ha kaba ki skhim pynroi na ka MDC, kim ju wan poi shuh sha ka konstitwensi.
“Ngin leit thep ia ka PIL ha ka Kashari High Court la sngi Thohdieng bad lashai ngi dang pynkhreh pynkhrum ia ki kot ki sla baroh", la ong u Bah Paliar.
U la ong ba naduh ba la shah pynduh MDC, ka thain ka la iakynduh jingeh bha namar ba ki kam pynroi ba dei ban wan na u MDC kim ju poi shuh.
U la ong ban tip ia ka jingshisha, u Bah Paliar u la ong ba ka kynhun jong ki riew rangbah ka thain ki la ialum lang khrui ban iapyrkhat bad ki la rai ban pan jingtip na ka RTI na ka ophis ka District Council Affairs (DCA) halor balei ka sorkar ka pynslem ban pynlong elekshon, ka jingbym ioh skhim MDC shuh naduh ba risain u MDC.Hadien ba la ioh ia ka jingtip na ka RTI, na ka liang jong ki paidbah ka Rambrai, ki la iashong jingialang ban iapyrkhat ban iaid shakhmat bad ki la shim ban leit tied jingkhang noh na ka Kashari High Court ban ioh ia ka jingbishar hok halor kane ka jingiakynduh jingeh jong ki paidbah ka konstitwensin.
Watla ka sorkar jylla ka la sted bha ban phah risain ia ki MDC kiba bat kam MLA hynrei ka suki pat ban pynlong ia ka elekshon kaba la jan dap pura shi snem naduh ba ki MDC ka KHADC bad JHADC ba la bat lang kum ki MLA, ki la risain ha u bnai Risaw mynshem snem.
Ka Rambrai ka la sah khlem don MDC naduh u bnai Risaw mynshem snem haba u MDC jongka u Bah KP Pangiang lem bad kiwei pat ki  6 ngut ki MDC ki la risain noh namar ka jingpas ka sorkar ia ka ain khang bat ark am.
Lah ban kdew ba kham mynshwa u Bah KP Pangiang ka Rambrai u la iehnoh ia kam MDC hadien ba ka sorkar ka la pdiang ia ka ain khang bat ark am ka Prevention of Disqualification (Members of the Legislative Assembly of Meghalaya) Act, 2015 ha u bnai Nailur mynshem snem.
Namar ka jingsheptieng ioh shah mait kyrteng 7 ngut ki MDC ba bat MLA ki la risain MDC kynthup u Bah HDR Lyngdoh (Congress) uba long ruh u Myntri ka tnat District Council Affairs (DCA), Bah Metbah Lyngdoh (UDP), Bah H.B.Nongsiej (UDP), Bah Ardent Miller Basaiawmoit (HSPDP), Bah KP Pangniang (HSPDP), Bah Sanbor Shullai (NCP) baroh hynriew ngut ki dei jong ka KHADC bad u Bah Stephason Mukhim (Independent) jong ka JHADC.Shillong, 21 Naitung:U Prof Donkupar War u la iehnoh ia ka party Congress na ka jinglong dkhot hadien ba u la thait ia ka jingtreikam jong ka party kaba long pyrshah ia ka jingangnud jong ki nongkitkam bad ki paidbah nongthep vote.
Ha ka shithi ba la phah sha u President ka MPCC u Bah DD Lapang, u Prof Don, u la ong ba, “Nga thoh da kane ka shithi ia ka rai jong nga ban iehnoh noh na ka jinglong dkhot jong ka Indian National Congress.
Kane ka dei ka rai la shim hadien ba la mih ka kynrum kynram dang shen ha ka party kaba ktah jur ia ka dur ka party bad ia ki dkhot bad ki paidbah", la ong ka shithi u Prof Don.
U Prof u la long u President barim ka Mission Unit Congress Committee, President ka Mawkhar Block Congress, u President ka Shillong City Congress, u President badworking president ka North Shillong Block Congress, u Sr President ka Shillong City Congress, u chairman ka Self Government Cell ka MPCC, u chairman ka Rajiv Gandhi Study Circle, ka MPCC.Shillong, 20 Naitung:Hadien ba la mih ha ki lad pathai khubor halor ki jingjia bapher bapher ha ki thaiñ Hima Mawsynram kaba kdew sha ka Seng Khasi, ka Seng Khasi (Kmie) ka la khot ïa ka jingïalang jong ki tnat bad ki nongïalam ka Seng Khasi kiba hap hapoh u pud u sam ka Hima Mawsynram ban ïoh jingshai halor kine ki phang.
Ha ka jingpynlait khubor, u General secretary ka Seng Khasi Kmie u Bah Arwan S Tariang u la ong ba ka Seng Khasi Kmie ka la pynpaw ba kam shim la tip ba la seng ïa ka Seng Khasi Hima Mawsynram bad hadien ba la tai sani la shem ka Seng Khasi Hima Mawsynram, kam shim la kynjoh ktien ïa kino kino ki tnat Seng Khasi kiba hap hapoh kane ka hima bad ruh, ïaka Seng Khasi (Kmie), ban seng ïa kane ka Seng Khasi Hima Mawsynram.
Halor kane la don ka jingïatai ba sani bha bad la rai ba kam don kano kano ka jingithuh satia ïa kata ka Seng Khasi Hima Mawsynram bad la hukum ïa ka Seng Khasi Hima Mawsynram ban weng noh ïa ka kyntien ‘Seng Khasi’ na ka registration jong ka.
Ka Seng Khasi (Kmie) bad ki tnat Seng Khasi ba hap hapoh ka Hima Mawsynram ki kwah ban pyntip ruh ba kim don bynta ei ei ruh bad ki la kyntait ïa ka jingïadon kti ha ki jingjia kumba la mih lyngba ki lad pathai khubor, la ong u Bah Tariang.
Ia kane ka rai ka Seng Khasi Kmie(Mawkhar) la shim ha ka jingialang ba la khot ia baroh ki tnat Seng kiba don ha ka thain Mawsynram na ka bynta ban iapynbeit hadien ba la mih ka kynrum kynram haduh ban shah khang lad ban pynlong ia ka jingduwai ha Krem Mawjymbuin, ha Mawsynram.
Ha ka jingiakren bad u President ka Seng Khasi Seng Kmie u Bah Bantei Rumnong hynne ka sngi, u la iathuh ba ka jingmih ka kynrum kynram ka la long ka jingjah burom ia ka Seng.
“Ha ka jingialang ngi la shim ia ki katto katne ki rai", la ong u Bah Rumnong bad bynrap, ba ia mynta ngin pat lah ban pynlait paidbah ia kine ki rai.
Lah ban kdew ba dang shen, ka jingthmu ka Seng Khasi Hima Mawsynram ba la ialam da u President jongka , u Bah Tyllilang Myrthong ban pynlong ia ka jingknia ha Krem Mawjymbuin ka la pulom noh hadien ba ka la shah khang lad ha ka bor shnong ka Mawsynram halor ka jingkam ba kam don kano kano ka jingiakren bad pyntip sha ka bor shnong halor kane ka jingthmu.
Shillong, 21 Naitung:Ka Estimate Committee ka Meghalaya Legislative Assembly kaba khlieh da u Bah DD Lapang ha ka jing iakyn duh jongka ha ka 20 tarik Naitung, ka la hukum ia ka tnad ka koit ka khiah ba kan pynsted ban pyndep ia ka jingshna ia ka jaka sumar kaba 50 jingthiah ha Khliehriat ka East Jaintia Hills.
Ha kane ka jingialang kaba la don lang ki dkhot kynthup Bah R.V.Lyngdoh, Dr.Jemino Mawthoh, MLA, u Nihim D.Shira, MLA, u Bah Witting Mawsor, MLA, ki ophisar bad u Adddl.
Chief Secretary, Secretaries, Director ka la iakren sani bha halor ka jingtreikam ka tnad ka koit ka khiah, ka Planning Department, Urban Affairs Department, bad ka Food and Civil Supply Department.
Hadien ba la iathir sani, ka komiti ka la shim ia ka bynta kynthup ia ka jingshna ia ka 50 jingthiah ka MCH Wing Hospital ha Khliehriat.
Ka jingpynbha ia ki tiar ki tar jong ka jaka puid ha Ganesh Das Hospital, Shillong.
Ka jingialang ka la iakren ruh ia ka jingslem ban shna ia ka Medical College ha jaka ba don ka R.P chest Hospital namar ka jingsuki ka jingshim jaka ha Umsawli, jong ka Urban Affairs Department.
Ka la iakren ruh ia ka Infertility centre ha Ganesh Das hospital.
Ka jingbym treikam ka mashin MRI bad ka X-Ray ha Civil Hospital.
Ka MRI mashin kaba kot 5 klur ka shong khlem kam.
Ka Estimate Committee ka la shim khia ia kane halor ka jingbym lah ka tnad ban pyntreikam ia ka bad ka la ktah ia u paidbah.
Ka Committee ka la bthah ia ka tnad ba kan pyndep ia ka jingmoramot ia kane ka mashin bad ban pyntreikam noh hapoh ar bnai.
Kawei pat ka dei ka jingdonkam ban pyndep noh ia baroh ki jingtrei ha Trauma Centre ha Nongpoh, Tura bad ha Jowai.
Ka Committee ka la khot hajir ruh ia ki ophisar ka Food and Civil Supply kaba shu ai bhah ia ki marbam khlem da tip ia ki kyrteng, ki jaka bad ka jingdon jong ki nongbam khaw tad.
Ka Committee ka la buh jingkylli ia ka tnad balei ka dor jong ka shini la buh da ka tnad sorkar kaba long haduh T.54 shi kilo katba ka dor ha iew ka long tang T.44 shi kilo.
Ka Estimate Committee kan sa leit ban jngoh ha baroh ki Head Quarter jong ki District bad sha Garo Hills.
Shillong, 26 Naiwieng:Ha ka sngi saitjaiñ jong ka taiew ki shipai BSF ki la ioh kurup Ganja 31 kilo kiba shongdor T.3,10,000 tyngka bad ha katei ka jingjia ki la ioh kem 3 ngut ki briew kiba donkti ban khaïi tuh.
Kitei ki 3 ngut ba la shah kem la tip kyrteng kum u Majibur Rahman na Guwahati (Assam), u Shekhaful Islam na Silchar (Assam) bad u Niranjan Das na Silchar (Assam).
Ki shipai BSF ki la ioh kurup ruh ia ka Tata Pick up kaba don ia u nombar AS-01-GC 5115.
Shillong, 21 Naitung:Ka Confederation of Ri Bhoi People (CoRP) ka la ai khublei khatduh ia u president jongka, u Bah Doris Sulein uba la shongthait noh hadien ba la shakri bad kit ia ka lyngkor ba khia ka jait bynriew kum u President kumba 21 snem kynthih.
Ia ka Conferderation of Ri Bhoi People (CoRP) la seng ha u snem 1996 Kyllalyngkot da ka jing thmu ban wanrah ia ka jing iatylli ha ka jaitbynriew hynniewtrep.
Kum ka jingsngew kitram ia ka jingshakri jongu,ka CoRP ka la pynlong ia ka jingpynkup burom ia u ha ka jingialang kaba la long ha Umsning ha kane ka sngi Balang.
“Ka Ri Bhoi District ka ker sawdong da ki khappud ha kaba ki khar Assam ki ialeh ban kyntur pud ban klun ia ki jaka puta jong ka Ri Bhoi kumba donkam ka jingia tylli ha ka jaitbynriew khnang ba ki briew kiba nabar kin ym lah ban thombor ia ka jaitbynriew",la ong u Bah Sulein haba kren khadduh kum u President ka seng.
Ha jaka jong u Bah Sulein la jied ia u Bah Bandari Ryntathiang u president ba thymmai ka CoRP bad u la ong ba ki mat trei kam ba kongsan jong ka seng ka long ban rat diengkhong ia ka bamsap ha Ri Bhoi namar ki briew kiba nabar ki bym don jingtbit ha ka kam ki lah ban wan trei da kaba suk ha Ri Bhoi da kaba shu pynbam sap.
U la ong “Ha ka por ba wan pynpra u pulit Assam ia ka skul ha Sabuda la mih ki dkhot jong ka seng da ki spah ngut ban leit thombor,ha kaba ki pulit Assam ki la pynap da ka suloi hynrei dei ka jingshlur ki dkhot jong ka seng kiba la thombor beit ia ka Outpost ha Sabuda ban sei ia ki nar rod bad ki dewbilat",Ki nongkitkam ba thymmai jong ka CoRP ki long, President Bandari Ryntathiang,Vice president Donbor Rymbai,Vice president Nickson Kharkrang,General secretary Friday Jalong,Vice General secretary Common Klein,Fiance secretary Gershom Hat,Education secretary Lurshai Kharnaior,Tressurer Precious Nongrang,Sport secretary Robes Kylla,Asst sport secretary Dones Surong,Agriculture secretary Wanbok Makri,Organising secretary Phrangsngi Sohtun, Publicity secretary Carbius Lyngdoh,Disciplinary secretary Robin Markhap bad 10 ngut ki excutive members.
Shillong, 26 Naiwieng:U Chief Adviser jong ka HSPDP Mawkyr-tung Unit -Rambrai konstitwensi u bah Rock Marweiñ ryngkat ki nongbud jong u kumba 50 ngut eiei ki la mih noh na ka seng HSPDP bad ki la leit ia soh sha ka seng BJP ha ka 16 tarik u naiwieng.
La thung ia u kum u President jong ka BJP Mawkyrtung Unit bad u Bony Lyngdoh kum u Secretary.
U bah Rock u la ong ba ka jingmih noh jong u na ka seng HSPDP ka dei namarba la 40 snem mynta ym don ka roi ka par kumba ki la kular bad ki la shu thok lynter.
U bah Rock bad kiwei ki nongkren ha katei ka sngi ki la ong ba ka BJP ka don ka jingkyrmen ban jop namar u kyrtong un dei u Garo u Sumis Marak uba tang marwei na ka jaitbynriew Garo.
Ki la ong ba ki Vote Garo ki don 12 hajar tang uwei u kyrtong katba ka vote Khasi ka don 20 hajar 4 ngut ki kyrtong.
Ki ong ba ki Garo ki ia tylli bad ki kwah ban ioh ia ka vote Khasi tang kumba 2000 tam ban pyntikna ia ka jingjop.
Shillong, 26 Naiwieng:Ka thain Nongrah kan sa ioh um noh shen sha ki thliew iing sha ki shnong hadien ba ka tnad PHE ka sorkar jylla ka la pyntreikam ia kane ka skhim lyngba ka Nongrah Water Supply Scheme Phase I.Ia kane ka skhim sam um ba la shu tan napoh khyndew, la urlong lyngba ka jingiasaid u MLA ka thain u Dr Jemino Mawthoh ha kine ki sngi haduh ba kan urlong syndon.
Ha kane ka sngi Saitjain, ka mashin tan um ka la sdang ia ka kam jongka, da kaba ksam ia ka um na jaka ba don ha shnong Nongrah ba la wan ban sakhi u MLA bad ki nongkitkam shnong bad kiwei.
Ia kane ka skhim la mang ha ka jinglut kaba T.5.92 klur na ka skhim MNP ban sam um sha ki shnong ba kynthup ia ka Marboh, Nonglum, Nongrah, Nongpdeng,Pohtoin kiba don baroh 12021 ngut ki nongshong shnong.
“Kane ka shnong Nongrah mynta lah bun bun snem ki briew kila ia ud lah nam namar ba ym don um ban sam sha ki iing briew bad sha ki dong ki shnong bapher bapher", la ong u MLA u Dr Jemino bad bynrap ba da ka jingpyntreikam ia kane ka skhim, ka jingkyrduh um kan duna nangne shakhmat.
U la ong ba ha Nongrah ki don kumba 5 tylli ki dong bad kawei kawei ka dong kumba 4 tylli ki block bad don ki dong ba don 5 tylli ki block bad ka shnong ka lah heh bha bad kumba long mynta ha Nongthymmai constituency lah ban ong ba ka shnong Nongrah ka long ka shnong ka long ba heh tam eh.
“Ha kane ka shnong ngim duna shuh ia ka 10 hajar tam namar lada ngi shim na ka electoral roll haba iadei bad ki nongthep vote ruh ki lah don lupa kumba 4700 tam", u la ong.
U la ong ba ha Nongthymmai constituency ki ba bun ki shnong ki hap hapoh ka Greater Shillong Water Supply Scheme phase III, hynrei ka Nongrah bad ka Lapalang kim don hapoh kane ka scheme.
U la ong ba kaba sngewsih ka long kane haba ka Greater Shillong Water Supply Scheme kaba lah sdang naduh lehse 2009 ia ka sor shillong ruh ym pat lah ban pyndap ia ka um bam um dih.
“Kumba T.17 klur ngi lah shah ot na ka Greater Shillong Water Supply scheme namar ka sorkar jylla ka khlem iaid katkum ki kyndon ba la buh da ka sorkar pdeng ka lah buh ban wanrah ha ka sor Shillong",ula ong.
U la on ba u la buh jingkylli hapoh iing dorbar lano ka Nongrah kan ioh um ka jubab ka long ba ka Nongrah kan wan ha ka phase IV.“Lada ha ka phase III ruh mynta lah bun bun snem ba lah sdang naduh 2008-09 kim pat lah ban pyndep ban pynbiang ia ka um bam um dih ia ka sor Shillong hi baroh kawei, te ka Nongrah lei da ki ong ban pynrung ha ka phase IV tate ngim tip shuh ha u snem aiu ngin ioh",ula ong.
U la ong mynta u snem na ka jingtrei shitom u Chief Engineer Bah Manbha Allya bad kumjuh ki Engineer ka tnad PHE kiba dei peit ka thain shane bad kumjuh ka EC ka shnong Nongrah bad na ka jingai sngew bha ki lai ngut ki trai jaka ba kynthup ia ka Kong Doris Pongrope, Kong Civil Pongrope bad Kong Their Kharmon bad la lah lah ban wan rah iakne ka skhim ba kot sha ka T.5, 92,73000.
“Ia ka jingmynjur ka sorkar la ioh ha ka 31 tarik u bnai Lber 2017, Ngi lah ksam um ia kane ka tyllong um bad mynta ka lah kot sha ka 800 phut ka jingjylliew bad ngi khmih ba ka jing pynmih um na kane ka tyllong tang ha ka shi kynta ruh leh se ka lah ban poi sha ka 5000 liter", la ong u Dr Jemino.
Katkum kane ka skhim Nongrah Water Supply Scheme Phase-I ka jingdon briew mynta ka long 12,021 tylli ki longiiing bad ka jingsam um kan long 70 LPCD, bad ka jingdonkam um ka long 753626 liter ha ka shi sngi bad ka jingioh um ha ka Phase- I kan long 527537 liter ha ka shi sgiU la ong ba la khmih lynti ban pynndep ia kane a kam hapoh shi snem bad hadein kane kan sa wan sa ka phase II, III ter ter.
Jowai, 26 Naiwieng:U Rangbah ba paw khmat tam na ri lum Jaintia haka kam sain hima sima, u ma Obil Kyndiat uba la jop haduh 5 sien kynthih kum u MDC bad shisien kum u MLA bad uba la ju bat bun sien kum u CEM ka JHADC bad ruh kum u Chairman ha u snem 2009-14 un iakhun biang ia kane ka Election MLA, 2018 pyrshah ia u Sitting MLA, u ma Justine Dkhar bad ar ngut kiwei pat, u ma Kyrmen Shylla bad ka MDC kynthei ba marwei, ka kong Violet Lyngdoh.
Ka tyllong khubor la iathuh ba u ma Obil Kyndait un ia khun ia kane ka election kum u kyrtong ka PDF kaba lam khmat da u bah PN Syiem, CEM ka KHADC.Na ka liang ka PDF kan pynlong ia ka Dorbar ha ka 1 tarik u Nohprah ha iew Wapungskur na ka bynta ban pynsngew ia ka nongrim treikam jong ka bad ruh ban tyrwa ia u kyrtong jong ka sha ki paidbah.
U ma Obil Kyndait udei uba la iaw tam ha ka Sain Hima Sima ha ri lum Jaintia ha kaba u la jop kum u MLA u snem 1978 na Rymbai Constituency, mynta kum ka Khliehriat.
Nongpoh, 26 Naiwieng:Ki pulit Assam, ki la pynkhreh ban thaw ktem thymmai ha ka shnong Umru, kaba hap ha Ri Bhoi District.
Halor katei ka jingthmu jong ka sorkar Assam, hynnin ka sngi Saitjain ki nongialam ka Hynniewtrep Youth Council, Ri Bhoi District, ha ryngkat ka jingsynranlang ki nongialam shnong ka Umru, ki la leit ban jurip ia katei ka jaka kaba ki Pulit ka Assam, ki la thmu ban buh ia ka ktem pulit thymmai.
Ha katei ka jingjurip, nalor ka jingdon ki nongialam ka HYC, kiba kynthup ia u Bah Herculus Suting, General Secretary ka HYC, Ri Bhoi, u Bah Rhemborji Saibon, Asstn General Secretary ka HYC, Sengkmie, u Bah Miwell Shadap, Syiem ka Raid Nongtung, ki nongialam CSWO, Sabuda Circle lem bad kiwei kiwei ki riew paidbah jong katei ka thain.
Hadien katei ka jingjurip, u Bah Herculus Suting, haba kren sha ki nongthohkhubor, u la ong, ba ka nongrim hi kaba la pynlong ia ka seng ha ryngkat bad ki nongialam shnong ban leit jurip ia katei ka jaka kaba la thmu buh Police Outpost da ka sorkar Assam, ka long ban pynpaw ia ka jingpyrshah kaba jur halor katei ka jingshim kabu da ka sorkar Assam, ha kaba katba nangmih ki sngi ka la ialeh ban nangiai kyntur ia u pud u sam sha ki shnong kiba dang hap hapoh Meghalaya.
U la iathuh ruh, ba ha katei ka jingjurip, wat na ka liang u Syiem ka Raid Nongtung, u Bah M.Shadap, u la kubur ba katei ka jaka kaba la thmu buh Police Outpost da ka Sorkar Assam, ka dang dei hi hapoh u pud u sam ka Raid Nongtung ha ryngkat bad ki kot ki sla kiba biang bad kaba pynshisha ruh ba katei ka jaka ka dang dei ha Meghalaya.
“Haba iadei bad kane ka jingthmu ka sorkar Assam ban buh Police Outpost ha katei ka jaka, kum ka seng ka ieng rangbah ban pyrshah, namar lada ngin ailad katei ka jaka kan sa long kum ha Sabuda" ong u Bah Hercules Suting.
Kane ka jingthmu buh Police Outpost da ka sorkar Assam ha katei ka jaka, ha ka jingshisha hi kam don jingmut, namar kane ka jaka kam pat jngai na Sabuda, hynrei kane ka jingthmu buh Police Outpost ha katei ka jaka, ka long tang ban kyntur ia u pud u sam ka Meghalaya, bynrap u Bah Hercules Suting.
Namarkata, na ka bynta ban nangpynkhlain ia ka jingpyrshah halor katei ka jingthmu buh ktem pulit ka sorkar Assam ha katei ka jaka, nga kyntu ruh ia ki para sengbhalang kiba don ha ka Distrik bad Jylla ba kin wan ban iasnohktilang, na ka bynta ban buh ia ka jingpyrshah kaba jur halor katei ka jingthmu buh ktem Pulit ha katei ka jaka kaba dang hap hapoh u pud u sam ka Meghalaya.
, u la bynrap.
Shillong, 26 Naiwieng:Namar ka jingjur palat ka jingshah tuh jong ki dukan shna ksiar ha kylleng ka jylla, ki pulit ki la pynap shrip ban ioh kem ia ki nongtuh bad dei mynta ka sngi ba ki la ioh kem 3 ngut ki nongtuh na Khyndailad.
Kitei ki 3 ngut kiba la shah kem ki dei kiba la tip kyrteng kum u Md Rafik Sheikh, u Badus Sheikhn bad u Bisan Mondal , baroh ki dei na Sahebganj, Jharkhand.
La kem ia ki ha ka por ba ki rieh ha painkhana.
Kitei ki 3 ngut ki la ioh rung hapoh painkhana jong katei ka dukan, naduh dang step phyrngab, da ka jingthmu ban tuh na ka dukan shna ksiar jong u Shyam Jewelleries kaba don ha Khyndailad.
Hynrei ki nongiaid lynti, haba ki ipher ia katei ka jingiaid jong kitei ki nongtuh, ki la pyntip sha ki pulit bad ki pulit, ki la leit mar mar sha katei ka jaka bad mar ia wan u trai dukan, ki shu shim suk ia kitei ki nongtuh napoh painkhana.
Haba tohkit ki pulit ki la lap ba kitei ki briew ki la sah ha Shillong ha kawei ka ing basa la ar sngi mynta bad kitei ki la iaid swait bha ia katei ka dukan ha kine ki sngi.
Kitei ki ju pyndonkam da i jingkieng iba rit ban kiew sha tnum bad ki ju pajait ia ki CCTV jong ka dukan ksiar.
Ki pulit ki la suba ba ki lah ban dei kitei ki kynhun kiba tuh ha ki dukan ksiar ha Khyndailad, Jowai bad ha Guwahati bad ha kiwei pat ki bynta jong ka ri.
Kitei kin shah tohkit 5 sngi ha ki pulit, ki pulit ki la kyrpad na ki paidbah ba lada ki iohi ia kino kino ki briew kiba don jingsuba ka iaid ka ieng ki dei ban pyntip mar mar sha ki pulit.
Shillong, 26 Naiwieng:U MLA ka Mawlai u Bah Embhahlang Syiem-lieh u la ong ba kum u nongmihkhmat ka kam-ram jongu kam dei ban thad sha ki lad pathai khubor ba la sam shatri, sam kombor, sam patlun.
Haba kren ha ka jingialang ba la pynskhem ia ki nongkitkam jong ka UDP Women Wing ka Mawlai ha kane ka sngi Saitjain ha Mawdatbaki ba la wan poi kumba 500 ngut eiei ki longkmie, u Bah Embhahlang u la ong, “Ia u bahdeng Embhah phin nym ioh sngew ban ai patlun, ban ai kombor, ban sam shakri, ngam dei u MLA ban sam shatri, sam patlun hynrei ban iasaid ia ki jingeh jong phi ki paidbah",.
U la kynthah ia u MDC ka Mawlai u Bah Process T Sawkmie uba ju kynthah ia u ba um pat long uba shemphang kum u MLA.“Ngam kwah ban kynthah ia u MDC uba long teng u MLA bad u myntri sorkar, hynrei nga kwah ban ong ba lada u ong ba ngam pat long shemphang nga kubur halor kawei ka kyndon bad kata ka long, ngam long uba shemphang kum u MLA ha ki kam bamsap".
U la ong biang, “Ngam don iing sha Polo, ngam don jaka sha Mawsiatkhnam, sha Mawlai, nga shong bad I mei".
Haba pynpaw ia ka jingbym sngew iahap ban shu sam tiar khlem iasaid ia ki jingeh ba shisha jong ki paidbah, u Bah Embhahlang u la ong, “Lada nga long MLA tang ban sam sopti uniphom, ngan sam man ka sngi hynrei ngam kwah ban put turoi ia ka jingai namar ba nga ngeit ha ka jingong haba nga ai da ka kti ka mon wat ai ka kti ka diang kan tip".
U la ong ba kum u nongmihkhmat paidbah ula sam ia ki jingdonkam jong ki paidbah naduh kiba iadei bad ki samla haduh ki longkmie katba u lah kum u shakri paidbah hynrei um ju kwah ban put turoi than kumba leh kiwei.
“Nga la plie ia ki madan phutbol, ki lynti syngkieng hynrei ngam ju pynpaw pyrthei namar ba nga trei jar jar bad u blei u tip ia kiba trei jar jar", u la ong.
U la ong ba un sa ai jingkhein ruh ia ka jingpyntreikam ia ka MLA skhim shen sha ki paidbah.
U la kam ruh ba ki don ki briew kiba la wan tyrwa pisa ha kine ki sngi ban iakhun na kiwei ki party hynrei u la ai da ka jubab kylla ia ki da kaba ong, “kham lah ka shi kham ka khyndew ka jaitbynriew ban ia ka tyngka pliang jong phi".
Ha kane ka sngi, la pynskhem ruh ia ki nongkitkam ka Wome Wing ba la bynshet ha ka Kong Santimai Muthiang kum ka President, Kong Isabela Lyngdoh bad S Pathaw kum ki vice president, general secretary Kong M Lyngdoh, bad kiwei.
Shillong, 27 Naiwieng:Ka la mih ka jing ia knieh burom halor ka kam pyllait dewiong jong ka Supreme Court,hapdeng ar tylli ki seng jong ki nongkhaii.
Na ka liang jong ka State Co-ordination Committee of Coal Owners, Miners & Dealers Forum (SCCCOMDF), ka sngew lyngngoh, halor ka jingshah kynthoh ba ki shim kabu ban kam ba ka jingpynlait ia U mar dewiong, ba la dep sei da ka iing bishar ba ha khlieh duh, ka Supreme Court ka dei ba leh shitom da kiwei ki seng, katba ka SCCCOMDF, ka shu kam tang ban ioh burom.
Ka SCCCOMDF, ka pynshai halor ka jingthoh na U A.L.Syiem jong ka Hima Nongstoin Land Owner, Coal Traders and Producer Association (HNLOCTPA) bad ka ong shuh shuh, ba ka sngewsih ia kum kine ki jingjia, namar baroh ar Seng, ki iadon bynta lang ha ka mukotduma jong ka kam dewiong ha Supreme Court.
La ong shuh shuh ba ka Forum ka pynshai paidbah ba kam ju put turoi ba dei tang ma ka kaba la leh shitom ban pynioh ia ka jingpyllait kit ia U dewiong ba la dep sei na ka bynta ki saw bnai, hynrei ka shu pynmih khubor ban pynpaw ia ka jingsngewnguh ia ka jingleh isynei ne pyrkhat lem jong ka Supreme Court bad ai khublei ruh ia ki nongiasaid jong ka Forum kiba la ia shim bynta ha ka mukotduma kaba la long ha ka 21tarik Naiwieng 2017, ha Supreme Court, New Delhi.
Ka Forum ka sngew bynniaw ruh ba la shu thad madan ia ka kyrteng jong U nongiasaid ain ba pawnam jong ka Forum, U Nalin Kohli, tang namar ba U khlem poi ne don ha ka sngi ia said bad kane ka jingleh ka thmu beit tang ban pynjah burom ia ka kyrteng jongu.
Nangta la ong shuh shuh, ba ki nongiasaid ain jong ka HNLOCTPA kiba na nongbah Sor Shillong, ki khlem leit sha ka nongbah New Delhi ban iadon bynta ha ka 21tarik Naiwieng 2017 ha Supreme Court, hynrei kim kwah ban pynlong ishu ne ban khleh politik ia ka jingbym don ne poi jong ki, ong ka kyrwoh na U bah Bah Sonny L Khyriem Chairman, SCCCOMDF, Shillong.
Jowai, 27 Naiwieng:Hadien ka jingiakhih pyrshah ki paidbah nongshong shnong ka Ummulong ban dawa ban bujli Rangbah shnong ha katei ka shnong bad hadien ba ka JHADC ka la dep ban bishar na baroh ki liang, ka Executive Committee ka JHADC ka la shim ia ka rai ban weng noh ia u Rangbah Shnong ka Ummulong, u ma Shellsing Langi na ka kam Rangbah shnong.
Kane ka jingweng Rangbah shnong ia u ma Langi, la leh katkum ka kyndon jong ka The Jaintia Hills Autonomous District (Establishment of Elaka and Village and Election, Appointment Powers and Function and Jurisdiction of Dolloi, Sirdar and Waheh Shnong Act 2015 katkum ka hukum ba la pynmih ha ka 24 tarik une u bnai bad ha ka mynta ka sngi pat la pynmih sa kawei ka hukum ban thung ia u ma Leo Laloo kum u Rangbah Shnong shipor jong katei ka Shnong.
Kum shu pynkynaw, ka jingpyrshah ia u ma Langi da ki paidbah nongshong shnong ka la sdang hadien ba ki paidbah ki la lap ba ka don ka kynrum kynram ha kaba pyniaid ia ka skim bylla shispah sngi ha kaba haduh mynta ka Ophis u Deputy Commissioner kam pat lah ban pynmih ia ka report halor jong ka Public Hearing kaba la pynlong ha u bnai September une u snem.
Hadien pat bud sa ka jingdawa ban weng noh shisyndon ia utei u Rangbah shnong uba la bat ia ka kam la kumba 10 snem kynthih.
Ki paidbah nongshong shnong ka Ummulong ki la hap ban ia mih paidbah sha surok ban dawa weng ia u na ka kam Rangbah Shnong.
Kumba long mynta ki paidbah katei ka shnong ki la dap da ka jingkmen halor kane ka jingjop jong ka jingialeh jong ki.
(Da u nong ai khubor kyrpang)Lai tylli ki maw byrsiew jong ka Congress, ki la twa kyndit noh ha kane ka kynti jong ka elekshon MLA 2018.
U dieng bilat jong ka Ri Bhoi, ula rai ban im jar jar noh nangne shakhmat, hadien ba ula don ha ka sain pyrthei, la kumba 40snem eiei bad ba ula dei ruh uwei na ki rangbah, uba la iai neh bad ka seng Congress.
Ka jingduh jong u paidlang ka Ri Bhoi, ia U bah DD Lapang, ka la dei ban long kham khraw, ban ia kaba ka duh ka seng Congress, namar ba utei u dei u nongialam uba jrong tam jong ka thain, uba la ialam ia ka Ri Khasi bad ka Jylla, ha la ka jong ka bor jongu.
Lyngba ka jing shongthait noh jong U Bah Lapang, kumta ka Ri Bhoi, ha kane ka kynti, kan don sa tang ia U Dr Celestine Lyngdoh, MLA ka Umsning, uba dei u trai shnong jong ka Ri Bhoi District, U bah Julius Dorphang, MLA ka Mawhati, na ki san tylli ki Constituency jong katei ka District, ba kynthup ia ka Jirang bad ka Umroi ruh.
Kane ka elekshon 2018, kan dei ruh ka elekshon, kaba sniewbok shibun ia ka Congress, namar ka duh ia ka Kong RoshanWarjri, ka longkmie, kaba la neh slem ha ka sain pyrthei, wat la mynshwa, ka dei kaba ju don bad ka seng trai ri UDP.Ka jingduh jong ka Congress, ia ka kong Kei, ka dei ka jingduh kaba jur, namar ka dei ka dur ka dar jong katei ka seng, ha ka nongbah Shillong, kaba pyniasoh ruh ia ka seng Congress bad ki bar Jylla.
Ym tang katta, sa ka jingduh ia U Ma RC Laloo, myntri rangbah ba ar, ka dei ka jingduh kaba khraw, namar ba u dei u nongialam, uba jrong rynieng tam na ka seng Congress, ha ki ar tylli ki District ka East bad ka West Jaintia Hills bad dei lyngba jong utei u rangbah, lehse, ba ki paidbah, ki dang ithuh bad kynmaw tyngkhat ia ka seng Congress.
Hadien ka jingshongthait noh jongu, ngim tip, la kin dang don ne em, kiwei pat ki ban phrung ha ki juti jongu bad kaba itieng, ka long ba ha ka elekshon 2018, kumba ka Congress, kan lah ban iaid thylli na ki ar tylli ki District ka Jaintia Hills.
Kam kut tang katta, ka Congress, ka hap kynmaw, ba ka don ia u trai shnong jong ki maram (kumba ki ju ong), U Bah Rowell Lyngdoh, uba ka rynieng jongu, kam da iapher than satia ia U bah HS Lyngdoh, u nongialam ba la khlad noh jong ka West Khasi Hills bad ka jingmih noh jong U Bah Rowell, kan dei sa kawei pat ka dak jong ka jinghiar jong ka Congress, ha kaba mynta katei ka seng, kan hap ban peit ia ki khmat jongka, sha ka liang jong U MLA Garo na Ranikor, U Martin Danggo bad lait nangta kam don da kiwei pat.
Khlem pat da iakren ia ka buit elekshon, kaba ka Congress, ka don, hynrei katei ka seng, ka la dei ban niew burom shi kat dei ia kitei ki saw ngut ki nongialam ba rim duh jongka; hynrei kaba sniewbok, ka long ba katei ka seng, kam lah shuh ban teh lakam ia U bah Rowell, ha kaba ha ka jinglong tymmen, un hap ban wad iing thymmai noh.
Nongstoiñ, 27 Naiwieng:Mynta ka janmiet ha ka por kumba 1:00 nohsngi, ki pulit ka Shahlang, ki la lap ia kawei ka metiap jong u bar Jylla kaba la sdien phasi ha kawei na ki Iing jah kaba don ha ka shnong Dassar jong ka thain Shahlang West Khasi Hills District.
Ka khubor na ki heh pulit jong ka District, ka iathuh ba ia katei ka jingjia la wan ban pyntip sha ki pulit da u wei u rangbah u ba na katei hi ka shnong ha kaba ki pulit ruh mar ia ioh jingtip kila her bran bran sha katei ka jaka ha kaba kila lap shisha ba ka met jong u wei u bar Jylla la sdien phasi ha katei ka Iing jah.
Shuh shuh ka tyllong khubor na ki pulit ka iathuh ruh ba ia katei ka metiap la lah ban ithuh bad kadei jong u Sorat Rabha 25 snem, u ba na ka shnong Gobindapur kaba hap hapoh ka Goalpara, Police Station Assam.
Hadien ba ki pulit ki la lah ban pyndep lut ia baroh ki jingdonkam, ki la aiti noh ia katei ka metiap sha u wei na ki shipara jong u tei u ba la iap ban pyndep ia kaba sah.
Ha kaba iadei bad katei ka bynta ki la register case bad na ka liang jong ki pulit ki dang pynlong ia ka jingtohkit kaba bniah khnang ban lap ia ki jingshisha la u tei u bar Jylla u la dkhat jubor ia la ka jingim ne u shah pyniap dusmon hano re hano.
Shillong, 26 Naiwieng:“Ai un shongthait noh uba pli" ong U Bah Constantine Lyngdoh, MLA barim ka Nongpoh, ha ka jingiakren bad U Rupang mynta ka janmiet.
La ong biang U bah Constantine “Ka biang kein, ba un shongthait, balei yn pynkit ia ka lyngkor, kaba um lah kit shuh, haba ula tymmen, ai noh ia kiwei".
U Bah Constantine Lyngdoh, u dei U MLA barim jong ka Nongpoh, uba la pynliem ia U bah DD Lapang, ha ka elekshon 1993, ha kaba ula iakhun na ka tiket jong ka seng HSPDP, hynrei, ula jop tang shisien ia katei ka elekshon, katba ha ka sien ialeh ha u 1998, U bah Lapang, ula wan phai biang kum U MLA jong ka Nongpoh Constituency, haduh ha kine ki sngi.
Ha ka jingiakren ha ki katto katne ki kotkhubor, U Bah DD Lapang, uba la rai ban nym ialeh elekshon shuh ha ka sien ialeh 2018, ula iathuh ba ha u snem 1993,wat la u shah rem elekshon, hynrei ki kam jongu, ha kitei ki snem, ki kham khlain bor shibun, ban ia U MLA, uba don ha katei ka por ha katei ka Constituency.
U Bah Constantine, u ong shuh shuh, ba U bah Lapang, u ai daw, ba ula tymmen bad katei ka dei hi ka jingshisha, hynrei, ha kajuh ka por, u sngewthuh ba um jop shuh, lada un dang ialeh biang bad ha kajuh ka por, ba lada u jop ruh, ba ka seng Congress, kan nym wan shuh ha ka bor.
U Bah Constantine, u kyntait ruh, ba ka jingtreikam jong U Bah Lapang, ka khlain bha ha u snem 1993, wat la u dei tang U Chairman jong ka State Planning Board, namar ba u ong “Wat ki MLA skhim ruh ki briew ki tip ha kato ka por lyngba jongnga".
Na ka jingkren pynkut jong U Bah Constantine, u iohi, ba lada U bah Lapang, um ialeh shuh, kumta ka jingjop, ha kane ka kynti, kan leit sha u kandidet jong ka seng NPP, U bah CB Syiem, uba dei ruh U CEM barim ka KHADC.Shillong, 26 Naiwieng:“Ngam don kano kano ka jingthmu ban leit pyniasnoh bad kiwei pat ki Seng Sain-pyrthei kumba la paw ha ki kot khubor bad lada jia ba ka long kumta kan long da ka rai jong u paidbah ym ma nga marwei ban rai", la ong u Bah Kennedy C Khyriem haba pynshai ia ki jingkynnoh kiba la mih ha ki kot khubor halor ka jingthmu pyniasnoh jong u bad ka NPP ha ka jingialang pynskhem nongkitkam jong ki Primary Unit ka Mawphlang Block Congress Committee ha Club Mawngap ha ka 25 tarik u Naiwieng.
U la ong ba un dang ïakhun na ka party Congress ia kaba u paidbah u dang kyrshan namar ym dei ba jop hi kum u MLA hynrei ka bor ka shong ha ki bad dei ma kiba jied bad pynjop.
U la ong ba ka mang tyngka na ka sorkar kaba la wan haba khein kyllum ka la poi sha ka 100 klur kiba kynthup ia ka Science & Commerce College ha Mawphlang kaba long 36 klur tyngka, ki surok, ki Water Supply Scheme, ka bhah ban kyntiew ia ki kam jngoh kai pyrthei, ki skul bad kiwei kiwei.
“Nga don ka jing-angnud ba ngan dang ioh ban leh bha shuh shuh namar ka Mawphlang Constituency ka dang donkam shuh shuh ban kyntiew ha kaba bun ki liang", la ong u Bah Kennedy uba la pynpaw ba ma u bad ki paidbah don daw ia ka Congress bad kane ka jingialang ka pyni ba ki nongkitkam ki dang shaniah ia ka party.
U la kynthoh ruh ba ka jingiakhun ha ka Election ban wan ka dei Congress pyrshah ia ka BJP.“Ka Party BJP ka rieh tngen ha ki syrngiew jong ki Party Riewlum bad ka jingkynnoh ba u Dr Mukul u rah lut ia ki skhim sha Garo Hills, hynrei u khlem rah ia ka bhah ba dei jong phi ki nong Mawphlang", la ong u Bah Kennedy uba la ong ba u Dr Mukul u rah ia ki skhim kiba ki MLA ki sngap bad kim don ia ka iktiar ban ia tan ia ki skhim.
Shillong, 27 Naiwieng:Ka Presidet ka Civil Society of Women Organisation (CSWO) ka Kong Agnes Kharshiing ka la ujor ejahar ia ka jingkynnoh pyndonkam bakla ia ka pisa kaba la kot sha ka T.39 lak da ka Voluntary Health Association of Meghalaya, (VHAM) ha kaba iade bad ka jingpyntreikam ia ka projek ia ki briew kiba ngop ha ki kam dih drok ha ki ar tylli ki jaka kynthup ha Jowai bad ha Lad Rymbai ha Jaintia Hills.
Ha ka jingujor ejahar mynta ka sngi ha Laitumkhrah Police station, ka Kong Agnes ka la kam ba katkum ka jingtip, ka bank Statement ka Voluntary Health Association of Meghalaya, (VHAM,) ha Corporation Bank, Kesamon Building, Laitumkhrah la pyni ba la siew sha u K.Chyrmang bad u Lucky Bareh, kum ka jing thied ia ki thyrnia da ka VHAM naduh ka 26/04/2010 haduh 12/09/2011 bad naduh 10/01/2012 haduh 15/05/2017.
Ka la ong ba katkum ka jingwad jingtip, T.39, 91,655/- la siew sha u K Chyrmang bad u Lucky Bareh naduh kitei ki bnai.
Hynrei kaba lyngngoh ka long ba u K Chyrmang um don wat tang ka dukan die dawai, hynrei la shu pyndonkam da ka cash memo ba shu thok uba don Licence Number JH/395-396-397 kaba dei jong u N Khonglah.
Ka Bank Statement ka la pyni ruh ba T.30,92,985/- la siew sha u Kordor Chyrmang bad T.8,98,770 la siew sha u Lucky Bareh kiba ai da ka bill shu thok, la ong ka Kong Agnes ha ka ejahar.
Ka la ong ba katkum ka kaiphod, la kdew ba u Project Manager ka VHAM Jowai, u la ai da ki licence jong u Ram Passah, u trai ka M/S R.T Remedy Pharmacy, Ialong, West Jaintia Hills (Licence No JH/395-396-397) ha ka 2 tarik Jylliew 2017 bad M/S K.C.12 Dolloi Pharmacy , KNB Road, Jowai, Jaintia Hills, (Licence No JH/395-396-397) ha ka tarik Rymphang 2012 ban thied thyrnia na kane ka dukan hynrei baroh ka jingsiew la leh sha u Kordor Chyrmang bad kane ka dukan dawai ruh ka bym don satia.
Ka la ong ba ha kaiphod jong ka 30 tarik Nailar 2017 bad ha ka 1 tarik Nailur 2017, ka kynhun ba la ialam da u Wilson Dohling, (ADTI) Meghalaya SACS, Wallamtihun Hujon, Accountant- Meghalaya SACS bad u Glen Pyrtuh, Stores Officer- Meghalaya SACS, ki la lap ba ka la don ka jingpyndonkam bakla khamtam ban shu ai jingkhein pynheh ia ka jingdon jong ki briew ba dih drok.
Kila lap ba kala don ka jingsam wat ia ki thyrnia ba la kut por sha ki IDUs (Injecting Drug users) kaba la buh jingma ia ki kiba hap ha ka jingpeit ha Jowai bad Lad Rymbai centre.
Ka la ong ba ka kaiphod kaba la leit ban jurip ka la lap ka bill ba shu thok jong u Lucky Bareh bad ka la ai jingmut ban sospen ia u Rini W Pakma u Project Manager bad u Dakapaia Bareh, Counsellor.
Namar kane ka jingjia,ka lah ban don ka jingiasylla jong kiba bun ki briew ba pyndonkam bakla ia ka pisa bad dei ban leh da ka ain pyrshah ia ki, la ong ka kong Agnes ha ka ejahar.
Lah ban kdew ba ka Meghalaya AIDS Control Society (MACS) ka la pynkut noh ia ka jingtreikam jong ki ar tylli ki centre ba pyniaid da ka Voluntary Health Association Of Meghalaya (VHAM) kaba don ha Jowai bad ha Lad Rymbai hadien ba ka Fact Finding Team ka la lap ia ka jingpyndonkam bakla ia ka pisa kaba la kot sha ka T.39 lak tam hapoh kine ki ar snem shiteng.
Ka jingpynkut ia kine ki centre kan long naduh ka 1 tarik u Nohprah ban wan bad ha jaka ka VHAM, ka MACS kala aiti noh shwa ha ka Mihmyntdu Community Social Welfare Association (MCSWA) na ka bynta ban ai ka jingshakri ia ki briew kiba la ngop ha ki kam dih drok.
Ka Project Director ka MACS, ka Dr (Mrs) L Lyngdoh haba pynthikna ia kane mynta ka sngi, ka la ong ba hadien ba la ioh ia ka kaiphod na ka Fact Finding Team, bad ka Enquiry Committee jongki, la rai ban pynkut noh ia ka jingshakri jong ki ar tylli ki centre jong kaVHAM ha Jowai bad ha Lad Rymbai.
Jowai, 27 Naiwieng:Ka Dorbar Shnong ka Ladrymbai Dongwah da ka jingbthah u Dolloi uba dei u nongsynshar ia ki rangbah shnong hapoh ka Elaka Rymbai, ka la khot ban pynlong ia ka dorbar na ka bynta ban iajied ia ki dkhot shnong ba thymmai, hynrei ha kane ka dorbar ka la mih pynban ka huri ka hura tad haduh ba ki rangbah bad ki samla ki la kyndong ia ki kti sopti, jacket bad ban ia jrong kti iwei ia iwei hapdeng kiba pyrshah bad kiba mynjur ia katei ka dorbar.
“Na ka daw kane ka huri hura, katei ka dorbar ka la pulom noh khlem soh khlem sla bad ka shnong ha u Dolloi ka Elaka, u ma Elios Swer bad ka bor JHADC ban peit ban bishar bniah ia kitei ki jingjia khamtam eh namar ba ka ladei ka por election, ka lah ban long ruh ka daw jong ka jing donkti jong ka kam sain hima sima na sha lyndet", la ong uwei u rangbah na Ladrymbai.
“Ha ka jingshisha, la dep ban pynlong ia ka Election jied Rangbah shnong da ka Secret ballot ha ka 23 tarik u September 2017 bad u ma Shanbor Suja u la jop ha katei ka Election", la ong u Dolloi.
Hadien ba utei u Rangbah shnong u la jop, u la hap ban khot ia ka dorbar shnong ban thung ia ka EC ba pura, hynrei haba u la khot ia ka Dorbar shnong, ki don ki paidbah nongshnong shnong hapoh ka jingialam u ma Marshall Biam, kim ai lad satia ban thung ia ki dkhot ka EC namar ba ki dawa ba utei u Rangbah shnong u dei ban pynbiang shwa ia ka report halor ka jinglut jingsep bad ka jingioh baroh.
“Ka Pisa ka pynkulmar bad kadei maka kaba pynkulmar ia ki haduh katne", la kynthoh u rangbah uba na Ladrymbai hi, hynrei u bym hap ha Ladrymbai Dongwah.
“Utei u ma Suja u la bat haduh 1 snem 11 bnai kum u Rangbah shnong, hynrei namar ba la jur palat ka bamsap um lah ban ai jingkhien bad na kata ka daw ba ka dorbar kam lah ban ai lad ia u ban thaw ia ka EC ka dorbar shnong khlem da lah ban pynbiang ia ki jingkhien jingdiah", la ong u Rangbah Shnong barim, u ma Knightstar Amkhloo“Ngi kum ki nongshnong shnong ngi dawa ba utei u rangbah shnong un ai shwa ia ka jingkhein kaba biang.
Lada u lah ban pynbiang ia ki jingkhien jingdiah ngin ai lad ia u ban thung ia ka EC jong u, hynrei ten gin dawa ba dei ban weng noh ia u bad ban pynlong biang ia ka Election sa shisien", la ong shuh shuh utei u RS barim katei ka shnong.
U ma Suja udei u nongkyrshan u ma Justine Dkhar bad mangi te ngim don liang nano nano bad ngim lah ban ong ba ioh lehse kadei ka jingshisha bad kane ka lah ban dei u soh ka sain hima sima, la ong u ma Amkhloo.
Shillong, 27 Naiwieng:Ki nongtrei bylla ne Casual ka MeECL hapoh ka lama ka MeECL Progressive Workers Union (MPWU) ki la rai ban sangeh trei khlem buh por naduh ka 12 tarik u Nohprah ban wan ban pyrshah ia ka jingleh kuman bad leh mynthi ka bor pyniaid ka MeECL ban pynrulong ia ki jingdawa jongki.
Kine ki nongtrei bylla ka MeECL ki la ialum mynta ka sngi ha phyllaw ka MeECL bad ki la shim ia ka rai ban pynjur ia ka jingiakhih da kaba pynlong noh da ka jingsangeh trei khlem buh por ia ka jingleh mynthi kane ka tnad ia ki jingdawa jongki.
U President ka MPWU u bah Bah Mantiphrang Lyngdoh Kiri u la ong ba ki jingdawa kiba bun ba la buh hynrei kiba kham kongsan ki long ban pynlong nongtrei ba pura na ka kam nongtrei bylla namar ba kiba bun ki la trei palat da ka phew snem bad kawei ka dei ban ai ka jingsiew kaba biang kumba ioh kiba trei pura haba ki trei ia kajuh ka kam.
U Bah Mantiphrang u la ong ba ki la ap slem bha, naduh ka 3 tarik naduh ba u Commissioner & Secretary u la bthah ia ka bor ka MeECL ban khot iakren bad ki ban iapynbeit ia ki jingeh hynrei kam shym la khot satia haduh kine ki sngi bad kim banse ban shim noh da kane ka sien jam kaba kham tyngeh.
“Hadien ba ka MeECL kam shym la ai jubab eiei, ngi la rai ban pynlong da ka jingiakhih da kaba sangeh treikam khlem buh por naduh ka 12 tarik u Nohprah ban wan", la ong u bah Bah Mantiphrang.
Katba ka Kong Angela Rngad na ka TUR kaba la kyrshan ia kine ki nongtrei ka MeECL ka la ong ba ia mynta kin iakhih shwa ha madan ban dawa ia ki hok jongki katkum ka ain bad lada donkam kin kiew ruh wat sha iing kashari.
“Ngin ialeh shwa ha madan bad lada donkam ngin leit sha Kashari.
Ngi dei ban ioh ia u soh ka jingdawa jong ngi", la ong ka Kong Angela.
Ka la ong ba katba dang ap ban ai ia ka regularization ne thungkam pura, ka MeECL ka dei ban ai shwa da ka equal pay for equal pay ne siew bainong kaba iaryngkat kaba mut khlem pyniapher ia ka jingsiew hapdeng u peon casual bad regular kumba la bthah da ka Supreme Court ka ri.
Ka la ong ba ka dei ruh ban siew ia ka arrear kaba la lum na ki nongtrei kaba dei ka jongki nalor ka dor bylla ba thymmai hynrei haduh mynta khlem pat long kam.
“Sa katno snem ngin ia ap ban pynpei shkor ia ki riew mynthi ka MeECL.Ngi dawa katkum ka ain ym ba dawa beain", ka la ong.
Lah ban kdew ba ki nongtrei ka MPWU ki la pyrshah ia ka jingphah soi soskular ne contract agreement ka MeECL khlem iasyllok shwa bad ki ha ki bnai ba la dep bad ki la pynlong ruh iaka jingiakhih bunsien halor kane da kaba dawa ba dei ban pyndam noh bad dei ban thung nongtrei pura namar ba ki nongtrei ki dei kiba la palat phew snem suda.
Shillong, 28 Naiwieng:U ma Jermon Sayoo, u President jong ka UDP Mowkaiaw Circle jong ka 4-Mowkaiaw Constituency u la iehnoh ia kane ka kam ryngkat bad ki nongbud nongkyrshan ka UDP kumba 1500ngut tam eiei.
La shim ia katei ka rai ha ka jingialang, kaba la long ha iing Dorbar Shnong Mowkaiaw, ha ka 25tarik mynta u bnai.
Ka daw ba ki la iehnoh ia kane ka kam ka long ba kim don shuh ka jingshaniah ia ki nongialam ka party UDP la ha District ne ha ka Jylla.
Baroh kine kiba la iehnoh ia kane ka Party UDP ki la rai ban ai ka jingkyrshan ba pura ia u ma Heipormi Laloo na Mowkaiaw, u kandidet, u ban iakhun na kane ka constituency lada u ioh na kano kano ka seng ruh.
Shillong, 28 Naiwieng:Kawei ka Sumo ka la kylla mynta ka janmiet ha ka por 3:30 baje ha Quinine -Ri bhoi district.
Katei ka Sumo kaba kit briew shi kali ka dang kiew na Guwahati ban leit sha Shillong.
Ha katei ka jingjia 3 ngut ki briew ki la mynsaw jur bad kiwei pat ki mynsaw malu mala.
Ki 3 ngut ba la mynsaw jur la tip kyrteng kum ka Mercy Hmar 58 snem, u Rohu Mali 47 snem bad u Robihul Hussain 58 snem.
Ka 108 kaba don ha Nongpoh ka la pynkit ia ki sha Umsning CHC bad hadien la pynkit sha Shillong.
Ha kawei pat ka jingjia aksiden 2 ngut ki briew ki la mynsaw hadien ba ka kali ba ki shong ka la ia tyngkhuh bad kawei ka kali kit umphniang.
Katei ka jingjia ka la jia ha ka por 3:30 baje janmiet ha Mookyndur, West Jaintia Hills ha kaba kawei ka Alto 800 kaba mut ban leit sha Jowai ka la shah tynrah ha katei ka kali kit umphniang.
Kiba la mynsaw la tip kyrteng kum u Wanrapmi Pyrtuh, 31 snem bad ka Risuk Shylla, 25 snem.
Ka 108 kaba don ha Jowai ka la pynkit sha Civil Hospital, Jowai.
Shillong, 27 Naiwieng:Ki paidbah ka thain riwar Jaintia khappud bad ka Bangladesh ki la ki la iakynduh jingeh na ka jingsniew bad ka jingkhim palat ka surok naduh Wahkdait shaduh Dawki haduh ba la bun ki khep ba ki lait salit na ki jingjia ba sngewsih.
Ha ka sngi saitjain jong ka taiew ba la dep ki lad pathai khubor, ula ioh ban leit jurip ia katei ka thain ryngkat ki nongialam shnong bad ruh ki nongialam ka War Jaintia Youth Council bad la lap ba ka jingsniew ka surok ka long kaba jubor bha nalor ka jingkhim.
Ha ka jingshisha ka surok la dep pynheh naduh Pynursla ter ter tang haduh Wahkdait bad nangne shaduh Dawki la shu sah kumto kaba la wanrah shibun ka jingeh bad ka jingma ia ki paidbah ha ka leit ka wan khamtam ba katei ka jaka ka dei ka jaka ba ju leit ju wan ki nongjngohkai pyrthei.
Ki nongialam ka War Jaintia Youth Council kynthup u Bah Daniel Khongsit, u sordar ka Raid Mukertila u bah P Kongwang ki la pynpaw ba ka jingkhim kane ka surok ka la wanrah ka jingsahkut kali man ka sngi namar ka jingiaid ki trok bad bunsien ka la buh jingeh ia ki paidbah ha ka pang ka shitom bad haba beh kam kyrkieh.
U la ong ba na ka por sha ka por, ki la ju leit ud leit nam bad buh jingkyrpad na ka tnad PWD hynrei ka khlem long kam satia haduh kine.
Ki la pynpaw ba ka jingkieng dawki kaba la shna naduh u snem 1931 ka la don hapdeng ka jingma namar ba ka sorkar kam shym la moramot ia ka ha ka rukom kaba dei.
Ki la dawa ba ka sorkar ka dei ban leh eiei mardor khamtam ha kane ka aiom ba bun bha ki briew ba wan kai sha kane ka thain.
Ki la ong ba haba shu peit ia ka jinglong jingman bad ki kam pynroi, ka jinglong ka thain kam pat iahap ban ong ba ki la im ha ka spah snem kaba 21.
Ki la dawa ba u MLA ka Amlarem bad Pynursa ki dei ban shim khia ban pynthikna ban pynheh ia ka surok.
Ki la kynthoh ruh ba kidon ki surok ba la shna da ka Dhar company kiba la sniew noh tang ha poh lai bnai.
Ki la ong ba lada ka sorkar kam sngap ia ka jingdawa, kin leit wad jingtip da ka RTI ban tip iaka jingshisha baroh halor ka jingshna ia ka surok namar ba kane ka surok ka dei u budlum jong ka roi ka par ha ka thain khappud ka India.
Nongpoh, 27 Naiwieng:Ha kaba plie ia ka ophis treikam ba thymmai ka National People’s Party (NPP) Ri Bhoi District ha Nongpoh, ki heh Nongialam ka NPP haba kren ha kane ka sngi ki la ther tyngeh ia kane ka sorkar Congress ka la ialam khmat da u Dr.Mukul Sangma kum u Myntri Rangbah, halor ki kam bamsap, ki kam lehdonbor bad ka jingsynshar marwei da u Mukul Sangma, kaba la pynkulmar ia ki paidbah ha ka jylla hi baroh kawei.
Ha kane ka sngi kaba la plie ia katei ka ophis jong ka NPP, kaba la sakhi da ka jingdon u Conrad Sangma, President ka NPP uba la long ruh kum u Kongsan, u Vivek Raj Wangkhem, General Secretary ka NPP, u Dr.S.Kharlukhi, President ka NPP ha ka Jylla, u James K.Sangma, MLA ka Dadenggre (ST) Constituency, u Bah C.B Syiem Kyrtong ka NPP na Nongpoh, u Bah Sosthenes Sohtun, Kyrtong na Jirang, u Bah H.S Shylla kyrtong na Nongkrem, ki heh Nongialam ka NPP ha ka jylla, Distrik lem bad da ki hajar ngut ki paidbah kiba la wan ban sakhi ha kane jingplie ia katei a Ophis treikam ka NPP.Napdeng kiba la ai jingkren ha kane ka sngi, kiba kynthup naduh u Bah C.B Syiem, u Bah H.S Shylla, u James K.Sangma lem bad kiwei kiwei, haba ki ai jingkren nyngkong eh ki la ai ia ka jingkhublei kaba kyrpang ia u Dr.D.D Lapang, ha kaba ki la ong “Ngi ieid bad burom eh ia u Bah Lapang, uba la long uwei na ki nongprat lynti bad u riewkhraw, ym tang ba ka Distrik kan burom ia u, hynrei ha ka jylla hi baroh kawei ka dei ban burom bad ia kaba ngim dei ban kren ei ei kaba pyrshah ia u, namar ba u dei u briew uba stad bad uba shemphang".
Pynban kine ki kyrtong bad ki heh nongialam ka NPP, ki la pynpaw ia ka jingsngewkhia halor ki kam lehdonbor da u Mukul Sangma hapoh ka jylla, ha kaba kane ka jingleh donbor da u Mukul Sangma ka la pynkthang ym tang ia ki paidbah paidkar ha ka jylla, hynrei ka la pynkthang ruh at ia ki para MLA na ka Party Congress bad halor kane la sakhi ruh halor ka jingmih seng da kiba bun ngut ki MLA ka Congress.
La mih ruh ka sur na ki nongialam ka NPP, kiba la ong ba lada ka NPP kan wan ha ka bor, hadien ka Ilekshon 2018, u Dr Mukul Sangma un sa long u Myntri Rangbah ba nyngkong u ban sa shah kem bad shong patok namar ki kam bamsap jong u hapoh ka jylla.
Ki heh nongialam ka NPP, ki la pynpaw paidbah ruh ba katba nangmih ki sngi, wat kito kiba dei ki nongkyrshan ka Party Congress, ki la pynpaw ia ka jingngiah jongki ia kane ka Party Congress kaba la ialam khmat da u Mukul Sangma, namar ki la iohi ba kane ka Party Congress katba nangmih ki sngi ka la nanghiar nanghiar, khamtam eh halor ka jingphet seng ki Nongialam ba radbah, kum u Bah Rowell Lyngdoh, u Bah Prestone Tyngsong, u Bah Sniawbhalang Dhar bad katno tam halor ka jingpynbna sangeh iakhun da u Dr.D.D Lapang, u Ma R.C Laloo bad ka Kong Roshan Warjri.
Namarkata, ha kaba kum kane ka por kiba bun na ki paidbah ki la sdang ban phaikhmat sha ka Party NPP, namarba ki iohi ba kadei ka Party kaba don jingkyrmen, na ka bynta ban wanrah ia ka roi ka par khlem da iashah shilliang la ka long ha ka District ne ha ka jylla hi baroh kawei.
Ha kane ka sngi la ioh ruh ia ka jingkren kaba kyrpang na u Conrad Sangma, uba long u Nongialam bahakhlieh duh ka NPP bad ha kane ka jingkren jong u nyngkong eh u la ai ia ka jingiaroh bad ka jingburom ia u Dr.D.D Lapang, uba la pynbna ialade ban shongthait noh ha kane ka Ilekshon 2018.
“Nga ngeit wat u Dr.D.D Lapang ruh un don beit ka jingsngewrem halor kiba bun ki kam lehdonbor da u Mukul Sangma hapoh ka jylla, ha kaba tang namar jongu kiba bun na ki MLA ka Congress ki la hap ban mih noh ialade bad leit pyniasohnoh sha kiwei pat ki Party, haba kumta wat u President ka MPCC ula sngewthuh ialade ba ka Congress kam don jingkyrmen shuh hapoh ka jylla, sa katno tam ia ki paidbah bad ki riew madan" ong u Conrad Sangma.
Haba pynshai paidbah halor ka jingkynnoh da kiwei pat ki Party kiba la ong ba ka NPP ka iatreilang bad ka BJP, u Conrad Sangma u la ong, ba kum ka Party hi kam don kano kano ka jingiatreilang bad ka BJP, hynrei kum ka Party hi kan hap ban iatreilang bad ki Party kiba synshar ha ka Sorkar Pdeng, namar kane kan wanrah ia ka jingmyntoi sha ki paidbah nongshong shnong hapoh ka jylla.
Namarkata, kum u MP nga la ialeh bad iasaid ruh hapoh ka Parliament, na ka bynta ka jingdonkam ki paidbah ha ka jylla bad kaei ka nongrim kaba ka NPP ka ieng bad kata ka long ban ai ia ka jingshakri kaba kyrpang tam ia ki paid riewlum, u la bynrap.
La pynkut ia kane ka jingplie ophis thymmai ka NPP, da ka jingpdiang burom ia ki nongialam jong kiwei pat ki Party kiba kynthup na ka BJP, UDP, Congress bad HSPDP na ki thain bapher bapher jong ka Nongpoh Constituency, ha kaba ia kine kiba la wan ban pyniasoh la pdiang bad pynkup burom da u Conrad Sangma.
Shillong, 28 Naiwieng:Ki nongialam jong ka Khasi Jaintia Presbyterian Assembly mynta ka sngi kila leit ban ia kynduh ia u myntri rangbah ka jylla u Dr Mukul Sangma ha ophis treikam jong u ban ai khublei ia u halor ka jingithuh jong ka sorkar ia ki kam ba radbah jong u Rev Thomas Jones.
Ka jingithuh jong ka sorkar ia ki kam ba radbah jong u Rev Thomas Jones ka long halor ka jingpynioh ka jong u ia ki dak thoh ha ka ktien khasi namar dei lyngba jong u ba ia ki dak thoh ha ka ktien khasi u la sain dur kumba ka long mynta.
U Rev Thomas Jones u la wan sha kine ki lum khasi ban ialap ia ka ktien u blei ha u snem 1810-1849.
Ha kine ki snem kiba u la don ha kine ki lum khasi u la trei bor bah ban wanrah ia ki dak thoh khasi bad kum ka jingburom ia u ne u riew rangbah ka sorkar kala rai ba ka 22 tarik bnai jylliew kan long ka sngi shuti ha ka jylla man u snem.
(SP News Agency).
Shillong, 28 Naiwieng:Ha ka jingiakynduh jong u General Secretary jong ka AMPSTA u bah F.C Shullai ia u myntri rangbah ka jylla u Dr.Mukul Sangma halor ka jingbym hap ki nonghikai skul Deficit ha ka Fifth Pay Revision bad ka kyrwoh na utei u nongialam ka seng ki nonghikai u la ong ba u myntri rangbah u la kular ba ki nonghikai ruh ki dei ban ioh ia kajuh ka tulop thymmai kumba long ki nongtrei sorkar bad shen yn pynmhi noh ia ka jingpynbna.
U bah Shullai u la ong biang ba u la ia kynduh sa ia u ba D.P Wahlang Commissioner Secretary ka tnad pule puthi bad utei u heh sorkar ruh u la kular ban pyntreikam ia kajuh ka tulop kumba ioh lem kiwei ki nongtrei sorkar.
Ka kyrwoh ka la ong ruh ba ka jingialang jong ka APSTA kaba la long ha ka 25 tarik ka la rai ba kin ap ia ka jingpynbna haduh ka 25 tarik u kyllalyngkot bad lada ka sorkar kam pynmih jingpynbna, kin ia khih.
Shillong, 28 Naiwieng:Ka KSU Nongstoiñ Circle hapoh ka jingialam jong u General Secretary jong ka u bah F.Syiemiong mynta ka sngi ka la leit ban ia kynduh ia u EM ka tnad Labour ka KHADC ban ia kren halor ka jingbun ki nongbylla bar jylla ha Nongstoiñ ki bym don ki kot ki sla ba biang bad kumjuh ruh kim don ia ka Labour License.
Hynrei ki nongialam katei ka seng ki la kyndit ban ioh jingtip na u EM katei ka tnad u bah Blanding Warjri ba ha baroh kawei ka West Khasi Hills ki nongbylla bar jylla kiba ka District Council ka la ai laisen ki don tang 94 ngut.
Haba kren sha ki nongthohkhubor u bah Syiemiong u la ong ba tang ha Nongstoiñ ki don palat 500 ngut ki bar jylla kiba trei bylla bad kham bun ki dei ha Industrial Estate kaba don ha Siejliej bad kumuh ha kiwei pat ki jaka hynrei ka District Council ka la ai jingkheiñ pynban ba ha baroh kawei ka WKH ki don tang 94 ngut.
“Ngin a ka seng lada ngin khynra ruh ngim don pat ka bor ban pynshitom ia ki bym don laisen ne ki bym don kot don sla , dei na kata ka daw ngi wan ban ia kynduh bad u EM ba peit ia kane ka tnad.
Ngi dawa ba ka District Council ka dei ban leit khynra bad ban pyrkhing ruh ia ka jingai laisen ia ki bar jylla" ong u bah Syiemiong.
Utei u nongialam ka KSU Nongstoiñ Circle u la ong ba ka jingbun ki bar jylla ka la ktah ia ka kamai kajih ki trai muluk naba bun ki kontraktor ki ju khot bylla da ki bar jylla.
Shillong, 28 Naiwieng:U Chief Executive Member ka KHADC u bah Pynshngaiñ N Syiem u la khot ia kren mynta ka sngi ia ka Synjuk Ki Nongsynshar Shnong ka Bri u Hynniewtrep ban ia kren halor ka MUDA bad VAB.Ha katei ka jingiakren katei ka jingiakynduh jong ki ka la rai ba ka KHADC kan thoh sha U Lat ka Jylla ban pan jingpynshai halor ki nongrim kiba la pynlong ia ka ophis U Lat ban phah ia ka Village Administration Bill sha ka Ministry of Home Affairs, jong ka Sorkar India.
La rai ba donkam ban ia kynduh lang hapdeng ka Sorkar, ka KHADC bad ka SNSBH ban iakren halor ki mat kiba ktah ia ka jaidbynriew bad la khmih lynti ba ka sorkar kan khot ia ka jingialang bad ha kaba ia dei pat bad ka MUDA ki la rai ban dang ia kynduh biang.
Shillong, 28 Naiwieng:Ka shnong Lower Bakur ka la mad ia ka jingduh ding kaba la ar bnai kynthih mynta namar ka jingsniew jong u transformer ha ka treikam treijam khamtam kiba buh Xerox, kiba pule kot bad ki jingdonkam ba har rukom.
Halor kane, ka HNYC Southen Riwar Circle, Dawki ka la ia aiti ia ka dorkhas ha u Chief Engineer ka Distribution ha kane ka sngi Nyngkong ba dei ban pynpoi biang ia ka ding ha katei ka shnong kaba la suhsat na ka jingduh ha kine ki ar bnai eiei mynta.
U Bah Nikson Lamin bad u Bah Keepmewell Lamin ki president bad secretary ka seng ki la ong ba ka jingduh ding ka la ktah ia ka pule puthi jong ki khynnah skul bad kumjuh khamtam ha kine ki sngi ban wan sa ka aiom Khrismas bad snem thymmaia ha kaba ki paidbah ki ju pynthaba ia ki iing ki sem jongki hynrei kane ka la pynsngew sih kthang ia ki.
“Ngi kyrpad jur ba ka MeECL kan pynbha noh ia u transformer kloi wut wut khnang ba ki paidbah kin ioh biang ia ka jingshai’, ki la ong.
Shillong, 28 Naiwieng:Ka tnat Geological Survey of India (GSI), ka la thung kam sop sop ia ki nongniah kali, ha katei ka kali bad la lap ba la thep, da ki briew kiba na shabar Jylla.
Halor katei ka jingtip, kumta ka FJKGP Nongthymmai Circle hapoh ka jingialam U President u Bah Wankmenlang Tariang, ka la leit ban ia kynduh hynnin ka sngi, ia u director ka engineering wing jong ka Geological Survey of India (GSI) ha ka ophis jongu, kaba don ha Nongrim Hills.
Ka jingleit iakynduh ka seng ia une u director ka long hadien bala ioh jingujor na kiba bun balang ba ka don ka jing ia thep kam sop sop haba iadei bad ki post driver bad khamtam eh ba ka don ka jingsuba ba bun na kitei ki kam kiba lait la pyndap da ki briew kiba na sha bar ka jylla.
Ha ka jingiakren bad une u director ula kubur ba ki don ki kam niah kali, kiba lait hynrei kine kim dei kita ki kam kiba shirta, hynrei ki dei tang ki kam kiba shipor, ki ban kut noh tang hapoh 3 ne 4 bnai hadien ba la kut ki project jong ka ophis bad haba iadei bad ki kam, kiba la lait la thep ruh tang ia ki trai jylla.
Hynrei na ka liang ka seng kam shim la hun ia ka jubab jong utei u ophisar bad na ka liang ka seng, ka la pan syndon di kyrteng ba pura jong kitei kiba bat ia ki kam niah kali, khnang ba ka seng kan lah ban jurib bniah lada don shisha ne em ki briew kiba na shabar ka jylla kiba ioh ban rung kam ha katei ka ophis.
Haba iadei bad kane na ka liang u director ula pan por na ka seng bad na ka liang ka seng ruh ka la ai por shitaiew ia ka ophis, ba kan pynshai sha ka seng ia kane ka kam.
Shillong, 28 Naiwieng:Ka khynnah kynthei kaba dang pule ha ka klas VI ha kawei ka skul ha Laitumkhrah ka la bthah noh ia la ka jongim da kaba sdien phasi ialade.
Katei ka jingjia ka la jia ha ka miet sngi nyngkong.
Katei ka jingjia ka la jai ha New Colony Laitumkhrah bad la iohi ia katei ka jingjia da ki marjan.
Ki pulit ki dang tohkit bad ki dang ap ia ka ripod Post Mortem.
Shillong, 28 Naiwieng:Ki nonghikai skul SSA ki la byrnem ban mih sha surok lada ka sorkar jylla kam pynlait ia ka tulop ba la sah pongding wat hadien ba la pynlait da ka tnad Human Resources Development (HRD) ka sorkar India.
Ha ka jingpynlait kyrwoh mynta ka sngi u president ka Meghalaya SSA School Association (MSSASA) u Bah Aristotle Rymbai u la ong ba ki nonghikai ki la long kiba la pynkhreh ban pynlong ia ka jingiakhih lada ka sorkar jylla kam pynlait noh ia ka tulop jongki shwa u Nohprah mynta u snem.
Ka MSSASA ka la aiti ia ka dorkhas ha u State Project Director SEMAM-SSA u Ambrose Ch.
Marak bad kyrpad ba ka sorkar ka dei ban pynlait noh ia ka tulop jongki kiba don 12481 ngut kiba la pyndep ia ka jinghikai bad kynthup ia kito ki bym pat pyndep ia ka jingpyntbit.
Ka jingdawa ka long ruh ban pynlait ia ka arrear ba phra bnai jong ka snem mang tyngka 2016-17 kaba sdang naduh ka 1 tarik Naitung 2016 haduh ka 28 tarik Rymphang 2017 bad saw bnai ka tulop naduh u Nailar haduh u Naiwieng mynta u snem.
Ka jingsahkut ka tulop ka la pynktha khlieh ia ki nonghikai ban siew bai skul khun, ban siew bai ing, ban siew bai thang ding, bai dawai bad kiwei ki jingdonkam ha iing ha sem.
U Bah Aristotle u la ong ba ka MHRD ka la bthah ia ka sorkar jylla ba kan pynbiang ka jingsiew tulop ia ki nonghikai na ka mang tyngka ka jylla hynrei ka sorkar jylla kam shym la shah skhor haduh mynta.
U la ong ba ha ka jingshisha ki ophisar na ka tnad pule puthi ki la phah bunsien sha ka sorkar jylla hynrei khlem ai jubab eiei halor kane.
“Lada ka sorkar jylla kam pynlait shwa ia ka tulop shwa ka 8 tarik Nohprah kin sa pynlong ia ka jingiakhih", u la ong u bah Aristotle.
Ka seng ka la ai ruh ia ka dorkhas ha u Myntri Rangbah u Dr Mukul Sangma halor kane.
Shillong, 28 Naiwieng:Hadien ka jingthad madan jong ki 3 ngut ki longkmie ia ka jingioh jingtip jong ki lyngba ka ain wad jingtip, ba u bah Sanbor Shullai MLA ka 19th Shillong konstitwensi u la thungkam ia ki khun bad ki pyrsa lajong kaba paw ba u MDC ka Laban u bah Ricky Shullai ruh u dang trei mynta kum u Peon jong ka Legislative Assembly, mynta ka sngi u bah Ricky Shullai bad u bah Sanbor Shullai ki la wan ia kynduh ia ki nongthohkhubor ban pynshai halor katei ka bynta.
Haba kren sha ki nongthohkhubor u bah Ricky Shullai u la ong ba u kyndit ban iohi ha ki kotkhubor ba ka kyrteng jong u ka paw ba u trei kum u Peon jong ka Meghalaya Legislative Assembly, u bah Ricky u la sei ia ki kot ki sla ban pyni ba u la dep risaiñ na katei ka kam naduh ka 8 tarik u naiwieng, 2016 bad ia ka shithi risaiñ kaba la pyni ba ka Assembly ka la ioh pdiang la phah sha u Secretary jong ka Meghalaya Legislative Assembly ha katei hi ka sngi.
“Nga lyngngoh ban iohi ba paw ha ki kotkhubor ba nga bat ar kam MDC bad Peon, nga la dep risaiñ naduh ka 8 tarik u naiwieng, 2016, kine ki kot ki sla ki don bad nga, ngan pyrkhat aiu ngan leh halor kane ka bynta ia ki ophisar ka Assembly la nga dei ban iaid sha ka aiñ ruh ngan dang pyrkhat" ong u bah Ricky Shullai uba la bynrap ba katei ka la pynsniew dur ia u khamtam ha kane ka por elekshon.
U kñi jong u pat uba dei u MLA jong ka 19th Shillong South u bah Sanbor Shullai u la ong ba un leit ia kynduh ia u Lamphang ka ïng dorbar u A.T Mondal ban ia kren halor katei ka bynta ba kat ka Assembly ka bakla haduh katne da kaba pyni ha ka RTI ia u briew uba la risaiñ kum u nongtrei jong ka.
Ha kaba ia dei bad ka jingpaw ha ki kotkhubor ba u MDC ka Laban-Mawprem u trei tang kum u Peon , u bah Sanbor u la ong “Ha kine ki sngi nga dang iohi ha ki kotkhubor ba u bah D.D Lapang ruh uba la long myntri rangbah bad MLA la bun snem nyngkong u dei u nongdie sha, u myntri rangbah duh ka ri ruh u Narendra Modi nyngkong u dei u nongdie sha, u President barim ka Ri u APJ Abdul Kalam u dei u nongdie kotkhubor, kam pher la phi u shakri uba rit tam hynrei phi don pat ia ka mynsiem ban trei na ka bynta u paidbah, dei na katei ka daw ba u bah Sanbor ruh um ju rem elekshon" u la ong.
Halor ka jingkynnoh ba u thung kam tang ia kiba haing lajong u bah Sanbor u la ong “Naduh u snem 1985 ba nga dang long tang u nongtrei mon sngewbha , ngam pat long politishian nga la shakri ia ki paidbah, da ki hajar nga la iarap ban pynioh kam ngam don rikod shuh, ngi la tur ryngkat bad ki sha manla ki ophis mynta ki la trei la ki jong ki jong ki kam, ki bym lah pynioh kam sorkar ngi la pyrshang ban ia khun da ki skhim seng kam lajong, kitei ruh mynta ki la biang, ngam don bor ban thung kam hynrei dei ka ophis nga don pat ka hok ban kyrpad.
Lada ki khun ne ki pyra jong nga kileit apolai kam, ki lah ia ka interbiw ki ioh, ngan ong shuh kumno, balei kita ki briew kim tynruh sha ka sorkar ba kan thaw ia ka aiñ ba ki khun ki kti, ki hynmen para ne ki bahaing hasem jong ki MLA ne MDC kim bit shuh ban aplai kam sorkar, kata te kan shai seh" ong u bah Sanbor.
Kham hadien ka la wan poi ka jingthoh na ka ophis jong u Public Information Officer ka Meghalaya Legislative Assembly kaba la pyntip sha ki kotkhubor ba u bah Ricky Shullai u la dep risaiñ na ka kam Peon ba u trei naduh ka 8 tarik u naiwieng, 2016 bad la pdiang ia kane naduh katei ka sngi kumta ka ophis kam shym la siew eiei shuh ia u.
Shillong, 28 Naiwieng:Ki nongialam ka Khasi Student Union (KSU) hapoh ka jingialam u General Secretary jong katei ka seng u samla Donald V Thabah mynta ka sngi ki la leit ia kynduh ia u Chief Electoral Officer ( CEO) ka jylla u bah Frederick Roy Kharkongor ha kamra treikam jong u ha Addl.Secretariat ban ia kren halor ka jingpynrung kyrteng thep vote ha kane ka jylla.
Haba kren sha ki nongthohkhubor, hadien katei ka jingiakynduh u General Secretary, ka KSU, u la ong ba ka jingiakynduh jong katei ka seng ka long ban ia kren halor ka jingpynrung kyrteng thep vote ha kane ka jylla naba ka KSU ka tieng ioh ba yn shu pynrung pathar ia ki bar jylla ne ki mynder kiba shu wan poi ha kane ka jylla tang shipor ar por.
U samla Donald u la ong ba kawei pat ka mat ba ka KSU ka la leit pan jingshai ka dei hadien ba u CEO u ka kren sha ki kotkhubor ba la buh thong kumba 1 lak ngut tam ban pynrung kyrteng ha kane ka jylla shuwa ka elekshon MLA 2018.
Ha katei ka jingiakren u samla Donald u la ong ba ka KSU ka la kren shai ha u CEO ba katei ka seng kan pyrshah beit lada yn pynrung kyrteng thep vote da kaba kheiñ ia ka Census 2011, “Ngi la ong ha u CEO ba ngin pyrshah lada pynrung kyrteng thep vote katkum ka Census 2011, namarba ha katei ka Census la pynrung kyrteng lut ia ki mynder kiba wan shong be-aiñ ha ki ing thap dap ha kane ka jylla bad ba la pynrung kyrteng ruh ia kito ki bar jylla kiba wan trei ha kane ka jyllana ka daw ka jingpynkynriah kam" ong u samla Donald V Thabah haba kren sha ki nongthohkhubor.
Kawei pat ka bynta ba ka KSU ka la pan jingshai na u CEO ka long hato la ki seng saiñpyrthei ki don bor ne-em ban pynrung kyrteng ia ki briew, u samla Donald u la ong ba la jubab ba ki seng saiñpyrthei kim don bor satia ban tynruh kumno ban pynrung kyrteng ia ki briew ha ka thup kyrteng thep vote.
U la ong ba u CEO u la jubab ia ki ba ki seng saiñpyrthei ki lah tang ban shu batai lem ia ki briew ia ki lynti ba ki dei ban iaid ban ioh rung kyrteng, “U la ong ba hap ban peit katkum ki lynti bad ki kyndon kiba dei ban iaid naduh ki kot ki sla bad kumta ter ter bad yn ym pynrung kyrteng pathar" ong utei u nongialam ka KSU.Ha katei ka jingleit pan jingshai u samla Donald u la ong ba u CEO u la pynshai ruh ba la shu buh thong 1 lak tam ban pynrung hynrei lada kam poi ruh kam lei lei satia naba katei ka jingthmu pynrung kyrteng thep vote ka long ban pynrung kyrteng ia ki samla khamtam sha nongkyndong kiba dang shu kynjoh ia ka 18 snem karta.
U la iathuh ba ka KSU ka la pan jingshai ruh balei ba ki briew kiba la tymmen kiba la poi sha ka 60 ne 70 snem mynta ki mih kynsan ha kine ki por jan elekshon ban pynrung kyrteng thep vote bad shaei ki jah baroh shi katta.
“Ia kane ruh u la ong ba kin peit bniah bha ia ki kot ki sla bad tang kiba dei hok ban ioh yn pynrung kyrteng ia ki, u la ong ruh ba ka ophis ka la don ia ka Software kaba lah ban lap lada don ki briew kiba don kyrteng thep vote ar jaka" u la ong.
Ha kaba ia dei bad u Aadhaar ruh ka KSU ka la buh jingkylli hato na ka jingdon u aadhaar lah ne-em ban pynrugn kyrteng thep vote bad ia kane u samla Donald u la ong ba u CEO u la jubab ba ha Meghalaya ym pat pdiang ia u Aadhaar.
Mawryngkneng, 29 Naiwieng:Ka Khasi Students’ Union Mawryngkneng hadien ba la dep phah dorkhas ha ka 31tarik Risaw 2017, sha ka Sorkar MUA II bad sha lai ngut ki MLA bah David Nong-rum MLA Mawryngkneng Constituency, bah Remington Pyngrope MLA Mawkynrew Constituency, bah Ardent M Basaiawmoit MLA Nongkrem Constituency.
Hynrei haduh mynta ka Sorkar ka sdang sngap mynthi ha kaba iadei naka bynta ban kyntiew kyrdan noh ia ka Mawryngkneng C&RD Block sha ka Civil Sub division, ha kaba ka jingdon jong ki shnong ka la kot haduh 64 tylli ki shnong bad ka jing don ki briew (Population) katkum ka census 2011, ka la kot haduh 67,291, kata 33,396 ki shynrang bad 33,895 ki kynthei; hynrei haduh mynta ka Sorkar ka dang sngap mynthi bad kumjuh kitei ki 3 ngut ki MLA ki khlem kren ne ang wat tang shikyntien ruh ha kaba iadei bad katei kakam kaba u paidbah u donkam.
Naka liang ka seng ka ai por ia ka sorkar ha shwa ka Dorbar tlang dei ban pynioh Civil Sub division ba pura ha Mawryngkneng lym kumta ka Seng bad u paidbah kin pynlong jing iakhih pyrshah iaka Sorkar bad yn sdang iakhih shwa da kaba jai jai na 3 tylli ki Constituency kata na Mawryngkneng, Mawkynrew bad Nongkrem Constituency.
Shillong, 29 Naiwieng:U myntri Rangbah u Dr Mukul M Sangma mynta ka sngi u la leit jurip ia ka jaka ba la pynkhreh ban pynlong ia ka jingiaseng KJP Synod Mihngi ha Lum Swai, ha Tynring kaban long ha u Lber 2018.
Hadien ba la jurip, u myntri rangbah u la pynlong ia ka jingialang ha Tynring Presbyterian Higher Secondary School, ha kaba u la pynpaw ia ka jinghun mynsiem ba la ioh ban jurip ia kane ka jaka kaban pdiang ia ka jingseng bah kaban long ha u Lber ban wan.
U la pynpaw ba ki ophisar na ki tnad sorkar bapher bapher ki la trei sted ban pynlong ia kane ka jaka ha ka rukom kaba biang.
U la ong ba ka jaka ka long kaba itynnad bha khamtam ban pdiang ia kum kane ka jingiaseng bah.
“Ka Shillong ka la hapngiah bha bad kam don jaka ban pdiang ia ka jingialum kaba heh bad ka shnong Tynring ka lah ban thaw dur ban don ki jingdonkam kaban pynlah ban pynlong ia ki jingialang ba heh kum kane ha ki snem ban wan", u la ong bad bynrap ba ka sorkar kan ai ia ka jingiarap.
Shwa ia kane, ki ophisar na ka tnad PHE, PWD (Roads) bad MeECL ki la batai ia ka jingiaid ki kam na ka bynta kane ka kam.
Ha kane ka sngi la don lang u MLA ka thain u Bah David Nongrum, u DC ka East Khasi Hills, Shillong u Bah Peter S Dkhar, ki Pastor na ka KJP Synod Mihngni, Laithumkhrah Presbytery bad ki dkhot ka Dorbar Shnong, Tynring.
Shillong, 29 Naiwieng:Ki nongshong shnong ka Ummulong kynthup ki Executive Member ki la thoh sha u CEM ka JHADC ba un weng noh ia ka hukum pyrshah ia u Rangbah Shnong ka Ummulong uba la shah sloit na ka bor jong u.
Ha katei ka jingthoh kaba la don haduh 561 ngut ki ba la soi kyrteng kynthup ia u Secretary bad Chairman ka shnogn Ummulong.
Ha katei ka jingthoh ki la kdew ba katkum ka section 28(2) jong ka Establishment of Elaka and Village Election Powers and Function and Jurisdiction of Daloi, Sordar and Waheh Chnong Act 2015 u Doloi u la pynkheiñ ia katei ka aiñ da kaba sngap ia ki katto katne ngut kijba don tang 139 ngut hynrei um sngap ia ka sur kiba bun balang bad ba um lah ban pynshisha ia ki jingsoi kyrteng.
Ha katei ka jingthoh la kyrpad ban pynsangeh noh ia ka jingtreikam jong u Acting Chnong hynrei ban wanrah biang ia uba Waheh Chnong barim namarba ka samoi treikam jong u ka sah sa tang shibnai shiteng.
Shillong, 29 Naiwieng:Ka ophis u District Medical and Health Officer , Ri-Bhoi District, Nongpoh lyngba ka ophis jong u District Malaria Officer, Ri-Bhoi ki la lap ba ki don haduh 6 tylli ki kes ba ki briew ki ioh ia ka jingpang khie shoh Dengue.
Katei ka long katkum ka ripod jong ka ELISA Test kaba la leh ha ki jaka Test kiba bun kiba don ha ka jylla Assam.
Na kitei ki 6 tylli 5 tylli ki kes ki dei kiba jia ha Khanapara kaba hap hapoh Byrnihat PHC bad kawei pat ka dei ha Amjok kaba hap hapoh Byrnihat PHC.Nalor kitei ki kes ki don pat sa 9 tylli na ka shnong Borbhuin kaba don hajan ka shnong Amjok bad ia kitei la leh ia ka Test da ka RDT hynrei la ong ba ka Test kaba leh da ka RDT ym lah satia ban pynthikna la ka long kaba dei shisha ne-em.
Ia kitei ki kes la lap ba ki jia ha u bnai nailur, risaw bad naiwieng mynta u snem.
Dei halor katei ka jinglap ia ka jingsdang pur kitei ki jait jingpang ka ophis u DMHO ka la phah ar tylli ki kynhun ban lei tai jingpynshai sha kylleng ki shnong kiba hap ha Ri-Bhoi District.
Ia ka Test ELISA ha kane ka jylla ka don tang ha NEIGRHIMS bad ha Civil Hospital, Shillong-Sentinel Lab.
Ha Nongpoh pat ki dang shna ia ka Sentinel Surveillance Hospital, ha Bethany Outreach Hospital Nongpoh ruh lah ban leh tang ia ka Rapid Test hynrei ia katei ruh ym shym satia ban pynthikna la ka long kaba dei ne-em.
Haba ia kren bad u DMHO ka Ri-Bhoi u la ong ba kitei ki jait jingpang ki dei kiba wanrah da ki jingdait jong ki skaiñ pyrjong kum u AEDES.Ka daw ka jingsaphriang katei ka jait jingpang u la ong ba ka dei namar ka jingdait u pyrjong ia uwei u briew bad u leit biang sha uwei pat u briew.
U la ong ba ki paidbah ki dei ban iada lypa na kitei ki jait jingpang ban ia kaba dih dawai hadien ba la ioh pang namarba ka lah ban neh taiew bad ka jingshit ka kiew ka hiar.
Kitei ki jait ‘kaiñ pyrjong u DMHO u la ong ba ki kha roi bha namar ka jingpynlang ia ki um jaboh sharud shakiar bad u la ong ba ia ki um jaboh dei ban pyllait ba kin tuid, kawei pat ka jaka ba utei u kain pyrjong u ju kha pylleng ka dei ha ki jaka pynlang um kum ha u khiew phiang bad ki ju kha pylleng hangtei bad dei na katei ka daw u ong ba hap ban tap bha ia ki khiew um ban ym ioh lad kitei ki jait skain ban kha pylleng.
Haba kylli kaei ka daw ba katei ka jait jingpang Dengue ka kynrei ha Ri-Bhoi u DMHO u la ong ba ka daw hi ka dei namarba la jan palat bad ka Assam bad ha Assam kiba ioh ia kitei ki jait jingpang ki dei kito kiba nongbylla kiba wan ha katei ka jylla.
Ha ka jingshisha u la ong ba katei ka jingpang ka dei ban kynrei bha ha ka por lyiur hynrei ka jia ruh por tlang namarba ki don ki jaka ba lang um harud ha kiar.
Kiba bun kiba ioh pang u ong ba ki leit sumar sha Assam ba ia kito ki briew kiba sah ha ki thaiñ Byrnihat, Jorabad ka la jan palat ka Assam ia ki naba ha Nongpoh ym don jaka sumar.
Shillong, 29 Naiwieng:U General Secretary ka KSU u samla Donald V Thabah u la ong ba ka KSU mynta ka dang tih naduh tyllong ban lap ia ka jingshisha halor ka jingwan poi ki bar jylla kaba da ki 3 ne 4 bos manla ka sngi ha NEIGRHIMS.Haba ia kren bad u nongthoh khubor u samla Donald u la ong ba ka dei ka kam kaba eh bha namarba ki briew ki kam ba ki wan phah sumar.
U la ong ba ka KSU ka la pyrshang ban tih bniah hynrei ka eh namarba ki wan ha ka kyrteng ban phah sumar bad kam don jingkhang iano iano ban wan phah sumar ha kano kano ka jylla.
U la ong ba la ioh jingtip ruh ba haba ki wan 100 ngut ha ka por wan phai ki leit phai tang 60 ngut, ngi wad shano ki 40 ngut pat ki jah hynrei la ioh jubab ba ki shah bat ha jaka sumar ban thiah pang shuwa.
“Dei na kata ka daw haduh mynta ngi dang tih bniah bha naduh tyllong ban lap ia ki jingshisha baroh" ong u samla Donald.
Lah ban kdew ba khyndiat sngi mynshuwa ka KHNAM ka la leit khynra ha ka por dang step phyrngap ha NEIGRHIMS la arsien kynthih bad ha ka sien kaba nyngkong ka la lap 6 bos night Super ki bar jylla bad ha ka sien kaba -ar pat ka lap 3 bos bad ki nongialam ka KHNAM ki la iathuh ba katei ka jingwan ki bos ban wan buh briew ka long manla ka sngi.
Nongstoiñ, 29 Naiwieng:Ar ngut ki pulit jong ka 4th MLP Batallion, ki la mynsaw jur hadien ba ka trok pulit kaba ki shong ka la kylla bad leit tyngkhuh ia u nar kynroh jong ka surok bah Nongstoiñ By Pass kaba don ha Umkyllain.
Ka khubor na ki heh pulit jong ka District ka iathuh ba katei ka jingjia, ka la jia mynta ka step ha ka por kumba 8:15 mynstep, katba katei ka trok kaba don ia u Number ML 02 2009 ka dang thmu ban leit sha Siju ban leit ai bam, ia ki pulit Batallion ba don ha Siju.
Shuh shuh ka khubor ka iathuh ruh ba ha katei ka trok, ki don haduh 5 ngut ki pulit bad mar ia poi ha Umkyllain kynsan kynsan, ka la iakynduh ia kawei ka Bolero Camper kaba don ia u Number ML 06 8749 kaba wan na ka thain Nongstoiñ bad mar iapoi ha lad jong katei ka surok bah Nongstoiñ-Riangdo, ka la ieng kynsan hapdeng jong katei ka surok bah bad u nongniah jong katei ka trok pulit, ban lait na ka jingiatyngkhuh u la ialeh ban iuh brake, hynrei kumno re kumno katei ka truk ka la kylla bad leit tyngkhuh ia u nar ker jong katei ka surok bah.
Ia kitei ki ar ngut ki pulit kiba la mynsaw jur la tip kyrteng kum u Kingston N Sangma bad u Rocketson Kharjarin bad la pynkit noh ia ki sha Civil Hospital Nongstoiñ ban ioh ia ka jingsumar, katba ia kitei baroh ar tylli ki kali la rah noh sha Thanad Nongstoiñ ban pynlong ia ka jingtohkit.
Jowai, 29 Naiwieng:U bah PN Syiem uba dei u CEM ka KHADC ha ryngkat kiwei pat ki paralok jong u na Shillong kin wan hiar sha Wapungskur, East Jaintia Hills; na ka bynta ban pynshai paidbah halor ka hok ka kynti longtrai ia ka khyndew ka shyiap bad ruh halor ka kam tih dewiong kaba dang shah khang haduh mynta ha ka National Green Court.
Katei ka dorbar kan long ha ka 1 tarik u Nohprah bad kan sdang naduh ka por 11 baje ha Madan ialehkai ka Wapungskur.
Kane ka long katkum ka jingpyllait khubor u Convener katei ka Dorbar, u ma T.Dkhar.
Shillong, 29 Naiwieng:“Ka jing kyllain jelbi palat u nongialeh na ka UDP, ka pynlong ia ki paidbah, ban ngiah bad artatien" ong ka kyrwoh na U bah W Kharmawlong President UDP Iewduh bad U Bah P Mawrie, President UDP Mawlieh Lyngkyrdem, kaba la phah sha U Rupang mynta ka sngi.
Katei ka kyrwoh, ka ong shuh shuh, ba ki la rai ban ai jingkyrshan noh ha kane ka kynti, ia ka kong Grace Mary Kharpuri, kaba don ka jingkyrmen ban poi sha ka thong bad kaba ialeh na ka seng PDF.“Kum ka seng riewlum, ngi la shah rem laisien lai wat, na ka daw, ba ngi ia pra bad mih bun tylli ki seng riewlum.
Te ban wan rah sa shisien pat ia ka jingjop ba donburom, da kawei ka sur, ngi la rai ban kyrshan tyngeh ia ka PDF, namar ki nongrim ba skhem bad shongnia jong katei ka seng, na ka bynta ka ri bad ka jaitbynriew" ong shuh ka kyrwoh.
Kitei ki ar ngut ki phah ruh ia ka jingkyntu ia ki paidbah jong ka Mawsynram, ba kin ym biej bad kin ym sngap ia u briew, uba dwai bad ha kajuh ka por, uba buaid spah.
“Ia u dieng, uba sei soh bha baroh ki kwah ban kawang ia u" pynkynmaw kitei ki rangbah ia ki jingkren jong U bah BB Lyngdoh, bam kwah ha dwar U Blei.
Shillong, 29 Naiwieng:U MLA ka Pynthor Umkhrah u bah A.L Hek u la ong ba ka long lehnohei ban don ia ka sorkar lada ka sorkar kam lah ban pynbiang ia ki jingdonkam u paidbah, “Kan long lehnohei ban don iaka sorkar lada kam lah ban pynbiang ia ki jingdonkam bad kam myntoi ban long nongialam lada ym lah pat ban pynbiang ia ki jingdonkam jong ki paidbah" ong u bah Hek haba pyllait paidbah ia ka phlim Bakla mynta ka sngi ha Hawkers Free Zone Market, Golflink.
U bah Hek u la ong ba ba u kyrmen ba lada long ka mon u blei ha u 2018 kan wan noh da ka sorkar thymmai ka ban lah ban pynbiang ia ki jingkwah u paidbah.
U la ong ba ka kam ak phlim kam dei tang ba ka kyntiew ia ka jylla hynrei kan iarap ruh ban aikam ia jam ia kijba bun ki samla.
Ha katei ka sngi la donlang u MDC ka Laitumkhrah ubah Neil Antonio War.
Shillong, 29 Naiwieng:Ka dorbar Jylla, kan sdang naduh ka 8tarik Nohprah 2017 bad ka jingshong dorbar, kan dei na ka bynta lai sngi.
Kat kum ka rai jong ka Business Advisory Committee, la pynbeit, ba ha ka 8tarik bad 14tarik, kin don ki bill jong ka sorkar, ban leit rah ha iing dorbar, katba ha ka 13tarik, yn ailad ia ki mat ban leit rah da ki dkhot ka iing dorbar.
Shillong, 30 Naiwieng:U Myntri rangbah ka jylla u Dr.Mukul Sangma u la ong, ba wat la u bah D.D Lapang MLA ka Nongpoh un shongthait noh ha ka elekshon 2018, hynrei kam dei satia ba u shongthait na ka politik hynrei un dang iai bteng ban long kum u President katei ka seng ha kane ka jylla.
“U la ong ia nga ba u la kynjoh 85 snem mynta bad sa 5 snem un dap 90 snem" ong u Dr.Mukul.
U Dr.Mukul u la ong ruh ba u bah Lapang u la pynthikna ha u ba ka Party Congress kan jop beit ha ka elekshon 2018 na Nongpoh bad dei na katei ka daw u kwah ban shongthait noh.
“Mynta un lah ban pynleit jingmut bha kum u President naba u la lait met" ong biang u Dr.Mukul.
U Dr.Mukul u la ong ruh ba dei ban pdiang ia ka rai ki nongialam ban ym ia khun ha ka elekshon MLA 2018 hynrei ki la kut jingmut pat ban trei radbah na ka bynta ka Party.
U la ong ba ha u snem 2023 lei kin nangbun ki nongialam ki ban shongthait noh bad kane kan ym dei tang na ka Party Congress.
Jowai, 29 Naiwieng:San ngut ki briew kynthup ia ar ngut ki longkmie iwei i heprit bad ar ki rangbah ki la duh ei ia ka jingim, ha ka jingjia tyngkhuh kali mynta ka sngi ha Um Tyr-a, harum Weighbride, East Jaintia Hills.
Kane ka la jia mynta ka step ha ka por kumba 10 duna eiei, katba ka Maruti 800 kaba ki shnong ban leit sha Khliehriat na thain Lumshnong ka la ia tynrah bad kawei ka trok kaba dang thmu leit sha Assam.
Ka jingiatynrah ka la long kaba jur bha haba 4 ngut ki la khlad hashen, katba iwei pat ha lynti sha Hospital.
Katei ka Maruti 800 ruh ka la julor bun.
Kitei ki lanot ki dei kiba la tip kyrteng kum ka Dingi Nampui, U Lalshansuk Hmar (11) snem, U R Hmar (50) baroh na ka shnong Khongoi thain Lumshnong East Jaintia Hills bad u Shinemeki Lamare(17) na Chiehruphi katba iwei pat i long ym pat tip ia ka kyrteng bad ia ka shnong.
Ia ki met jong ki baroh la rah sha Khliehriat CHC ban pyndep i ka post mortem.
Napdeng kitei ki san ngut kiba la khlad noh, u nongniah, uba dei na ka jait Bareh ha ryngkat ar ngut kiwei pat ki la mynsaw jur bha bad la iathuh ba baroh ki don hapoh ICU ha ki jaka ai jingsumar.
La iathuh ba katei ka trok ka tur beit beit sha ka liang jong katei ka Maruti bad kiba sakhi ia katei ka jingjia ki la iathuh ba la lap u ia u bhang (Ganja) bad ka kyiad napoh katei ka trok kaba kit Chips.
Shillong, 30 Naiwieng:U MLA barim ka Siju u Augustine Marak u MDC ka Congress na Rongram u la ther ia u Rophul Marak uba la weng na ka sorkar hadien ba u la kdang baroh san snem u la bein ha I khyllip mat ban leit biang sha ka elekshon.
“Ka mut aiu ba un (Rophul) un weng na ka sorkar haba u la kdang ha ki san snem ha ka shuki sorkar, ka dei kam biria", la ong u Agutsine.
U la bynrap ba lada u sngew ba ka sorkar kam leh eiei balei un da ap haduh kane ka khyllipmat ban weng ia ka jingkyrshan na ka sorkar bad balei um weng naduh kham mynshwa.
U la ong ba ka jingiam jong u Rophul ha ka khyllipmat ba khadduh kan nym treikam satia namar ba kan long kum ka um mat kuratia.
Shillong, 30 Naiwieng:10ngut ki khar Nepali, ki la ioh kyrteng thep vote thymmai bad kitei ki dei kiba la ioh jingmynjur na ka shnong Mihmyntdu.
Halor kane, na ka liang ka Seng Hynniew-trep Youths’ Council (HYC), Jaintia Hills Circle, ka la leit ia kynduh ia U Bah B Kharshandi, Officer Incharge Election Commission West Jaintia Hills District, Jowai bad na ka liang U President ka Seng, U Samla Damanleki Lathong, u la pynpaw ia ka jingsngewkhia sngew bynniaw halor kane ka jingioh rung kyrthep ki bar jylla, namar ba kine kiba la iohlad leh ia kane ka kam kim dei wat tang ki nong India.
Katkum ba paw kine ki Khar nepali ki la ioh syrnot kum ki nongshong shnong, na ka shnong Mihmyntdu.
Ha ka jingiakynduh ka seng ia U Secretaty ka Shnong Mihmyntdu, U Ma Kmen Shylla u la kular ban khot ia ka Executive Committee jong ka shnong ban iakren halor kane ka mat.
Ka Seng ka la kyntu ia baroh ki Waheh shnong ba kim dei ban ai pathar ia ki syrnot nongshong shnong, khamtam sha ki bar jylla.
Na ka liang u Bah Kharshandi u la kular ban peit bad shimkhia ia kane ka kam bad u la ong ba nangne sha khmat kin peit bha ia ki kot ki sla la ki biang ne em khamtam ia ki bar jylla.
Ki kyrteng ki bar jylla kiba la ioh ban pynrung kyrteng ialade hapoh ka electoral roll, ki long U Roshan Sunar, U Kaljit Singh, U Suresh Chetri, ka Maia Devi Chetri, ka Sita Chetri, U Santosh Chetri, ka Gita Chetri, ka Rekha Chetri, U Babu Chetri bad U Ramu Chetri.
Shillong, 30 Naiwieng:Ka Seng Khasi Kmie Mawkhar kala kyntait ban leit iashim bynta ha ka tamasa jingsuk ne ka festival of peace ba la khot pynlong da ka KJP Synod ban long ha Mawphlang ha ka 2 tarik Nohprah ban wan.
Haba iakren bad u secretary ka Seng Khasi Kmie u Bah Arwan Tariang mynta ka sngi, u la ong ba ka daw ka jingbym treh leit iashim bynta jongki ka dei namar ba ki sngew ba ka dei tang ka tamasa khlem da ioh bynta eiei ban iakren bad ka jinglong kawei ka ri.
“Ka dei tang ka tamasa, ki khot ia ngi ban leit pyni ia ka jingshad", la ong u bah Arwan.
U la ong biang, “ka jingkhot jongki tang ban shad, kam don ka khubor kaba ngi lah ban pynsngew ha ka shong suk ka sain bad ka jinglong kawei ka ri".
Katkum ka jingong u Bah Arwan kam da don jingmut than ban shu leit iashad.
“Ki shu khot ban leit shad, kam don jingmut ban shu leit shad, kam sngew jingmyntoi.
Ngi kwah ban ai jingngew ban wanrah ia ka jingsngew shngain ka ri", u la ong.
Kawei pat ka daw kaba u Bah Arwan u la ong ba ka dei namar ba ha kane ka por, bun ki khynnah ba dang ialeh eksamin bad kan pynthut ia ki ha ka jingkhreh kot.
Lah ban kdew ba ka KJP Synod Sepngi ka la ong ba ka Festival of Peace kaban long ha Mawphlang kam pynkhie im ia ka jaitbynriew baroh kawqei.
Ia kane ka tamasa jingsuk yn pynlong da ka Social and Economic Life Department (SELDD), KJP Synod Sepngi.
Katkum ka jingong ki pastor kham mynshwa, ki Balang ban iashim bynta ki long na ka Seng Khasi, Seng Khihlang, Seng Raij, Balang Roman Catholic, Jingiaseng Samla KJP Synod Sepngi, KJP Synod Mihngi, Ri Bhoi Synod bad kiwei kiwei.
Shillong, 30 Naiwieng:U Pappu Das, u khun jong U Heminder Das, ula kylla long u trai shnong jong ka Shnong Pommura bad ula ioh ia ka jing pyn ithuh na U Sordar Shnong, ha kaba ula ioh ia ka EPIC bad U Aadhar number ruh.
Halor kitei ki jingshisha, kumta ka KSU Mawryngkneng Circle, ha ka Jing ialam u President Samla Reallystar Nongspung, General Secretary u samla Shiningstar Kharbihkhiew, ki la leit ia kynduh ia u Deputy Commissioner, East Khasi Hills district bad ia u Block Development Officer ka Mawryngkneng C&RD Block, hadien ba la lap ba ki briew ba nabar, ki la sdang ban ioh pynrung kyrteng thep vote bad ADHAR Card bad ia katei ka seng ka la lap ba uwei u briew uba kyrteng u Pappu Das 31 snem rta,(RZN0129312),(Sl.
no 305) bad (Part no-46) (House no-68),u dei u khun jong ka Heminder Das, ula ioh pynrung kyrteng ha ka EPIC & ADHAR ha shnong Pommura, wat la ka Dorbar shnong kamdon jingtip bad jing ithuh ia utei u briew.
Hadien ba la dep wad bniah ka seng ka la lap badei lyngba ka jing ai Syrnod(Certificate) pathar u Sordar jong katei ka shnong ia u Pappu Das ba pynshisha ba u dei u ba lakha bad udei u trai shnong ba pura jong katei ka shnong bad katei ka jingleh jong u Sordar ka shnong kalong ka bymdon nongrim bad kaba buh jingma iaka shnong ka thaw bad iaka jaidbynriew rit paid.
Halor katei ka nongrim ka seng ka la dawa na ki bor ba dei peit ba ki dei ban weng mardor ia utei u briew naka EPIC &ADHAR registration bad ka seng kala ujor katkum ki kyndon bala buh na ki bor badei peit.
Ka seng ka kyntu iaki Sordar /Rangbah shnong ba kim bit ban ai syrnod pathar sha ki briew ba nabar, namar kalong ka jing pynshlur iaki mynder ban wan buhai shnong bad ban dawa ia ka hok longtrai shnong ka jongki.
Ha kajuh kapor ka seng ka maham tyngeh ia ki katto katne ngut ki Sordar/Rangbah shnong bad ki Mynnong ki Seng Sain pyrthei (Political Agent) ba suba donkti iarap iaki briew ba nabar ban pynbiang kot pynbiang sla bad ban pynrung ia ki briew ba nabar haka EPIC tang naka bynta ban ioh jingmyntoi shimet, khlem da pyrkhat iaka lawei jong ka pateng jaidbynriew.
Shillong, 30 Naiwieng:Sha u Deputy Commissioner ka East Khasi Hills District leit pyntip u Sordar ka Mukertila u bah Phren Kongwang ba lada ka sorkar kam shimkhia ban pynheh noh bad siang rong artad ia ka surok na Lad Umsyiem sha Dawki ki paidbah nongshong shnong katei ka thaiñ kin mih paidbah bad kin ïeng hapdeng surok ban khang lut ia baroh ki kali kiba iaid lynti lyngba katei ka surok bad yn pyllait tang ia kito ki kali iew ba kit nongleit nongwan hynrei ia ki kali ki nongwan jngohkai pyrthei yn bat beit.
Haba ia kren bad u sordar ka Mukertila u la ong ba ia katei ka rai la shim da u paidbah ha ryngkat ka jingiatreilang bad ki sengbhalang katei ka thaiñ.
