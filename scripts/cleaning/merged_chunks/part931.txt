ban pyndonkam ia ka hok longbriew man briew kum ka  National Human Rights Commission, State Human Rights Commission, Women’s Commission, RTI Commission kum ki lad iada ia ka hok.
La shim ruh ia ki rai ban pynbor ia ki MP na kane ka thain shatei Lam mihngi ban rah ia katei ka mat ban weng ia ka AFSPA sha ka Ing Dorbar bah ka Ri.
Shillong, 21 Risaw:Ka Christoffel Blinden Mission ( CBM) kan pynlong ia ka pro kram ba saw sngi, bad katei ka prokram kan sdang naduh ka 27 haduh 30 tarik mynta u bnai , kaba kynthup ia ki pro kram bapher bapher kum ka jingiakob tainia, jing iakop dro, iakob pule poitri, ka jingiaid kjat, bad kiwei pat ki jing ialehkai ha kaba ka 30 tarik ka sngi ban pynkut kan don ruh ka jingsan khusnam da ki kynrem ki lyndan ki ban wan pi ha katei ka sngi, bad lah ruh ban wan da u myntri rangbah ka jylla.
Katei ka prokram ba saw sngi ba ka CBM kan pynlong ka long ban pynphriang ia ka khubor sha ki paidbah ba ki khynnah kiba don jingduna ha ka met ka phad jong ki la ha ka bor pyrkhat ki dei ban ioh ia ka jingpule kaba biang kaba ia ryngkat dor bad kiwei pat ki khynnah ha ka jylla.
Ka CBM bad ki kynhun kiba ka iatreilang ba kynthup ia ka World  Vision, Dwar Jingkyrmen, Society for the Welfare of the Disabled, Ferrando Speech and hearing Centre, Rilang Foundation, Association of Challenged People, Meghalaya Deaf Association, Meghalaya Parents Association of the Disabled ( MEPAD), Reach Ministries lyngba u Carmo Noronha ka Bethany Society haba ia kynduh ia ki nongthohkhubor ha Shillong Press Club ki la pynpaw ia ka jingthrang ban pynioh ia ka hok pule ia ki khynnah ba don jingduna.
Ka CBM ka dei ka dkhot jong ka Global Campaign for Education ( GCE).
U Carmo haba kren sha ki nongthohkhubor u la ong ba katkum ka jingkhein ba la lum da ka SSa ha kane ka jylla Meghalaya ki don haduh 13000 hajar ngut ki khynnah kiba don jingduna, hynrei ki la don pat tang 53 ngut ki nonghikai kiba la pyntbit ialade ban hikai ia kum kitei ki khynnah.
U la pynpaw ba donkam ban pyniar shuh shuh ban phah pyntbit ia ki nonghikai skul khnang ba kan iarap ban pynrung skul ia ki khynnah anna ha ki skul paidbah kiba kiwei ki khynnah ki ju leit.
U la iathuh ba tang ha Bethany  Society ki don haduh 400 ngut ki khynnah kiba don jingduna.
U la pynkut ia ka jingren da kaba ong ba ka thong ba kongsan jong ki ka dei ban ioh pynrung skul ia ki khynnah ha kiwei pat ki skul paidbah ba kin ioh ka jinghikai bap aka, u la pynpaw ruh ka jingsngewkhia namarba don bun ki khynnah ym tang kiba don jingduna hynrei kiba biang ruh kim ioh ia ka lad leit skul.
U la wan ialam ia iwei na ki khynnah ba don jingduna ba dang 11 snem karta na ka thain Mawkynrew ha kaba watla ha ka rta kaba la 11 snem la pynrung skul ia i.
Shillong, 21 Risaw:Ka sorkar jylla ka la mang T.40 lak na bynta ban pynitynnad bad ban pynwandur ia ka thain Motphran kaba dei kawei na ki jaka ba bun briew tam.
Kane ka jingpyn ityn nad kan kynthup lut naduh ka rukom pyn bha ia ka surok ka lynti syngkien bad yn pynrit ruh ia ka jaka ba ieng u Motphran.
Haba iakren bad u Executive Engineer ka Shillong Central Division PWD  U Bah HS Basaiaw moit, u la ong ba na kane ka T.40 lak la mang ruh na bynta ban pynpra ia ka kynroh kaba don ha liang ka painkhana jong ka Shillong Municipal Board bad yn sa shna thymmai  biang ia ka kynroh khnang ban pynitynnad ia ka Motphran.
U la ong ba ia kane ka jingshna ban pyn itynnad yn pyndep shwa ka Kristmas.
Ia ka jaka ba ieng u Mot phran kin pynrit noh ia ka jaka kumba 3 mitar khlem pynpra ia u Mot.
Hadien ba la dep shna ia ka Motphran kan sa kylla dur bad nalor ka leit ka wan ruh kan pyn suk, ia ki paibah kiba iaid ba ieng ha kane kane jaka, la ong u Bah Basaiaw moit.
U la ong ba ha ka jingshisha ka tnad PWD ka la thmu ban pyndep kham kloi ia ka jingshna ia ka Motphran hynrei namar ba ki pyntrei tang da miet ia ka Motphran ka la pynlong ia ki ba kin suki ha ka rukom trei.
Lah ban kdew ba dang shen ka kong Roshan Warjri ka la leit ban jurip ia ka Motphran ban pynitynnad bad ban pynwandur biang hadien ba ladep pynpra ia ka jingkieng.
Shillong, 21 Risaw:Ka dorbar shnong jong ka Jaiaw Laitdom ka la pynpaw ba ka jingbym kynjoh ktien lem ia ka shnong Mawlai Phudmuri ban shna ia ka jingkieng iaid kali na Jaiaw Umpoh liew sha Mawlai Phud muri, ka dei ka jingbakla.
Ha ka kyrwoh ba la pynlait ki nongkitkam shnong ka Jaiaw Laitdom, kynthup u Rangbah shnong Bah D Mar baniang, Bah JS Cajee, bad Bah SB Kharbangar ki la ong ba ha ka jingiakynduh lang kaba long hynne ka sngi Hatmajai, da ka mynsiem kaba sngew khia ki la pynpaw ia ka jingbakla jong ka dorbar kaba khlem poi kynmaw ban pyntip lem ia ka dorbar shnong Mawlai Phudmuri kaba dei ka para marjan shnong ban pyniasoh ia ka jingkieng.
“Ngi pynshai ba katei ka jingbakla ba kum iaid lait, kam shym dei satia kaba don jingmut da kumwei pat hynrei ka dei tang ka jingklet jong ka shnong jong ngi", la ong kine ki rangbah shnong ka shnong Jaiaw Laitdom.
Halor kane, na ka liang ka Jaiaw Laitdom ka la kyrpad ia ka Mawlai Phudmuri ba kin nym sngew eiei halor ka jingbakla bad kan iai burom ha ki por baroh bad kular ruh ban ai ia ka jingiatreilang ha ki kam pynroi bad kiwei ki kam na ka bynta ka bha ka miat ka imlang sahlang.
Kine ki rangbah shnong ka Jaiaw Laitdom ki la pynpaw ruh na ka liang ka dorbar shnong Mawlai Phdumuri ka la pynpaw ba kam don shuh kano kano ka jingujor ia katei ka jingthmu ban shna ia ka jingkieng iaid kali kaban myntoi lang ia baroh.
Lah ban kdew ba ka myntri kam pohiing ka jylla kaba dei ka MLA ka thain Ka Kong Roshan Warjri ha ka sngi Saitjain ba la dep, ka la buh ia u maw nongrim na ka bynta ban shna ia ka jingkieng iaid kali na Jaiaw Umpoliew kaba hap ha Jaiaw Laitdom ban pyniasoh bad ka Mawlai Phudmuri.
Kane ka jingkieng ka la kot sha ka jinglut kaba T.1.20 klur bad yn pyndep hadpoh 18 bnai.
Shillong, 21 Risaw:Ka Join Action Committee-Western Ri Bhoi ka la pynlong ia ka jingialang paidbah ha ka sngi Saitjain ha Pathar khmah ban iakren halor ka jingbym ioh bording thikna kaba la buh jingeh ia ki paidbah ha ka thain baroh kawei.
Ha kane ka jingialang paidbah, la wan iashim bynta da ki riew rangbah bad ki nongialam ki sengbhalang bapher bapher ka thain.
Ki heh ka MeECL kiba la wan ban pynshai ha katei ka sngi ki ai daw ba ka jingbym poi thikna ka bording ka long ba ka jingpyntrei na bynta ka 32 KV ka dang iaid shakhmat haduh Mawpnar bad kawei pat ka long ka jingduna ki nongtrei kumta ki shem shitom ban pynpoi thikna ia ka bording.
U Chairman ka JAC bah Najim Kharmalki ula ong ba katkum ka jingiathuh ki riew rangbah kiba la poi sha ka jingialang ki don haduh hynniew tylli ki transformer kiba la sniew, kata ha Old Jirang Nongthymmai, Iosohksang, Umlakro, Mawdem, Umkadhor, Umsohbar bad Umtar.
La iathuh ba u transformer ha shnong Umsohbar yma shym la trei kam la palat 2 snem katba ha shnong Umtar ka la shu buh kumto ha madan la lai snem eiei.
U Bah Najim ula ong ha katei ka jingialang ka JAC ka la pynsngew ia ki mat jingdawa jongka katkum ka dorkhas ba la dep ai sha ki heh ka MeECL kham ha shwa, ban thung sa 4 ngut ki jungle, 2 ngut linemen, 5 ngut ki meter reader bad 12 ngut ki muster rule na bynta ban pynkhuid ia ka line ha katei ka thain.
U la ong ki meter reader ki dei ban check ia ki meter shwa ban shna ne ai bill ia ki piadbah ym shu khein antad kum ha ki bnai ba la dep bad ki dei ban soi ia ki bill khamtam kito kiba saw khnang ba ki paidbah kin tip shwa ban siew.
Na ka liang ka JAC, ka la kyntu ia ki bor ka MeECL ki dei ba ban shim khia ia kitei ki jingdawa bad ban pyndep kloi ia katei ka line 32 KV mynta u snem bad kumjuh ban bujli ia baroh kitei ki tranfomer kiba la sniew, khnang ba kan ym ktah ia ki paidbah bad ki khynnah skul kiba la dei ban pynkhreh na bynta ka eksam kut snem.
Kumjuh kitei ki heh ka MeECL ki la pynpaw ba kin leit rah ia kitei ki mat jingdawa sha ki bor ba halor ban pynsngew ha ki ia ka jingdonkam ka thain.
Shillong, 21 Risaw:San ngut ki dkhot ka Garo National Liberation Army (GNLA) mynta ka sngi hatmajai ki la wan ban pyndem wait  ha ki pulit ka Meghalaya ha Bajengdoba police station ha East Garo hills district.
Kine ki dkhot ka GNLA ki la wan ban pyndem bad la wan aiti ruh ryngkat ki tiar ialeh hakhmat jong u SP ka East Garo hills u Jerry Marak.
Ki tiar ialeh ba ki la wan ban aiti ki kynthup ia ki suloi ki kuli, ka suloi US carbine, ar tylli ki synduk magazines, 100 tylli ki kuli, ar tylli ki pistol 7.65 pistol, ki tiar phah khubor,bad kiwei kiwei de.
Ia kine ki san ngut kiba la wan pyndem wait la tip kyrteng kum u Tengbarth Marak 20 snem, u Griksang B.Marak ba khot sinm u Katnap 19 snem, u Chanang K Marak ba khot sin u Rasong 21 snem, u Loban M.Sangma19 snem bad u Nikrak M.Sangma ba ju khot sin Mikjan 19 snem.
Ha kine ki khyndiat taiew, 15 ngut ki dkhot ka GNLA na kylleng kylleng ki District ka Garo hills  kila wan ban pyndem wait.
Ki dkhot jong ka seng ASAK bad ka AMEF ki la don ruh kiba la wan pyndem ha kine ki sngi ba ladep.
Ki pulit ki la kam ba ka jingkynra jong ki ka la pynlong ia kiba bun ki lehnoh ba kin wan shakhmat ban wan pyndem wait noh ia ialade hakhmat ki pulit.
Ha West Garo hills ki pulit hynne ka sngi ki la rah ia kawei ka kynthei namar ba suba ba ka ai jaka rieh ia ki kynhun lehnoh GNLA na shnong Chisakgre ba don ha Baromile ka lynti ban leit sha Dalu kaba jngai kumba 20 km na Tura.
La rah ia kane ka kynthei ban pynlong ia ka jingtohkit ia ka namar ba u lok jong ka u Sengram Marak u la jah klep hadien ba don ka jingiasiat hapdeng ki lehnoh GNLA bad ki pulit hynnin ka janmiet.
Na ing jong kane ka kynthei, ki pulit kila ioh kurup ia ka pistol 7.65, kawei ka suloi.
“ Ki lehnoh ki la lait phet ha ka jingiasiat hynnin ka sngi", la ong u SP ka West Garo Hills u Mukesh Singh.
U SP u la ong ba na ka liang jong ki, ki la pynjur shuh shuh ia ka jingkynra ha katei ka thain.
Shillong 21 Risaw:“Lada nga rem elekshon namar kane ka mat ban dawa weng ia ki khar metor ne Iewmaw long, ngam tieng satia", la ong u CEM bad bynrap, ka kam jong ngi ha ka Council ka long ban iada ia ki trai jaka trai muluk ym ia ki nongwei shi sngi haba kren mynta ka sngi sha ki nongthoh.
“Ban pyniaid shakhmat ia ki kam ka EC barim ngi la rai ban kynduh ia ka myntri sor ka Kong Ampareen Lyng doh ban ai jingmut ban thaw ia ka iew ha katei ka jaka ba shong ki khar metor", la ong u CEM  bad bynrap ba ka jingthmu ba kongsan ka long ban weng ia ka jingkhapngiah kali bad ka jingkhapngiah ka iew da kaba buh ia ki nongdie madan.
“Lada pule ia ki kaiphod, ki kam runar bad kiwei ki kam bym man ha ka nongbah ki mih na katei ka jaka sah ki khar metor", la ong u CEM.U la ong ba ka Council kam kwah ban weng ia ki da ka bor hynrei yn wad ia ka daw balei kim treh ban mih na katei ka jaka haba ka sorkar ka la dep shna ia ki iing ia ki ruh.
Katei ka jaka kaba hap ha ka North Shillong constituency kaba u CEM u mihkhmat.
Ka them metor ka la long kum ka ktem shna vote ha ka elekshon.
“Ngam buh ia ka elekshon hakhmat, nga buh ia ka jaitbynriew ha khmat", la ong u Bah Nongrum.
U la ong ba u don ha ka shuki ym na ka bynta ban leh ia kaba bha hynrei ban leh ia kaba dei.
Shillong, 22 Risaw:Ki ar seng, ka Kynhun Peitngor hapoh ka jingialam u Bah Teibor Dkhar kum u President bad ka CSWO Central Body hapoh ka jingialam ka Kong Irene Hujon kum ka President, ki la kyntu ia u myntri rangbah ka jylla U Dr Mukul Sangma bad ka sorkar ban khot ia kren noh ia ka HNLC bad kam dei ban pynslem shuh ban khot noh ia ka seng sha ka miej jingiakren na bynta ka shongsuk shong sain ha ka Jylla hi baroh kawei.
“Kumba ka sorkar ka la ailad ia kiwei de ki seng ban wan phai sha ka jingim kaba thymmai, kumta, ka dei ban ailad ia ka HNLC ruh ban wan sha ka lynti jong ka jingiasuk" ong ka kyrwoh na ki ar-seng.
Ki ar seng ki la ong ba na ka liang ka HNLC  ka la pynpaw ba ka don ka jingshaniah ha ka sorkar bad ka thrang ruh ban wan shakhmat ban ia kren iasuk, na ka liang ka sorkar ruh ka dei ban pdiang kylluid mynsiem ia ka jingtyrwa jong ka seng.
Ki ar seng ki ai ruh ka jingiaroh ia ka sorkar ba ka la buh ia ki mat bad kata ka long ba ka seng HNLC ka dei ban sangeh noh ha ka ban pynrung dkhot thymmai bad ha kajuh ka por, ban sangeh ia ki kam ialeh pyrshah sorkar.
Kumta na ka liang ki ar seng ki kyntu ia ka HNLC ruh ba ka dei ban pyni da ki kam bad ban burom ia kaei ba ka sorkar ka la buh hakhmat jong ka.
Ha kaba iadei pat bad ka jingwad ia u ksiang, ka Kynhun Peitngor bad CSWO ki ai jingmut ia ka sorkar ba kumba la tyrwa da u Rev P.B.M Basaiawmoit ba u long uba kloi ban iakren bad ki arliang mamla, kata hapdeng ka sorkar bad ka HNLC, te kumta, khlem da pynslem shuh, ka sorkar ka dei ban thung noh ia une u rangbah, uba biang ha ka pyrkhat pyrdain ban long uta u ksiang, khnang ba ka kam kan iaid beit bad kan kham kloi.
Shillong, 22 Risaw:Ka iew dohkha kaba ar ha ka nongbah ba la pynlong da ka sorkar ka la shongshit bha mynta ka sngi.
Ia kane ka iew kaba la pynlong ha phyllaw u Soso Tham Auditorium la plie paidbah da u myntri sorkar u Bah AL Hek.
Ha kane ka iew, la don kumba 30 tylli tam ki dukan die dohkha bad ki mar rep kiba la die da ki nongrep ba wan na kylleng ki jaka jong ka jylla.
Nalor ki dohkha, la die ruh ia ki mar rep kiba don jingiadei bad kane ka kam dohkha.
Ha kane ka iew ba la pynlong da ka tnad ri dohkha ka jylla la sakhi lang da ki tnad sorkar bapher bapher kynthup ia ka tnad Animal Husbandry & Veterinary, Agriculture, Horticulture, Soil & Water Conservation, Meghalaya Khadi & Village Industries Board, Registrar of Cooperative Societies bad ka RRTC Umran.
Ki heh sorkar ba sakhi lang ha kane ka iew ki kynthup ia u myntri sorkar Bah AL Hek kum u kongsan, u Chief secretary Bah PBO Warjri, principal secretary u KN Kumar, u CEO ka Meghalaya Basin Development Authority (MBDA) u RM Mishra, u deputy commissioner ka East Khasi hills u Sanjay Goyal, Additional deputy commissioner u Bah CVD Diengdoh bad kiwei.
U Bah Hek u la ong ba kane ka dei ka lad ia ki samla ka jylla ba kin mihshakhmat ban shim kabu ban shim ia ka kam ri dohkha kum ka lad kamai bad ban nym shaniah tang ha ki kam sorkar.
U la ong ba ka State Aqua Mission ka dei ka jingkyrkhu ia ki paidbah ka jylla bad kaba donkam ka long ban ai shuh shuh ia ka jingpynshai paidbah ia ka jingdonkam jong kane ka kam khnang ba ki paidbah kin nang ban leh bad ban ioh jingmyntoi.
Katba u Chief secretary u Bah PBO Warjri u la ong ba ka long kaba donkam ban pynpaw paidbah ia kane ka kam kaban kyntiew ia ka ioh ka kot jong ka jylla jong ki nongrep khamtam sha ki jaka nongkyndong.
Shwa ia kane u principal secretary u KN Kumar u la ong ba ka Aqua Mission ka dei kawei na ki khyndai tylli ki jingthmu ba ka sorkar lyngba ka Meghalaya Basin Development and Livelihood Promotion Programme na ka bynta ban kyntiew ia ka ioh ka kot jong ki paidbah ka jylla.
U Kumar u la ong ba ka iew dohkha kaba la long mynshem ka long kaba jop ha kaba ka jingdawa dohkha ka jur bha ha kaba la lah ban die haduh 5 Metric ton ki dohkha ba la pynmih na kane ka jylla.
Naduh ba la pyntreikam ia kane ka skhim ha ka 5 tarik Lber, 2012, u Kumar u la iathu ba haduh mynta 5681 tylli ki pung dohkha la lah ban pynmih dohkha bad sa kumba 20,000 tylli ki pung dang don ha ka lynti ba kin sa lah ban pynmih dohkha ha u snem ban wan kata u 2015.
U la ong ruh ba don 12 tylli ki jaka pynkha pynroi ia ki dohkha bad 7 tylli na ki la lah ban sei ia ki dohkha kum ki symbai.
U la ong ba ka jingthmu jong ka sorkar ka long ban pynlah ia ka jylla ba kan lah ban pynmih dohkha na ka bynta ki jingdonkam khlem da donkam shuh ban thied nabar bad ruh ban die shabar ia kaba tam.
U Bah Hek u la sam ruh ia ka khusnam pisa sha ki nongri dohkha ba jop ha ka jingiakop ba T.10,000/ ba kynthup ia u Bah S Kurkalang na Mylliem Block, East Khasi Hills District, ka Kong R Laru na Umsning Block, Ri Bhoi District, Bah W Marbaniang na Mairang Block, West Khasi Hills District, Kong BK Nongtnger na Ranikor Block, South West Khasi Hills District, ka Sengborlang Women Self Help Group na West Jaintia Hills District, Bah R Pohtam na East Jaintia Hills District, u N Ch Marak na Betasing Block, South West Garo Hills, u S R Marak na Gambegre Block, West Garo Hills, u P Sangma na North Garo Hills bad u R R Marak na East Garo Hills.
La pynlong ruh ia ka jingiakop dro ia ki khynnah ha kane ka sngi.
Shillong, 22Risaw:U Ma Donus Siangshai u la ujor sha ki pulit ka  Khliehriat PS ba ki la don saw ngut ki briew kiba la tip kyrteng kum u  Kishan Pareek,  Sukhvinder Singh, Gur pratap Singh bad u  Hardev Singh ki la bam ei ia ka pisa jong u haduh T.95 lak tyngka bad katei ka jingjia ka dei kaba la jia ha ka 25 tarik u risaw 2013, katei ka pisa ka dei kaba ki dang hap ban siew ia ka ram kaba ki la shim na ka bynta ban siew ia ki 12 tylli ki kali kit mar kaba ki la thied ram na u naduh  ka 16 tarik u nailur.
Ka Ing dorbar ka Canada ka la shah hiar thma mynta ka sngi  ha kaba uwei u ehrang, u la ioh ban rung hapoh katei ka iing dorbar bad u la synreit bun kuli, ki lad khubor ki la iathuh ba shuwa ba u ehrang un ioh rung shapoh Parliament  u la synreit kuli ia uwei u shipai ha Ottawa bad utei u shipai u la mynsaw jur bad hadien kata u la rung shapoh ka iing dorbar  jong ka Parliament namar ka jingthwet ki pulit bad hangtei u la pynbthei haduh 30 kuli iathuh ki briew kiba la ioh sakhi da la ki jong ki khmat sha ki lad khubor.
Kawei na ki lad khubor ha ka Ri Cananda  ka la iathuh ba utei u ehrang u la shah siat iap hapoh katei ka building jong ka Parliament bad haduh mynta ym pat lah ban pynthikna la u don marwei ne ki dang don kiwei pat ki paralok jong u.
Hynrei ki pulit jong ka Ottawa ki la suba jur ba dang don shuh kiwei pat ki ehrang kiba la wan lang bad utei u ba la kyllon iap.
Ha katei ka jingshah hiar thma ki pulit ki la ker  bad iada khnang ba u myntri rangbah duh katei ka ri u Stephen Harper, un ioh mih na katei ka iing dorbar, ha kaba u la ioh mih khlem shah pynmynsaw.
Kham hadien ki lad khubor ki la iathuh ba ka la don ka jingbynreit kuli kaba kham jur shuh shuh hajan jong ka Parliament bad la suba ba dang don ki ehrang kieng atiar ha katei ka jaka.
Ki pulit ki la pynthylli lut ia katei ka jaka kaba don hajan ka Parliament bad ki la beh lut ia ki paidbah kiba leit ba wan ki la pyrta ruh, ‘ka dang don jingma’.
Katkum ka jingiathuh ki lad khubor la iathuh ba kham ha shuwa ia kane ute u ehrang u la pynsangeh ia kawei ka kali rong iong da kaba pynap suloi ia u nongniah bad u la sei ia u nongniah shabar khlem pynmynsaw, bad u la niah da katei ka kali sha Centre Block kaba don ha Parliament Hall, kaba ka jingtei ka dang iaid shakhmat.
U la tynrah ruh ia kawei ka longkmie kaba dang rah  khun, kaba lynniar da ka jingtieng hynrei u khlem pynmynsaw eiei ia ka ne ia u khun jong ka.
Ka Centre Block ka dei ka jaka treikam kaba heh tam ha Parliament kaba la don bun ki tnad treikam hynrei kham hadien la iathuh ba la khang kut noh ia katei ka iing bad dang don ruh bun ki nongtrei kiba shah khang kut ban ym ailad ba u ehrang un ioh shabar.
Shillong, 22 Risaw:Ka kynhun ba ialam da ka seng Congress ka KHUDA II ha KHADC ka la pynkhreh ban wanrah ia ka mat iatai ban pan jingpynshai na u CEM ka KHADC u bah Adel bert Nongrum, halor ka jingthungkam thymmai ka KHADC ia ki 7 ngut ha kane ka por ba ka Council ka ia kynduh ia ka jingkyrduh pisa bad katei ka mat ka lah ruh ban long kaba mat kaba yn pynthnam ia ka Ing Dorbar ka KHADC ka ban sdang naduh ka 28 tarik u Risaw, iathuh ki lad khubor.
U bah James Syl liang, MDC na Mawhati  u la ong ba ka liang pyrshah kan wanrah ia ka mat iatai halor ka rai jong ka EC ban thungkam thymmai 7 ngut nalor ba ka Council ka don ha ka jingkyrduh pisa.
“Ha kum kane ka por kyrduh pisa ka jingthungkam thymmai ka EC ka long ka bym shongnia" ong u bah Sylliang.
U James u la ong ba kin don bun ki mat iatai ba ka liang pyrshah kan wanrah ha ka Ing Dorbar.
Kawei pat ka mat ka long ban pan jingshai na u CEM kaei ka jingmih na ka jingleit jong baroh ki MDC ha ki khyndiat bnai sha khappud ha ki jaka jong ka block II ba kynthup ia ka sabuda kaba hap hapoh ka Raid Nongtung.
Lah ban kdew ba ia katei ka jingleit hiar ki MDC sha Sabuda la ialam da u CEM barim ka KHADC u bah Ardent Miller Basaiawmoit ha ka 29 tarik u naitung, ha kaba baroh ki MDC na ka liang pyrshah bad ka liang synshar ki la leit ban wad jingtip halor ka shongsuk shongsain jong ki paidbah ha katei ka thain.
“Ngin pat ioh sngew eiei na ka Executive Committee (EC) ia ki sienjam ba kin shim da kumno ban wanrah ia ka shongsuk shongsain jong ki paidbah ha kitei ki thain khappud" ong u bah James Sylliang u MDC shimet na Mawhati konstitwensi haba ia kren bad katto katne ngut ki nongthohkhubor mynta ka sngi.
U bah Sylliang u la ong ba baroh ki la khmih lynti ba kan ka jingleit jngoh ki MDC sha kiwei pat ki bynta jong ki khappud bad ka Assam, u bah Sylliang u la ong ba ka liang pyrshah kan wanrah ia ka motion ha ka Ing Dorbar ka ban long ha ka 28 tarik mynta u bnai ban ioh jingshai na ka EC halor katei ka phang.
Shillong,22 Risaw:Hadien ka jing leit tynrah kaba la bunsien ba ki samla na Upper Shillong ki la leit ban ia kren na ka bynta ban sangeh noh ka jingkhaii mawit, shyiap, ha ka jing kieng Umshyrpi kaba don ha pdeng ka jingkieng rim bad ka jingkieng thym mai, hynrei na ka liang ki riew shim kabu  kim shym la patiaw eiei ruh bad la ju iohi ba manba ju leit ban tynrah ia katei ka kam, ka jing iakren ka kut noh tang ha ka jingpan por ban die pyndep ia ki mar ba dang don.
Hynrei mynta ka sngi u bah Hamlet Dohling, President UDP Mylliem Konstitwensi u la leit ban ujor syndon da ka FIR  sha ki pulit ka Jhalupara Out Post pyrshah ia u kontraktor & Supplier uba rejistar ha ka sorkar u Susil S Sangma.
Ha ka FIR u bah Hamlet u la pyntip sha ki pulit ba u Sangma u la die shyiap , maw it be-aian ha katei ka jaka naduh u snem 2010 haduh mynta ha ka jaka kaba dang hap hapoh ka PWD, bad u la pyndonkam ia katei ka jaka na bynta ki jingmyntoi shimet jong u.
U bah Hamlet u la kyntu ia ki pulit ba ki dei ban leh eiei ban pynshitom ia utei u briew katkum ka ain.
Jowai, 22 Risaw:Ki paidbah ka West Jaintia hills ki la kulmar jingmut thlim namar ka jingkiew kynsan ka bai thang ding jong ki mynta u bnai, kat kum ka jingioh bai ding ilektrik, kaba ki paidbah ki la ioh ha ka 21 tarik mynta u bnai ka pyni ba ka bai thang bording jong uwei u rangbah u ma R.Sumer ka poi haduh T.10,297 tyngka katba ha u bnai ba la dep pat ka poi tang T.1,370 tyngka.
Ka  kong Y Challam kaba ha u bnai ba la dep ka poi bait hang ding tang T.1,172 /-tyngka katba mynta u bnai pat ka poi shaduh ka T.3159 tyngka, u ma Y Passah  kaba ha u bnai ba ladep ki poi  tang T.320 tyngka katba mynta u bnai pat ka poi sha ka T.862 tyngka, u ka kong B Syntem ha u bnai ba la dep ka poi T.400 tyngka katba  mynta ka la poi pat sha ka T.635 tyngka.
Ki paidbah katei ka thain ki bitar ia katei ka jingkiew bai ding kaba na ka por sha ka por, ha kaba uwei u rangbah na ka shnong shnong Thad bamon, West Jaintia Hills District u la pynpaw ba u lyngngoh ba ha ki thaiñ Thadbamon bad Nongjngi la jan bun na ki bill ki paw ba ki bam 200 unit bad u kynnoh ba kumno u ba thang ding bad sngi bad miet bad u ba thang tang 2 ne 3 kynta ki ia ioh ka juh ka bill kata ha ka  200 unit, u la ong ba kane ka dei ka jing lehthurmur jong ki nong thoh bai ding ne ka jingshim kabu ia ka jingbieit jong ki briew khamtam ha  ki thain nongkyndong.
U ma L Challam  na Jowai pat u la ong ba halor ka jingkiew ka bai ding jong u na ka T.1172 sha ka T.3159 ha ka jingkheiñ kaba 75 sngi, u la dep ujor bad na kaliang ka jong ki ruh ki la leit jurip bad lap ba ka jingkiew ka bai ding, ha ka ing jong u ka long ka jingbakla kheiñ ki nong kheiñ bill bad na ka liang ki ophis ruh ki la kubur ia kane, ha kane ka sngi naka liang  u  General secretary ka Dorbar chnong Panaliar Jowai  u ma Cermi Phawa u ruh u la leit u jor sha u ma J.Sumer Executive Engineer Jowai Revenue Division MECL ha lor kane ka jingkiew kynsan ka bai ding, bad u la kyntu ia u Bah Sumer Ba un pynshai ha lor kane ka jingkiew bai thang ding bad ruh ban shimkhia ban pynbeit ia ka rukom kheiñ bill khnang ban lait ban mih ki jingklumar bad  ka jingduh nong ki paitbah ba pyndon kam ding, na ka liang u ma carmi Phawa u la kyntu ruh ia ki paidbah ba ki dei ban shimkhia ia kane  dei ban wad bniah ban lap ia ka jingshisha, ym dei ban hun beit katba long bad siew ia ka bym dei ban siew ruh.
Na ka liang u ma J.Sumer Executive Engineer Jowai Revenue Division.
haba iakren bad ki nongthoh khubor u la pynksan la ka jong ka nia da kaba ong ba ki ba bun hi ki briew wad ki ba ha sor ruh kim tip ban tyngkai ia ka bording bunsien hi kim ju kynmaw ban pynlip ia ka ding, ha ka por  ba ki la dep pyndon kam ne haba ki la dep shet dep tiew, ki ieh ia ka baroh shisngi na kata ka daw ruh ka bill ka jong ki ka lah ban kiew, kawei pat ka daw ba u la pyni halor ka jing kiew ka bill mynta u bnai  ka long ba ka tnad ka  la leh da ka system thymmai kaba ki khot ka SAP bad mynta la leh ruh da ka spot billing machine ka jingkheiñ bill da ka spot billing ka kheiñ lang ruh ia ka bill kaba dang sah kat kum ba paw ha u meter namar ba ka rukom sam bill mynshwa ka long da kaba leit kheiñ ia ka bill sha ophis haden ba ladep peit meter, kane ka pynslem kum ba shibnai eiei dei na ka ta ka daw ba kane ka sien ba nyngkong ba pyndon kam ia ka spot billing machine ka wan rah ia ka bill kaba ar bnai lane kaba lah ban poi shadu 65-70 sngi eiei.
Ha ka jing iadei pat bad ki bill kiba la kiew palat kum kaba T.1,370 sha ka T.10,290 tyngka  lada ki ujor  te hap ban leit jurip ia ki metre ki jong ki katba ia kiba la dep siew ia ki bill ki jong ki kiba la kiew palat te ka ophis kam lah leh eiei shuh namar haba ki la siew ka pyni ba ki la hun.
ha ka jingiadei pat bad ka jingthurmur ki kato katne ki nong peit meter, da kaba kheiñ bill bakla u la ong ba ha ka jinglong briew ka donbeit ka jingbakala wad lakat ta ruh u bah Sumer u la kyntu iaki nong thied bording lada philap ia ki jingbakla ne lehthurmur ki lah ban wan ujor sha ophis jong u.
Nongstoin,  25 Risaw:Ki pulit ka Nong stoin ha ryngkat ki magistrate ka West Khasi Hills District mynta ka janmiet ki la leit ban hiar kyrkieh sha Langpih namar ka jingmih ka jingiakajia hapdeng ki jaidbynriew Khasi bad Nepali ha Maw diangsnam kaba don hajan Langpih.
Katkum ka tyllong khubor ba la iohlum la iathuh ba katei ka jing ia kajia ka la jia mynta ka sngi ha Mawdiangsnam ha kaba la suba ba la don ka jingiashoh ia dat  hapdeng ki jaidbynriew Khasi bad Nepali hynrei ym pat lah satia ban pynthikna ia ka daw halor ka jingmih jong katei ka huri hura; hynrei la ioh jingtip ba ha katei ka jingkulmar ki la don ruh katto katne ngut kiba la mynsaw ha katei ka jingjia.
Na ka liang jong ki pulit haba ioh jingtip halor katei ka bynta ki la hiar kyrkieh sha katei ka jaka  ha ryngkat ki magistrate ka West Khasi Hills na ka bynta ban lap bad wad ia ka jingshisha halor katei ka jingjia.
Shillong, 22 Risaw:Ka jylla Megha laya ka dei ka jylla kaba wan ba-ar ha ka jingdon kam marbam ha baroh kawei ka thain shatei Lam Mihngi, ia kane la iohi katkum ka ripod jong ka Food Corporation of India ( FCI) kaba la pynmih ha ka jingrakhe dap 50 snem jong ka.
Katkum ka ripod ha ka thain shatei Lam Mihngi baroh kawei ka jylla Tripura ka dei kaba dawa marbam bun tam ban ia kiwei ki jylla, ha kaba ka donkam haduh 30,000 hajar MT ha ka shibnai ban pyndap ia ki 36,73,917 ngut ki briew, katba kaba wan ba-ar pat ka jylla Meghalaya ka don kam marbam 15,000 MT ha ka shibnai ban pyndap ia ki 29, 64,001 ngut ki briew.
Ka jylla Mizoram kaba don tang 10,91,014 ngut ha ka jingdon briew ka wan balai bad ka donkam marbam haduh 14,000MT ha ka shibnai duna khyndiat ia ka Meghalaya.
Katkum ka ripod jong ka FCI la iohi ruh ba ha ka thain shatei lam mihngi ka marbam ba  kham tuid bha ka dei u khaw, ha kaba kane ka thain ka jur bha ka jingdawa khaw, la iohi ruh ha ka ripod ba ka duna palat ki nongbam kew ha ka thain.
Ka FCI ka la pyntip ba ki don haduh 22 tylli ki kudam ha ka thain shatei Lam mihngi kaba don ka jingheh kaba lah ban ngiam haduh 89,340 MT ki marbam, na kitei 7 tylli ki dei ha Meghalaya kaba ngiam haduh 27,450MT ki marbam, 7 tylli ki dei ha Mizoramkaba ngiam 26,240 MT katba  8 tylli pat ha ka jylla Tripura kaba ngiam haduh 35,650MT ki marbam.
Ka FCI ka la pynpaw ba  ki kudam ba la don ki long kiba khapngiah haduh katta katta namarba ym ngiam ban pynrung ia ki mar kaba la pynlong ruh ia ki spah tylli ki trok ban sahkut ha ki kudam.
Katkum ka khana samari ka FCI kaba ka la pyllait ha kane ka jingrakhe 50 snem jong ka ka la pyntip ba ha ka Ri baroh kawei la phiah ha ki 5 bynta kaba ki ong ka FCI Zones, ka thain shatei Lammihngi ka hap hapoh ka North East Zone kaba ka ophis bah jong ka ka dei ha Guwahati, katba ia ka jylla Meghalaya, Tripura bad Mizoram la kyllum lang hajuh ha kaba ia ka jingphiah bynta ia kitei ki lai tylli ki jylla la jer  kyrteng kum ka North East Frontier Region ( NEF Region) kaba ka ophis jong ka ka don ha Shillong, hynrei ki don pat la ki jong ki FCI District Office kaba la khlieh da u Area Manager.
Katkum ka jingpyntip u General Manager (R) FCI Regional Office,Shillong u Bidol Tayeng u la ong ba ka thain shatei Lammihngi baroh kawei ka la pynkhreh ban pyntreikam ia ka National Food Security Act, ka FCI ka la shim ia ka jingkitkhlieh ban pynheh ia ki kudam na ka bynta ban ioh pyntreikam ia ka NFSA, u la ong ha ka jingthoh kaba la pyllait sha ki  kot khubor ba ki lai jylla ki dang pynkhreh ia ka thup kyrteng ki nongioh jingmyntoi na ka NFSA ha ki jylla jong ki.
Shuh shuh  u Bidol Tayeng u la ong ba ka Punjab bad Haryana ki dei ki jylla kiba phah marbam sha kane ka jylla, bad tang ha u nailur 2014 sha ka jylla Meghalaya la phah khaw haduh 25,740 MT, u kew 3,225MT, ha Tripura u khaw la phah 31,294 MT, u kew 3,372MT bad ha Mizoram u khaw la phah 18,590MT, u kew 829MT.Shillong 22 Risaw:“Ngim ju ioh doh kha na jylla Megha laya ban thied na bynta ban theh ha ki pung ban pynlong ia ka jingiakop khwai,ngi hap ban leit thied naduh na Assam", la ong u Edar Nongbri uba dei u President jong ka Synroplang ka kyn hun ba ju pynlong ia ka jingiakop khwai ha kylleng ki jaka.
Wat la ka jingiakop khwai dohkha ha kane ka ri Khasi Jaintia ka thnem bha ha kine ki sngi, hynrei kaba sngew lyngngoh ka long ba ka jylla kam don dohkha bad la hap ba shu thied nabar.
Haba iakren mynta ka sngi bad U Rupang, u Bah Edar Nongbri u la iathuh ba u la ju pynlong ia ka jingiakop khwai dohkha la bunsien, hynrei ym ju ioh dohkha ban thied haba leit wad na kane ka jylla wat na ka tnad Fisheries ka sorkar ruh.
Haba kylli kaei ka daw bym ioh dohkha ban thied na kane ka jylla, u Bah Nongbri u la ong, “Tip kein katba leit wad dohkha ngim ju ioh ngi hap leit thied beit naduh na Asssam".
U la ong ba shisien pynlong ia ka jingiakop khwai dohkha ka jing thied ia ki dohkha ka long kaba bun bha da ki kwintal ban theh ha pung.
“Ngi thied ha ka dor T.220 shi kilo ka dohkha na Assam bad tang ka bai thied dohkha ban theh ha pung ka la poi kumba T.70 hajar haduh T.1 lak eiei", la ong u Bah Nongbri ba don pung ha Smit.
“Ngi ju thied da ki dohkha grass carp kiba kham dait bha haba pynlong ia ka jingiakop khwai", la ong u Bah Nongbri.
U Bah Nongbri u la ong ba ka jingiakop khwai ka long kum kawei na ki jait jinglehkai kaba ki briew ki ju sngew tynnad bha namar ba ka pyllait luid ia ka jingmut jingpyrkhat haba ki ju leit  khwai dohkha.
U la ong ba haba ki ju pynlong ia ka jingiakop khwai dohkha ki ju don kipor ba ki ju iohnong bad duhnong.
U la ai nuksa ba lada pynlut T.10 lak ka jingmih kan long kumba T.15 lak eiei hynrei don ruh ki sngi ba ki duhnong namar ka jingduna ki Rawon kiba wan iashim bynta.
Ha kawei ka liang u la pynpaw ba ka sorkar kam dei ban shim khajna lada pynlong ia kum kine ki jingiakop khwai namar ba ka ktah hynrei kadei ban pynshlur shuh shuh da kiwei pat ki rukom.
Shillong, 22 Risaw:U kpa ka Angelbeth Lyngdoh Nongpiur u Bah George Arthur Warjri hynne ka sngi Balang u la ujor ejahar pyrshah ia ki katto katne ngut ki briew da kaba kynnoh ba ki la shoh la dat ia ka khun jong u, ha khmat ki pulit, ha shwa ba kan shah kem ha ka 15 tarik Risaw 2014.
U kpa ka Angelbeth, u la ong ba ka jingshah ktah kti ha katto katne ngut ki briew ka la ktah ia ka jinglong kynthei jong ka hakhmat ki paidbah nalor kata ki la pyrshang ruh ban pyniap ia ka.
Haduh mynta kaba sngewsih ka long ba ki pulit kim pat leh eiei ia kito ki briew kiba donkti ban leh ia kane ka kam haduh ba kin da shoh da dat ia ka khun jong u.
Ha ka ejahar ba la ujor da u kpa ka Angel beth hapoh Laban Police Station, u la pynpaw ba ka long kaba ktah mationg ia u ban iohi ia ki video ba la pyn saphriang lyngba ki lad pynphriang jingtip (Social media) ba shwa ba kan shah kem la shah shoh shah dat shwa ha ki katto katne ngut ki briew ha khmat ba donlang ki pulit.
U Bah Warjri u la ong ba ka khun jong u ka la shah kem ha ka 15 tarik Risaw hadien ba la ujor ejahar da ka kong Saralin Marbaniang halor ka jingkynnoh ba ka khun jong u ka la rahbor ia u Mohan Pegu na jaka jong u na Nongsohphoh Lumparing.
Lah ban kdew ba dang shen katkum ka jingiathuh jong u Mohan, u la kam ba ka Angelbeth ka la rahbor ia u haduh saw sngi kynthih ha Guwahati da kaba set kut ia u hapoh kawei ka iing basa kaba don ha Guwahati bad  kala shong kurim jubor ruh ia u.
Katkum ka jingiathuh jong u Mohan Pegu u la shah rahbor ha ka Angelbeth  ha ka 11 tarik Risaw por 11:15 janmiet na iing sah jong u.
Dei ha ka janmiet 15 tarik ha ka por 11 baje eiei janmiet ba ka shnong bad kiba haiing bad ka seng 19-Shillong South Women Association, ki la kthong ia ka naduh Mawlai bad ioh bat syndon haduh Rhino.
Hadien ba la ioh bat ia ka, ki la aiti sha ki pulit ban leh ia kaba donkam bad na ka liang jong u Mohan bad ki bahaiing hasem jong u ki la pan jingiada na ka liang ki pulit namar ka jingshah byrngem.
Shillong, 23 Risaw:U bah Paul Lyng doh, MLA u la ujor sha ki pulit ka Lumdiengjri PS ba mynta ka nohphai sngi ha ka por 1:30 baje mynsngi u Esblin Jana (25 snem),  u nongniah trok uba niah ia ka trok kaba don ia u nombar  ML-05G-6809 u la byrngem ia u nongpahara jong u ha Lower Mawprem Lum kshaid, Shillong.
Shillong, 23 Risaw:Ka Khasi Disabilities Association (KDA) ka la thait ban ioh ia ki kular na ki myntri sorkar kyn thup na u Myntri Rangbah ki ba khlem long kam satia haduh kine ki sngi bad namar kane ka daw, ki la rai ban leit iakynduh noh bad u Lat ka jylla ban pynrulong ia ki jingdawa jongki.
U President ka KDA u Bah Starwin Kharjana u la ong ba ka jingialang jong ka seng kaba la long ha ka 11 tarik mynta u bnai, ka la rai ban shim ia kane ka sienjam ban leit iakynduh ia u Lat bad lada kam long ka jingdawa jongki, kin sa pynlong da ki jingiakhih.
U la ong ba ka sorkar ka la shu sngap mynthi ia ki jingdawa jongki ba kynthup ia 12 tylli ki mat jingdawa kaba la buh la jan saw snem haduh mynta.
Ka seng ka la iakynduh ar sien ia u Myntri Rangbah bad ar sien ia ka myntri ka tnad Social Welfare hynrei ki jingkular thiang jongki, ki khlem seisoh satia haduh kine ki sngi.
“Ngi la rai ban leit iakynduh bad u Lat halor kane", la ong u Bah Kharjana bad lada kam seisoh ngin pynlong ia ka jingiakhih kumba la rai da ka seng.
Ka sorkar ka ai baibam ia kiba duna dkhot met na ka Chief Minister Social Assistance Scheme ka don ka jingdkoh ha kaba iadei bad ka jingpynlait ia ka pisa namar ba kam ju long thikna bha.
Katkum ka jingpynbna da u Myntri Rangbah baroh kiba don jingduna dkhot met kiba la ioh ia ka syrnod kum kiba don jingduna, ki dei ban ioh beit ia kane ka baibam hynrei ki don ki ophis ka Child Development Project Officer (CDPO) kim pdiang ia kiba anna dkhot kiba duna ia ka 18 snem ka rta.
“Lada ka long kumne ka jingpynbna jong u myntri rangbah ka jylla kam treikam satia ia kiba anna dkhot met kiba hapoh ka 18 snem ka rta", la ong u Bah Kharjana.
U la ong ba ka seng ka la lap ruh bun ki seng treimon sngewbha kiba shim ha ka kyrteng jong kiba anna dkhot met ban treikam hynrei ki khlem leh eiei na ka bynta jong kiba duna dkot met naduh ba la pyntreikam ka sorkar kmie ia ka ain Persons With Disablities (PWD) Act 1995.
Ka KDA ka kyntu ia ki briew kiba don jingduna dkhot met ba kim dei ban ngeit biej ia kine ki seng tit kiba thmu tang ban pynlut kai ia ka por kiba leh myn iarap ia kiba duna dkhot met bad ka kyntu ia ka sorkar ba kam dei ban iarap ia kiba leh mynleh tang ban ioh jingmyntoi, la ong u President ka KDA u Bah Starwin Kharjana bad ka general secretary Kong Ibadalin Kharbuli.
Nongstoin, 23 Risaw:Ka HYC Nongstoin Circle ha ka jingialam u President Lumlang Khar syiemlieh, ka la leit jngoh ia ki ba shitom na ka jingshah wan thombor ha ki khar Nepali ha Maw diangsnam, kiba la don mynta ha Civil Hospital Nongstoin.
Ka seng ka la leit jngoh ha ryngkat ka jingiadonlang ruh ki Nongialam na ka Central body, kiba kynthup ia u Donboklang Kharlyngdoh, Nickson Dohling bad U Markos Marthong lem bad ki wei ki wei, ka seng ka la leit jngoh bad ka la shem ba ar ngut ki la mynsaw jur bad u wei u ba shu mynsaw malu mala kine kiba la mynsaw ki kynthup ia u Pynshaibor Syiem Nongbah, bad Welfus Snarshonggre.
Katkum ka jingiathuh jong kine ar ngut ki la ong ba kumba 10 ngut eiei ki khar Nepali kiba la wan ban rah da ki wait bad ki tiar pynmynsaw kiba la wan thombor ia ki katba ki dang ia trei shnong ia ka surok shnong ka ban leit sha Iiew Langpih ha ka por kumba 1 baje ei ei janmiet bad ha ka jingbymdon tiar ban iada ialade kila iaphet bad hakata ka por ia u Pynshaibor la shah pom na ka khohsiew bad na ki bynta jong ka met, ia u Welfus pat la shoh na ka khlieh bad la kit ruh ia u sha ka Assam Police Outpost, la ioh ban leit shimti ia u Welfus da ki Nongshong Shnong jong ka Mawdiangsnam bad la pynkit ia ki sha PHC Nonglang bad Nangta pat sha Civil Hospital Nongstoin.
Na ka liang ka Seng ka la kynthoh ia ki bor Sorkar ba dei peit bad khamtam ia ka Police Outpost hangthie ha Langpih, ka bym kitkhia eiei ban shim ka jingiada ia ki ne ki briew kiba la shah ban pynmynsaw ha kine ki nongwei kiba wan shim kabuKa Seng ka kyntu ruh ia ka Sorkar ba kan ithuh kyrpang ia kum ki ne ki briew kiba la ialeh ban iada watla ki long tang khyndiat ngut, ka Seng ka la kular ruh ha khmat ki trai briew jong kine ki lanot ban kan nym kli kti hynreikan iai buddien bad kyntu ia ka sorkar ba ka dei ban leh ei ei halor kane.
Ka seng ka la ai mynsiem ruh ia kine kiba la mynsaw, ba kim dei ban tieng ne smiej ia ka jing buit tuh jong kine ki nongwei shi sngi, namar ba kane ka jingmynsaw jong ki kam dei ba tang maki ki ba shitom hynrei ka pyntyrha ruh ia ki para doh para snam hapoh ka bri u Hynniewtrep.
Ka seng kala ai ruh ka jingiarap ba malu mala katba lah bad ka jingkyrkhu kyrdoh ia ki ne kiba la mynsaw ba kin ioh noh ka met kaba koit ba khiah.
Shillong, 23 Risaw:Ban kyntiew ia ka rep ka riang,  ka Social and Economic Life Development Committee jong ka Nongum Pres bytery ka la lumlang ia ki paid nongrep jong ka ha ka shnong Mawsynnam ha ka 21 tarik mynta u bnai ban ai jinghikai ia ki halor ka rep ka riang.
Ha katei u sngi u Bah D Pyng rope, u Bah W Syiemlieh bad bah K S Nongbsap kiba long ki Asst.Director jong ka Horticulture bad Agriculture Nong stoin, bad kiba  la long  ki resource person.
Kitei ki Ophisar  baroh lai ngut ki la ai ka jingbatai bad ki jinghikai kaba bniah bha kaba pynhun ia ki paid nongrep kiba iadon kumba 250 ngut kiba wan na ki shnong bapher bapher.
Kitei ki Officer ki la iathuh ruh shaphang ki Scheme jong ka Sorkar aiu kala leh bad dang thmu ban iarap iaki nongrep.
Kitei ki Office ki kham ban bha  halor ka rep soh ba bun jait, rep sying, rep kba, phan, shriew, riew hadem, ki jhur, kubi, phrisbin kiba kham iadei bha ka khyndew ha kane ka thain bad kumno ruh ban iada na ka jingpang kaba ki jingthung ki ju ioh da kaba pyndon kam da ka sboh bad ki dawai jong ka juk kaba mynta.
Kine ki Officer lila kyntu ia ki Nongrep ban kin sangeh noh ia ka rep synsar namar u pyntyrkhong iaka khyndew hynrei ha ka jaka dei ban thung bad rep  noh da ki soh, ki jhur ne ka kait kaba pynum bad pynsboh biang ia ka khyndew.
Ha katei ka sngi ki Officer ki la sam ruh ia ki sboh dawai, symbai jhur ia baro kiba la wan sha katei ka training.
Ia katei ka Training la plei da u Rev.N O Kharlukhi uba long u Moderator ka Presbetery.
La ioh ruh ka jingkren bad jingpynshai lyngkot halor ka jingthmu jong ka training da u Rev.A Rymmai, u Executive Secretary ka Presbytery bad kumjuh na u Bah Getstar Lyngdoh Secretary SELD.Ia ka jingialang la la pyniaid da u Tbn.Boldness L Nongum uba long u Chairman ka SELD, Nongum Presbytery, katakum ka kyrwoh ba la pyllait paidbah da u bah G.lyngdoh Secretary SELD , Nongum Presbytery.
Shillong, 23 Risaw:Ka KSU Sona pyrdi Unit hadien ba ka la ioh ia ka jingujor na ki paidbah ba u don uwei u post light uba don jingma bad uba la kem sarang ha katei ka shnong, ka la leit ba jurip bad ha ka jing jurip ka la lap shisha ka uwei u nar ilektrik, u la bam sarang bad mar shiteng u la ang rynheng.
Ka KSU ka la ong ba ki paidbah  ki iathuh ba ki shong ki sah da ka jing syier mynsiem khamtam ha ka por lyiur ba ther u slap bad ka lyer.
Ki la iathuh ruh ba ki la dep ujor sha u rangbah shnong bad sha u SDO MeECL Khliehriat ban pynkynriah ia une post,ha kaba na ka liang une u ophisar(SDO) u la kular ban leit jurip ha shwa ban kynriah.
Hynrei haduh mynta ym shym la pynkynriah ia une u post,ym tip na kaei ka daw.
Shuh shuh ka seng ka pynpaw ba kumno ka tnat MeECL ka pyniaid ia kat u sainar 11kv jong ka lain Umkiang na tnum ing briew,kane ka jingleh ka MeECL ka long ban pyniap briew.
Ka seng ka kyntu jur ia ka tnat pynmih bording ban pynkynriah kloi ia une u post khnang ban ym jia kano kano ka jingma ia kine ki paidbah hadien habud, ong ka kyrwoh na u Samla TL Gympad,President KSU Sonapyrdi Unit.
Jowai, 23 Risaw:Na ka jinglalot mynta pat ki paidbah nongshong shnong bapher bapher jong ka Thain Shilliang Myntang ki la ngat sa ha ka lanot, bad ka tei ka dei namar ka jinglalot spah jubor jong ki namar ba ka jingkhlong bad tih maw jong ki briew na ka shnong Mynso, ha kaba katei ka jingtih maw ka la pynlong pynban kum hka jingpynjulor ia ka surok bah naduh na ka shnong Mynso shaduh ka shnong Samatan.
Ha ka kyrwoh ba la pyllait da ki paidbah nongshong shnong ka thain Shilliang Myntang kiba kynthup ia ka shnong Samatan, Shilliang Myntang, Thadsning, Thangrain, Barato, Mukroh, Maitdein bad kiwei de ki shnong kiba hap hapoh kane ka thain kila pynpaw ka jingsngew diaw haduh katta kata wat, hadien ba ka seng HNYF-JC ka la dep ban pynmih ia ka khubor pyrshah ia kitei ki nongtih maw ba ki dei ban sangeh noh mardor ia kane ka kam kaba pynsyier ia ka leit ka wan jong ki paidbah kaba lah ban wan rah iaki jingma jingmynsaw bad ki jingjia ba sngewsih.
Hynrei na ka liang jong kitei ki nongtih maw ki dang bteng ia kane ka kam haduh mynta kaba la wan rah ia ka jingjot bad jingsniew jong une u surok u ba dei u budlum jong ki nongshong shnong bapher bapher kane ka thain, u ba dei ruh tang une u surok uba kham pynsuk ia ki paidbah ban leit sha sor Jowai bad uba kham pynjan ruh ia ki paidbah ban poi kloi sha kino kino ki jaka ai jingsumar khmatam haka pang ka shitom.
Kumta na ka liang ki paidbah nongshong shnong jong katei ka thain ki kyntu ia ki bor ka tnat PWD ban maramot biang ia une u surok bad kumjuh ruh ia ka Forest Department ban phah khang noh mardor ia kitei ki nongtih maw na ki bynta jong utei u surok.
Lym kumta kitei ki nongshong shnong kin shim da kiwei pat ki lad ki lynti ban iada ia une u surok.
Ha kajuh ka por ki nongshong shnong ki kyntu jur ia ka HNYF-JC ban shim khia ia kane ka kam na ka bynta ka imlang sahlang jong kane ka thain, da kaba pynduh pyndam noh ia kitei ki nongtih maw kat kum ka khubor kaba ki la dep pynmih ha une u bnai ba la dep.
Pynkut ka kyrwoh na ki paidbah ka thain Shilliang Myntang.
Shillong, 23 Risaw:Mynta ka miet kaba dei ruh ka miet ba ki Hindu ki la sdang ia ka jinglehkmen ban rakhe ia ka sngi ba kyrpang jong ki ka Diwali, la iohi ba ka sor Shillong baroh kawei ka la thaba khrek da ki jingpynriam pynbeit bad ki jingpynphyrnai ha ki dukan ki ing ki sem ba ki surok.
Ka khyndailad, Iew Mawlong, Laitumkhrah, Polo, Jhalupara, Mawbah, Laban bad kiwei pat ki jaka ka la pynthaba khrek ia ka sor Shillong, ha kaba la iohi ia ki rong ba bunjait bun rukom kiba mih na ki jingthaba khrik khrik kiba la wah khnang ban pynphuh pynphieng ia ka jingrakhe Diwali.
Dei mynta ruh ka jan miet ba ka jingpynbthei ia ki bom pataka ka la sdang ha kaba ha kylleng ki jaka la ioh sngew ia ki jingbthei jong ki pataka, ryngkat ka pynher ia ki rong jong ki pataqka ba bunjait kiba pynbthei ha suin.
Ha Iew Mawlong ki khar Hindu kynthup ki khynnah rit ki la risa kynhoi mynta ka miet ryngkat ka pynbthei pataka kaba ki pynher sha suin.
Shillong, 23 Risaw:Ki khynnah pule ka skulbah NEHU ki la leit rah haduh 16 tylli ki mat donkam ha khmat u Vice Chancellor katei ka skulbah, kitei ki 16 tylli ki mat ba ki khynnah ka skul bah NEHU, ki la leit rah ki kynthup ia ka jingkwah jong ki ban wan rah ia ka CSIR-NET Examination Centre ha Shillong, kaba dei ka mat ba ki la dawa la kham slem, hynrei haduh mynta ym pat shym la leh eiei khlem da pyni na kaei ka daw, ki la kdew ba ka jingdon katei ka Centre tang ha nongbah Guwa hati  ka la pynjynjar ia ki ha ka bor pisa pilain, ka bor met bad ka bor pyrkhat.
Kiwei pat ki mat ki long ban pynbun ia ki Seat jong ki samla kiba pule ia ka MSC, namar ba ki la bun ki samla kiba pule ha katei ka lain, kawei pat ka dei ka jingdawa jong ki ban buh lypa 50% ki seat na ka bynta ki khynnah NEHU ban pynrung na ka bynta ban pule  M.Phil.
/Ph.
D.Ki la dawa ruh ba katei ka skulbah ka dei ban tei sa 6 tylli ki Hostel, ar tylli kaba thymmai na byngta kawei ka tnad pule kata kynthei bad shynrang, kaba mut na ka bynta kiba pule UG, PG bad Research Scholars.
Ban pynbun ia ki Bus ba leit shaw ia ki samla pule namar ba kumba ka long mynta ki la ong ba ka jingdon ki Bus kam pata biang bad ka la pyniakynduh jingeh ia ki samla pule.
Ki la ong ruh ba ki la ioh jingtip ba ki don bun tylli ki kam  Prof,  bad Asstt Prof  bad kiwei pat ki nongtrei kiba dang lait kiba ka skulbah kam thep shuh lano lano ruh ha kitei ki jaka.
Ki la dawa ba ka skulbah ka dei ban pynrung kam noh ha kite ki kam ba lait.
Ki jla dawa ban thung ia u  Dean Students’ Welfare (DSW) uba shirta.
Ki la don shibun kiwei pat ki mat ba ki samla pule NEHU ki la dawa na u VC kaba kynthup ia ki lynti iaid kjat ki bym biang, ki sem ap kali, ki jingjngai jong ki ATM, ki kot ha ka thup buh kot katei ka skulbah, ki jingbym biang ki madan ialehkai bad kiwei pat.
Shillong, 23 Risaw:Ia ka Shillong Medical College (SMC) ka ban tei lyngba ka jingiatreilang hapdeng ka sorkar bad ki riew shimet ne da ka PPP, ka dang sahteng na ka bynta bym pat kynriah ia ka Reid Provincial Chest Hospital (RPCH) sha Umsawli, kaba don ha sor Shillong thymmai.
Haduh mynta ka sorkar kam pat lah ban aiti ia ka jaka ha Mawbah kaba don ha RPCH.“Ngim pat lah ban aiti ia ka jaka ha Mawbah ha kaba ka RPCH ka don mynta sha ka KPC Medical College bad Hospital, Jadavpur na ka bynta ba kan sdang ia ka kam.
Ka jingsdang ia ka kam kan long hadien ba la dep aiti ia ka jaka hadien ba la dep pynkynriah ia ka TB hospital sha Umsawli,"  la ong u ophisar ka sorkar jylla.
Kham mynshwa ka sorkar jylla ka iasoi ia ka Concessionaire Agreement ban shna ia ka Shillong Medical College lyngba ka Public-Private Partnership (PPP).
La mang na ka bynta kane ha ka jinglut kaba kot T.250 klur.
Katba ia ka Tura Medical College ka sorkar jylla ka dang bunkam bha ban pynkhreh ia ka Detailed Project Report (DPR) na ka bynta ban tei ia ka jaka pule doktor ka Medical College  (MC) ka sorkar ha Tura.
“Ka jingpynkhreh ia ka DPR ka la dang iaid shaid shaid bad hadien ba la dep, yn sa aiti sha ka sorkar pdeng ban ai pisa", la ong u heh ka tnad ka koit ka khiah hynne ka sngi Palei.
Katkum ka jingong jong u ophisar ka tnad ka koit ka khiah, ka sorkar pdeng ka la dep kular ban pynsted ia kane ka kam na ka bynta ban buh ia ka jaka pule doktor ha kane ka jylla.
Kham mynshwa ka sorkar jylla ka la bynshet ia ka kam ban pynkreh ia ka DPR na ka bynta ka Tura Medical College-cum-Hospital  ha ka kompeni ba na Delhi ka Telecommunications Consultants India Ltd.
Kane ka kompeni kan pynpynkhreh ia ki jingdonkam na ka bynta ki jingdonkam na ka bynta kane ka kam.
Kane ka Medical College la dep ban ioh jaka ha ka jingheh kaba 99 akar bad kan ngiam ban sumar haduh 500 ngut ki nongpang nalor 100 ngut ban pdiang ia ki samla pule doktor man u snem.
U ophisar kane ka tnad u la iathuh ba ka jingsiew ia ka bai shim jaka na ka bynta kane ka jingthmu la dep siew bad ka sorkar ka la pynlut T 3.40 klur ban siew bai jaka.
Shillong, 24 Risaw:Ka jingialang jong ki briew mynta ka sngi hapoh ka jingialam lynti ka Kong Angela Rngad ki la dawa ba dei ban kem mardor ia kito ki briew kiba ktah kti bad shoh ia ka kong Agelbeth Lyngdoh Nongpiur kaba la jia dang shen.
Ha kane ka jing ialang kaba la khot kyrpang ban iakren ia kane ka kam mynta ka sngi, ha Hall ka Bethany Society, Shillong, la wan ban iashim bynta da ki riew kynthei, ki seng, ki samla, ki paralok bad kiba ieid ba thoin jong ka Kong Agelbeth, pastor, phadar bad sistar ruh, ki la pynrem jur ia ki briew kiba thad ia ka Kong Angebeth ha ki lad sam khubor (social media) da ka jingthmu ban ialam bakla ia ka jingmut jingpyrkhat jong ki paidbah.
Ka jingialang ka la rai ban leit iakynduh ia u heh pulit u DGP ban dawa ba dei ban kem mardor ia kito ki briew kiba thad burom ia ka Kong Angel beth da kaba pynphriang lyngba ki lad sam khubor bad kiba shoh ba dat ia ka, kaba dei ka jingpynkhein ia ka hok briew man briew.
Ki la dawa ruh ba dei ban pynlait noh ia ka Kong Angelbeth, bad ban kem ia kiba ring video, upload ha ki social media.
Nalor kane, ki pulit ki dei ban pynlong ia ka jingtohkit ia kane ka kam.
Ki la pynrem jur ia ki pulit kiba kem ia ka Kong Angelbeth khlem da pynlong shwa ia ka jingtohkit ban wad ia ka jingshisha hynrei ia kito kiba shoh ba dat bad  ktah kti ia ka pat, ki khlem leh eiei bad kane ka dei ka jingshah shiliang bad ka jingpynkhein ia ka ain.
“Ka sorkar ka dei ban kitkhlieh ia kane ka jingjia namar ba ka dei ka jingpynkhein ia ka hok briew man briew", la ong ka Kong Angela.
Ki nongkren ki la pynrem jur ia ka rukom pyrkhat jong ki briew da ka lynti bym dei tang ba la shu iohi ne ioh sngew iano iano khlem da wad ia ka jingshisha.
Lah ban kdew ba ka Kong Angelbeth ka la shah kem ha ka 15 tarik Risaw hadien ba ka la shah kynnoh ba ka la rahbor ia u Mohan Pegu sha Guwahati na iing sah jong u na Lumparing.
Mynta ka Kong Angelbeth ka don ha phatok bad ka dang shah tohkit ha ki pulit.
Shillong, 23 Risaw:Ka Iew thymmai ki nongdie jain ha khrum jaka ieng kali jaiaw, lane ki khot ka Khasi Market ka la pjah slam slam, naduh ba la shah pyn kynriah na Jingkieng Motphran.
Katkum ka jing iakren bad ki nongshong dukan, ki la iathuh ba ka die ka thied ka la hiar bunshah naduh ba la shong ha katei ka jaka.
Ki la ong ba ka daw ka dei namar ba ki briew kiba iaid ba ieng ki duna bha namar ba ka don sha kyndong.
“Mynshwa ha jing kieng Motphran ki briew kiba iaid ba ieng tang shu kum dei ki khmat ba itynnad ka mar, ki la wan ban kylli ban thied hynrei ha kane ka jaka ym don nongiaid nongieng", la ong iwei I kong ba shong dukan.
“Hangne te ngi shong dukan sngew shoh samthiah bym don briew ba wan thied", la ong biang iwei I kong bad bynrap, teng teng ym ju lah ban die wat tang iwei I jain ruh.
Lait noh tang iwei ne ar ngut ki briew kiba wan iit khnang ia kane ka iew, hynrei kiba bun kim da shlan ban wan nabar ba ka long kyndong bad kham pajih na jaka paidbah.
Haba ianujor myn shwa, ka jingdie ka iapher bak-ly-bak.
“Ngi la shong dukan hangne la kumba shi bnai eiei hynrei ka la ktah jur ia ngi namar bym don iew", I la ong biang.
Katkum ka jingong jong ine I kong, ka sorkar ka la ong ba ki trai dukan ki dei ban siew hi ia ka bai ding hynrei kan shem jingeh lada ym lah die.
Ki la ong ba lada ka lah ban shna ia ka lynti iaid kaba kham biang na khmat ka jaka ban rung, kan kham pynsuk bad kham khring ia ki briew ban wan rung ha kane ka iew namar ba ka jaka mih jaka rung kaba don mynta ka don shapoh bad bun kim iohi.
Ha kane ka iew, ki don kumba 80 ngut eiei ki nongshong die jain kiba la shah pynkynriah hadien ba la pynpra ia ka jingkieng Motphran la kumba shi bnai eiei mynta.
Kane ka jaka kaba ju pynlong kum ka jaka pynieng kali ba la pyniaid da ka Shillong Municipal Board ka don ar tylli ki jaka mih jaka rung kawei na ka liang ka diang bad kawei ka don na ka liang ka mon.
Halor ka jingkhuid jingsuba ia kane ka iew, ki la ong ba ki ju iapynkhuid hi bad ka sorkar kam pat buh ia ki nongpynkhuid.
Shillong, 23 Risaw:La iohi ba ha manla ki dukan khar kaia la ha Iew Mawlong ne ha Khyndailad la pynriam pynbeit ban pyniphuh iphieng da ki jingthaba jong ki rong ba bun jait,  kum ka jinglehkmen Diwali ki niam Hindu.
La iohi ruh ia ki khilon kiba la shna pynwan dur da ki pashor kait bad ki ‘la kait ban rung sha ki dukan.
La  iathuh da katto katne ngut ki briew ba ha katei ka jingpynriam pynbeit ia kitei ki ‘la kait la shi thied na ki jaka nong kyndong ha ka dor kaba heh, ban pynthikna ia ka dor ki pashor kait ba ki niam hindu ne ki khar Kaia ki la thied u Rupang u la ioh ban ia kren bad katto katne ngut ki trai dukan kiba dei ha ki dukan heh.
Ha katei ka jing iakren ki trai dukan ki la iathuh ba ki thied ia kitei ki pashor kait ha la ki jong ki jong ki dor, ki la iathuh ba kawei ka pashor kait kaba jrong lymphuin ryngkat ki sla kiba itynnad kiba khlem thohrew bad ki bym pait sla bad kaba heh pyllun ka shong dor haduh  T.500 bad T.600 tyngka, katba  kiba kham rit pat ki shong dor T.300 tyngka kawei.
Haba ia kren bad u Manager kawei ka dukan suh jain ka Jain Fabrics kaba don ha Motphran u la iathuh ba u la thied ia ki ar tylli ki pashor kait jong u ha ka dor T.500 tyngka ar tylli, ki dei ki pashor kait kiba rit bad kiba lyngkot.
Haba iaid kylleng ka iew duh bad Khyn dailad, u nongthohkhubor u la ioh jingtip ba ka dor jong ka pashor kait ka kham rem ha Khyndailad ha kaba la iathuh da ki trai dukan ba kaba kham itynnad bad ka jrong heh pyllun  bad kaba iar rynjup ki sla ka poi haduh T.1000 tyngka kawei, katba ha Iewduh bad Iewmawlong pat ka pashor ka dor ka pashor kait ka poi hapoh ka T.600 tyngka.
U nongthohkhubor, u la ioh jingtip ruh ba ka don ka jingkhaii pashor kait kaba jur bha, tang ha kine ki ar-lai sngi ha kaba kito ki dkhar kiba kham ithuh Khasi  la ong ba ki thied ha ka dor kaba jem katba ki leit pat ban die sha kiwei pat ha ka dor kaba heh, la antad ba ka jingioh nong jong ki na kawei ka pashor kait ka poi haduh T.200 ne T.300 spah tyngka.
Haba la kylli na katto katne ki trai dukan kiba pynriam ia ki dukan jong ki, ki la iathuh ba kiba bun hi ki dieng kait, ha  kaba ki la ioh thied ka dei na ki thain Ri-bhoi.
Haba la wad jingtip shuh shuh kumba haduh katano ki pynlut ha kawei ka dukan tang ban pynriam, ki la iathuh ba ka shong katkum ka jingheh ka dukan , kaba ka dukan kaba jingpynlut kyllum jong ki ban pynriam kam duna shuh ia ka T.15,000 hajara tyngka.
Shillong, 24 Risaw:Ka jingsaphriang jong ki riew pyntriem ISIS ha ka thain Middle East bad ka jingpang kaba ma bha ka Ebola ka la pynlong ia ki nongiashim bynta ban iathalain ia kine ki mat ha ka jingialang jong ka North East India International Model United Nations  (NEIIMUN) kaba sdang hynne ka sngi ban neh lai sngi kynthih ha State Convention Centre ha Shillong.
Ha ka jingialang kaba wan iashim bynta kumba 290 ngut ki samla pule na ki bynta bapher bapher jong ka ri India ki iakren ruh ia ki mat ba iadei bad ka jingpynkut noh ia ka jingduk.
U Chief secretary ka Meghalaya  u Bah Barkos Warjri u la wanrah ia ka mat kaba iadei bad ki kam pyntriem jong ki ISIS bad ka jingpang Ebola bad kdew ba kine ki dei ki jingtynjuh.
U la ong ba ka jingmih ki jingjia ha ki thain ka Middle Eastern  ha kine ki sngi kam dei kaba ju jia hynrei ka thma ka bym ju jia.
“Mynta, lada phi peit ia ki khubor ka pyr thei, la don ar tylli ki mat, kawei ka dei ka thma kaba jia ha ka thain Middle East, ha ka Iraq bad Syria.
Ha ka jingmutjong nga, ka dei ka thma ka bym ju jia bad kaba pher namar ba ka don ka jingjia jong ki kynhun", la ong u Bah Warjri.
U la ong ba ka jingjia ha katei ka thain ka long kaba ma ia ka jingsuk jong kiwei ki ba marjan.
“Kaei kaba shat jingmut ia nga ka long ka jingpyniap kaba shyrkhei da ki ISIS.Ka dei ka kam bymman kaba ngim pat ju iohi ioh sngew ha kane ka spah snem ba mynta" , la ong u Chief Secretary.
Halor ka jingpang Ebola,  u Bah Warjri u la ong ba kane ka dei ka jingpang kaba ma bha kaba la shim ia ka jingim briew la bun bha haduh kine ki sngi watla kane ka jingpang ka jia ha ka thain jong ki ri ka Africa, hynrei ka la saphriang sha kiwei pat ki ri.
“Ngi sngew khia ia ka tham namar ba ngi tip ba ka jingim briew ka dei kaba kordor.
Ngi sngew khia ia ka koit ka khiah namar ngi tip ba baroh ki dei kiba kordor.
La ka long ha ka pule puthi, ka mariang, ka sain pyrthei baroh kine ngi sngewthuh namar ka jingim ba kordor jong u khun bynriew", la ong u Bah Warjri.
U la ban ia ka jing donkam ban don ka jingkylla bad ki samla ki dei ban long ka bynta jong ka jingkylla.
Hynrei, u la ong, ym lah ban kylla sha ka jingbha lada ym sngew thuh ba u briew u dei uba kordor.
Katba ka Limabenla Jamir ka nongseng bad director ka NEIMUN, ka la ong ba ka NEIMUN ka pynleit jingmut halor ban thaw thymmai ia ka pule puthi ha kane ka thain North East.
Ka jingthmu ba kongsan jong ka ka long ym tang ia ki kot pule hynrei palat ia kata.
“Ka jingthmu jong ngi ka long ban pynlong ia ki samla pule ban tip ym tang ia ki kam ba dei ha ka jaka bad ka thain lajong hynrei ban tip kylleng ka pyrthei bad ban pynlong ia ki kum ki nongialam ka pyrthei.
Ngi ha kane ka thain North East ngi lah ban kham paw bha ha ka liang ka jingpyni riam hynrei ngi sahdien ha kiba bun ki liang", la ong ka Jamir.
Ka la ong ba ka NEIMUN ka don ka jingiatreilang bad kiwei ki kynhun halor ki mat kiba iadei bad ka jingsngew pher jaitbynriew ha kane ka thain da ki briew na ri thor ka India bad ban pynrung ia ki khana jong kane ka thain ha ki kot pule jong ka ri.
Shillong, 24 Risaw:Ha kaba pynpaw ia ka jingsngew khia jur halor ka jingshah siat ïap u Pulit Sub-Inspector uba la tip kum u Promith Sangma ha ha ki thaiñ khappud jong ka Pur khasia ha West Garo Hills, ha ki riew kieng atiar bym lah ithuh, ka Meghalaya Peoples Human Rights Council (MPHRC) ka la pynrem jur halor katei ka jingjia bad ka jingleh thombor jong ki kynhun beaiñ kaba long ruh pyr shah ïaka hok longbriew manbriew.
Ka jinglong jing man jongka suk ka saiñ ha ri lum Garo, ka la pynpaw ba kam don shuh ka jing shong shngain bad ka jingma ka ap wat ia ki riew madan madiah ruh kumjuh hadien ka jingshah siat ïap une u pulit.
Kumta ka dei ka kamram jongka sorkar ban tehlakam bad wanrah biang ïa ka shongsuk shongsain na ka bynta ka jingshngain ki paidbah, ong u Chairman ka MPHRC u bah DG Dympep.
Halor katei ka jingjia ka MPHRC ka phah ïa ka khubor sngewlem sha ki dkhot jong ki longiing  utei u pulit uba  la duh ei ïa ka jingim jong u ha katei ka jingjia bad kyntu ruh ïa ka sorkar ban thung ïa ka jingtohkit khnang ban lap mano ba donkti halor katei ka jingjia.
Shillong, 24 Risaw:U MDC ka Mawlai u Bah Process T Sawkme u la iarap da ka komputor sha ka skul Presbyterian Upper Primary School Umrynjah kaba la seng ha ka snem 2005.
Kane ka skul ka la don naduh ka klas A rit haduh klas X.Kane ka skul ka don ha Ri Bhoi District hynrei ka hap hapoh ka Mawlai Konstitwensi.
Ban pynbha bad ban kyntiew shuh shuh ia kane ka skul, u Bah Sawkmie u la pynnoh jingiarap da ka komputor hynnin ka sngi ha ka jingialang ba don lang ki nonghikai, ki nongpyniaid ka skul.
U Bah Sawkmie ula ong ba ki kmie ki kpa ki trei shitom shisha na ka bynta ki khun ba kin ioh ia ka jingnang jingstad bad kim salia ia lade la ki dei ban trei shitom ruh tang ban pyn nang pynstad ia la ki jong ki khun hynrei ki khun ki dei ban sngewthuh ia ka jingkit ba khia ki kmie ki kpa da kaba siew kylliang ia ki lyngba ka jingminot thop ha ki jingpule khang ba ka jingtrei shitom ki kmie ki kpa kan nym long kaba lehnohei.
U la kyntu ia ki khynnah skul ban trei shitom bad shah shkor ia ka jinghikai ki nonghikai lada ki nonghikai ki mai ki shoh bad pynshitom kam mut ba ki nonghikai ki isih hynrei dei ba ki ieid bad ki kwah ba ki khynnah kin stad.
Shillong, 24 Risaw:Uwei u dkhot ka GNLA uba la tip kyrteng kum u Griksang Marak 22 snem ba ju khot sin u Chuang u la shah kem hynnin ka sngi Palei ha ki pulit Meghalaya na shnong Salpara kaba don hajan Mendipathar ka North Garo hills.
U la shah kem ruh ryngkat bad ka bad ka suloi rifle.
Hadien ba u la shah kem, u Marak u la ialam ia ki pulit ia ka jaka ba la buhrieh ia ki tiar ialeh ha shnong Rongcheng ha West Khasi hills, lai tylli ki suloi rifle , ka AK  bad ka suloi.303 rifle.
Ki pulit ki la ioh kurup ruh 160 tylli ki kuli bad saw tylli ki synduk magazines bad kawei ka AK magazine ba don 35 tylli ki kuli bad saw tylli ki kuli.303, ki tiar ai khubor, ki kot ki sla ka GNLA, ar tylli ki mobile phone, saw tylli ki SIM card bad kiwei pat.
U Marak u la pynlong jaka sah ha ka iing jong kawei ka briew kaba dei ka para jong u Dikrak R Marak uba la shah kem halor ka jaka ai jaka rieh ia ki lehnoh.
La kem ia u Marak katba u dang thmu ban leit rieh ha iing jong katei ka briew, la ong u SP ka North Garo hills u Jerry Marak.
Ha ka jingtohkit jong ki pulit, u Marak u la phla ba u la pyniap ia u area commander ha ka 12 tarik u Jylliew ryngkat uwei u dkhot ka GNLA u Mandal bad ar ngut ki dkhot ka ULFA u Babul Sangma bad u Wakang Boro.
Shillong, 24 Risaw:Ka tnad shna iing ka sorkar jylla ka la phah ia ka jingtyrwa sha ka sorkar jylla ba kan thaw ia ka Voluntary Retirement Scheme (VRS) ban pynshong thait mon sngewbha ia ki 39 ngut ki nongtrei ka Housing Board namar ba kam lah shuh ban siew tulop.
La 15 bnai ki nongtrei kane ka tnad ki khlem ioh tulop kaba la buh jingeh ia ki.
“Ngi la dep phah ia ka jingtyrwa sha ka sorkar na ka bynta ban pynshong sngewbha ne VRS ia ki 39 ngut ki nongtrei namar ba na ka liang ka tnad kam don pisa nalade ban siew ia ka tulop bad kiwei ki jingai", la ong ka director ka tnad shna iing ka Kong Rosett M Kurbah haba kren mynta ka sngi sha ki nongthoh khubor.
Ka la kdew ba ka tnad kam lah ban siew ia ka tulop jong ki nongtrei la 15 bnai.
“Ngi la kyrpad ia ka sorkar ban bhah pisa ban siew noh ia ka tulop jong ki nongtrei hynrei haduh mynta ngim pat ioh kano kano ka jubab na ka sorkar", la ong ka Kong Kurbah.
Ka la iathuh ba ka sorkar ka ju ai pisa T.15 lak man u snem ia ka tnad, bad kane ka long kaba rit ym dap tang ban siew ia ka tulop jong ki nongtrei kaba donkam T.12  shi bnai.
“Namar kane ka daw ka tnad kam shym la lah ban siew ia ka tulop jong ki nongtrei", la ong ka Kong Kurbah.
Ka la iathuh ba ka tnad ka pynmih pisa tang na ka sut jong ka skhim shna iing ba ai sha ki briew kiba duk bad kane ka kut noh tang haduh u snem 2000.
“Kam ju don shuh ka jingpynmih pisa hadien u snem 2000 ba ka sorkar ka la pynsangeh noh ban ai ram shna iing", la ong ka director.
Katkum ka kaiphod jong u CAG,  kane ka tnad shan iing ka pyndonkam haduh T.22.13 klur ban siew biang shi bynta ia ka ram jong ka ram ba la shim bad ban pynlut ia ki jingdonkam.
Ha u Jymmang 2000, ka sorkar ka la pynsangeh ban snageh ban ai ram thymmai ban shna iing.
Shwa ia kane na ka liang ka seng jong ki nongtrei kane ka tnad, ka Meghalaya State Housing Board Employees Union (MSHBEN) ka la pan ia ka jingtuklar jong u chairman ka Public Accounts Committee (PAC) u Bah Hoping Stone Lyngdoh ban iasaid ia ka sorkar ba kan pynlait noh ia ka tulop kaba sah 15 bnai.
“Kane kam dei ka sien ba nyngkong ba ngim ioh ia ka tulop, shwa ia kane, ka tnad kam lah ban siew ia ka tulop jong ngi san bnai naduh u Nailur 2012 haduh u Kyllalyngkot 2013", la ong u  general secretary ka MSHBEN u Bah D Lyngdoh ha ka dorkhas ba la aiti ha u chairman ka Public Accounts Committee (PAC).
Namar kane ka daw, ki nongtrei ki la syllang haduh kim lah siew bai iing shuh, ki shem shitom ban bsa ia la ki khun bad ban pyndap ia ki jingdonkam ha iing ha sem.
Na ka liang u chairman ka PAC u la kyntu ia ka sorkar ba kan pynlait noh ia ka tulop jong ki nongtrei kane ka tnad shna iing kloi.
Nongstoin, 24 Risaw:Ka jingialang jong ki trai khyndew bad ki mahajon dewiong, kaba long mynta ka sngi ha Shallang, ha kaba la don lang ki Khasi Lyngngam, ki Garo bad kiwei, ki pynpaw ia ka jingsngew pyrshah kaba jur, halor ka jing iai bteng ban khang dewiong, da ki bor pyniaid jong ka National Green Tribunal (NGT).
Katei ka jing ialang, kaba la don lang da ki Nokma, ki mahajon dewiong, ki Sordar jong ka thain Shallang, ka dawa ia ka sorkar, ba kan ailad noh, ia ki trai dewiong, ba kin bteng ia la ka jong ka kam nangne shakhmat bad ka jingialang, ka la rai ruh, ba lada jia ba ka sorkar Jylla lem bad ka NGT, kin dang iai bteng ban khang ruh, hynrei ki trai dewiong, kin sdang hi noh ban tih dewiong bad ba kin pyniaid shakhmat, ia utei u mar poh khyndew, uba don ha ka ri kynti jongki hi.
Ka jingialang, ka pynrem ruh ia U Mukul Sangma, myntri rangbah ka Jylla, ba um shym la kit khia satia, ia ka jingeh jong ki trai par dewiong bad la iathuh, ba ki don ruh ki briew ha Garo Hills, kiba la iap thngan, na ka jingkhang dewiong ha kine ki sngi bad ka daw ka long, namar ba kim don pisa shuh ban thied bam thied dih, lane ban shim dawai dashin ialade.
Ha katei ka jingialang, ki la ia don kumba 500ngut ei ei, ki trai par khyndew bad ki riew rangbah, kiba wan ban ia shim bynta lang.
Ka jingialang, ka sngew pyrshah ruh ban siew ia ka khajna, da ki trai par dewiong, ha shwa ban kit ia ka mar ban leit die; hynrei, kaei  kaba ki rai, ka long ba dei ban siew beit beit shi trok shi trok, katba kum ka jingkit ban leit die ia ka mar bad kin nym kohnguh ban siew khajna, na ka bynta lai sien, katba kum ka jingkwah jong ka Tribunal.
La pynlong ruh ia ka jingknia pomblang, ha kaba la pom ia san tylli ki langiong, kaba dei na ka bynta ka bha ka miat jong ki briew jong katei ka thain baroh kawei bad khamtam, ia ki trai par dewiong bad ha katei ka jingknia, la iohi ruh,ba kane ka sorkar, kaba la ialam da U Mukul Sangma, kan nym long satia kaba skhem bad la iathuh ba kan nym lah ban pynkut ia ka por treikam jongka.
Shillong, 24 Risaw:U snar mentuh ATM u Md Mukhtar Ansari u la ngat ha shrip jong ki pulit ka Megha laya.
Ia une u snar men tuh la kem da ki pulit ka Megha laya hapoh ka jing ialam u Inspector BK Mishra na kawei ka shnong ka Dhanbad district ha Jharkhand hadien ba la ujor na ki paidbah ia ka jingshah tuh pisa na ATM.Ia une u bar jylla ba shah kem la pynngat ha ka ain Information Technology Act.
Ia une uba shah kem la wanrah sha Shillong bad un shah tohkit ha ki pulit san sngi.
Ki kam runar kum kane ka,  ka kynrei bha ha ki Jamlara bad ha Dhanbad district ka Jharkhand bad kiba donkti ha kane ka kam ki dei ki briew kiba la nang la stad kiba la pas enjiniar ruh.
U SP ka East Khasi hills u Bah Mariahom Kharkrang u la ong ba ka jingtohkit sdang jong ki pulit la pynpaw ba ka buit tuh pisa na ATM ka dei ban ioh ia ki 16 tylli ki number jong ka ATM card.
U SP u la ong ba ka rukom tuh ka long da kaba sei ia ka ‘e-wallet’ kum ka ‘ypaycash’, ‘mobikwik’  ‘paytm’ ha ki Smart phone  bad shisien ba la sei ki lah ban phah ia ka pisa jong ki briew sha ka SIM card lyngba kine ki e-wallet bad ka pisa la pyndonkam ban recharge, DTH bad ruh da ka online.
Da kane ka rukom kine ki mentuh ki leh mynleh kum ki ophisar ka bank da kaba phun sha ki nongthep pisa ba ka ATM card ka don jingthut bad pan ia ki pin number ka ATM.Lada ai ia ki pin number, kine ki mentuh ki la lah ban sei ia ka pisa, la ong u Bah Kharkhrang.
Haduh mynta la ioh jingujor haduh 51 tylli ki jingjia leh thok shah thok ATM tang hapdeng u Kyllalyngkot haduh u Risaw mynta u snem.
U la pynpaw ia ka jinglyngngoh namar ba watla ki pulit ki la pynbna man ka por ba kim dei ban ngeit ban nym biej hynrei ki dang bun kiba shah pynbiej ha kum kane ka kam.
“ki paidbah kim dei ban ai eiei haba don mano mano ba pan ia ki jingtip ba iadei bad ka ATM ne ka bank account jongki", la ong u SP.U la ong ba ka jingiada dalade ka dei kaba biang tam kaba ki briew kin lait na ka jingeh.
Shillong, 24 Risaw:Ka jingkynnoh u Mohan Pegu, ba ka Kong Angelbeth Lyng doh Nongpiur, ka la rahbor, ia u sha Guwa hati, ka dei tang ka jing pharep ban pynjah burom ia ka, la ong u Bah George Arthur Warjri uba dei u kpa jong ka.
“Ka khun jong nga ka don ka jingiadei jing iaieid bad u Mohan", la ong u kpa ka Angelbeth haba kren mynta ka sngi Thohdieng bad u Rupang.
“Ha ka miet 11 tarik, Risaw haba ka khun jong nga ka leit shaw na iing ia u Mohan na Lum paring, mar iapoi ha iing jong u ka la khot ia u Mohan bad u la mareh hi shapoh kali; wat la kiba bahaiing jong u ki la khang pyrshah ia u", la ong u Bah George bad u la bynrap ba namar ba kane ka daw ki ba ha iing jong Mohan ki la pyrta shnong da kaba kynnoh pynban ba ka la rahbor ia u.
“Ha ka por 12 baje shiteng miet kitei ki bahaiing jong u Mohan ki la wan shaiing jong nga, ki iathuh ba ka Angelbeth ka la rahbor ia u Mohan, ha kane ka por nga la sngew bitar ba kumno ka nud  ban leh kumta, hynrei hadien ba nga la tip ia ka jingshisha ba kam dei ka jingrahbor, hynrei ka dei ka jingsngewthuh jingmut lang jong ki arngut", la ong u kpa ka Angelbeth.
U iathuh ba ka khun jongu kam dei kaba pynkylla kynthei, kumba la kynnoh bad pynher khubor lamler ki briew, hynrei ka dei ka kynthei naduh dang kha, hynrei ka shu don jingthut ha ka met.
U la iathuh ba ka lok jong u Mohon ka Kong Saralin Marbaniang ka trei shakri ha iing jong u bad namar ba ka sngew tynnad, la phah trei noh ia ka ha Beauty Parlour kaba don ha Red Cross Laban bad u lok jongka, u Mohan uba trei bylla die tiket ha DreamLand u la ju wan shaw ia ka lok jongu ynda u la wan na jingtrei.
“Haba u wan mih na jingtrei da janmiet, u ju wan shaw ia ka lok na Beauty Parlour hynrei ngam tip ba u don jingiaieid bad ka khun jong nga", u la ong u Bah George bad bynrap, wat ka lok jong u Mohun ka tip ia kane ka jingiaieid jongki.
“Ngam tip ba ka khun ka don jingiaieid bad u Mohun, hynrei dei hadien ba la iohi ia ki jingthoh ha ki mobile bad ki dur ba ki iashong ba nga tip ba ki don jingieid", u la ong u kpa ka Kong Angelbeth.
U la ong ba ha Guwahati, ruh kine baroh ar ngut ka khun jongu, bad u Mohan ki la shon ia ki dur kiba iakdup iaieid bad ia kine ki jingthoh bad ki dur la dep aiti sha ki pulit ban pynshisha.
“Ka jingkynnoh nongrahbor ia ka khun jong nga, ka dei tang ka jingthmu ban pynjah burom da ki briew bad ngam nym pyndem ban iakhun beit ia ka hok", la ong u Bah Goerge.
U la iathuh ba ha ka 15 tarik da miet haba ka khun jongu bad u Mohan ki la wan phai na Guwahati, ki briew ki la pynlong pynban ka jingap thap ia ka da kaba ki beh thong da ki kali ia ka bad tynrah haduh ba ka la jan kylla ka kali jongka bad ki kerkut bad sei ia ka ha Rhino.
“Ki la shoh la dat ia ka, bad ki pynkhlem rain da kaba ring video bad pynsaphriang lyngba ki lad sam khubor (social media) kaba ktah jur ia ka jinglong kynthei jongka", la ong u Bah George.
Halor kane ka jingjia, na ka liang u kpa ka Kong Agelbeth u la ujor ejahar ha ki pulit ha Laban bad dawa ba dei ban pynshitom ia kito ki briew kiba don kti ban ktah ia ka jinglong kynthei jongka bad ban pynphriang ia ki dur video da ki jingthmu bad jingthoh ban pynjah burom ia ka longing jongka.
Shillong, 24 Risaw:Mynta ka sngi,  ka KSU Mawlai Circle ha ryngkat bad ka KSU Umiam Circle, hadien ba lah ioh iaka jing ujor na ki nong shong shnong kiba ju pyndonkam ia kane ka wah  kaba tuid na Umshing shaduh Tharia ter ter, shaduh ka wah Umrynjah; kumta ha kane ka jing jurip jongki artylli ki Circle ki shem ba kane ka wah ba ha ki por ba mynshwa ka dei kaba khuid bad ba sngur bad kaba long ruh ka wah kaba heh bad kaba ju pyndon kam da ki paidbah na ki nong shong shnong bapher bapher, ban sait jain saitnep kumjuh ruh ki nong khwai ki ju dap ha kane ka jaka; hynrei katba mynta ka lah rit ka lah ring swai bad ka lah wanrah ruh ia ka jingsaw jong ka um baroh saw aiom bad dap sa tang da ki maw bad ka khyndew ka shyiap,na ka daw ka jing pyntrei tih khyndew bad tih maw khlem da pyrkhat shuh ia ka Mariang da ki katto katne ki kompeni kum ka Toyota,Mahindra,YFC bad katto katne ki riew shimet kiba pyntuid ia ka khyndew ka shyiap ka maw ka dieng.
La iathuh ruh ba  Company YFC, lyngba ka jing aiwai u trai jong kane ka jaka uta u Bah Honsen Lyngdoh, ka lah tih maw na kane ka jaka bad shwa ban tylliat ia une u maw ba ki lah tih ki sait shwa ha kane ka wah bad kane ruh ka lah wanrah ia ka jingdap noh jong ka Wah, da ka khyndew ka shyiap bad ka Maw ka Dieng ha kane ka wah.
Naka liang jongki artylli ki Circle hadien ba ki lah dep wan jurip ki lah dap daka jing sngew khia ia ka jing pyn jaboh ia kane ka wah da ki kompeni bad katto katne ki riew shimet khlem da pyrkhat shuh ia uba bun balang uba ju pyndonkam ia kane ka wah ha kiba bun ki liang bad na ka liang jong ki artylli ki Circle ki sngew tieng ia kine kiei kiei, kiba ktah iaka wah ba ioh shisien ka sngi kan sa jah noh ne kan sa kylla long noh tang kum kawei ka nala.
Kumta naka liang ka KSU Mawlai Circle ha ryngkat ka KSU Umiam Circle ki lah rai ban leit buh noh da ka jingujor sha ki bor ba dei peit jongka KHADC, namar dei maka kaba ju peit bad sumar ia ki um ki wah bad ban leh ei ei da kaba tyngeh ha kaba ia dei bad ka jing pynjot,pynjaboh ia kane ka wah, ong ka kyrwoh da u Samla Rapbor Lang Nongrum General Secy.
KSU Mawlai Circle bad Samla Stevenson Kharkrang General Secy.
KSU Umiam Circle.
Shillong, 26 Risaw:Ha ka janmiet sngi saitjain ki pulit ka West Jaintia Hills ki la kem ia uwei u briew uba la tip kyrteng kum u  Kumar Sunar uba na Memory Colony, namar ba la kynnoh ba u dei u briew uba la shoh la dat ia uwei u pulit pyniaid kali shi taiew mynshuwa.
Katkum ka jing iathuh ki pulit, Jowai ki la ong ba u sunar u la shoh la ia u pulit UBC/243 u Jame Sangma ha Lad-stadium katba u dang don hapoh ka kam pyniaid kali jong u.
Ha kawei pat ka khubor, ki pulit ka  EJH ki la kem ia u  Snut Phawa naka shnong Jalyiah namar la kynnoh ba u batbor ia kawei ka longkmie , 27 snem karta.
Katkum ki tyllong khubor la ong ba katei ka longkmie ka la ujor ia katei ka jingsha batbor jogn ka ha ka dorbar shnong katba u Phawa pat ha katei ka por u la jah rngai na poh shnong.
La iathuh ba u Phawa u la leh ia katei ka kam shi taiew mynshuwa hynrei la kem ia u da ki rangbah jong ka shnong ha ka sngi saitjain jong ka taiew na ki thain jong ka Sohkymphor bad la aiti noh ia u sha ki pulit ka Ladrymbai.
Shillong, 26 Risaw:Haduh mynta ym pat don kano kano ka jingbate kam ha ka EC ba thymmai jong bah Adel bert Nongrum,CEM KA KHADC watla la don ka jingbujli ia ka kam EM.Haba iakren bad u Rupang u bah Adel bert Nongrum u la ong ba ia ki jubab na  ka bynta ki jingkylli ban wanrah ha ing dorbar katkum ki tnat ba donkam yn jubab da kito ki EM kiba don ha ka EC jong u Bah Ardent miller Basaiawmoit CEM barim.
Bun na ki paidbah ki lah lyngngoh ba haduh mynta ym pat shim lah don kano kano ka jing bate kam ha ka EC ba thymmai jong ka KHADC ka ba la ialam da u Chairman ka ARPA uba long ruh u CEM u bah Adilbert Nongrum hynrei ban pynthikna ia kane u Rupang u la kylli na u CEM mano ban shim ia ka bynta ban jubab ia ki jing kylli kiba iadei bad ki tnad bapher bapher ha KHADC.Haba jubab ia kitei ki jingkylli u CEM ka KHADC u la ong ba baroh ki jingkylli kiba iadei bad ki tnad bapher bapher yn jubab da ki EM ki ba don ha ka EC u bah Ardent kata ha ka khaii pateng u bah Latiplang kharkongor, ha ka iew u bah Donkupar sumer ,ha ka khjana ka kong Grace Mary kharpuri, haka ain ka kong Rona khymdeit ,ha ka ka kam bylla u bah James Ban basaiawmoit bad kiwei.
Lah ban kdew ba naduh ba u bah  Ardent ula risain  ia kam CEM la don ka jingkhih win ba jur bha ha KHADC ha kaba la hap ban ia pashat shane shatei ia ka shuki CEM hynrei ha kaba khadduh ka lah poi sha ka KHNAM hynrei wat la ka KHNAM ka la shim ia katei ka shuki haduh mynta ym pat shym lah pynbeit iaka bhah ia ki EM ba kin bat ia ki tnad trei kam jong ki.
Lah ruh ban kdew ba ha ka 28 tarik u risaw ka dorbar tlang jong ka KHADC kan sdang bad ha katei ka dorbar ka liang pyrshah kan tynrah bun ki jingkylli ki ban pynkthah khlieh ia u CEM ka KHADC kaba lah ruh ban long ka jing ia peit khmat na u wei EM sha u wei u EM.Shillong, 26 risaw:Ka la don ka jing dawa na ka seng HSPDP ban thung EM sa u wei pat ha ka EC ba thymmai jong u bah Adlebert Nongrum haduh ba katei ka mat ka lah thnam bha kat haduh balah jan mih ki jing iapait iapra hapoh ka ARPA ha kine ki khyndiat por ba la dep.
Kham mynshuwa ka HSPDP ha ka CEC jong ka, ka la dawa ba dei ban pynrung beit ia u bah Morningstar Mawsor kum u EM ha ka EC jong ka ARPA,hynrei katkum ki tyllong khubor lah iathuh ba kham hadien ka HSPDP kala kylla ktien bad kala pan ban bujli noh haka jaka u bah Morning da u bah Pyniaid.
Hynrei haba iakren bad u Rupang ki nong ialam ba khmat eh ka HSPDP kata u bah Witting mawsor bad u bah KP Pangniang ki lah kyntait bala don kum kata ka jingthmu, bad ki la ong ba ka rai jong ka CEC ka dei kaba khaduh kata ba u EM thymmai un dei beit u bah Morningstar mawsor.
Haba iakren bad kitei ki rangbah lah sngewthuh bha ba lada jia ba kan don kano kano ka jing leh jubor nalor ka rai jong ka CEC kan don ka jing iabrut pohing hapoh katei ka seng.
u Rupang u lah ioh jingtip ba shibit shen hadien ka dorbar tlang KHADC katto katne ki nongialam ka HSPDP kin khot ia ka CEC meeting ban pynbor iaki dkhot ban pynrung da u bah pyniaid haka jaka u bah morning, hynrei ka tyllong khubor ka la ong ba lada jia kumne ki nong ialam jong ka HSPDP ba kynthup ia u bah KP pangniang ,bah Witting mawsor bah LG nongseij bad kiwei pat kin nym ai lad satia wat lada ba ka HSPDP ka hap ban pra noh ha kane ka kynti.
Shillong, 26 Risaw:Artaiew lynter ha ka jingiaid lynti ka seng HYC Nongthymmai Circle, hapoh ka jingialam u samla Bryan Mazer Dkhar kum u President, ka seng ka la ioh ban beh krad na kumba 7 jaka ki bar jylla; kata ha ka thain Nongrah bad Rynjah, bun na ki, ki long kiba wan trei bylla bad wan trei ha ki dukan die tin jot, kiba tang ka EPIC card ruh kim don.
Ha kane ka jingiaid lynti ka seng, ka da sngewkhia shibun naba ia kine ki bar jylla la wan pynpoi da ki khasi, kiba long ki Kontraktor bad ruh ki trai jong ki dukan die tiar jot.
Kawei kaba pynsngewlyngoh ia ka seng ruh ka long ba bun ki nongbylla kiba dei ki khasi ki shait wan ud sha ka seng ba kim ju ioh jingbylla la ar bnai eiei,  hynrei ka daw ka long ba ki kontraktor jong ngi ki kham lah ban pyntrei da u poi ei shisngi ban ia u paradoh parasnam lajong.
Ka seng ka buh ruh ia ka jingmaham kaba tyngeh ia baroh ki kontractor bad ruh ia ki trai ki dukan die tiar jot, ba kim dei da lei lei ruh ban pynkha roi ia ki bar jylla ha kane ka bri u Hynniewtrep bad lada ioh jingtip ka seng kan iaid katkum ka ain.
Shillong, 26 Risaw:Mynta ka sngi,  ka kynhun ki nongshong shnong lem bad ki khynnah jong ka skul Mayfair Laitumkhrah,   Arya Kanya Vidyalaya Laitumkhrah bad kiwei de, ki la leit sar surok mynta ka sngi ha Iew Laitumkhrah, kaba la tip, ba ka dei ka shnong jong ki Kristan.
Katei ka jingpyn khuid shnong, ka sdang ha ka por 10baje mynstep, ha kaba ki pynkhuid surok bad kumjuh ia ka Iew Laitumkhrah ruh.
Kitei ki nong pynkhuid iew, ki la leh ia katei ka kam, kumba shi kynta eiei.
Kitei ki nong sar iew, ki khot ruh ia ki nongshong dukan, ba kin pynkhuid bad ba kin buh, da ka jaka bret niut ha khmat dukan jongki bad ba kin pynshlur ia ki briew, ba kin bret niut ha kitei ki jaka bret niut ban ia kaba shu bret niut pathar ha surok bah.
Haba iakren bad U bah Bruce Sawkmie, uba dei uwei na ki Rangbah Dong bad uba dei peit ruh ia katei ka Iew, ula kyntait, ba ka don ka jingai jingbit ia kano kano ka kynhun lane ka seng, hynrei, u ong ba ka dei ka jing ai jingbit, ba kin pynkhuid ki nongshong dukan, kiba plie ha ka Sngi U Blei, kum ki dukan die doh, ki dukan die doh syiar bad ki bym lait ha ki Sngi Pohia.
U Bah Bruce, uba peit ruh ia ka iew Laitumkhrah, u iathuh ba ka jingai jingbit ka long ia ki riew shimet, kiba don dukan ha katei ka iew bad ha kajuh ka por, ha kaba la bthah ruh ba kin ioh jingmynjur lang na Municipal bad na ki tnat pulit ruh kumjuh.
La ong shuh, da utei u rangbah, ba na ka liang jong ka Shnong, ka la dep pynkhuid iew, ha ka 2tarik Risaw 2014, kaba dei ka sngi ba ka sorkar ruh ka pynkhuid shnong, ha kaba la bthah ia baroh ki nong iew, ba kin plie lut ia la ki jong ki dukan ha katei ka Sngi.
Shillong, 26 Risaw:Ki nongialeh ban wad jingsuk ha kane ka thain ki la dawa ba dei ban pynrung ia ka Jingsuk bad ka Jingiakajia na kane ka thain shatei mihngi ka India kum ka sobjek ban pule ha ki skul bad kolej ha kine ki jylla ka thain.
“Ngi la iakhun ban pynphriang halor ka jingdonkam ban pynrung ia ka mat ka jingsuk bad ka jingiakajia ha kane ka thain ha ki skul, ki kolej.
Ka jingpynrung ia ka mat kaba iadei bad ka jingsuk bad ka jingiakajia ka long ba donkam ha kane ka thain namar ka jingkynrei ki kam pyntriem", la ong u nongtrei jingsuk ka Manipur uba hikai ha Martin Luther Christian University (MLCU) u Leban Serto ha ki nongthoh khubor haba kren ha kane ka sngi Saitjain ha ka sngi kut jong ka workshop ba san sngi ba la pynlong da ka Peace Count Academy (PCA) ban hikai ia ki riew shimet na kane ka thain ha ki kam iakajia ba long ha Pinewood Hotel.
U la ong ba ka National Curriculum Framework 2005 ka la pynpaw ia ka jingdonkam ban pynrung ia ka jingpule ia ka mat ka jingsuk ha ki kolej, ki skul.
“Hynrei, sngewsih haduh mynta kiba bun ki jylla ha kane ka thain kim shym la leh ia kane", la ong u Serto.
U la iathuh ba jylla Manipur, la don ka jingpyrkhat na ka sorkar ban pynrung ia kane ka phang ha ka Manipur University.
“Ngi kyrmen ba kiwei ki jylla kin bud ia kane ka nuksa", u la ong.
U Serto u la ong ba ki samla jong kane ka thain donkam ban hikai ba kin iaid ha ka lynti jong ka jingsuk.
“Ngim lah ban ailad ia ki samla ban shah ialam bakla ha ka mynsiem ksuid ban leh ia ki kam pyntriem.
Ban peitngor ia kane, kaba donkam ka long ban hikai ia ki samla ban ieid ia ka jingsuk.
Ia kane lah ban leh tang lada pynrung ia ka jingpule ha ki skul, kolej bad skulbah", u la ong.
U la ong ba ka jingpynrung ia ka sobjek ka jingsuk bad ka jingiakajia ha ki skul, kolej bad skulbah kan wanrah ia ka lyer thymmai ia ki samla ban ioh mynsiem ban tei ia ka ri.
U nonghikai kolej na Nagaland u Toshi Aier u la ong ba ki khynnah skul ki dang long loi loi bha ban shah ialam bakla.
“Ka jingsngew thuh jong nga ka long ba lada ngim hikai ia ki da ka khubor jong ka jingsuk, kiwei pat kin hikai bad ialam ha ka lynti bym dei", la ong u Aier.
U Aier lem bad 20 ngut kiwei ki nongiashim bynta, ki iadon bynta ha ka jingiakren ban ioh ia ka jingsuk ka Peace Counts ka prokram ba kyrshan da ka sorkar German bad ka Berghof Foundation ban hikai ia ki riew shimet ha kane ka thain ban ieid ia ka jingsuk.
Katba u Aton Mungleng uba dei na Manipur u la ong ba bun ki samla kiba rung kam lehnoh ki dei kito kiba pas tang ia ka klas ba phra, klas ba khyndai lane klas ba shiphew kiba ngiah ban pule ki pyniasoh bad ki kam lehnoh.
Shillong, 26 Risaw:Ka dei ka khubor kaba sngewsih ia ki thei armet kiba duk bad ka daw, ka long ba mynta hadien 20sngi ruh, ka Ganesh Das Hospital kam pat lah ban pdiang nong wan kha khyllung naduh ba ka kamra kha khyllung ka la shah bam ha ka ding dang shen.
Ka jingshna ia ka kamra kha khyllung jong kane ka hospital kaba ju tip kum ka Lawmali hospital ka dang iaid mynta.
Namar kane ka jingjia pluh jong katei ka kamra, ki bor pyniaid ka hospital jong ka sorkar kham mynshwa, ki la pynbna paidbah ba la pynsangeh shwa ban pdiang ia ki nongwan kha khyllung ha katei ka hospital haduh ban dep pynbha pat ia ka.
“Ngi dang shna ia ka kamra ba la shah bam ha ka ding bad ka kam ka la iaid shaid shaid", la ong  ka thymmei khubor sorkar kane ka tnad.
Ka jingpyndep ia ka jingshna bad moramot ia kane ka kam kha khyllung kan sa shim por sa katto katne bad mar ia dep, yn sa pdiang noh ia ki nongwan kha khyllung, la ong ka thymmei khubor sorkar na kane ka tnad.
Hynrei ha kawei ka liang, la iathuh  ia mynta ka don tang lai tylli ki jaka kha khyllung bad ka pynshem jingeh ia ki ban pdiang namar ka jingbym biang ka jaka.
Ha ka 6 tarik Risaw, por 5 baje [bteng sla 7]janmiet ka hospital Ganesh Das ba seng ha u snem 1935 ha Lawmali ka la kem ding kynsan hadien ba u transformer ka MeCEL kaba don syndah kane ka hospital, u la bthei.
Kane ka hospital ka dei kaba bun kiba wan shah sumar bad wan kha khyllung ki dei na jaka nongkyndong namar ba ka dei jong ka sorkar.
Ha kane ka jingjia ka kamra kha khyllung ka la ing khong khait hynrei donbok ba ki nongpang ki la lait thaw na ka jingjia ba sngewsih hadien ba ki bor hospital ki la pynkynriah wut wut sha jaka ba lait na ka jingma.
Ha ka kamra kha khyllung don 6 tylli ki jaka kha.
Shillong, 26 Risaw:Ka HANM Kyn thei ha kane ka sngi ka la ai jingsneng ia u bar jylla uba la leh meng ia u rangbah Khasi katba u dang ujor ba u lap shniuh ha ka por ba u dih sha ha dukan jongu ha Thana Road, Shillong.
Katkum ka khubor ba iathuh ka President ka HANM Kynthei Kong Bety Jyrwa ha ka janmiet sngi u Blei kumba ha ka por 2;15 ei ei ka la ioh ia ka jingujor na uwei u rangbah ia kaba la tip kyrteng Bah Khlain Rangdakhew katba ki dang leit bamja ha kawei na ki dukan ba don ha Thana road ka Vash Ali Restaurant ha ryngkat bad ka lok bad u khun jong u, la lap kyndit ia u shniuh bad u kyndok jingpruid ha ka ja.
Pynban na ka liang jong u manager u Suman Kumar u la kren ba heh ia une u rangbah.
Hadien kata na ka liang une u rangbah u la sei ka mobile ban shondur hynrei ki nongtrei jong u Suman ki la ieng bad kynroi ia u da kaba ki la ker kut ia une u rangbah hynrei na ka liang ka lok jong u Bah Khlain da ka jingtieng ka la sei ia ka pisa khnang ba kan lait na ka jing ia huri hura ha katei ka dukan.
Ym tang katta, ka Kong Jyrwa ka iathuh ba utei u bar jylla u Suman u la pan ia ka bai ja haduh T.150 wat ka dor ba ki bam ka long tang T.120.
Hadein ba ki la mih na katei ka dukan u Bah khlain u la pyntip sha ka seng HANM Kynthei kaba hiar wut wut sha katei ka jaka ha Thana road , bad hadien ba ki la poi ha katei ka jaka ki la pynlong ka jingjurip ia katei ka dukan da kaba ki la khynra ia ka jaka shet , bad ha kane ka jingkhynra ki la lap ba kane ka dukan ka la pyndonkam ruh da ki biam ban shet ha iing.
Halor kane, ka HANM Kynthei ka la pyntip sha u SP ka East Khasi Hills ban kurup noh ia kine ki kam beain jong utei u bar jylla.
Ki pulit ki la wan ban shimti ia une u Suman Kumar, lem bad ki buiam shet.
Ha kajuh ka por ka HANM Kynthei ka ai syndon da ka ejahar ia Suman khnang ba kan long ka jing sneng ia kiwei pat ki briew ba kim dei ban pyni meng ne leh baheh.
Shillong, 26 Risaw:Ka BB Lyngdoh Memorial Committee ka la pynlong ia ka jingkyn maw burom ia u Bah Brington Buhai Lyngdoh uba dei u nongsaindur ban pynioh ia ka jylla Megha laya bad uba long ruh u Myntri Rangbah la bunsien ha kane ka sngi Saitjain ha Dinam Hall.
U Bah Brington Buhai Lyngdoh Maw phlang, u la khladnoh ha ka 27 tarik, Risaw, 2003, u la long Myntri Rangbah ka Jylla bun sien kynthih bad la kha ia u ha ka 2 tarik, Rymphang, 1922.
U la pyndep ia ka jingpule Law ha u snem 1952 na Kolkata.
Ki nongkren ba kongsan ha kane ka jing kynmaw burom,  kynthup Kong Roshan Warjri, Bah DD Lapang, Bah BM Lanong bad u Bah Martle N Mukhim ki la pynpaw ba u Bah Bring u dei u rangbah uba shlur shisha, u bym ju tieng bad uba khuid.
Ka Myntri kam pohiing ka jylla ka Kong Roshan Warjri ka la pynkynmaw ba ka sorkar India ka la bud ia ka matti jong u Bring ban pynmih ia ka MP skhim hadien ba la pyntreikam da u Bah Bring ia ka MLA skhim ha kane ka jylla ha u snem 1991 kaba la tip kum ka Special Rural Works Programme (SRWP).
“Ha nga I Bah Bring u dei u mentor", la ong ka Kong Roshan haba kren ha ka jingrakhe kynmaw dap 11 snem ka jingkhlad jong u Bah Bring.
Ka la ong, “dei na ka MLA skhim ba la pynmih I Bah Bring ba ka sorkar India ka la bud ban pynmih ia ka MP skhim".
Shuh shuh ka Kong Roshan ka la pynkynmaw ba naduh ba la sdang pyntreikam ia ka MLA skhim la mang mar T.6 lak uwei u MLA bad mynta ki MLA ki la ioh mar T.1 klur ha ka shisnem ban wanrah ia ki kam pynroi hapoh ki constituency.
Katba u Bah Myntri Rangbah ka jylla u Bah Donwa Dethelson Lapang u la ong, “U Bah Bring u dei u briew uba proh jabieng, uba shlur shisha".
U dei u snar uba kit ia u star ka jaitbynriew uba la shakri haduh 52 tylli ki snem kum u nongialam paidbah", la ong u Bah lapang.
Hynrei ha kajuh ka por, u Bah Lapang u la ong ba la dei ban pan map ba ka jylla ka la thap klet ia une u nongialeh ban pynioh ia ka jylla bad kiwei pat.
“Ka don ka jingshisha ba ngi la leh klet ia ki nongialam jong ngi, ngi long kiba klet kloi", la ong u Bah Lapang.
U Bah Lapang uba ju don lang kum ki MLA ha iing durbar bad u Bah Bring, u la ong, “u Bah Bring u dei u myntri rangbah uba snar uba satar  shisha".
U Bah Lapang u la ong ba ka hospital NEIGRHMS kaba don mynta ha Mawdiangdiang ka dei lyngba ka jingiasaid jong u Bah Brington Buhai Lyngdoh ha ka por ba u long Myntri Rangbah ha u snem 1979.
U la iathuh ba ha ka jingialang jong ki Myntri Rangbah ka Jylla ka thaiñ Shatei Lammihngi kaba khot da North Eastern Council (NEC), u Bah B.B Lyngdoh u la ieng ban kren hakhmat kiwei pat ki Myntri Rangbah da kaba ong, “ngi long ki baduk bad ki bapang bad bun ki mynsiem briew ki iap ei da ki hajar ngut bad ka Meghalaya ka donkam ban don noh kawei ka Medical Institute," bad ia kane ka jingkren jong u Bah Bring ka la pynngam ha ka mynsiem jong u Chairman ka NEC uba pdiang bad mar mar la phah ia ka jingthoh sha ka Sorkar India bad ka Indira Gandhi ka la sngap bad shahskhor ia kane ka jingtyrwa jong u Bah Bring.
Ha ka 19 tarik, Nohprah, 1982 ka la pdiang ka sorkar India, bad u Myntri rangbah ka ri u Rajiv Gandhi u la wan buh ia u mawnongrim ia ka hospital NEIGRIHMS ha u snem 1986, ong u Bah Lapang.
U Symbud Myntri Rangbah barim u Bah Bindo M Lanong u la ong ba u Bah Bring u dei shisha u briew uba shlur, uba khuid naduh ka mynsiem, ka synshar ka khadar.
“U Bah Bah Bring u dei uba triem, uba shlur shisha", la ong u Bah Bindo.
“Kawei ka niam, kawei ka lok, kawei ka party bad shi peg iba sngur" ka dei kaba I Bah Bring I ju ong.
U Bah Lanong u la ong ba ia ki nongialeh ban pynioh ia ka jylla Meghalaya, dei ban tei mot da ka sorkar ha ki jaka paidbah khnang ba ki pateng ban dang wan kin tip ba dei maki kiba pynlait luid ia ki.
U la iathuh ba u Bah Bring u la jop elekson ha u snem 1962 ha Nongpoh constituency na All Party Hills Leaders Conference (APHLC)  kaba dei ha ka por ka jylla Assam, hynrei ha u snem 1963 la pynbiang ia ka elekshon bad u la jop hi khlem don nongialeh pyrshah na kane ka jaka bad ha katei ka snem, don tang 5 tylli ki constituency ha kane ka Khasi bad Jaintia Hills, la ong u bah Lanong.
Hadien ba la ioh ia ka jylla Meghalaya, u Bah Bring u la ialeh na Nongthymmai bad u la jop ha u snem 1973 hynrei naduh u snem 1978 u la ialeh na Lyngkyrdem bad u la jop lynter haduh u snem 1998 ban shong thait noh namar ka jinglong tymmen.
U dei uba trei shitom uba thoh kot u bym kwah ban shong thiah thai, kumba ju I ong, “Kham lah u Soitan uba treikam ban ia u Angel ba thiah thai", la ong u Bah Bindo.
U Bah Martle N Mukhim pat uwei na ki rangbah ba iajan bha bad u Bah Bring u la ong ba u la ithuh ia u naduh ba u dang pule klas VII namar ka jingialam I Pa jongu iba ju iadei kam bad I Bah Bring.
U Bah Martle u la ong ba bun kiwei ki la iadom ia bitar ia u bah Bring namar ba kim lah ban kot bor kat ka jingnep bad ka jingjylliew jong u.
“Nga ruh ha ka por bym pat long MLA nga sngew bitar ia ka jingpynpait party u Bah Bring hynrei hadien ba nga la don lang nga sngewthuh, ba ka jingpynpait party jong I Bah Bring ka don ki dawbah dawsan na ka bynta ka jaitbynriew", la ong u Bah Martle.
U Bah Martle u la ong ba ia kane ka kyntien Split ne pynpait party dei ban wad bniah namar ba ka don ka daw kaba jylliew halor jongka ha kaba iadei bad ka kam thaw seng sain pyrthei jong u bah Bring ha kane ka jylla.
“Nga ruh dei uwei na ki nongseng ia ka UDP, hynrei nga phet noh", la ong u Bah Martle u dei u president ka PDIC ha ka por shwa ban pynduh ban thaw noh ia ka UDP.Ha ka jingplie shwa ban don ka jingkren na kiwei pat, la ioh ruh ia ka jingkren na I khun jong u Bah BB Lyngdoh, i Kong Syrpailyne Khonglah iba la pynkynmaw ia ka jinglong shlur shisha u kpa jongi haba leh ia kano kano ka kam kaba u sngew ka long kaba dei bad kaba hok.
“Leh ia kaei kaba phi pyrkhat ka long kaba dei, ong ia kaei kaba phi pyrkhat ka long kaba dei, bad sa ieh ha ka bneng ba kan bishar", kine ki dei ki kyntien ba I Pa I ju ong ha ngi", la ong ka Kong Syrpailyne.
Ha kane ka jingialang kynmaw burom, la wan ki paidbah nongkyrshan jong u Bah Bring na ki shnong bapher bapher jong ka thain Pynursla bapher ban pyndap ia ka hall.
Hynrei u MLA ka thain uba mynta u Bah Prestone Tynsong um shym la wan katba u MDC Bah Jansing Tynsong u la pyntip ba um lah ban wan ba la don prokram shawei, bad ruh u MLA ka Sohra Bah Titos Chyne bad u Dr Donkupar Roy kim lah ban wan nabar ki don prokram sha ki konstitwensi jongki.
Ia kane ka jingkren la pyniaid da u Prof Desmond Khawmawphlang jong ka NEHU.Shwa ia kane ha ka jingialang plie por mynstep, la plie da ka Khun jong Bah Bring Kong Syrpailyne ba la pyniaid Bah Tharon Khongstid u chairman ka BB Lyngdoh Memorial Committee.
U secretary ka Committee Babu Kular Khongjirem u la ai ia ki kyntien khublei.
Kum ban shu kdew hangne ba u Bah Bring u la long ruh u Myntri Rangbah ban ialam ka Sorkar Khleh Khawlang ha kaba kiwei pat ki jylla ha ka ri India bad wat ka Sorkar Pdeng ka la pdiang ia kane ka jingialam lynti jong u Bah Bring.
Shillong, 27 Risaw:Katkum ka jing tohkit jong ki pulit ki san ngut kiba shah kem na Lumjingtep Lawmali ha ka miet 18 tarik Risaw por  10:30 baje janmiet kim dei ki nongpynpra lumjingtep hynrei kidei tang ki nongdih kyiad kiba shu ialeh shongshit.
U SP ka East Khasi Hills u Bah M Kharkrang u la iathuh ba kitei ki san ngut ba la kem ha katei ka sngi ym pat lah ban pyn shisha la ki don bynta ne em ha ka jingpynpra ia ki Lumjingtep.
U la ong ba na ka liang jong ki pulit ki dang pynlong ia ka jingtohkit ia kitei ki san ngut ban lap ia ka jingshisha.
U la ong ba katkum ka jingtohkit kaba dang iaid mynta, ka pyni ba kitei ki briew kim dei kiba ju donkti ban pynpra ia ki lum jingtep kumba la jia ha kylleng ki jaka jong ka nongbah bad ban leh sang ruh ia ki diengphna.
Ki san ngut ba shah kem la tip kyrteng kum u Rapme Dkhar 22 snem na Nongrim Hills, Brandon Jyrwa 21 snem na Jaiaw Laitdom, Rapheal Wanniang 21 snem na Upper Mawprem, Kyrshanlang Ryntathiang 19 snem bad u Ferdinand Massar 35 snem na Mawlai bad baroh ki dang don ha kti jong ki pulit.
Shillong, 27 Risaw:Ka HYC Maw ryngkneng circle ha ka 25 tarik u Risaw 2014  ha ka jingialam jong u President Riskhem Kharkamni bad Organising secretary Samla Banteilang Pyng rope ryngkat bad ki dkhot ka la leit ban jurip ia ka Toll Gate Plaza ka ba don hapoh Mawkhanu, East khasi Hills District.
Bad ha katei ka jing leit jurip ka seng ka la lap ba haduh 32 ngut ki nongtrei hapoh jong katei ki bym shym la don ki kot ki sla kiba biang.
Kumta na ka liang ka seng ka la phah sangeh shwa noh ia kitei ki nongtrei tad haduh ba kin da lah ban pynbiang ia ki kot ki sla ki ba donkam.
Ka HYC ka  kyntu ia ki bor sorkar kum ka Labour department bad KHADC ba kim dei ban ai laitluid ia ki Trading license bad Work permit ia ki bar jylla namar ka long kaba ap jingma ia ki paid ka Bri U Hynniew Trep.
Ha kajuh ka por ka seng ka lap ruh ba don tang khyndiat ngut ki nong trei kiba dei ki trai ri trai muluk katba ki kam kiba dei ban trei ha ka tei ka jaka ki dei ki kam kiba lah ban trei hi ki samla jong ka Bri u Hynniewtrep.
Kumta na ka liang ka seng ka kyntu jur ia ki bor ba dei peit ba kidei ban ailad shwa ia ki samla jong ka thain namar dang bun ki samla ki bym pat ioh kam ioh jam.
Shillong, 27 Risaw:“Kham bun sien ngi buh shwa ia ka Spah ka phew jong ka pyrthei hajrong duh, hynrei ngi klet noh ia U Blei kaba long pyrshah ia ki ain Blei," ong u Archbishop Rev Fr Dominic Jala ha ka por Mass Bakhuid ha shwa ban pynkut noh ia ka jingrakhe jingdap 75 snem (Platinum Jubili) jong ka Balang Katholik ka Parish Mawlai kaba la rakhe mynta shi snem kynthih hynnin ka sngi.
U bynrap, “Haba ieid ia ki paramarjan ym dei ban khmih lynti ia ka jingmyntoi ne ka jingiaroh".
U la ong kum ki riew ngeit dei ban shim ia ka rai ban ym peit tang ia ki ïing ki sem la jong hynrei ban iarap lang ia kiwei kiba jynjar bad kiba kyrduh ban ioh im lang kum kiwei bad ban ieid ia U Blei kamut ruh ban ieid ia ki paramarjan la ki don ha kano kano ka jing ngeit.
U la ong bar uh ban shu pyndep tang ia ki riti ki dustur ne ban pyndep hok ia ki ain, kam pat biang satia ban long Kristan lada khlem ieid ia la ki para marjan kham tam ia kiba jynjar.
U la kyntu ia ki para ba ngeit jong ka Parish ban ïai lehbha ia ki para marjan kum ki nong Samaria babha ha kane ka juk ba mynta bad ban iathuh, kren bad leh ia ki jing shisha sha kiwei pat la ka long ha kano kano ka bynta.
Ha ka por janmiet la don ki prokram bapher bapher kiba la pynbyrngia bad pyniphuh iphieng ha kaba la don ruh ka jing sam ia ki khusnam sha ki nongjop ha ki jingiakop bapher bapher bad kum juh ruh ka jingsam ia ki jingai sngewbha sah kynmaw sha ki nongtrei Balang kiba la trei palat 15 snem shaneng bad kumjuh ruh ka jingpynhap ia ka lama da u Archbishop u Rev Jala.
Ki Phadar Rangbah barim kiba la ai jingkren ki long u Phadar Gervasis Kozhuppathadam bad u Phadar Augustine Kottala bad na ka liang jong Phadar Rangbah ba mynta u Rev Roland Kharkrang uba la iathuh ba ka jing ngeit ka la wan ha Mawlai ha ka 25 tarik u Nohprah 1898 bad ia ka Parish pat la sdang ha ka 08.10.1939 ha kaba u Phadar Rang bah u dei u (L) Phadar D Benedicto Fiori, bud sa kiwei pat ki Lyngdoh Sohblei.
Ia ka Parish Mawlai la tip nyngkong eh kum ka Sacred Heart Church bad hadien ba la pynkylla noh sha ka St.Dominic Savio Church, ka la jan palat ia ka 25 hajar ngut ki riew ngeit kiba long Katholik bad la don haduh 12 ngut ki Lyngdoh Sohblei kiba la trei kum ki Phadar Rangbah (Parish Priest) kiba long u (L) Fr Benedicto Fiori, (L) Fr Peter Tonello, (L) Fr Francis Diengdoh, (L) Fr Mario Botto, (L) Fr Albert Correngia, (L) Fr Cajetan Guidotto, (L) Fr Denis Troncana, (L) Fr Carmel Attard, (L) Fr Alexis Sanglura bad napdeng kitei ki Lyngdoh Sohblei kiba dang don haduh mynta ki long u Fr Gervasis Kozhuppathadam, u Fr Augustine Kottala bad u ba dang trei haduh mynta kum u phadar rangbah u dei u Fr Roland Kharkrang.
Ha kine ki snem kiba la leit ka Mawlai Parish Mawlai ka la ioh ruh ban pynmih bun ngut ki Lyngdoh Sohblei ba kynthup ruh ia u Lyngdoh sad jong ka jyllaniam bah Shillong u Rev Dominic Jala nalor kiwei pat ki riewniam bad kynthup ruh ka jingplie thymmai ia ki Parish na ka daw jong ka jingsdang bun paid bad roi jong ka Balang hapoh Mawlai hi baroh kawei.
Ha kane ka sngi pynkut ia ka Platinum jubili la don ruh ka jingpdiang jong ki khynnah rit ia ka Communion ba nyngkong ha ka Mass Bakhuid ha kaba bun ngut ki Lyngdoh Sohblei, ki riew niam bad ki paid riewngeit ba bun kila wan ban sakhi.
Shillong, 27 Risaw:Kiba haiing hasem jong u Bah Espin Jana bad u Bah Kephas Jana ki la ujor ejahar kylla ia u MLA ka West Shillong u Bah Paul Lyngdoh.
Kham mynshwa u Bah Paul Lyngdoh u la ujor ejahar ha ki pulit ka Lumdiengjri da kaba kynnoh ba u nongpahara jongu, u la shah byrngem ha uwei na ki nongniah trok ha Lower Mawprem, Lumkshaid ha ka sngi Palei ba la dep.
Hynrei ha kawei ka liang ba la ujor kylla da ka kong Anjela Jana, la ong ba ha ka 22 tarik Risaw, ha ka por kumba 2 baje mynstep katba u para jongka u Bah Espin Jana lem bad u Bah Kephas Jana ki dang pynhiar dewbilat ha kawei ka dukan ha Lower Mawprem kaba don hajan ka iing sah jong u bah Paul Lyngdoh, u Bah Paul Lyngdoh lem bad u nongpahara jongu, ki la wan bad patan ia u para jongu sha jaka sah jong u MLA bad shoh dat ia u bad kynnoh ba u la pynwit ia ki da kaba pynheh bad pynpah kali baroh shimet kaba la pynwit jur.
Kham hadien u Bah Paul Lyngdoh u la pyntip sha ki pulit ka Lumdiengjri police station bad ki pulit ki la kem ia u Bah Jana bad set ha thanat hynrei ki pynlait noh haduh ka 6 baje mynstep.
“Ki pulit ki la pynlait ia u para jong nga bad ka kali hadien ba kim shym la lap ia ka daw kaba shongnia kumba la kynnoh ia ki", la ong ka kong Anjela Jana.
Haba kren bad u Bah Paul Lyngdoh u la ong ba kitei ki briew ki ju thaw jingpynwit da kaba pynhap dewbilat hajan iing ki briew ha ka por 2 baje mynstep.
“Ha ka por 4 baje mynstep, kine ki ar ngut ki briew ki la wan bad ki la ong ia u nongap pahara jong nga ba ki kwah ban iakynduh ia nga bad sngew lyngngoh namar ba kim dei ki trai jong ka trok", la ong u Bah Paul Lyngdoh.
Shillong, 27 Risaw:Ha kine ki khyndiat bnai ba ka NGT ka la khang pyrshah ia ka jing tih bad shalan dewiong ha kane ka jylla, la iohi ba la don bun ngut kiba la shah kem, bad don bun tylli ki trok kiba la shah bat namar ba ba ki dang bteng ia katei ka kam, wat la; la dep pynmih hukum.
Hynrei mynta pat la iohi sa kawei pat ka buit khaii tuh kaba thymmai kaba la jia ha ri-lum Garo.
Katei  ka dei jing khaii tuh ia u dew iong sha Bangladesh da kaba shu pynkie na um, bad ia katei ka jingkhaii tuh la ioh ban bat da ki shipai iada khappud ka BSF, katei ka rukom khaii tuh ia u dewiong sha Bangladesh  ha Ri-Lum Garo ka long ryng kat ryngkat bad ki dieng kubit kiba la teh lang hajuh ban phah sha Bangla.
La iathuh ba tang hapoh ka shibnai ki la don bunbah ki dieng bad bun ton ki dewiong ba ki shipai BSF kiba don ha Baghmara ki la ioh ban kurup na ka wah Simsang,  la ong ba tang ha u risaw ki la don kumba 50 tin ki dewiong kiba la ioh kurup na katei ka wah ba la thep hapoh byrni bad teh lang ha ki dieng kubit.
Ki heh shipai BSF ki la iathuh ba katba ioh kurup ia ki mar ym ju ioh pat ban kem ia ki briew kiba don kti ha katei ka jingiakhaii be-ain namarba tang shu iohi ba wan ki shipai ki la her krad noh, bad kawei na ka daw ba ki shipai kim lah ban bat ia kitei ki briew ka dei na ka jingduna palat ki lieng shipai ban beh ia ki.
Ki heh shipai ki la kam ba kitei ki briew kiba khaii tuh ki dei hi na kane ka ri lajong bad ki trai shnong kiba la tip bha ia ka jaka phet ha ka por ba wan shipai.
Shillong, 27 Risaw:Ka sorkar India lyngba ka tnad  Home Affairs ka la thoh shithi sha u Chairman ki Khlieh Nongsynshar u bah John F Kharshiing ba ka la phah ia ka sorkar Megha laya ban  peit ia ka kam Instrument of Accession bad Annexed Agreement 17 Nailar 1948.
Ia kane la pyntip u da u Shri.Sanjay Kumar, Under secretary, MHA, Govt of India lyngba ka shithi letter No.9/15/2013-NE.1 dated 14 risaw  2014,  kaba la phah sha u Bah John F Kharshiing, Co-Chairman, MSPB, Chairman, The Grand Council of Chiefs of Meghalaya,Chairman, Ka Dorbar Ki Khlieh Nongsynshar Ka Ri Hynniewtrep,  & Spokesperson, Federation of Khasi States, ha kaba la pyntip ba la ioh pdiang ia ka DO letter kaba la phah sha u Hon’ble Home Minister bad Home Secretary, Sorkar India bad ba ka tnad MHA ka la kyrpad ia ka Sorkar Jylla ba kan khmih bad peit halor ka jingdawa jong ka Federation of Khasi States ban pyntreikam ia ki jingkular bad ki jingiateh.
Kham mynshwa u Shri.Shambhu Singh, Joint Secretary, NE, Ministry of Home Affairs,  Sorkar India u la phah ia ka juh ka jingkyrpad ban pan jingmut na ka Sorkar Meghalaya na ka Sorkar Jyllla Meghalaya lyngba ka shithi kaba 18 tarik naitung  2012, bad ha ka Dorbar Grand Council of Chiefs of Meghalaya ki la thoh bad kren bad u myntri rangbah ka jylla  lyngba ka shithi kaba 23 tarik jymmang 2013.
Shuh shuh dang shen ka kynhun the Grand Council of Chiefs of Meghalaya kaba kynthup ia ka Federation of Khasi States, Ka Dorbar Ki Khlieh Nongsynshar ka Ri Hynniewtrep, Ki Sirdarships, Ka Dorbar ki Dolloi,  Council of Nokmas, kiba la ia kynduh ia u Shri.Kirren Rijiju, Union Minister of State, Ministry of Home Affairs  ha New Delhi, ha ka 26 tarik Nailar 2014, bad la ia kynduh ia u Shri.Jual Oram, Union Minister, Ministry of Tribal Affairs, ha ka 24 tarik Nailur  2014.
Ka Dorbar The Grand Council of Chiefs of Meghalaya, Chairman, Ka Dorbar Ki Khlieh Nongsynshar Ka Ri Hynniewtrep,bad Federation of Khasi States kin sa ia kynduh biang ia ka Sorkar Jylla Meghalaya ban ia kren halor ka jingdonkam ban pynkhreh bad ban wanrah ia ki jingpynbeit ia ka Riti Synshar India ban pynbeit ia ka jingdkoh kiba don hapoh ka Riti synshar ka Ri India  kaba la sah teng mynta la hynriewphew snem.
Ka Dorbar The Grand Council of Chiefs of Meghalaya, bad ka Federation of Khasi States ki iai dawa ba katkum ki hok ki jingkular bad ki jingiateh kiba la pruid dak hapoh ka IOA & AA ki jingsynshar tynrai jong ki.
Khasi, Jaintia bad Garo ki dei ban ioh ia la ka jong ka bynta lyngba ka Dorbar Thaw Ain (Federal / Regional Council) kaba khlem liang (party less) hapoh ka Riti Synshar ka Ri India na ka bynta ban iada bad ban pynpaw ia ka synshar khaddar bad bishar jong ki village (dorbar shnong), provincial(Dorbar Raid) bad State(Dorbar Hima) ha kaba kitei ki Riti ki Dustur kin paw shai hapoh ka Constitution of India lyngba ka article kaba kyrpang.
Shillong, 27 Risaw:U Chief Executive Member (CEM) ka Khasi Hills Autonomous District Council (KHADC) uba dang shu shimti u Bah Adelbert Nongrum un mad ia ka dorbar hadien ba u la shim ia kane ka kam kum u nongialam ka Council.
U Bah Adelbert jong ka KHNAM u la shimti ia ka shuki CEM hadien ba u Bah Ardent M Basaiaw moit u la iehnoh ia ka hadien ba la shah kynthah ha ka UDP.Ki liangpyrshah ba don ha ka lama ka KHUDA ba ialam ka Congress ki la pynkhreh ban wanrah ia ki mat ban thalain ia kane ka Executive Committee synrop lang kynthup ka UDP, ka HSPDP bad ka KHNAM nalor ka MDC shimet ka Kong Grace M Kharpuri kaba dang shu phet na ka party.
Ki liang pyrshah ki la pynkhreh ban ther ia kane ka EC halor ki mat kynthup ban pan jingshai ia ka jingwan kynduh ia ki paidbah ka thain Umwang ka ri-Bhoi kaba don hapdeng ka jingiakajia bad ka Assam, ka jingthungkam jong ka EC kaba rim wat hapdeng ka jingkam ba duna pisa bad ka jingbeh kam ia kiwei pat.
Hynrei na ka thymmei khubor na ka KHUDA, la sngewthuh ba kim nym wanrah ia ka jingbym shaniah ia kane ka EC namar ba ki dang peit siar shwa aiu kan leh ha kine ki sngi.
U CEM u la ong ba ki EM kiba don ha ka EC ba mynshwa, kin neh kumjuh ha kane ka kynti bad ruh ia ki tnad ba ki bat ruh kam nym don ka jingpynkylla.
La ioh jingtip ba ka KHUDA hynne ka sngi ka la pynlong ia ka jingiakynduh lang jong ki MDC ban iapynkhreh na ka bynta ka dorbar kaban sdang lashai ka sngi.
Shillong, 27 Risaw:U Principal Secretary sha ka sorkar Meghalaya, General Administration u la pynbna paidbah ba ka 31tarik kan dei ka sngi shuti ha baroh ki ophis sorkar ha East Khasi Hills, namar ka jingshad Nongkrem.
Shillong, 27 Risaw:U la don uwei u khynnah samla  ha ka thain Riwar mihngi, uba don ka bor kaba phylla ha u,  bad katei ka jinglah jong u ban ithuh ia baroh ki jait jingpang ba don ha ka met u briew tang da kaba shu peit da ka khmat.
Ha  katei ka thain, ki ju iathuh khana shaphang ka bor phylla kaba u don ban sumar ia ki baroh ki jait jingpang kiba nongpang ki ia kynduh.
La don ruh kiba ong ba utei u samla u dei uba la ioh bor na ki kynja puri, kaba  um shym la kwah ban ia kren jrong bad U Rupang halor katei ka phang, hynrei u shu iathuh ba ka dei ka bor bad ka sap ba u Blei u la ibit ban pynkup ha u ban long  u shakri ki paidbah.
Utei u  khynnah samla uba dang 19 snem karta u la kylla long u nongsumar briew uba paw bha ha ka thain Ri-War Mihngi, ha kaba tang hapoh ar-snem ba u la sdang ia ka kam sumar briew ki la don da ki hajar ngut ki paidbah kiba la tuid ban shah sumar ha u bad ki la ioh jingpynkhiah.
Utei u dei u samla Holei Binan na ka shnong Wahumlein,  ka shnong kaba don sharum Pynursla marjan bad ka shnong  Tangmang, Nongshken, Umniuh tmar.
U don 9 ngut shipara bad u dei u khun ba san ki kmie ki kpa jong u.
Haba ia kren  markhmat bad U Rupang mynta ka sngi, u bah Holei u la ong ba u la sdang ia katei ka kam naduh ka rta ba dang rit jong u bad u la iathuh ba u la sdang ban pynkoit ia ki jingpang nalade hi shuwa.
U la iathuh sngew synei ba naduh ba ka kmie jong u ka dang kha ia u,  u don ka jinglong ka dkhot met kaba pher na kiwei pat ki para khynnah, ka kti jong u shilliang  ka kdor bad um lah ban pynbeit bad ka kjat jong u ruh ka kdor shilliang bad um lah bha ban iaid, u la ong ba u long thlun ruh ban kren.
Ha katei ka por jinglong khynnah rit jong u, u la iathuh  ba um don paralok bad u ju iaid marwei marwei khlem paralok sha ki jaka ba kynjah bad sha khlaw sha btap, hynrei ynda u la dap 10 snem karta u la sdang ban sumar hi ia ka jingpang la jong da ki dawai kynbat bad u ju leit ban sum man ka sngi sha wah kum kawei na ki bynta jong ka jingkilan met, bad u ju leh kumta man ka sngi  bad suki suki ka jingpang jong u ka la jem bad mynta u la long kum kiwei pat ki para samla, ki kti ki kjat bad ka rukom kren jong u ka la biang.
Hadien katei u bah Holei, u la iathuh ba u la sdang ban sumar ia kiwei pat ki nongpang, bad nyngkong eh, u la sumar ia ki jingpang ba malu mala kum ka jingthar niang niuh, bad ki briew kiba  shah thar niangniuh ki la jem.
Hadien katei u la ong ba u la sdang sa da ki dawai kynbat bad ia katei ruh u la sdang nalade shuwa hadien u la ai ia kiwei pat ki briew bad ha katei ka bynta ruh ka kam jong u ka la jop.
Sdang na lade, bud na la ing bad hadien na la shnong u bah Holei u la ioh jingshaniah na ki briew jong ka thain, bad  ha ka por ba u la sdang ban kynjoh sha ka rta kaba 16 ki nongpang na kylleng ka thain ki la sdang ban wan phah sumar ha u bad ki hiar shaduh sha ing ba u sah ha Wahumlein.
Hynrei u la ong ba kum ha katei ka por u la ia kynduh ia kiba bunjait ki jingeh, nyngkong ka dei ka jingshah kren bein  ha ki lok ki jor bad ki para shnong para thaw, ha kaba u la iathuh ba ki khot sin ia u da u ‘Sdot’ jong ka phlim ‘Pyrsa Baieid’.
Kawei pat ka jingeh kaba  ia kynduh ka dei namarba wat u kpa jong u ruh um shaniah bad u la maham ruh ia ki nongphah sumar ba kin dih ia ki dawai ba u aid a ka jingtieng ioh ba kan jia eiei, ioh shah kynnoh.
Hynrei  da ka jinglah ban pynjem ia ki kat kiba wan ban phah sumar , mynta u la ong ba u la ioh jingshaniah na ki paidbah bad mynta lei lei ym tang na thain Ri-war Mihngi hynrei naduh na sor Shillong, na Guwahati bad na Mumbai ruh ki la bun kiba wan ban shim dawai na u.
Dei ha ka rta ba u la kynjoh sha ka 17 snem kata ar snem mynshuwa ba u bah Holei u shu wan kai sha Pynursla  bad ha katei ka kynti u la ia kynduh ia kawei ka briew , u la ong ba katei ka briew ka dei kab ala wan shah sumar ialade na kylleng ki jaka ba ka don jingpang ha ka met jong ka , kumta u la ong da ka jingisynei u la pan dalade hi ba un sumar ia ka bad mynta ka la koit na ki jingpang, dei hangtei ba katei ka briew ka la plie lad ia u da kaba bthah ba un shong noh ha ka kynja kamra ban sumar briew  bad dei ha u 2012 ba u la wan sha Pynursla ban trei ia katei ka kam sumar briew.
Ha ka jingiakren markhmat bad u Rupang u bah Holei u la ong ba  ha Pynursla u shong ha kawei ka kamra ba la shu ai sngewbha ia u ban shong sumar briew hangtei ha ka ing kaba dei jong ka Society Border Area kaba don ha Basa soh bad hangtei ki nongpang kiba wan  ban shah sumar ha u ki hap ban ieng da u lain , um ju ai slip, u la ong ba u don ha katei ka jaka man ka sng iew Pynursla naduh ka por 1 baje mynsngi lait noh ka sngi u Blei.
U la ong ba u sumar ia baroh ki jait jingpang  bad napdeng ki hajar ngut ki paidbah kiba la wan sha u , u la ong ba kiba bun eh ki nongpang ki dei kiba don jingpang Typhoid, Gastric , TB bad ki don ruh kiwei pat ki jait jingpang, kiba u lah ban sumar.
U la iathuh ba ha katei ka jingsumar jong u, u pyndonkam ruh da ki dawai phareng kiba lah ban ioh na Pharmacy  nalor ki dawai kynbat.
(sngewbha sa pule biang ngin pynmih  ia ka jingiakren bad utei u samla ha kawei pat ka sngi)(ngim shym la pynmih ia ka dur jong utei u samla namarba u la kyrpad ban ym shon ia ka dur jong u, ngi lah tang ban shu ia kren).
Shillong, 28 Risaw:Ka KSU bad FKJGP, Upper Shillong, ki la leit ban ujor sha u myntri ka koit ka khiah ka sorkar Jylla, ha kaba iadei bad ka jing bym pyntrei kam shuh ia ka Sub  Centre ha Lad Mawreng, kaba la tei naduh u snem 1994, kaba la tei ha Lad Maw reng, hynrei, ia katei ka Centre, la shu shongwai ha kawei ka iing kaba ha katei hi ka Shnong.
Ka seng, ka dawa namarkata ba ka sorkar Jylla, kan sdang ban pyntreikam noh ia katei ka Sub Centre, khlem pynslem shuh bad la iathuh ba katei ka jaka sumar, kan ai jingmyntoi ia ki shnong, kiba kynthup ia ka  Lad Mawreng, Kharnongwah, Mawreng Sepngi, Mawreng Mihngi, Lyngkhwir, Mawkalum, Lumsohriew, Umthlong nalor kiwei pat.
Ha ka jingia kynduh bad u myntri, ka jing iakren ka long kaba seisoh namar u la ai ka jingkular hakhmat ki nongialam jong ka seng ba na ka liang jong u hi un shimkhia ia katei ka kam bad ruh ban pynkloi katba lah na ka bynta ka jingbit jing biang jong ki paidbah Nong shong shnong jong kitei ki 8 tylli ki shnong.
Na ka liang jong ka FKJGP & KSU Upper shillong Circle kin iai bud dien ia katei ka kam bad ki kyntu ruh ia ki bor kiba dei khmih ba ki dei ban leh ei ei noh kham kloi ban bat ia la ka kular bad ba kim dei ban shu pynleh nohei bad pyn syrwa kai ia ka pisa jong ki paidbah.
Shillong, 27 Risaw:Wat la hadien lai bnai, ba la pyntreikam, ia ka skhim plie account da u myntri rangbahduh ka Ri India, hynrei ka jing don jong ki paidbah kiba plie account na ka bynta ka skhim Pradhan Mantri Jan Dhan Yojna (PMJDY) ka la palat ia ka laiphew hynniew hajar tam ngut haduh mynta u bnai.
Katkum ka jingtip ba la ioh da ka ain wad jingtip paidbah, na ka tnad jong ka pla tyngka ka sorkar jylla Meghalaya, ka la pyni ba haduh mynta ki briew ki ba plie account naduh ba pyntreikam ia katei ka skhim baroh ki don 37768 ngut ha ki 15 tylli ki bank bapher bapher ha ka jylla.
Napdeng kine ki bank kiba la plie account da ki paidbah, ka bank kaba bun tam ki nongplie account ka dei ka State Bank of India kaba don 12727 ngut katba kaba duna tam ka dei ka South Indian bank kaba don tang 4 ngut ki nongplie account bad ka Federal Bank ym pat don nongplie account haduh mynta.
Kiwei pat ki bank ki kynthup Allahabad bank 319 ngut, Andhra Bank 333 ngut, Bharatiya Bank 703 ngut, Bank of Baroda 1709 ngut, Bank of India 350 ngut, Canara Bank 2999 ngut, Central Bank of India 60 ngut, Corporation Bank 250 ngut, Dena bank 390 ngut, IDBI bank 340 ngut, Indian bank 232 ngut, Indian Overseas bank 430 ngut, Oriental bank of Commerce 201 ngut, Punjab & Sind bank 434 ngut, Punjab National bank 400 ngut, Syndicate bank 1498 ngut, United bank of India 1063 ngut, UCO bank 997 ngut, Union Bank of India 908 ngut, Vijaya bank 725 ngut, Axis Bank Ltd 176 ngut, HDFC bank 1488 ngut, ICICI bank 119 ngut bad ha Meghalaya Rural bank 8913 ngut.
Lah ban kdew ba ha ka 28 tarik u Nailar 2014 u Myntri Rangbahduh ka India u Narendra Modi u la pyntreikam ia kane ka PMJDY skhim na bynta kito ki briew ki bym lah kot bor ban plie account namar ka jingduk.
Ha kane ka PMJDY skhim baroh ki briew ki bym don ia ka account ki lah ban plie khlem da donkam ban thep pisa eiei.
Na kane ka skhim lah ban jing myntoi haduh T.1 lak tyngka lada jia aksiden nalor ka  T.30,000 kum ka life insurance na ka bynta kito kiba plie account shwa ka 26 tarik Kyllalyngkot, 2015.
Ha kane ka skhim la mang na bynta  kawei kawei ka longing ha kaba tang uwei na ka longing un plie ia ka account bad yn ioh bynta san ngut na kawei ka longing.
Hadien hynriew bnai ba ladep plie ia ka account ka sorkar kan pynpoi T.5000 ha man kawei pa kawei ka account ba la plie.
London, 27 Risaw:U David Cameron,  ula shah kura mynta ka sngi, ha uwei u briew, katba u dang mih na kawei ka jingialang ha Leeds, ha kaba u leit ban iakren ia ka jingthmu ban pyniasoh lynti rel, na ka bynta ban pynsuk hapdeng ki nongleit jingleit kiba don sha ki bynta ba shatei bad shathie jong katei ka Ri.
Katba u dang mih, na katei ka kamra jing ialang, uwei u briew, ula mareh bad leit tur beit sha u myntri rangbahduh, ha kaba ula kynrup bad kura ia u.
U Cameron, ula iohi, ia utei u briew, uba mareh shajan jongu bad mar kumta, ula kynriah shadien bad mar kumta ki la kynrup sa ki pulit kiba bud pahara ia u.
U myntri rangba, um shym la ur ne mynsaw satia, hynrei, ula iaid beit sha ka kali jongu.
Ki pulit, ki la kem noh ia utei u briew, uba don 28snem eiei.
Utei u briew, ula shah kem bad hadien, la pyllait noh ia u.
Ki pulit jong ka West Yorkshire, kham hadien, ki thoh ha ka twitter, da kaba ong “Kam don kaei kaei kaba sniew, hynrei, ka shu long, ba u dei u briew, uba don ha ka jaka kaba bakla bad kumjuh ha ka por kaba bakla ruh".
Shillong, 28 Risaw:Uwei u nonghikai skul ba la tip kyrteng u Maliram Rabha na North Garo hills hynne ka sngi Hatmajai u la shah rahbor ha ki kynhun lehnoh.
Une u nonghikai u la shah rahbor na jaka jong sah jong u na shnong Damas Kaksona ba don hajan Mendipathar kaba jngai kumba 120 km naTura.
Ki pulit ki la suba ba kine ki lehnoh ki la rahbor ia une u nonghikai sha kawei ka khlaw na shnong Chitukona.
Ki pulit ki la ong ba kane ka lah ban dei ka kam jong ki Garo National Liberation Army (GNLA), ha kaba ki la pyndonkam da ka kyrteng A’chik Matgrik Tiger Force (AMTF) khnang ban lait na ka jingjah burom ka seng.
“AMTF ka dei ka kyrteng kaba pyndonkam da ka kynhun jong ka GNLA na bynta ban rahbor bad ban lute.
Ka GNLA ka pyndonkam da katei ka kyrteng khnang ba ka kyrteng jong ki kan lait na jingjah burom.
Kane ka dei ka kam ba la ialam da u Commander ka GNLA u Philiport", la ong u SP ka North Garo Hills u Jerry Marak.
U SP u la iathuh ba hynnin ka sngi, ia u Philiport bad hynriew ngut ki dkhot ka GNLA la iohi da ki paidbah katei ka thain katba ki dang ia iaid ha kawei ka khlaw ha shnong Matchakol  hajan Damas.
“Ki nongshong shnong ki iohi ba ki dkhot ka GNLA hynne ka sngi ki ia iaid ha kawei ka khlaw hajan shnong Chipakram", la ong u SP.U Marak u la iathuh ba kine ki dkhot jong ka GNLA ki la pynjur ia ka jingrahbor na bynta ban dawa pisa ha kine ki bnai ba dei ka samoi lehkmen.
“Ka jingkhang tih dewiong ka la ktah jur ia ka pla tyngka jong ki lehnoh, dei na kane ka daw ba la pynlong ia ki ban rahbor pathar ia ki paidbah ban dawa pisa", la ong shuh shuh u SP ka North Garo Hills.
Kiba haiing hasem jong u Rabha haduh mynta kim pat shym ioh ia ka shithi halor ka jingdawa pisa ki lehnoh, la bynrap u SP.Shillong, 28 Risaw:Mynhynnin  ka sngi ngi la pynmih ka khubor shaphang ka bor ba phylla ba u samla Holei Binan na ka shnong Wahumlein, Pynursla u don ban sumar briew.
Shuh shuh mynta ka sngi  ngin bteng biang ia ka jing iakren kaba u Rupang u la ioh ban ia kren markhmat bad utei u samla.
Utei u samla u don ruh ia ka bor ba phylla ban ithuh ia ka jingpang kaba don ha ka met ki briew tang da kaba shu peit na ka dur khmat jong ki, kaba kham phylla ka long ba katba dang ia kren bad u nongthohkhubor utei u samla u batai kynsan ba u nongthohkhubor u don ia ka jingpang Gastric , “Phi don jingpang gastric, shim dih une u dawai, sa wan sha jaka ba nga sumar briew ngan ai dawai biang ia phi" u la ong, bad katei ka la pynlyngngoh ia u nongthohkhubor namarba  shisha une u nongthoh u don ka jingpang Gastric, bad nangta u la ong ‘phi duna ki Vitamin’.
Utei u samla ha ka jingiakren u la ong ba don ruh ki jait jingpang kiba rieh kiba um lah ban ithuh tang da kaba shu peit hynrei u hap ban tba na ki met jong ki nongpang bad tang kumta u la sngewthuh ia ka jingpang.
Nalor ki dawai kynbat utei u nongsumar ba khynnah ka rta uba dang 19 snem, u don ruh ka bor ba phylla kata ba haba  u iohi ba ki tang ki kynbat ym lah ban pynkoit ia u briew u air uh da ki dawai phareng kiba u phah ia ki nongpang ban leit thied na Pharmacy bad u ai ia ki kyrteng dawai.
Kaba phylla kaba paw hangne ka dei namar ba u dang dei u khynnah nongkyndong u bym da tip bha ban thoh ban tar, bad u ba la pep skul noh ha ka rta kaba rit u tip pat ia ka kyrteng ki jait dawai ba ia dei bad ka jingpang ki nongpang.
Haba la kylli kumno u tip ia ka kyrteng dawai utei u samla u la ong ba tang mar ia peit ia ka jingpang , ka la wan la ka wan hi ha ka jabieng jong u  ia ka kyrteng ka dawai ba u dei ban phah dih ia u nongpang, bad u la shim ia ka slip ban thoh ia ki dawai bad ki nongpang ki leit ban thied na Pharmacy.
Shuh shuh u la ong ba wat hadien ba la dep ba ai dawai ialade ruh u la klet noh kaei ka kyrteng dawai ba u la ai sha kito ki nongpang, hynrei haba ki nongpang ki leit sha pharmacy ban shim dawai ki ioh thik thik ia uta u kyrteng dawai ba u samla Holei u thoh.
Utei u samla wat ha ka rta kaba rit hynrei kum kiwei pat ki khynnah nongkyndong u im ha ka leit bri leit bsah, hynrei mynta  u la kylla u nong sumar briew ha kaba um ju ioh por shuh ban leit bri namarba shisien saw sngi ha ka iew Pynrusla u hap ban wan ai dawai ia ki paidbah, bad lait nangta man ka sngi ki briew ki wan wad sha shnong jong u, bad  bunsien u hap ruh ban mareh sha bar shnong kum sha Shillong bad ki thain Pynursla haba ki nongpang kim lah ban wan phah sumar dalade sha u.
Wat la hapdeng kat katei ka jingbun kam, u la iathuh ba u la bynta ia ka por jong u ban rung sha ki khlaw ki btap ban wad dawai kynbat ban shna dawai.
Teng teng  u la ong ba u hap ruh ban leit sha PHC Wahshyrkhmut ban sumar briew bad ban ia ioh ia phylliew jingmut artad bad ki doktor ha katei ka PHC halor ki kam sumar briew.
Utei u samla um ju oh dor na ki nongpang kiba wan ban phah sumar sha u bad u pdiang kat kaba ki paidbah ki ai sngewbha, wat lada ki bym lah ban ai ruh u ong um ju sngew eiei namar ba u la ong ba u Blei u la ai sap kyrpang ia u ban shakri ia u paidbah da ka jingsumar ia ki jingpang jong ki.
“Nga sngew synei ia ki para thain bapli kiba ia duk, nga shakri ia ki katba nga lah ei" u la ong.
Nga kwh u phone number jong I.nga kwah u fune nmber.
Shillong,28 Risaw:Ka bhah jong ka KHADC kaba dei ban ioh na ka khajna na Value Added Tax (VAT) jong u snem 2007-2008 bad 2008-2009,  kam shym la poi sha pla jongka Council namar ba khlem ot ne khate ia ka VAT.Katkum ka kaiphod jong u CAG, na ka bynta u snem ba kut haduh ka 31 tarik Lber 2008 ba la wanrah da u CEM Bah Adelbert Nongrum mynta ka sngi, ha ka dorbar tlang jong ka Council, ka la pyni ba ka Council kam shym la khate ia ka VAT kaba pynlong ia ka Council ban duh haduh T.8.06 lak na ki 155 tylli ki kam kontrak ha u snem 2007-2008.
Ka kaiphod jong u CAG jong u snem 2009 ba kut haduh ka 31 tarik u Lber ka la ong ba hadien ba la bishar ia ki jingthoh ka KHADC kiba iadei bad ka jingot ia ka VAT ka la pyni ba ka Council kam shym la khate ia ka VAT kaba la pynduh nong T.13.45 lak na ki kam kontrak bapher bapher jong u snem 2008-2009.
“Ka VAT kaba T.17.01 lak na ka bill jong u kontraktor na ka jingtrei kaba T.181.40 lak la pynsep ei na ka bynta ban shna ia ka Byrnihat Market Complex"  la ong ka kaiphod u CAG.Ka kaiphod ka la ong ruh ba ia kane ka kam la pyntip sha ka Council ha u snem 2012 bad khlem ioh jubab haduh mynta.
Ha u snem 2008-2009 ka District Council ka la mang tyngka T.5.60 lak na bynta ka Youth Affairs bad T.2.80 lak na bynta ka Arts and Culture.
Katei ka mang tyngka ka dei kum ka jingiarap, na ka bynta ki 28 ngut ki MDC jong ka district council, ha kaba la mang ba uwei u MDC T.20,000 tyngka na bynta ka Youth Affairs bad T.10,000 hajar tyngka na bynta ka Arts and Culture ba kin ai sha ki nongioh jingmyntoi ha katei ka shisnem.
La bthah ruh ia ki MDC ban kin phah ia ki jingpynshisha ba ki pyndonkam ia katei ka pisa, hynrei ka CAG ripod ka la lap ba napdeng ki 28 ngut ki MDc tang 4 ngut ki la phah ia ka UC na bynta ka youth Affairs katba 3 ngut ki la phah na bynta ka Arts and Culture.
Ka CAG ka la ong ba namar ka jingbym lah ki MDC ban phah ia ki jing pynshisha na bynta ka T.7.30 lak tyngka ba dei ban ai sha ki 24 ngut ki MDC na ka Youth Affairs T.4.80 lak katba na bynta ka Arts and culture pat T.2.50 lak tyngka ym lah ban pynrung hapoh ka Audit, la phah ia katei ka ripod sha ka District Council ha u snem 2012, hynrei ym pat ioh kano kano ka jubab, ong ka kaiphod.
Shillong, 28 Risaw:Ki samla pule jong ka North Eastern Hills University (NEHU) khamtam jong ka 2nd year bad 3rd year jong ki stream bapher bapher kynthup naduh ki Arts, Science bad commerce ki sah ha ka jinglynga mynsiem namar ba slem ka tnad jong ka NEHU ban pynmih ia ka resol jong ki kaba ki la phah ban korek biang ne re-evaluate ia ki sobjek jong ki namar ba kim hun ia ka jingioh mark.
Kat kum ka thym mei khubor ba la iohlum, bun ki khynnah pule ki la sngewsih ia kane ka jing pynslem jong ka NEHU ban pynmih ia ka resol jong ki kaba ki la ap slem bad ban pynkhreh na bynta pat kiwei ki eksam.
Ha ka jingshisha ka NEHU ka ladep pynmih ia ka resol jong baroh ki khynnah ha u bnai Jylliew 2014 bad hadien kane don ki kynnnah ki bym hun ia ka rukom ioh mark ka jong ki ha kane ka eksam ba ladep bad ki la phah korek biang sa shisien ia ki sobjek jong ki.
Ka NEHU ka la ai por tang shi bnai ia ki khynnah ba kin aplai ia ki phom ba kin pyndap na bynta kito kiba kwah ban korek biang ia ki sobjek jong ki kaba kim sngewhun ia ka jingioh mark.
Ha kawei ka liang ka NEHU ka la buh ruh ia ka kyndon ba ki khynnah ki lah ban phah leh ki sobjek.
Hynrei mynta la saw bnai ka NEHU ka leh korektion tang ar tylli ki sobjek  pynban kam pat lah ban pynmih ia kane ka resol jong ki khynnah kiba la ap la slem.
Halor kane ka jingpynslem jong ka NEHU ban pynmih ia ka resol bun ki khynnah ki la lynga pisa mynsiem namar ba kane ka ktah ruh ia ka jingpule jong ki ba ki dang thmu ban pynkhreh na bynta ka eksam kaba dang wan.
Kane ka jingpynslem jong ka NEHU ka la pynsah umdum ia ki khynnah bad ruh ka la mih ka jingkylli ba hato kadei ka jingbym don nonghikai ban korek ne kadei ka jingleh khnang ban pynshitom ia ki khynnah.70ngut ki rangbah shipai jong ka Sorkar Syria, ki la shah ot ryndang, ha ki ehrang ISIS bad ki dkhot jong ka Al-Nusra front, haba kitei ki ehrang, ki leit tur sha ki jaka pahara jong ki shipai, ha ki ktem jong ki pulit lem bad ka ophis jong u Lat ba shatei jong ka Syria.
Katei ka jingjia, la iathuh ba ka jia ha ka nongbah Idlib, la iathuh da ki lad khubor.
Katei ka nongbah, ka dei kaba don ha ka jingsynshar jong ka sorkar Syria bad ka hap ha ka Jylla Idlib.
La iathuh ba kitei ki heh shipai, ki la shah mait ryndang, ha shwa ba ki heh sorkar, kin leit ban iarap ha ka jingialeh thma.
Ka jing ia  khun ha ka Lah sngi U Blei, ka dei kaba jubor tam, naduh ba ki ehrang ki la shimti bad kurip ia kiba bun ki jaka ba shatei jong ka Syria, la kumba ar snem tam eiei mynshwa.
La iathuh ba ki ehrang jong ka Nusra Front, ki la leit ban pyniap dalade hi, da kaba kieng ia ki bom, ha ki met jongki  bad katei ka la pyniap ia shibun ngut ki shipai.
La iathuh ba ka jingiakhun, ha ka step jong ka Lah Sngi U Blei, ha kaba ki liengsuin iapom, ki leit ther ia ki bynta jong katei ka nongbah bad ha katei ka jingialeh, la iathuh ba ki don 15ngut ki ehrang bad 20ngut ki shipai kiba la iap ha ka jingialeh.
Jowai, 30 Risaw:Ka Seng Hyn niewtrep National People Federation H.N.P.F – JHC lyngba ka khubor na u President Ma L.K.Laloo u la ong ba ki jaka ha Block –WA I myntaA ki la shngain ha kaba iadei bad ka leit ka wan ka rep ka riang ym don shuh kino kino ki jingpynthut na baroh ar District Karbi Anglong bad Jaintia Hills, ka jingiatreilang jong ki lai Seng Bhalang kaba kynthup ia ka Hynniew trep National People Federation (H.N.P.F – J.H.C), ka Karbi Anglong Khasi Student Union (K.A.K.S.U) bad ka Karbi  Student Assiocation (KSA) ia kane ka committee la sdang ha ka 16 tarik u jylliew  bad ia kane ka Committee la tip kum ka Khasi Jaintia Karbi Border Peace & Development Committee( K.J.K.B.P.&.
D.C, ha ryngkat bad ka jingiatrei lang jong ki nongshong shnong jong kine ki thain, lyngba kane ka jingiatrei lang ngi la iohi ia une u soh jong ka jingduna ki jingshah pynthuh jong ki para briew ki ba im ha kine ki jaka.
Ki  lai Seng Bhalang  ki la kyntu ia  baroh kiba im sha ki thain khappud  ba kin sngewbha ban pynkhlain shuh ia kane ka shong suk shongsain lyngba ka jingia trei lang ha kino kino ki jingeh ba ngi ia kynduh, bad kumba long mynta ki  la long ki ba laitluid ha ki liang baroh naduh ka rep ka riang ka leit ka wan ngi la shem ba ym don shuh ki nong pynthut kum ba long ha kine ki snem ba la leit.
Shillong, 30 Risaw:Ka jingtohkit ia ka kynrum kynram ha ka jingpynlut pisa ia ka Monolith Festival ka la sah pongding haduh mynta hadien ba u enji niar ka PWD (executive engineer) uba thung da ka Executive Committee mynshwa ban leh ia kane ka kam, u la shu ieh jyn dat noh khlem pyndep ia ka jingtohkit.
Ha ka jingshisha, ka EC ka la thung ia ka jingtohkit ba la khlieh da une u enjinar marwei ia kane ka jingtohkit bad namarkane ka daw, ka jingtohkit ka sah ha suin.
Halor kane ka daw, ka la pynlong ia ka Executive Committee (EC) ka la pynlong ban thung biang da kawei ka jingtohkit halor kane ka jingkynnoh pyndonkam bakla ia ka pisa jong ka Khasi Heritage Village ha Mawphlang.
Haba iathuh ia kane u Deputy CEM ba peit ia ka tnad Riti Dustur u Bah Teinwell Dkhar u la ong ba ki la hap ban thaw ia ka Inquiry Committee kaba thymmai hadien ba u enjiniar ka PWD u la ieh jyndat ia ka jingtohkit.
“Nga la ong ia u Executive Engineer ban aiti ia ka kaiphod namar ba nga kwah ban wanrah ha kane ka dorbar tlang jong ka Council.
Hynrei nga kyndit kynsan haba u enjiniar u la aiti pynban ia ka shithi ba um lah shuh ban bteng ia ka jingtohkit", la ong u Bah Dkhar.
U la ong ba utei u Executive Engineer u la kam ba um ioh bor na kiba heh ka ophis ban bteng ia katei ka jingtohkit.
“Ha ka jingshisha, la ai por shi taiew ia u Executive Engineer ban pyndep ia ka kam, hadien kane, u la pan por shuh sa ar taiew.
Wat la ai por katkum ka jingkyrpad jongu hynrei ha kaba kynsan u la rai ban ieh noh pynban ia ka jingtohkit", la ong u Deputy CEM.U Bah Dkhar u la iathuh ruh ba ki la thung mynta da u ophisar ba la shong thait ka PWD  ban pynlong biang ia ka jingtohkit.
“U la ong ba un pyndep ia kam wut wut", la iathuh u Bah Dkhar.
Shwa ia kane, u CEM barim ka KHADC u Bah Ardent Miller Basaiawmoit u la ong ba ka EC ka la thaw ia ka jingtohkit namar ba ki la don ka jingsngew artatien ia ka rukom pynlut pisa na ka bynta katei ka kam.
Lah ban kdew ba u CEM barim uba lam khmat ia katei ka tamasa u Bah Pynshngaiñ N Syiem u la thet kti ia ka jingkynnoh ba la pyndonkam bakla ia ka pisa na ka bynta ka Khasi HeritageVillage project.
U Bah Syiem u la ong ba ka jingmih khubor ba la mang ia katei ka Khasi Heritage Village T.6.38 klur kam dei kaba shisha.
“Nga kwah ban pynshai ba la mang tang T.5.98 klur na ka 13th Finance Commission", la ong u Bah Syiem uba dei u chairman ka KHUDA.U la ong ruh ba ka Council kam pat siew ia ka pisa baroh sha ka Anderson Structural Consultant  namar ba kim pat pynlong ia ka jingjurip ia ka jingtrei.
“Ngi  kwah ban kren shai ba ngin siew baroh ka pisa hadien ba la ihun ia ka jingtrei", la ong u bah Syiem.
Shillong, 30 Risaw:Ka jingialang jong ka Dorbar Shnong Laban, ha ryngkat bad ki Taksi, kiba kamai sha Laban, kiba don ha ka seng jong ka Raid Laban Taxi Owners & Drivers Welfare Association, kaba la long ha ka 27tarik Risaw 2014, ka la rai ba ki Taksi, kiba kamai na Civil Hospital shaduh sha St John School, Laban, kim dei ban shim bai kali, kaba long palat ia ka T.5 shi khlieh briew.
Lada don kiba shim tam, yn ujor sha ka tnat jong U District Transport Officer bad sha ki pulit ruh, ong ka khubor, na U bah J Rynjah Secretery Shnong, jong ka Dorbar Shnong Laban.
Shillong, 31 Risaw:Shipor ka la mih ka jinghuri hura kaba jur  hapoh District Council hadien ka jingiehnoh kam u Deputy Chairman ka KHADC u bah Pyniaid Sing Syiem, kaba la bud pat sa ka jingdawa EM na ka seng HSPDP  bad katei ka mat ka la pynktha khlieh ia u CEM ka KHADC u bah Adelbert Nongrum, bad u la shim kyrkieh ia ka rai ban pynbna ba yn weng noh ia ka kong Grace Mary Kharpuri na ka thup jong ki EM, hynrei hangtei ruh ka don ka jingbym sngewhun ha u CEM ban weng noh ia ka kong Grace naba ka la byrngem ban weng noh ia ka jingkyrshan jong ka ia ka ARPA, kaba la pynkylla noh ia ka jingmut jingpyrkhat u CEM ban pynrung biang ia ka ha ka thup ki EM.Kham hadien ban pynthanda ia ka jabieng u CEM kaba thnam,  bad shuwa ba u CEM un pynbna sha ki nongthohkhubor, ki lad khubor ki la iathuh ba namarba ym don mano mano ruh uba kloi ban iehnoh ia ka shuki EM,  u bah James Ban Basaiawmoit u MDC ka Mawkhar uba dei ruh u EM ba bat ia ka kam Labour dalade hi u la mih shakhmat ban tyra ban iehnoh ia katei ka shuki kaba u don tang ban pynkut noh ia ka kynrum kynram, bad ia katei ka rai ba u bah James Ban un  hiar shuki u CEM u la pynbna shuwa ban long ka dorbar Tlang ka KHADC.Shuh shuh ki tyllong khubor ki la iathuh ba u bah James Ban Basaiawmoit un hiar shuki noh ha ka 4 tarik u naiwieng, kata ha ka sngi hat majai, bad ha ka jaka jong u yn pynrung da uwei pat uba dei u MDC na ka seng HSPDP.Ki tyllong khubor ki la iathuh ruh ba katei ka jing hiar shuki u bah James Ban kan long ka jingma kaba khraw ia ka ARPA, namar ba la iathuh ba u la dep kren da kaba shai ba u kloi ban hiar shuki ban pynkut ia ka kynrum kynram hapoh ka ARPA, hynrei lada jia ba dang mih biang ki kynrum kynram nangne shakhmat la iathuh ba u bah Ban u la byrngem ba un nym kren eiei shuh hynrei marwei un shong ha ka liang pyrshah.
Ki lad khubor ki la iathuh ba ka jingangnud ba khadduh ubah Ban shuwa ban hiar na ka shuki kaba u shong mynta ka dei ban pynphong Uniform ia ki Daju, bad mynta u la hun ba ki Daju ki la ioh Uniform bad u kwah ban ioih ba ryntih ha ka 1 tarik u nohprah ki daju ki dei ban phong Uniform.
Shillong, 31Risaw:Mynhynnin ka miet ha ka por 10 baje ki runar kiba don ha kawei ka Local Taxi kaba don ia u nombar ML-05K 7554 ki la ktah kti lai-ngut ki nongthohkhubor  bad katei ka jingjia ka la jia hajan Nan polok.
Ki lai-ngut ki nongthohkhubor ba shah ktah kti ki long u bah Jona Diengdoh,  u Geoffrey Kharkongor bad u bah  Sameer Sohliya, kitei baroh lai-ngut ki la mynsaw bad la pynkit ia ki sha Civil Hospital Shillong.
Kham hadien  ki pulit ki la ioh kem ia u nongniah katei ka kali u Raju Jamatia, 31 snem karta uba shong basah ha Lapalang bad ia ka kali la kurup noh da ki pulit.
Ka jingtohkit ia u nongniah ban ioh kem sa ia kiwei pat ka dang iaid.
Shillong, 30 Risaw:Haduh 12 ngut ki MDC ka KHADC, ki la leit ban pyllait paidbah ia ka jain phong ki Daju Iewduh, ha ka jingialang kaba la long ha ophis ka Hima Mylliem ha Maw khar.
Kitei ki 12 ngut ki MDC ka KHADC kiba la leit ban pyllait paidbah ia ka jain saw bthuh, ki Daju Iewduh mynta ka sngi, ki kynthup  ia 9 ngut na ka liang synshar jong ka ARPA bad 3 ngut na ka liang pyrshah jong ka KHUDA.Ki 9 ngut ki MDC liang synshar kiba la poi sha katei ka jingialang ban ai sopti thymmai ia ki daju, ki long u  CEM ka KHADC u bah Adelbert Nongrum, u Deputy CEM u bah Teinwell Dkhar, u EM ba peit ia ka Iew u bah Donkupar Sumer, u EM ba peit ia ka Labour, u bah James Ban Basaiaw moit,  u EM ka Building u bah Hadrian Lyngdoh, ka EM kaba peit ia ka khajna ka kong Grace Mary Kharpuri, ka shongknor ka KHADC ka kong Teilinia thangkhiew, u EM ka tnad Fishery u bah P.T Sawkmie, u EM ka tnad Elaka u bah K P Pangniang, katba 3 ngut na ka liang pyrshah pat ki long u bah James Sylliang, MDC shimet na Mawhati, u bah Banteidor Lyngdoh, MDC Mawkyn rew bad u bah Albinus Lyngdoh, MDC Umroi.
Ha katei ka sngi la ioh ka jingkren na kiba bun ngut ki MDC ba kynthup ia u CEM, u Dy.CEM, u EM ka Iew, u EM ka Elaka, u EM ka Labour, u  MDC ka Mawkynrew, u Pa’iem Lathomanik Syiem u Syiem ka Hima Mylliem.
Ki nongkren ha katei ka sngi ki la pynpaw ka jingsngewkmen ba la lah ban pynurlong ia katei ka jingthmu ban ai riam thymmai, ia ki Daju ha Iewduh, ka ban iarap ban pyllait ia ki paidbah na ki jingshah thok kiba la ju jia bunsien ha ki sngi ba la leit noh, ba da katei ka jingdon ka riam, la lah ban ithuh ha uno u Daju ba ki phah kit ia ki mar jong ki bad lada jia ba ka jah ka long kaba suk ban ioh pat.
Ha katei ka riam la buh da ki nombar, ryngkat ka jingthoh kaba la thoh Hima Mylliem bad na bynta ki jain ban phong ki Daju Khasi la thoh K ryngkat ki nombar, katba ki jain ba phong ki Daju Dkhar la thoh NT ( Non Tribal) bad ki nombar.
U CEM ka KHADC haba kren ha katei ka jingialang, u la ong ba haba ia nujor bad kiwei pat ki jylla, kum ba la iohi ha ki kad rel; ka jylla jong ngi ka la slem palat ban leh ia kum kitei ki kam kiba ka KHADC, ka la lah ban pynurlong , hynrei u la ong ba wat la ka la slem ruh ka dang bha, namar ba ka pork am pat dier,  u CEM u la ong ruh ba ka ktien ka ju ong, “Dang lah kaba slem ban ia ka bym poi syndon shano shano ruh".
Haba kren shaphang ka Iewduh kaba long ka iew kaba kyntang bad ka iewniam kaba la ju tip ha ki por mynshuwa u CEM u la ong ba mynta ym ithuh ithaw shuh ha katei ka iew la shu wan poi kulmar uba naei naei ruh, “ Ka Iewduh mynshuwa ka dei ka iew niam hynrei ka la kylla Iew Thyngngian, ka dei ka Iew kyntang mynta pat ka la kylla Iew Septic Tank" ong u bah Adelbert uba la buh thong ba nangne shakhmat ka KHADC ryngkat ka jingiatreilang bad ka hima Mylliem kin pynkhuid ia baroh ki jaboh jong ka Iewduh.
U EM ka tnad Labour u bah James Ban Basaiawmoit, haba ai jingkren u la ong ba ka jingthmu ban pynphong sopti ia ki Daju ha Iewduh, kam dei shuh ka jingthmu kaba dang mynta, hynrei u la don jingthmu naduh ka por ba ki long MDC, ha ka sien kaba la dep, hynrei kum u nongmihkhmat paidbah um lah ban leh eiei, namar ba um don ha ka liang synshar, bad dei mynta ka kynti ba la lah ban pynurlong ia katei ka jingthmu.
U bah Ban u la ong ba ka jingphong ia kitei ki riam thymmai jong ki Daju, kam iarap ia ki paidbah tang ban lait na ka jingshah thok ki mar ba ki pynkit, hynrei kan  pynshynrain ia ki ban leh ia ki kam kiba ki ju leh baroh shi katta kata ban rat naphang ia ki paidbah ba wit ha ki lynti ba ki iaid, ban kren sih kren sang, bad ban thiah bu-aid lyngktar ha Iewduh, namarba ki don hapoh ka riam bad ka suk ban pynshitom lada lap ia kiba kum kitei.
U bah Ban u la pynkynmaw ruh ba ki Daju bar jylla kiba la ioh Labour License ki don haduh 232 ngut kiba tam pat ki dei ki Khasi, bad  yn pynphong ia ka riamthymmai jong ki naduh ka 1 tarik u Nohprah 2014.
Haba kren halor katei ka mat ki Daju u bah Pangniang u la ong ba ki Daju lehse ki lah ban dei ki nongtrei kiba kham rit, katkum ka kyrdan treikam jong ki hynrei ka jingshakri jong ki pat ka long kaba kordor, u bah Teinwell  u la ong ba ka jingpynphong Uniform  ia ki Daju kan long ka jingkyrkhu kaba khraw ia ki nongkyndong.
U bah Banteidor Lyngdoh MDC Mawkynrew, haba ai jingkren u la ai jingmut ba kan kham bha lada  ai da ka rong sopti kaba lah ban pynithuh ba ka rong sopti u Daju Khasi ka long da kawei katba u Daju dkhar pat da kawei ka rong khnang ban lah ban ithuh uno uno u Daju Khasi bad uno u Daju Dkhar lada jia ba don kano kano ka jinglehkulmar jong ki.
Shillong, 30 Risaw:11 ngut ki dkhot jong ki sengbhalang na Mawlai ki la shah kem mynta ka step ha ki pulit bad na kitei ki 11 ngut; 10 ngut ki dei ki dkhot ka KSU, katba marwei pat u dei na ka seng FKJGP, ki samla ba shah kem ki kynthup ruh ia u President ka KSU Mawlai Circle u samla Biangbor Paliar.
Kitei ki 11 ngut ki la shah kem katba ki dang pyn ieng ia ki trok kiba rung hapoh shnong Mawlai ban leit sha FCI bad kumjuh ruh ki trok kiba wan na ki thain Polo ban rung sha FCI.Hynrei la pyllait noh ia kitei ki 11 ngut tang hadien saw kynta ba ki la shah kem.
Haba ia kren ba ki nongthohkhubor, u samla Biangbor Paliar, President KSU Mawlai Circle u la ong ba ki dkhot jong ka KSU bad FKJGP ki la bat ia ki trok ba wan rung hapoh Mawlai ban pyn sngewthuh ia ki ia ka por ba kin rung kin mih ban leit sha FCI kumba la dep ban ia phylliew jingmut hapoh ophis jong u Acting Deputy Commissioner ha ka 29 tarik u Nailur,  bad ha katei ka jingbat trok ki sengbhlang u la ong ba la donlang ruh ki nongsynshar shnong na Mawlai Nongmali, la pyntip sha ki Rangbah shnong ka Mawlai bad la donlang ruh ki pulit ka Mawlai PS.Hynrei utei u samla u la ong ba katba ki dkhot  sengbhalang ki sang bat ia ki trok ban pynshai ia ka por rung por mih kyndit kyndit  ki pulit teh jain iong  SOT ki la wan mih , don ruh ki pulit phong jain ing ba la synran da ki CRP ha katei ka jaka.
Tang mar ia poi u la ong ba ki khlem ailad ia kren hynrei ki thom da ka bor ki kynjat ki kura naphang bad ki patan ia ki dkhot sengbhalang shapoh kali, bad ki la byrngem ban siat bad kit hew siat lada  ki phet  bad la kit ia ki sha Sadar Police station, bad hadien katei la leit rah ia ki sha Civil Hospital ban leh ia ka Medical check Up,  u samla biangbor u la ong ba ha ka por ba dang ieng lain ha Civil hospital ban shah Check Up la pynap ia kida ki suloi kumba pyna ia ki lehnoh, u la ong ruh ba ia kite ki pulit la ialam da u SI napoh SP ophis uba um tip bha ia ka kyrteng u shu ong ba u dei u Simsang.
Haba kren halor ka mat ba ki sengbhalang ki la leit ban pynieng ia ki trok ha Mawlai, u samla Marbud Lyngdoh, President FKJGP Mawlai Circle u la ong ba ka dei ka mat ba la slem ba kitei ki ar seng ki la leit ban ia kynduh na ka por sha ka por ia ki briew ka ain hynrei ym don ba patiaw.
U la pynkynmaw ba ha ka 29 tarik u Nailur 2014 ki ar seng ryngkat ki Rangbah Shnong na Mawlai, ha ka jingiadonlang u SP (Traffic) ha ka jingialang ba la pyniaid da u Acting DC u bah CVD Diengdoh ki la ioh ban ia kren bad ki ar-seng ki la ai jingmut ruh ban pynbeit ia ka por  rung  por mih ki trok kiba leit sha FCI, hynrei u la pynpaw ka jinglyngngoh ba wat hadien ba la dep pynbeit na ka liang u SP ka East Khasi hills bad u SP City ki ong ba kim don jingtip eiei ia kata ka jingialang, ha ka jingiakren ba la leit ban ia kren da u President Sengkmie u bah Joe Marwein.
U samla Marbud u la ong ba shuwa ban pynlogn ia katei ka jingpynsangeh trok, ki ar seng ki la pyrshang ban leit ia kynduh ia u SP Traffic hynrei um don namarba u leit phah sumar ialade shabar, kumta u la ong ba namar ka pork am shah shuh ba ki khynnah skul ruh ki la jan long eksamin khamtam na ka jingdheng kali kaba jur na ka liang ki ar-seng ki la leit ban leh hi ia kaba donkam, halor katei ka jingshah kem u la ong “Ka jingbym tip u SP EKH bad SP City kumba ki la kam ka pyn ba ki khein zero ia u SP Traffic uba donlang ha katei ka por" ong u samla Marbud.
Na ka liang ki ar-seng ki la ong ba shen kin s alum ia ka jingialang jong ki ar-seng ban pyrkhat kaei ka sienjam ban shim halor ka tei ka jingle riewkhlaw ki pulit, u samla Marbud u la ong ruh ba ki ar seng kin ym shongthait hynrei kin iai bteng biang ia ka jingpynieng trok lada jia ba ki bor ka ain kim shimkhia ban leh eiei.
U la iathuh ruh ba ha ka jingiakynduh u President rangbah ka FKJGP ia u SP, u SP u la kular ba un pynshitom ia kito ki pulit ba donkti ban leit kem ia ki 11 ngut ki dkhot ki ar seng.
Shillong, 31 Risaw:Ka Iew ki nong die dohsniang ka la wan phai biang mynta ha kaba ki paidbah ki la iathied ia ka doh khlem don shuh kano kano ka jingkhoh nioh  hadien ba la ioh ia ka jingpynshai na ki stad ka Indian Council of Agricultural Research (ICAR) ha kaba ki la pynbna ba kam don kano kano ka jingma eiei ia u briew ban bam.
Ha ka jingiakren bad u president ki nongdie dohsniang, u Bah Don lang Kharumnuid, u la ong ba ka Iew doh sniang mynta ka la iaid biang kumba ju iaid.
U la ong ba kham mynshwa ka iew dohsniang ka la rit bha naduh ba la mih ki khubor ba lap wieh ha ka dohsniang, hynrei ki paidbah mynta ki la ioh ia ka jingpynshai ba kam don kano kano ka jingktah lada ki bam ia ka doh bad ki la sdang ban iathied kumba ju long mynshwa khlem kano kano ka jingartatien.
Katkum ka jingiathuh u Bah Kharumnuid u la ong ba mynshwa ka die ka thied ka la hiar dor bha ha kaba tang uwei u sniang ki ia ot bad la pynlong ia ki ba kin iasam lang ia ka doh ban iadie namar bym lah pynlut ba sniew eh ka iew hynrei mynta ka iew ka la kiew biang ha kaba uwei uwei u sniang ki ot ha man kawei kawei ka dukan.
Ia ka dohsniang la wanrah nabar jylla kum na Assam bad na kiwei ki jaka namar ba tang na kane ka ri Khasi Jaintia kam  pat lah ban bsa doh sniang ia ki paidbah.
Lah ban kdew ba kham mynshwa na ka liang jong ka ka Asst Commissioner ka Food bad Supplies bad Food Safety Officer ka Kong DBS Mukhim ka la pynshai ba ka jingdon jong ki wieh ha u sniang kam don eiei ka jingktah lada shet bha ia ka doh.
Ka Kong Mukhim ka la ong ki wieh ki ju kynrei bha ha ki sniang ki syiar bad ha ki kynja ba im hynrei lah ban pynduh ia ki lada sumar bha ia ki jingri khamtam naduh ba dang rit, da kaba pyndih dawai pyniap wieh naduh ba ki dang dap 2 bnai shiteng.
Ia ki wieh ki khniang kiba don ha ka doh, kin iap noh hadien ba la shet bha haduh ba kan long kaba bit ban bam.
Ki doh bapher bapher kum ka doh sniang, doh masi, doh syiar, doh blang la pynlong ia ka jingpule bniah bad la phah tes ban pynthikna ba kin long kiba bit ban bam, la ong Kong Mukhim.
Shillong, 31 Risaw:Ki 4 Durbar Shnong jong ka thain Mawlai Sepngi, ki la ia mih sha khmat hapoh ka jingialam ki Rangbah Shnong, U Bah Kynsai Manik Lyng doh, Bah Rapbor Roy Thangkhiew, Bah Huntarborn Mylliem Umlong bad Bah Stand lington David Khongwir jong ka Mawlai Iewryng hep, Nongkwar, Umthlong bad Mawlai Nonglum ter ter.
Kitei ki Dorbar Shnong ki mih shakhmat ban ia pyrkhat  ban kham pynaram bad kham lait na ki jingma ha surok bad lynti syngkein ha ka iaid ka ieng u paidbah nongleit nongwan bad ki nongshong shnong ruh.
Ha ka 16 bad 24 tarik Risaw, ki saw ngut ki Rangbah Shnong ki la ioh ban ia kynduh ia U Chief Engineer PWD bad myntri PWD, Bah Sniawbhalang Dhar halor ka phang ba la donkam ban shna noh da ka surok suin, ha Mawlai Petrol Pump bad kane ka jingkwah bad jingangnud Ki 4 Durbar Shnong ka long hadien ba la iohi ba Ka Mawlai Petrol Pump ka la khapngiah shisha ha kaba ia dei bad ka jingdheng kali la jan man la ka sngi.
Shillong, 31Risaw:  Mynta ka step ha ka por 10:15 baje mynstep, kawei ka Tata Sumo kaba don ia u nombar ML-05K-8899 ba la niah da u  Abzal Bharbhuiya (24 ), ka la tynrah ia u wei u khynnah rit ba dang 3 snem karta u heprit Wanlamshaphrang Mawiong  bad katei ka jingjia ka la jia ha ka shnong Siatbakon kaba hap hapoh  Pynursla PS (EKH).
Utei u khynnah u la mynsaw jur  bad la pynkit ia u sha Woodland hospital hynrei kham hadien u la khlad noh naba la jur palat ka jingmyn saw.
Shillong, 2 Naiwieng:Ka St.Edmund’s College, ka la rakhe ïa ka “Rashtriya Ekta Diwas" lane ka “Sngi Ka  Jing ïatylli" bad la shim bynta da bun ki nonghikai bad ki samla pule ka kolej.
La  sdang ïa ka prokram da ka jingpynkynmaw ba kum ki Nong India, ki ju pyni ïa ka  jingïatylli haba ka Ri ka kiew ha ka liang ka saïan bad teknoloji, haba ki  nongïalehkai jong ki paw ha ki lympung kiba pher bad ha kiwei ki bynta ba ka  Ri ka kiew.
U Dr.Sylvanus Lamare ha ka jingkren jong u, u khot ïa baroh ban  ïatrei lang da kaba minot thop ha la i bynta bad noh la u synniang da ka jingthmu  ban wan rah ka jingïatrei lang ban kiew.
“Ka Ri ka kiew lada ka don ka jingïatylli;  ka Ri ka shngaiñ haba don ka jingpeit pyrman bad ki shipai ka Ri pat ki ïada bad  husiar ban ïada ïa ngi na ki nongshun kiba kwah ban pyntroiñ ïa ka Ri" ong u babu Sylvanus.
Ïa ka  jingtip kaba kham bniah shaphang jong u Sardar Vallabhbhai Patel la ai da u Prof.Ricky Bas a iawmoit bad ruh lyngba ka jingpyni ïa ka phlim lyngkot.
Na ka jingkren  bad na ka phlim, ka paw shai ba une u khraw pyrkhat u dei uba ieit ïa la ka Ri,  uba ieit ïa ki khynnah bad ki samla; uba ieit ïa ki shipai ka Ri bad uba ieit kham  tam eh ïa ki briew sha ki nongkyndong.
Ïa ka jingsmai ban tei la ka Ri la ïalam da  i Prof.Iarisa Annette R.Dorphang.
La pynwai ïa ka prokram da ka jingrwai ieit ri.
Shillong, 2 Naiwieng:Ha ka 1 tarik u nai wieng, ha ka por 9:30 baje mynstep kawei ka Bus jngohkai pyrthei kaba don ia u nombar  AS-01DD-4133 ba la niah da u  Khaibar Ali ka la leit tynrah ia 22 ngut ki khynnah pule jong ka Surendra Nath College, Kolkata kiba la wan ban jngohkai ia kane ka jylla , bad katei ka jingjia ka la jia ha jingkieng Wahrym ben, katba ki dang ha lynti ban leit sha Mawlynnong (EKH), bad hadien katei ka jingjia katei ka Bus ka la phet krad.
Ia ki samla pule ba mynsaw la pynkit mar-mar sha Civil Hospital, Shillong ha kaba na kitei 7 ngut ki la kham jur bad la bat ia ki hapoh Hospital.
Shillong, 31 Risaw:Ha ka jing khynra jong ki ar seng bhalang mynhynnin ka sngi, ha Mawlai Nong mali, ki don lai ngut kiba la shah ktah kti bad arngut na kitei ki dei kiba la mynsaw, haba ki pulit ki la wan thombor kyndit ban ktah kti bad patom ia ki 11ngut ki dkhot jong kitei ki ar seng, kaba la neh tang kumba 10minit eiei.
La iathuh ba kitei kiba mynsaw, ki dei kiba shah kyrdem ha ki pulit, shah kura bad kiwei de ki jingleh tohmet		Hynnin ka sngi, ki 2 sengbhalang na Mawlai, ka KSU bad FKJGP, ki la shah   thom bor ha ki pulit teh jain iong ba la ialam da u SI Simsang A Sangma bad u Gogoi, katei ka jingshah ktah kti jong ki ka dei ha Mawlai Nong mali katba ki dang pyn ieng ia ki trok ba thmu ban rung sha FCI.Napdeng ki 11 ngut kiba la shah kem, 3 ngut ki dei kiba la shah kti, ong u President ka KSU Mawlai Circle haba ia kren bad u Rupang.
U la ong ba ki pulit teh jain iong mar ia poi ha katei ka jaka ki la hiar na kali bad ki patan bad ka kynjat ka kura ia ki dkhot jong ki ar seng khlem ailad ban ia kren.
Haba la kylli ia ka daw ka jinghiar ki pulit ioh dei pynban ba ki dkhot ka seng ki leh tohmet ia ki trok ba ki bat, u President ka KSU u samla Biangbor Paliar u la ong ba ki dkhot ki ar seng kim shym la leh eiei kaba long tohmet lane kaba long khor ia ki nongniah trok, hynrei ki shu bat ban pyntip ia ka por rung por mih ha Mawlai.
Lah ban pynkynmaw ba mynhynnin ka sngi ki nongialam jong kitei ki ar-seng na Mawlai ki la ong ba ka jingshah kem  ha ki pulit kan ym pyntieng ia ki, bad ki la ong ba kim kmen toh hoh namar ka jinglait phatok ki 11 ngut ki dkhot hynrei kin bteng ban pynurlong ia katei ka jingthmu jong ki ban khang ia ki trok ba rung laitlan shapoh u pud u sam ka Mawlai.
