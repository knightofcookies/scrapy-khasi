La ong ba ka jingjur ki kam siat bad synreit kuli ha US ka la long shaba palat ha kine ki sngi mynta bad nalor kane, ki dang don sa bun tylli ki jingjia synreit kuli ha kylleng ki bynta jong ka United States kiba ju jia man la ka sngi.
Ka Alabama Law Enforcement Agency (ALEA) ka la pynithuh ia kitei ki suba don kti ha katei ka jingjia, kum u Ty Reik McCullough (17 snem ka rta) bad u Travis McCullough (16 snem) bad la pynngat ruh ia ki hapoh jong 4 tylli ki kyndon jong ka jingpyniap briew.
Kitei ki 2 ngut ki dei na Tuskegee, ka shnong kaba jngai kumba 30 mile (48 kilometre) na South Dadeville.
Watla kitei kiba don kit ki dang dei ki khynnah namar ka rta jongki ka dang rit, hynrei la ong ba yn hap pat ban shim da ki kyndon jong kiba la heh namar ka jingleh jongki ka la long palat ia ka aiñ bad kumta la hap ban pynshitom ia ki katkum ki kyndon aiñ ba la buh.
Ki bor pyniaid ki la ong ba, ka kamram jongki ka long ban pynthikna ba baroh kitei kiba la mynsaw bad kumjuh ruh ki bahaiing jong kito kiba khlad, ba ki dei ban ioh ia ka hok jongki bad kumta ym lah ban pyllait ia kine ki 2 ngut watla ki dang dei kiba hapoh ka 18 snem ka rta.
La ong ba ki bor pyniaid bad ki heh jong katei ka thaiñ ki la shah kynthoh bad ka la mih ka jingpyrshah na ki paidbah hadien ba kim shym lah ban ai jingpynshai halor ka jinglong jingman haba iadei bad katei ka jingjia da ki katto katne sngi, kynthup naduh ka jinglong jingman jong kiba don kti, la ki la lait phet, ki la kyllon iap lane ne em ruh ha katei ka jingjia.
Watla katta, la ong ba ki bor pyniaid ha kitei ki sngi ba la jia katei ka jingjia, kim shym la ai jingtip eiei halor kitei kiba don kti ha katei ka jingsiat bad la shu pyntip ba kitei kiba ngat bad mynsaw ha katei ka jingjia ki dei ki khynnah kiba dang ha ki khat’ baroh namar katei ka jingleh kmen ha katei ka iing, ka dei ka sngi rakhe ia ka jingdap 16 snem.
Katkum ki khubor la ong ba kumba 80 ngut ki la khlad bad da ki spah ngut kiba la mynsaw ha ka jingiakulmar kaba la jia hapdeng ka jingsam ia ki marbam bad ki jingnoh synñiang sha Yemen kaba long ka ri ba la jot bad julor na ka thma.
Dei namar kane ka daw ba ki paidbah nongshong shnong jong katei ka jaka ki la hap ban iaknieh ia ka bam bad ia ki jingdonkam ba la pynpoi sha katei ka jaka ha ka Sngi Palei.
Katei ka jingjia ka long hadien khyndiat sngi jong ka jingleh niam Eid al-Fitr jong ki jaitbynriew Muslim, kaba la jan poi ruh sha kaba kut jong ka jingleh niam Ramadan jong katei ka jaitbynriew Islam.
Ki bor pyniaid ka Huthi ki la iathuh ba kumba 85 ngut ki la khlad bad palat 322 ngut kiba mynsaw na katei ka jingia ñiom paidbah ha katei ka sngi.
Kumta la ong ruh ba ki longkmie bad ki khyllung ruh ki la kynthup lang napdeng kitei kiba khlad baroh.
Hynrei ki bor pyniaid kim pat lah ban ai jingpynshai bha haba iadei bad katei ka jingjia.
La iathuh ba kane ka la jia ha kawei ka skul ha kaba la sam ia kitei ki jingai sngewbha bad ki jingnoh synñiang naka bynta kitei ki paidbah kiba la mad ia ki jingeh bad jingkyrduh bam.
Ha kaba ïadei bad ka mukotduma jong ka jingpynjah burom halor ka jingkren pyrshah ïa ka jait “Modi", ka Surat Sessions Court ka la kyntait ïa ka jingkyrpad jong u Rahul Gandhi ha kaba ïadei bad ka jingpynsangeh shwa ïa ka rai pynrem halor kane mukotduma.
Ha ka Lah Sngi U Blei jong ka taïew ba la lah, u Additional Sessions Judge u R P Mogera u la ong ba ka hukum halor ka rai ban  pynrem ïa u kan sa long ha ka 20 tarik, Ïaïong.
U Rahul Gandhi mynta u lah ban phah ka jingkyrpad ha ka High Court ha Gujarat, ka Sessions Court ka la pyllait jamin bad pynkynriah por ha kaba ïadei bad ka rai pynrem ban set patok ar snem ïa u, ïa kaba la pyntreikam da ka Mmetropolitan Magistrate Court ha ka 23 tarik, Lber, haduh ban da don ka jingkyrpad jong u ban dawa ha ka ban pynsangeh shwa ïa ka rai pynrem.
U Gandhi u la shah rai pynrem haba u la kren ïa ki kyntien kiba ong, “Kumno ka lah ban long ba baroh ki nongtuh ki dei kiba don ïa ka jait Modi", ha ka por ba u la ai jingkren ha ka jingïalap ilekshon kaba la long ha u snem 2019.
Hadien ka jingshah rai pynrem jong u, u Rahul Gandhi u la duhnoh ïa ka hok ban ïohlong dkhot ha Lok Sabha, ha kaba kane ka la pynlong ïa ki seng ka liang pyrshah ba kin kynthoh jur ïa ka sorkar.
Ka Brihanmumbai Municipal Corporation (BMC) ka la ithuh ïa kumba 217 tylli ki ïing kiba buh jingma bad la phah ruh da ki shithi sha ki trai jong kine ki ïing, hashwa ban wan ka aïom lyiur.
Hashwa ban wan ka aïom lyiur, ka Brihanmumbai Municipal Corporation (BMC) ka la ithuh ïa kumba 217 tylli ki ïing kiba buh jingma bad la phah ruh ïa ki shithi maham hashwa ban pynpra noh ïa ki.
Kane ka jingdon jong kine ki ïing ka kham duna haba ïanujor bad jong u snem ba la lah ha kaba ki la don kumba 489 tylli ki ïing kiba la tor bad bym idon jingshngaiñ shuh ïa kiba bun.
Ka K West Ward kaba kynthup ïa ka Andheri, Juhu bad Vile Parle West, ki la paw hakhlieh eh ba ki la long ki ïing ki bym buh jingshngaiñ shuh, ha kaba ki la shah kynthup ha ka kynhun C1, ha kaba ki la don da kumba 29 tylli ha une u snem uba mynta.
Hadien kane la bud da ka H West, kaba kynthup ïa ka Bandra, Khar bad Santacruz West, ha kaba ki la don 22 tylli, katba ka K East Ward, kaba kynthup ïa ka Andheri bad Jogeshwari East, ka la wan balai ha kaba ka la don ïa kumba 21 tylli ki ïing ki bym buh jingshngaiñ shuh.
Na ki 24 tylli ki Ward, ka F North kaba kynthup ïa ka Matunga bad Sion bad   ka M East kaba kynthup ïa ka Govandi ki la long ki jaka kiba don tang mar kawei ka ïing ha kaba ki la shah ñiew ba kim don jingshngaiñ shuh na ka bynta ban sah briew.
Kumjuh ha ka thup kyrteng la  kynthup ruh ïa ka R North (Dahisar) ha kaba la don kawei ka ïing kaba la tor katba ha C (Marine Lines) la don ar tylli bad ha B (Dongri) bad ha A (Colaba, Fort and Churchgate) ki la don mar lai tylli ki ïing.
Kumba la ïoh jingtip, la ong ba ki briew kiba shong ha ki 110 tylli ki ïing ki la leit pynibor sha ki ïingbishar halor ka rai jong ka BMC.Ki la don kumba 9 tylli ki mukotduma ïa kiba dang sah bad ka Technical Advisory Committee (TAC) jong ka BMC.Na ki 29 tylli ki ïing ki bym don jingshngaiñ ha K West, ka BMC ka la lah ban pynkynriah jaka sah tang ïa ki briew kiba na phra tylli ki ïing.
Katkum ka thup ba la wanrah da ki heh ba dei khmih jong ki Ward, la ong ba ki la don kumba 7 tylli ki ïing ïa kiba la ïoh shithi maham bad ki mukotduma jong ki 7 tylli kiwei pat ki dang sah bad ka TAC.Ki bor sorkar jong ka jylla Assam ha ka 19 tarik mynta u bnai ki la pyntip ba ka thaiñ Dibrugarh District ka la shah lynshop ha ka ka erïong kaba la wanrah ryngkat ïa ka jingpom pyrthat bad ‘lei lieh kaba jur, ha kaba u la don ruh uwei na ki nongshong shnong u ba la duh ei ïa ka jingim na katei ka jingjia.
Kat kum ki jingïoh lum jingtip la ïathuh ba katei ka jingjia ka la jia ha ka por kumba 4 baje mynstep bad ka la wanrah ruh ïa ka jingjulor kaba jur ha ka thaiñ.
La ïoh jingtip ba ki la don bun tylli ki ïïng briew bad ki sem ri mrad kiba la shah pynjulor ha ka erïong kaba jur.
Ki thaiñ kiba la shah ktah jur eh na ka jingshah lynshop ha ka erïong ki kynthup ïa ka thaiñ Moran, Lahowal bad ka thaiñ Chabua.
Kat kum ka jingpyllait kyrwoh jong u District Project Officer (DPO) ka Assam State Disaster Management Authority (ASDMA) – Deepjyoti Hatikakoti u la pyntip ba ha katei ka jngjia shah lyshop erïong, kawei ka longkmie kaba la tip kyrteng kum ka Sukurara Mura (60 snem ka rta) na Tamulbari tea estate, Lahowal ka la duh ei ïa la ka jong ka jingim hadien ba uwei u dieng bah u la khyllem bad bhan ïa ka tnum ïing ka jongka.
Ha katei ka jingjia, la ïathuh ba ïa katei ka longkmie la leit ban rah sumar sha Assam Medical College and Hospital (AMCH) hynrei ka la khlad noh hashwa ban ïoh ïa ki jingsumar kiba janai.
Na katei ka jingjia shah lynshop erïong, la ïoh jingtip ruh ba ki la don ruh katto katne ngut kiwei pat ki nongshong shong jong ka thaiñ kiba la ïoh ïa ki jingsmynsaw kiba mau mala.
Kat kum ka jingïathuh jong u DPO, u la pyntip ba na ka liang ka tnat sorkar mynta ka dang pynlong ïa ka jinglum jingtip kaba bniah shaphang katei ka jingjia ban lap ba haduh katno ka thaiñ ka la shah ktah na katei ka jingjia.
U la ïathuh ruh ba na ka liang ka tnat sorkar ka la leit ruh ban pynbiang ïa ki lad jingïarap sha ka longïïng jong katei ka longkmie kaba la khlad na katei ka jingjia.
U heh ka ASDMA u la pyntip shuh shuh ba ki la don bun tylli ki ïïng briew kiba la shah pynjulor ha katei ka jingjia, bad na ka liang ka tnat sorkar ka la pynsdang ïa ki kam lum jingtip khnang ba yn lah ban pynbiang ïa ki lad jingïarap sha kito ki longïïng kiba la mad ïa ki jingeh.
Uwei u nongïalam jong ka kynhun lehnoh Maoist u Ajay Oraon, u la shahkem na kawei ka jaka sah jong ki nongbylla kaba don ha Pantheerankavu jong ka Kozhikode ha ka sngi Ba-ar da ki pulit jong ka Pantheerankavu hadien ba la ïoh jingtip shaphang jong u.
U Ajay u dei u nongshong shnong jong ka Jharkhand bad u la long u Zonal Commander jong ka People’s Liberation Front of India (PLFI), ka kynhun lehnoh jong ki Maoist ïa kaba la seng ha Jharkhand ha u snem 2007.
Ki la don kumba ar tylli ki mukotduma kiba long pyrshah ïa u Ajay ha Jharkhand halor ka jingthang jong u ïa ki tiar pyndonkam kiba don ha ki jaka ba dang don ka jingshna jingshna bad halor ka jingsam jong u ïa ki kot lyngkdop jong ka seng PLFI.Une uba la shah kynnoh u la shahkem hadien ka jingïoh khubor shaphang ka jingdon jong u ha katei ka jaka na ki pulit ka Jharkhand.
Une u lehnoh u la pynlong jaka rieh ha katei ka jaka sah jong ki nongbylla kiba na kiwei pat ki jylla ha Kaimbalam da kumba shi bnai shiteng ha kaba u la leh mynleh kum u nongbylla.
“Hadien u snem 2019, u la leit jngoh ïa ka Kozhikode da kumba saw sien.
Utei uba la shah kynnoh u la leit sha Pantheerankavu ha ki shi bnai ba la leit.
U la sah hangne ha kaba u la pyndonkam da ka kyrteng thok kum u Ajaykanth, Dhanjay, bad kiwei pat.
U Ajay u la shah set patok ruh kumba 11 bnai halor ka jingbuh jong u ïa ki tiar siat,"  la ong ki pulit.
Ki pulit jong ka  Jharkhand ki la pynlong ka jingleit thwet jur ïa u Ajay kum shi bynta ban pynlong ïa ka jingleit thwet ïa ki lehnoh Maoist ha ka jylla.
Ki la lap ïa ka jaka ba u don lyngba ka Mobile Phone sha Kozhikode bad da ka jingïarap jong ki pulit ka Pantheerankavu, la lap ïa u na ka jaka sah jong ki nongbylla ha kaba u la buhrieh ïalade.
U Ajay u la shah tohkit ha ka kynhun jong ki pulit ka Kerala-Jharkhand bad kumjuh ha ka kynhun Central Intelligence Bureau.
Ka kynhun jong ki lai  ngut ki dkhot jong ki pulit ka Jharkhand ki la poi ha Kozhikode, bad ki pulit jong ka Kerala ki la aiti ïa une uba la shahkem sha ki.
Ka kynhun ka dang tohkit bniah la u Ajay u la ïoh jingïarap ne em na ki nongshong shnong ka thaiñ ha ka por ba u la phet rieh na kti jong ki pulit.
Kumba la ïathuh bniah, la ong ba une um shym don jingïadei ei ei bad ki lehnoh Maoist ha Kerala.
U Myntri ba khmih ïa ka tnat PHE ka Jylla, u Marcuise Marak, u la ong ba ka tnat ka la don jingtip halor ka jinglong jingman jong ka jingkyrduh um ha nongbah Shillong bad na ka liang ka tnat ka la ïakren ruh halor kane.
“Ngan sa khot ïa ka jingïalang jong ki heh ophisar ka tnat na ka bynta ban khmih bniah halor kane ka kam bad ban peit kaei ba na ka liang ka tnat ka lah ban leh halor kane," la ong u Myntri haba kren sha ki lad pathai khubor ha ka Sngi Palei.
U Myntri u la ïathuh ba ka jingkylla jong ka suiñ bneng (climate change) ka dei kawei na ki daw kaba la wanrah ïa ka jingsdang rngat jong kiba bun tylli ki tyllong um, kaba la wanrah pat ïa ka jingkyrduh um.
“Ka jingpynpoi ïa ka umbam umdih ka la shah ktah namar ka jingtyrkhong jong ki tyllong um, hynrei na ka liang ka tnat bad ki ophisar jong nga, ngi dang ïaleh katba lah ban peit ïa kaei kaba lah ban leh bad shen ngan sa khot ïa ka jingïalang ban ïakren bad khmih bniah halor kane," la ong u Myntri.
Ka Harijan Panchayat Committee (HPC) ha ka Sngi Palei ka la ther kylla ïa ka sorkar jylla ha kaba ïadei bad ka saiñdur ban pynkynriah ïa kiba shong ba sah ha Them Ïew Mawlong, bad ka la ong ba kane ka saiñdur ka long kaba dang don jingduna, ka bym biang, ka bym don ka jingleh hok bad kaba long pyrshah ïa ki nongshong ha kane ka jaka.
Ka HPC ka la phah ruh da ka shithi ba hynriew sla sha u Deputy Secretary ka sorkar jylla bad kiwei pat ki tnat treikam ha kaba ka la ong, “Ki don bun ki jingduna, bad ki jingkynthoh ki bym ïahap ba la ai da ka High-Level Committee jong ka sorkar Meghalaya.
"Ha u kyrwoh khubor, u Secretary ka HPC, u Gurjit Singh, u la ong ruh ba ka HPC ka sngewdiaw ba naduh ba la wan ka sorkar bathymmai, ki Myntri Sorkar, ki MLA bad   katto katne ki kynhun, ki la kren lap lah da kaba ong ba yn pyndep ïa ki kam ki jam kiba ïadei bad ka jingpynkynriah ïa kiba sah ha Them Ïew Mawlong hapoh u bnai Ïaïong.
“Ki don jadu aïu ban pyndep ïa kita ki kam ki jam tang hapoh khyndiat sngi? Kane ka mat ka dei kaba dang sah ha ïingbishar, bad ki shu kren leh mynleh ban burom ïa ka ïingbishar.
Hynrei ngin ym pyndem ha ki jingbyrngem saiñpyrthei," la ong u Gurjit Singh.
Nalorkata, u la ong ba ka HPC ka la leit sha ki jingïalang ba la khot da ka sorkar da ka jingmut kaba shai, hynrei ka la shem ba ka sorkar ka ai ïa ki jingtip kiba ïalam bakla sha ki lad pathai khubor.
“Ha ki jingïalang, ka sorkar ka pyrshang ban pyntieng koh tympan ïa ngi ba ngi dei beit ban pdiang ïa kaei kaba ka ong.
Ka rukom leh jong ki nongïalam saiñpyrthei ka long beit ban shu byrngem byrsit.
Hynrei ki buh ïa ka jingim bad ïa ki jingdon jingem jong ki ha ka jingma," la ong u Gurjit.
Ka HPC ka la kynnoh ruh ba kata ka jingong ban pynkynriah ïa kiba sah ha Them Ïew Mawlong ka long kaba bakla namar ka dei tang ka jingthmu ban pynduh ïa ka hok jong kiba shong ba sah ha kane ka jaka bad ban pdiang da ki jaka sah kiba long kum ki kamra ha patok.
“Kiei kiba ngi la dawa mynshwa bad ki phra tylli ki mat kiba ngi la dep ban pynpaw ki dang ïeng haduh mynta, bad ngin ym pyndem ha ka jingbyrngem saiñpyrthei namar ka suk bha ïa ka sorkar ban leh kumne bad namar katei ka jaka ha Them Ïew Mawlong ka la kylla long kum ka jaka khaïi kaba heh bha," la ong u Gurjit.
Shuh shuh u la ong ba ka HPC, kaba la lamkhmat ban ïakhun na ka bynta ka hok jong kiba shong ba sah ha Them Ïew Mawlong mynta la 30 snem, ha ka jubab ba ka la ai sha ka sorkar ka la kren shai ba ka jaka ka dei jong u Syiem ka Hima Mylliem, bad ym jong ka sorkar, bad kano-kano ka jingpyrshang da ka sorkar ban thied ïa kane ka jaka kan long pyrshah ïa ki kyndon jong ka Meghalaya Land Transfer Act.
Haba pynkynmaw ïa ka jingjia ha ka 31 tarik Jymmang, 2018, ka HPC ka la ong ba da kaba shim kabu na kane ka jingjia kaba rit, ka la mih pynban ka jingdawa ban pynkynriah ïa kiba sah ha Them Ïew Mawlong tang ban ïoh phoida ha ki kam saiñpyrthei.
“Ngi don lut ki kot ki sla ban pyni ba ngi lah ban sah kum ki nongshong shnong ka Punjabi Lane," u la bynrap.
U Gurjit u la ong ruh ba ka HPC ka la kdew ïa ki jingbym biang ha kaba ïadei bad ka saiñdur ba la pynkhreh da ka sorkar halor ka jingpynkynriah ïa kiba shong ba sah ha Them Ïew Mawlong naduh ka jingrit ka jaka, ka jingrit ki ïing, ka jingpynkheiñ ïa ki kyndon shna ïing, ka jingbym don ka saiñdur ban pynpra ïa ka Them Ïew Mawlong, bad ka jingbym shai mano ban long trai ïa kata ka jaka bad ïa ki ïing ki sem.
“Ki don bun bah ki jingduna.
Ka sorkar ka dei ban pynshai halor kine bad hadien kata, ka Harijan Panchayat Committee kan sa shong pyrkhat khlem da pynkheiñ ïa ki hok ki jong ngi," la ong u Gurjit.
Haba khyrwit ïa ka jingleh kyrkieh jong ka sorkar, ka HPC ka la ong, “Ka Supreme Court bad kiwei pat ki ïingbishar ki la pynksan ba ka hok ban im ïa ka jingim kaba donburom ka dei ka hok kaba ym lah ban pynkhlad bad ki jaka sah ruh ki dei ban long kiba biang.
Namar jong kine ki rai jong ki ïingbishar, ki nongshong shnong ka Them Ïew Mawlong ki don hok ban ïoh da kaba kham bha.
"Ha kajuh ka por, ka HPC ka la kyntu ïa ka sorkar bad ïa ki nongshong shnong ka Meghalaya ba ka sorkar ka dei ban sangeh noh ïa kane ka jingleh jong ka bad ban sha ïa kito ki briew kiba don ha Them Ïew Mawlong ba kin shna ïa ki ïing ki sem jong ki.
Ha kajuh ka por, u Gurjit u la ong ba ki nongshong shnong jong kane ka jaka kin pynthikna ba ka jaka kan long kaba itynnad bad kaba khuid, bad ha kaba ïadei bad kane, ki nongshong shnong ki ïoh ïa ka jingkyrshan bapura na ki Sikh.
“Ki nongshong shnong ka Punjabi Lane ki kwah ban im ïa ka jingim kaba donburom ha ka khyndew ka shyiap jong ki kpa tymmen jong ki, bad kam ïahap satia ban kheiñ ba ki dei ki nongwei.
Ban weng ïa ki jingeh, dei ban ïaid da ka lynti jong ka jingsuk bad kaba lah ban ïa pdiang lang khlem da ïuh roit ïa ka hok jong ngi," la ong u Gurjit.
Ha kawei ka jingjia ïatyngkhuh kali ha ka Sngi Palei ha Ri Bhoi, kumba san ngut ki briew kiba shong ha ka kali Maruti Car ki la lait salit na ka jingjia ba sngewsih hadien ba ka kali ba ki shong ka la shah tynrah ha ka trok kit umphniang ha ka surok Umroi Bypass kaba dang hap hapoh ka shnong Mawpun Kshaid.
Kumba la ïoh lum jingtip, la ïathuh ba kane ka dei kaba la jia ha ka por 1:20 nohphai sngi katba katei ka kali Maruti Car kaba la shong da saw ngut ki longkmie bad uwei u nongñiah ka dang wanphai na Umroi ban leit sha Umsning, hynrei mar ïa poi ha Mawpun Kshaid ki la ïakynduh noh ïa katei ka jingjia.
La ïathuh ruh ba katei ka trok kit umphniang Diesel kaba dang thmu ban leit sha ki thaiñ Jowai ka dei kaba la pynher sted bha bad ba u nongñiah um lah shuh ban teh lakam ïa kali kat haduh ba kan kylla bad leit tynrah pat sa ïa katei ka kali Maruti kaba dang wan na ka liang pyrshah.
La ïoh jingtip ba tang mar ïa jia kane ka jingïatyngkhuh kali, na ka liang ki nongshong shnong kiba la sakhi, mar mar ki la leit ban ïarap ïa kitei ki san ngut ki briew kiba shong hapoh ka kali Maruti Car kiba la mynsaw malu mala bad ïalam pat ïa ki sha Bhoirymbong CHC na ka bynta ban ïoh ïa ka jingsumar.
Katba u nongñiah bad nongbud jong katei ka trok ki la phet krad noh na katei ka jaka hadien katei ka jingjia.
La ïoh jingtip ba tang katto katne minit hadien katei ka jingjia, baroh ar tylli kitei ki kali ki la kem ding kynsan puk kat haduh ba ki paidbah kim lah shuh ban leh eiei.
hynrei ban shu peitkai na jngai ïa ki thylliej ding kiba la klang bad bamduh ïa kitei ar tylli ki kali.
Na ka liang ki pulit pynlip ding ka Umïam ruh kiba la wan poi kloi sha katei ka jaka tang mar ïa ïoh jingtip, ki la pyrshang ban ïakhun ban tem ïa ka ding.
Hynrei, namar ka jingduna jong ki kali pynlip, ka shim por ïa ki bad kat haduh ba ki lah ban pynlip ïa katei ka ding, baroh ar tylli ki kali kila ingkhong khait.
U Chief Executive Member (CEM) ka Khasi Hills Autonomous District Council,  u Bah Titos Chyne bad ki Executive Member kiba kynthup ïa u Bah Rangkynsai Kharbuki bad ka Kong Grace Mary Kharpuri ki la leit jurip ïa ki nongdie jingdie madan naduh Ïew Mawlong shaduh Motphran ki bym don laisen khaïi ha ka 20 tarik Ïaïong 2023.
Ha kane ka jingjurip u CEM u la phah khang ïa ki bym don laisen khaïi la ki dei kiba shong madan ne kiba shong dukan.
N na ka liang ki pulit ka KHADC ruh ki la pahara jur bad shim ïa ka bynta ban peit ïa ki kot ki sla bad khang ïa ki dukan.
Ha kane ka sngi la synranlang u Syiem ka Hima Mylliem u Pa’iem Ainam Syiem ryngkat ki myntri ka hima.
Haba ïakren bad u Bah Titos Chyne, u la ong ba kane ka jingkhynra ka long ban peit ïa ki dukan bar jylla ba ki dei ban ïoh laisen khaïi namar ym lah ban bat suloi khlem pat don laisen ne u nongñiah kali um lah ban ñiah ïa ka kali khlem laisen.
Nalor kata, u la ong nangne shakhmat u Syiem ka Hima Mylliem bad ka KHADC kin ïatreilang ban peit bniah ïa ki dukan bar jylla kiba shong die madan khlem laisen khaïi.
Shuh shuh u la pynpaw ïa ka jingsngewkmen haba u ïohi ïa ki para Khasi kiba la sdang ban shong ha ki madan ki lynti syngkien namar ma ki ruh ki donkam ban pyndap jakpoh.
Kumta na ka liang u Bah Titos un sa phah shithi sha kito ki dukan ki bym pat don laisen khaïi khnang ba kim lah ban wan khaïi khlem kot khlem sla.
U President Rangbah ka Voice of the People’s Party (VPP) uba long ruh u MLA na Nongkrem konstitwensi, u Bah Ardent Miller Basaïawmoit, u la ong ba hadien ka ilekshon kaba dang shu dep bad hadien ka jingïoh ïa saw ngut ki nongmihkhmat, ka seng ka khlem iehbeiñ ïa u paidbah, hynrei ka la pyndep ïa ka kamram bad ki kular kiba ka la khlei hashwa ka ilekshon bad dei na kane ka daw ka seng ka la rah ïa ka mat halor ka bhah thung kam thung jam hapoh ka ïingdorbar thaw aiñ.
Ïa kine ki kyntien u Bah Ardent u la kren ha ka jingïalang ka VPP kaba lai sien kaba la pynkut shwa ïa ka wat kaba nyngkong ha Jaïaw Pdeng kaba la long mynta ka sngi Palei ha ka jingïadonlang ki MLA ka VPP, ki kyrtong ka VPP kiba shah rem ha kane ka ilekshon bad ki paidbah.
U Bah Ardent u la pynkynmaw ruh ïa ki jingkren jong U Myntri Rangbah ka jylla u Conrad Sangma uba ong ba kito kiba pyrshah ïa ka Roster System kin leit sha ka ïingkashari ban ujor ïa ka jingsngew jong ki.
Ki la don ruh kiba pyrshang ban theh umpjah ha ryngkat ka jingkynnoh da kaba ong ba ka jingleh jong ka VPP ka dei ka jingleh ka bym don nongrim.
Shuh shuh u la ong ruh ba ki la don kiba ujor halor ka jingkren ïa kane ka mat sha ka ïingbishar, hynrei ka ïingbishar pat ka pynphai kylla ïa ka jubab da kaba aiti ha ka jingstad bad ka rai jong ka ïingdorbar thaw aiñ bad ka sorkar ban pynbeit ïa ka Reservation Policy.
U la ong ruh ka jingpyntreikam ïa ka Roster System naduh u snem 1972  ka la ktah shibun ïa ki samla wad kam jong ka jylla bad kum ka seng ka la pyndep ïa ka jingkular ban ïasaid na ka bynta kane ka mat.
Ha kane ka sngi na ka liang u Bah Ardent u la pynkynmaw ruh ïa ki ar tylli ki sengbhalang kiba la pyrshang ban pynsngewthuh bakla bad pynkulmar jingmut ïa u paidbah ha kaba ïadei bad ka jingkhmih biang ïa ka Reservation Policy bad u la ong ba u khlem khmih lynti na kiba kum kita ki sengbhalang ki ban kren pyntieng pynban ïa ki paidbah jong ka jylla.
U la ong ruh kumba ka sngi pynshai paidbah jong ka seng ka la kut mynta ka sngi ka 20 tarik Ïaïong kaba sah mynta ka long sa tang ban pynlong ïa ki jingïakhih na ka bynta u paidbah.
U Bah Ardent u la ong ba kiba bun, ki kwah ban ïakhun ïa ka ilekshon na ka seng VPP, hynrei na ka daw ka jingbun jong ki kyrtong kiba na kawei sha kawei pat ka konstitwensi, kumta ym pat lah ban ai ïa ka rai.
Nangta, u la ong ruh wat hapdeng ka jingbun jong kiba wan pan ïa ki tiket ban ïakhun ïa ka ilekshon ha u snem ban wan, hynrei kum ki nongïalam ki hap ban pyrkhat bad hap ruh ban peh ïa ki kyrtong namar ïoh kin don kiba shu wan ban shim kabu bad kum ka seng kan hap ban bishar bha, la bynrap u Bah Ardent.
U la ong ruh ba kum ka seng ka kwah ïa ki briew kiba don ïa ka nongrim kaba skhem bad ha kajuh ka por u la kyrpad bad maham ïa ki briew kiba shna ïa ki kynhun hapoh ki ‘Whatsapp’ ba kim dei ban leh ïa kum kine ki jait kam khlem da ïoh jingbit na ka seng namar ki don ki riew shim kabu kiba shna ïa ki group hapoh ki whatsapp kiba lah ban pynbakla ïa ka jingmut bad ka jingshaniah jong ki paidbah ïa ka seng bad kiba lah ban shna ïa ki group whatsapp dei tang kiba ka party ka la mynjur da ka seng VPP.U President ka People’s Democratic Front (PDF) uba dei u MLA ka Sohra konstitwensi, u Bah Gavin Miguel Mylliem, u la kubur ba na ka liang ka National People’s Party (NPP) bad kiwei ki seng ruh ki la khot ïa ki ban ïadonlang noh, hynrei ban shim kat ïa kane ka rai, donkam ban ïatai ïathir shwa ha ka Central Executive Committee jong ka PDF.Haba ïakren bad ki nongthoh khubor mynta ka sngi basaw, u Bah Gavin kum u President ka PDF, u la ong ba haduh mynta, ma u bad u Bah Banteidor Lyngdoh uba dei u MLA ka Mawkynrew konstitwensi, kim pat don kano kano ka rai kaba la shim, hynrei kum ïa kane ka mat hap ban ïakren lang ha ka CEC jong ka PDF.U la ïathuh ba mar ïa jop ïa kane ka ilekshon MLA, na ka liang ka NPP ba kynthup ruh ïa u Myntri Rangbah u la khot, hynrei kum ki nongïalam, donkam shwa ban shimlang ïa ka rai ha ka CEC.Haba kylli, la ka don ka thong ba ka NPP ka kwah ïa ki MLA ka PDF baroh 2 ngut ban ïasoh noh hashwa ka jingthep vote ha ka ilekshon MLA ha Sohïong, une u President ka PDF u la kyntait ba kam don satia kum kata ka thong ban rung hashwa ka ilekshon Sohïong.
Ha kawei pat ka liang, u Bah Gavin u la ong ba ka PDF tang mar ïa jop ïa ka ilekshon, ka la donlang kajuh ka thong, kata ban donlang bad ka UDP ban thaw ïa ka Sorkar synrop, hynrei ban thaw ïa ka Sorkar donkam ïa ka jingbunpaid kaba long 31 ngut ki MLA.U Bah Gavin u la ïathuh ba kiwei ki seng saiñ pyrthei ruh kum ka Voice of the People Party, TMC bad Congress ki donlang, hynrei haba don bun tylli ki seng, la mih bun ki jingbuh kyndon na ka bynta ban thaw ïa kata ka Sorkar synrop khlem ka NPP, bad kam long satia kaba suk ban pynbit pynbiang.
U la ong ba ka VPP ruh ka wanrah bun tylli ki kyndon, bad kiwei ki seng ruh ki don la kijong ki kyndon.
Haba kylli la kata ka jingmih bun tylli ki kyndon ka khanglad pynban ban thaw ïa ka Sorkar ha kato ka por, u Bah Gavin u la ong ba um kwah ban ong ei ei ïa kata, hynrei u la bynrap ba katba nang ïaid ka jingïakren ban thaw ïa kata ka Sorkar ban ïalam da ka seng riewlum, kiwei pat ki la nang ïaid noh la kajong, bad kane ka poi sha ka bynta bym lah ban thaw ïa kata ka sorkar synrop.
Halor ka jingkyrshan ka PDF ïa ka Sorkar MDA-II kaba ïalam da ka NPP, u Bah Gavin u la ong ba ki MLA ka PDF ki leit ban kyrshan ynda kiwei ki seng ki la leit namar la sngewthuh ba ym lah shuh ban thaw ïa kata ka Sorkar synrop ba ïalam ka seng riewlum.
Ka Vice President ka US ka Kamala Harris ka la wan ban shim bynta ha ka Talk Show jong ka Jennifer Hudson ha kaba shwa jong kane ka Kamala ka la wan shim bynta teng ha ka Talk Show ba la pyniaid da u Stephen Colbert’.
Kane kan dei ka sien nyngkong ba ki nong ialam ka US kin wan ban shim bynta ha ka Talk Show jong ka Jennifer ha kaba ha ki snem ba la leit tang ki nongrwai bad khlur ak phlim ki la iohlad wan shim bynta.
Ka khubor ka iathuh ba ha kane ka Talk Show ka la don ka jingiakren halor ki jingjia kiba manla ka por ha US kaba long halor ka jingiasiat ha ki skul, ka hok jong ki LGBTQ , ka jingkylla ka suiñbneng bad ha kajuh ka por ka jingshah khang noh jong ka TikTok.
Ka Kamala kaba la shah khot sngewbha ban wan shim bynta ha katei ka Talk Show kam shim nud satia ban kyntait ia kane bad sngew ba ka hap ban pyllait por khnang ban ioh shong iakren bad ka Jennifer Hudson.
Kane ka Talk Show jong ka Jennifer ka dei kaba la khring bun bha ki nongpeitkai naduh ba la pynmih nyngkong eh ia ka bad ka Jen hadien ba ka la kham pynduna ban ak phlim ka la shim khia ban pynleit jingmut tang ha kane ka Talk Show bad ban kyntiew ruh ia ka.
Lyngba ki Talk Show bun ki nongpeitkai ki iohsngew ia kaei kaei kaba ki nongshah khot sngew bha ki don ban kren bad kumjuh ruh ka jingsngew jong ki.
Dei ruh ha ki Talk Show ba ki nongrwai bad khlur ak phlim ki iohlad ruh ban pynbna ia ki phlim thymmai ba ki ak bad ha kajuh ka por ki thup jingrwai bathymmai jong ki.
U dkhot jong ka kynhun rwai Motley Crue u Nikki Sixx u la pynbna ba kane ka kynhun mynta ka dang bunkam ban pynkhreh na ka bynta ka thup jing-rwai thymmai ha kaba tang mar ia dep yn pyllait paidbah noh.
U Nikki uba long u nongtem drum kane ka kynhun ha ka jingiakren bad ki lad pathai khubor ula iathuh ba baroh ki dkhot ka Motley Crue mynta ki dang ia bunkam ban peit ba katei ka thup thymmai kan long kaba biang.
Ha kajuh ka por nalor kane ka thup kane ka kynhun ha ka 22 u Jymmang kan sa leit ban rwai kylleng bad la kyrshan ia kane ka jingleit rwai kylleng jong da kiwei kiwei ki kynhun rwai ba pawnam.
Ka jingduh bording kaba khah khah ha ka thaiñ Mawshynrut ka la wanrah ïa ka jingsohsat haduh katta katta ym tang ïa ki khynnah skul, ki paidbah khamtam kiba don ha ki thaiñ nongkyndong bad wat ïa ki nongbylla kiba pyndonkam da ka bording.
Halor kane ka mat, ka HYC Mawshynrut ka la pynpaw ba kum ki paidbah ki sngewthuh shai ba ka don ka jingpynlip bording ha ka Jylla hi baroh kawei, hynrei kaba sngew lyngngoh ka long ha ka thaiñ Mawshynrut ka jingpynlip bording ka long da ki taïew.
Kane ka la pynlong ïa kiba im jakpoh da ka bylla lyngba ka bording ba kin duh ka bylla bad wat ban pynbiang bam ha ïing ha sem.
Nalor nangta ka HYC ka la ong ruh ba ki paidbah ka thaiñ Mawshynrut baroh kawei ki la ud la nam ba ka bording ka duh khah khah da ki kynta ha ka shisngi bad sha nongkyndong lei da ki taïew, hynrei ka bill ne ka bai thang bording ilektrik ka ïaid beit kumba ju long.
Kumta halor kane ka bynta, ha ka Sngi Palei ka HYC ka la leit ban buh da ka jingthoh ha ka shlem treikam u SDO MePDCL Mawshynrut, hynrei la lap ba katei ka shlem treikam ka khang dam.
Kumta ka HYC ka kyntu ïa ka tnat ba dei peit bad ïa u SDO ba kan shim khia ïa kane ka bynta khnang ba kan long ka jingmyntoi ïa ki paidbah nongshong shnong jong ka Mawshynrut hi baroh kawei.
Ha kawei pat ka khubor ka HYC ka leit ruh ban jurip ïa ka jingpyntrei ïa ka surok Riangdo-Athiabari kaba 37 Km ha kaba ka HYC ka la lap ba ka jingpyntrei ka long kaba torti.
Lah ban kdew hangne ba ka mang pisa na ka bynta ban pyntrei ïa katei ka surok ka long 97 klur tyngka bad na ka liang ki nongkitkam ka HYC ki la ïathuh ba la pyntrei ïa katei ka surok da ka Agarwal Road Construction.
Nangta shuh shuh ki la ong ba ki la lap ba ka jingtrei ïa katei ka surok naduh ki nala um, ki kynroh ka muri bad ka jingsiang ïa ka rong kim biang satia bad ki don ki jaka jaka ba ka biang bad ki don ki jaka ka stang bad tlot ha rukom khleh ïa ka rong, don ruh ki jaka ba ki khlem pynkhuid ïa ka pum pum hynrei ki siang ïa ka rong bad kane ka lah ban pynjot ïa ka surok ha ki khyndiat snem.
Halor kane, ka HYC kala leit ïakynduh ruh ïa u SDO PWD ha kaba u kular ba un shimkhia ïa kane ka kam bad shen un sa leit ban jurip hi bad khmih bniah ïa ki bynta jong kane ka surok bad ïa ki bym biang un phah khoh biang bad phah shna biang.
Ka Myntri Sorkar ba peit ïa ka tnat aiñ, ka Kong Ampareen Lyngdoh, ka la kyntu ïa ki seng bapher bapher bad ïa ki seng saiñ pyrthei ban ap haba ïadei bad ka mat ‘roster system’ namar ba ka Sorkar ka kwah ba ka rai kaba yn shim, kan dei kaba biang.
Haba ïakren bad ki nongthoh khubor, ka Kong Ampareen ka la ong ba ka don ka jingpynsngewthuh shane shatai ba kan noh shiliang sha kawei ka jaitbynriew bad ban beiñ ïa kawei pat.
“Hynrei ka Sorkar kam long kumta ban lehbeiñ ïano ïano.
Namar ba ka dei ka jingbthah kaba wan na ka Ïingbishar namar ka Jylla kam leh ïa kata ka rukom bhah kam ha ki 50 tylli ki snem.
Ka Sorkar ka kohnguh ïa ka jingbthah ban khmih bniah ïa kata ka rukom bhah ïa ki kam katkum ka Reservation Policy.
Ynda la dep khmih bniah, ka dei ka kamram jong ka Sorkar ban pyntip pat sha ka Ïingbishar ia kaei kaba ,dei ban leh" la ong ka Kong Ampareen.
Kane ka Myntri ka la ong ba ka Sorkar ka shim khia ïa kane ka kam, bad kan sa don ka jingïalang ka Kynhun Myntri ban ïatai ïa kane.
“Ka jingpynphriang ïa ka jingpyntip ka bym bakla kan ïarap ïa ngi ki nongshong shnong.
Kumta ngin ïai ap ban khmih bad peit ïa kane, namar ngi don ki jaitbynriew trai muluk bad kiwei pat.
Ka roster system ka dei jong ka Ïingbishar kaba bthah ban pyntreikam kumno ngi bhah ïa ki kam ha kine ki phew snem la ka long ne em katkum ki kyndon aiñ," la ong ka Kong Ampareen.
Shuh shuh ka la ong ba baroh ngi ieid ïa ka ri, ka jaitbynriew, bad ym dei ban shah ïalam bakla.
Ka la bynrap ba ka Reservation Policy ka la treikam naduh u snem 1972, lehse, ym shym la peit bha ïa ka jingbhah kam, ha kaba ka Ïingbishar ruh ka bthah ïa ka Sorkar ban peit ïa kane ka bynta.
U MLA ka BJP na Pynthorumkhrah konstitwensi uba dei ruh u Myntri ha ka Sorkar MDA-2 u Bah A.L Hek, u la ïathuh ba ka jingïakren paralok bad ki MLA ka All India Trinamool Congress (AITC) ka la don, hynrei ban ong ba kin rung noh baroh sha ka seng BJP kam pat poi ha kaba kut.
U la pynpaw ba kam long ban ïakren ha ka ‘phone’, hynrei un sa batai bha ynda la poi sha Shillong namar mynta u dang leit donkam sha Pune.
Nalor kata, u la ïathuh ba ha kine ki sngi u la dep ïa shong kai bad u Bah Charles Pyngrope uba dei u President ka TMC Meghalaya, u Dr Mukul Sangma, hynrei ka dang dei ka jingïakren paralok ym pat dei ka jingïakren ban pynkut.
Nangta u Bah Hek u la pynpaw ka jingsngewkmen ba u kloi ban pdiang lada wan ki MLA ka TMC ban rung sha ka BJP.Ha kajuh ka por u la pyntip lada kane ka jingïakren bad ka TMC ka la biang kin sa ïa pynbeit bad u JP Nadda uba dei u President ka BJP ha Delhi ryngkat ki nongïalam ka BJP hapoh ka jylla.
Katkum ki khubor kiba la ïoh lum la ïathuh ba ka jingslem ka TMC ban pynïasoh sha ka BJP ka lah ban dei namar u President ka TMC Meghalaya, u Bah Charles Pyngrope um treh ban leit pynïasoh.
Ki khubor kiba ïajan bha na ka seng TMC bad ka BJP ki la ïathuh ba kane ka jingthmu ban leit pynïasoh sha ka seng BJP ka dang don hapdeng ka jingïakren bad ki nongïalam ka BJP ha Meghalaya.
Kum ban pynkynmaw, ki MLA ka TMC kiba jop ha kane ka ilekshon ki long san ngut, kita u Dr.Mukul Sangma uba dei u Myntri Rangbah barim ka jylla, Bah Charles Pyngrope uba dei Lamphang barim ka ïingdorbar ka jylla, ka Miani D Shira kaba dei khun jong u Dr.Mukul Sangma, u Rupa M Marak bad u DR.Mizanur Rahman Kazi.
Lada kine ki MLA ka TMC kin rung noh sha ka BJP, ka jingdon ki MLA ka BJP kan kot sha ka 7 ngut namar ka BJP ka la don lypa 2 ngut, kita u Bah A.L Hek bad u Bah Sanbor Shullai.
Ka Modern Pentathlon (MP) ka la kylla long mynta ka jingialehkai Olympic kaba thymmai  ha ka ban pynbna paidbah mynta ia ka jingpdiang sngewbha biang ka jong ka sa shisien ia ki nong-ialehkai ka ri Russia bad Belarus kiba la shah khang baroh shi katta ba shimbynta ha kino kino ki jingialehkai.
Kumta ka shlem treikam ba ha khliehduh jong ki jingialehkai (UIPM) ka pynbna ba ka Executive Committee ka lah ai ka jingkyrshan na ka bynta ban weng noh ia ka jingbym shah shimbynta ki nong-ialehkai jong kitei ki ar ri hadien ba ka ri Russia ka lah leit ban hiar thma pyrshah ia ka Ukraine ha u Rymphang 2022.
Naba katei ka jingiai thombor ka ri Russia ia ka Ukraine ka lah nangiar bad jankot mynta sha  u snem ba-ar, kumta na ka liang jong ka International Olympic Committee (IOC) ka lah ai jingmut bad mynjur ruh ha ka ban shah ia ki nongialehkai na kitei ki ar ri ba kin ia iareng kum kita ki nongialehkai-pdeng (Neutrals Athletes) ha ki lympung ialehkai bar-ri ki ban dang wan.
Kumta ruh na  ka liang jong ka UIPM  ka kyrshan ia katei ka jingplie-lad-plie-lynti sha kita ki nongialehkai jong kitei ki ri kum ki nongialehkai-pdeng bad ba laitluid, ha ryngkat bad ka jingpynithuh (Passports) ba ki dei kiba na Russia  bad Belarus bad na ka bynta ban shah ia ki nongialehkai jong baroh ki ri ba kin ia airrenglang kum kawei ka iing-ka-sem  ha ki kam ialehkai jong ki, khamtam eh ha kaba mynta ka don ha ka jngiaid lynti na ka bynta ban shah jied sha ka Olympic 2024.
Ka Modern Pentathlon ka iai bud ia ki dienjat jong ka jingialehkai Fencing, Table Tennis, Taekwondo bad Triathlon kiba baroh kitei ki jingialehkai ki lah mynjur bad  pdiang mynta ia ka jingwanphai ki nongialehkai jong kitei ki ar sha ki kam ialehkai jong ki.
Hynrei ki jingialehkai Athletics bad Equestrian ki dang iai pynsah haduh mynta ia ka jingkhang jong ki ban ym shah ia ki nongialehkai jong kitei ki ri ban shimbynta ha kino kino ki lympung ialehkai.
Katkum ka khubor ba la ioh lum ka iathuh ba na ka liang jong u khlur ialehkai Tennis ka ri Spain u Rafael Nadal u la pynpaw ba un sa duh noh ban shim bynta ha ka lympung ialehkai Madrid Masters.
Kane ka wan hadien ba utei u rangialehkai u dang hap ban iai bteng shah sumar na ka jingmynsaw.
Da katei ka jingbym shym lah ia shim bynta ha ka lympung, kan long ruh ka jingduh kaba khraw ha ka jingpynkhreh na ka bynta ban ia aireng ha ka French Open.
Shuh shuh u lah pynpaw ruh ba ia mynta u lah duh noh ruh ha ka ban shimbynta ha ka Monte Carlo bad Barcelona Open bad ruh uba  lah thikna ba un ym lah ban shimbynta ha ka lympung ialehkai kaba mynta ka Madrid Masters ruh kumjuh.
Kumba lah pynpaw biang mynta ka long ba u Nadal um shym lah ialehkai shuh naduh ba u lah shah pynrem ha ka kylla iakhun kaba  ar jong ka Australian Open mynta u snem kaba lah long ha kaba sdang jong une u snem ba mynta kata ha u K’lyngkot.
Kumba ka long mynta, u Nadal u don ia ka jingkyrmen ka bynta ban khur ia ka rekod jingjop ba 15 na ka  French Open ha u bnai Jymmang, hynrei katei ka jingmynsaw ka jong u kaba u lah ioh naduh ka jing-iakhun ha ka Aus Open, khlem pep ka lah pynthut ia ka jingiaid lynti ialehkai ka jong mynta u snem.
U long ruh u rangialehkai uba lah weng noh ialade na ka lympung iakhun ha hard-court ka Indian Wells  bad Miami ruh kumjuh, ha ryngkat bad ka jingphaikhmat mynta na ka bynta ban pynkhreh ialade ha ka ban wanphai biang sha ka kam ialehkai ha kaba sdang jong ka aiom ialehkai ki lympung ha madan khyndew-saw, hynrei kaba kata  ruh kam shym la  seisoh satia ha u.
Ka jingialeh ka jong u na ka bynta ban ioh ia ka koit ka khiah bapura ha ka met ka lah nang jur bad kylla long ka mat kaba hakhmat eh na ka bynta ki kam ialehkai ki jong u naduh ba u lah ioh ban rah ia ka khet jingjop ba 14 na ka French Open  ha u snem ba lah dep.
Shuh shuh ruh ha ka lympung ialehkai Wimbledon jong ka samoi ialehkai ba lah dep, u Nadal  u lah shah pynbor na ka bynta ban weng noh ialade na ka jingiakhun semifinal ka jong u namar ka jingshitom kynsan ha ka kpoh.
Ka khubor ba mynta ka iathuh ruh ba ka lympung ialehkai French Open jong une u snem ba mynta kan long ha ka 28 tarik u Jymmang.
Ka lympung ïalehkai 28th Chief Minister District Level Inter School Athletic meet 2023 ïa kaba la pynlong da ka shlem trei kam jong ka District Sports Officer (DSO), West Khasi Hills ka la poi sha kaba kut ha ka sngi Thohdieng ha kaba ka skul St.Peter Higher Secondary School, Pyndengrei ka la ïoh ban khur ïa ka nam lahduh.
Kane ka nam jop ka la wan urlong hadien ba ka ïoh khur ïa ka nam Best Team ha ka liang ki khynnah shynrang bad kynthei napdeng ki 26 tylli ki skul kiba la wan ban ïashim bynta mynta u snem.
Ïa ka nam Best Athletes ha ka Under-14 ki shynrang la ïoh ban khur da u Bobinchal Wanñiang na ka St.Peters Higher Secondary School bad ka Phibapynsuk K.Jana na ka Anderson Higher Secondary School.
Ha ka Under-16 la ïoh ban khur da u Nicky Mawsor na ka Anderson Higher Secondary School bad ka Tresha Nongbri na ka Sib Singh Memorial Govt Higher Secondary School.
Katba ha ka Under-18 la ïoh ban khur da u Shaipharlin Nongsiej bad ka Albamary Sohshang kiba dei na St.Peter’s Higher Secondary School.
Ïa ka nam Best March-Past la ïoh ban khur da ka JNV Nongstoiñ.
Kum ban shu kdew hangne ki la don haduh 1002 ngut ki khynnah kiba wan shim bynta ha ki lai tylli ki kyrdan ïalehkai jong kane ka lympung, kita ka Under-14, Under-16 bad Under-18  na  ki  26 tylli ki skul.
Ha katei ka sngi ka Kong B.Blah, ADC West Khasi Hills ka la long kum ka kongsan ha ka jingdonlang ka Kong L.Syiem, District School Education jong ka West Khasi Hills, u Bah P.B.War Nongbri, Asst.Director ka tnat ïalehkai, ka Kong Balarina Syiem, District Sports Officer jong ka West Khasi Hills bad kiwei kiwei kiba la sam ruh ïa ki khusnam bapher bapher.
Ka Priyanka Chopra ka la pynshai ia ka khubor kaba la  mih kaba ong ba ka la beiñ bad kynthoh ia ka Bollywood ha ka ba kane ka puron ka la pynpaw ba kam shim kren ne ong eiei ba ka Bollywood ka dei ka jaka ak phlim ka bym long hynrei ka la shu kdew kti bad kynthoh ia ki katto katne ki briew kiba ka la iadei kam bad kiba thmu ruh ban shim kabu ia ka.
Ka Priyanka kaba la kiar na ka Bollywood la bun bun snem mynta ka la rai ba wat lada ka la kham shim khia ha ki phlim Hollywood pynban kan ialeh bad kan pyrshang hi ban soi phlim Bollywood lada don kino kino kiba biang bad kiba iahap bad ka.
Kawei kaba ka Priyanka ka la ai jingmut ia kito kiba don ha Bollywood ka long ba kim dei ban ailad ba ka jingleh shiliang khmat kan don ha kane ka karkhana namar ba lada ym lah ban pynduh pyndam noh ia kane ka Bollywood da lei lei ruh kan ym lah satia ban kiew kum kiwei kiwei ki kompani pynmih phlim ba don shabar ri.
Haba iakren halor ki phlim Bollywood ia ka Priyanka ngin sa iohi ha ka Jee Le Zaraa kaba la shim bynta lang da ka Katrina Kaif bad Alia Bhatt.
Ha ka lympung ialehkai tennis kaba dang iaid mynta shakhmat ka Barcelona Open, ka khubor ba la ioh lum ka iathuh ba u Carlos Alcaraz uba dang iai bat kum u lahduh, u la lah ban ialehkai bha wat hapdeng ka jingbeh jur jong ka lyer na ka bynta ban jam sha ka rynsan iakhun quarterfinal.
Kane ka wan hadien ba utei u rangialehkai u la lah ban khur noh shalade ia ki 6-3, 7-5 jingjop pyrshah ia u nongialehkai na kajuh ka ri (Spain) u Roberto Bautista Agut.
Nalor kata ha katei ka lympung ialehkai, u Stefanos Tsitsipas ruh u lah jam sha katei kajuh ka rynsan iakhun hadien ka jinglah ban pynrem noh ia u Denis Shapovalov da 6-3, 6-2; katba u Casper Ruud u lah shah pynrem noh ha u Francisco Cerúndolo da 7-6 (5), 6-3.
Haba phai khyndiat sha ka jingiakhun u Alcaraz ka long ba u tei u rangialehkai u lah shah pynkhein dor-thong shisien ha ka set iakhun ba nyng-kong bad arsien ha ka set iakhun kaba ar, hynrei uba dang lah pat ban teh lakam ia ka jingialehkai jong u tad haduh ban da pyndep ia ka jingiakhun baroh kawei da ka jingjop, ha ryngkat bad ki11 dor-thong kiba u lah khur ha kaba khatduh.
Ka long ruh ka sien jop kaba arsien lynter ha baroh shi lynter ki set iakhun ba u Alcaraz u la lah ban khur shalade, ha kaba utei u rangialehkai u ialeh na ka bynta ban long uba nyngkong ha ka jingiai-ban biang ka jong u sa shisien kum u lahduh ha katei ka lympung ialehkai naduh  ba u  Rafael Nadal u lah khur ia ki lai sien jingjop lynter kata naduh u snem 2016-18.
Kumta hadien katei ka jingjop u Alcaraz ha ka jing-iaknieh rung semifinal, uwei pat u rangiakhun pyrshah jong u u ban iaknieh rung sha ka phainal un sa uwei pat u rangialehkai na Spain kata u Alejandro Davidovich Fokina; uba lah pynliem noh ia u Emil Ruusuvuori da 6-4, 7-5.
Ha kawei pat ka jingialehkai, u  Stefanos Tsitsipas u la lah ban pyllait-im ia baroh ar  ki jingshah pynkhein dor-thong  kiba u lah mad na u rangiakhun pyrshah u  Denis Shapovalov  na ka bynta ban jam sha ka 18-5 jingjop na bynta ka aiom ialehkai ba mynta.
Kumta ruh hadien katei ka jingjop,  u Tsitsipas  un iakynduh sa bad u  Alex de Minaur; uba lah ioh rung sha ka rynsan da ka w/o kaba u lah ioh na u Grigor Dimitrov.
Ka long ruh ka sien kaba san ha kaba u Tsitsipas u ioh ban mih madan ha ka lympung hadien  ka jingdep ban shah rem ha ka phainal ha u Nadal ha u snem 2018 bad 2021.
Ha kawei pat ka jingialehkai, u  Casper Ruud uba lah mih sha ka madan ialehkai ha ka lympung ha ryngkat bad ka jingialehkai ka jong u na ka bynta ban khur ia ka jingjop ha Estoril, u lah shah pynliem noh ha u Cerúndolo bad ka jingshah kyntait ia ka jingmih madan ha ka sien kaba ar ha ka rynsan iakhun quarterfinal ha ka lympung.
Kumta u Cerundolo hadien katei ka jingjop un hap ban iakynduh sa bad u Daniel Evans; uba lah pynliem noh ia u Karen Khachanov da 6-3, 6-4.
Ka jingialehkai u Jannik Sinner  ha kaba nyngkong ka lah pynduh jingkyrmen ia u, hynrei uba la lah pat ban khyllie ia ki jingshah pynkhein dor-thong  na ka bynta ban pynliem noh ia u Yoshihito Nishioka da 6-1, 4-6, 6-3 bad uba lah  jam mynta sha ka jingiakhun quarterfinal kaba hynniew sien jong ka aiom ialehkai ka jong u bad u ban pynkhreh sa na ka bynta ka jing-iakhun pyrshah bad u Lorenzo Musetti; uba la lah ban pynliem noh ia u Cameron Norrie da 3-6, 6-4, 6-1.
Kum shi bynta ban pynpalei ïa ka jingmut jingpyrkhat ki khynnah skul bad ruh ban wanrah ïa ka jingïeit ïa ki kam kilan met hapdeng ki khynnah skul, ki nonghikai kiba don ha ka shatri na ki lai tylli ki skul ha Wahkaji, South West Khasi Hills District; kita ka Wahkaji Govt LP School, ka Langrin Govt UP School, Wahkaji bad Wahkaji Secondary School ki la pynlong ïa ka Annual Sport Meet Wahkaji School 2023 ha ki ar sngi da kaba pynkut ha ka 20 tarik mynta u bnai.
Ha katei ka sngi la ïadon lang u Bah Staising Kharbteng, Sub Inspector of Schools kum u kongsan ha ka jingdon lang ryngkat ki nonghikai, ki khynnah skul bad ki kmie ki kpa.
Ïa ka nam Senior Boy Best Athlete la ïoh da u Walkingstar Marthong, Senior Girl Best Athlete la ïoh da ka Mira Lyngkhoi, Junior Boy Best Athlete la ïoh da u Pynshaibor Lyngkhoi,  ïa ka Junior Girl Boys Athlete la ïoh da ka Teilarympei Langrin.
Ïa ka March Pass la jop da ka Yellow House, bad ka Blue House ka la ïoh ïa ka nam kum ka lahduh ha kane ka lympung ïalehkai.
Haba ai jingkren u Bah Staising u la pynkynmaw ïa ki khynnah skul ba ki kam ïalehkai ki long u maw nongrim ban don ka mynsiem ïatreilang kawei kum ka kynhun bad kane kan ïarap ban saiñdur ïa ka mynsiem ïatreilang ha ka imlang sahlang ruh kumjuh, ka ïarap ïa ki khynnah skul ban pynpaw pyrthei ïa ka sap nongïalam ba ki don, ka jinglong ryntih ne discipline ha ki liang bapher bapher.
Nangta u la kyntu kynpham ruh ïa ki khynnah skul ban ñiewkor ïa ka por da kaba bate ban pyndep ïa ki kam bapher bapher ha ki jingpule, ki kam ïalehkai, ban ïarap ïa ki kam ha ïing ha sem bad kiwei kiwei ki bynta.
U la ai jingmut ïa ki khynnah skul ba ki dei ban don ka thong ha ka jingim jong ki khnang ba kin nang ban pynkhreh kumno ban poi sha ka jingjop ha ka jingim jong ki bad ruh ban kiar na ki jingduna kiba lah ban ktah ïa ka jingpule jong ki.
Kumjuh ruh u ong ba ki khynnah skul kum ki nongpule ki don ha ka lyngkha ban lur ïa ka lawei ba phyrnai jong ki bad kumta ki donkam ban minot ha ki jingpule.
La pynïaid ïa ka jingïalang da ka Kong Joplincy Lyngdoh kaba long ka in-charge Headmistress jong ka Langrin Govt UP School, Wahkaji bad ka jingkren ai khublei la ïoh na u Babu Wandajop Khalyngdoh.
La sam ïa ki khusnam sha ki nongjop bapher bapher da u kongsan ha ryngkat ki nonghikai.
Ka Lion Sports Youth Affairs ka la khur jingjop da 16 run pyrshah ïa ka Khimmusniang Sports Club ha ka jingïalehkai kriket ba la tip kum ka “Open to All Cricket Tournament 2023".
Ïa kane ka lympung ïalehkai la pynïaid da ka West Jaiñtia Hills District Cricket Association Jowai ha madan Khliehtyrshi Mini Stadium ha ka sngi Thohdieng.
Ha shwa ban sdang ka jingïalehkai ka Lion Sports Youth Affairs ka la jop kynting pisa bad ka la kam trai shwa ban tied nyngkong ha kaba ka la kamai 213 run bad shah pynhap 6 wiket ha ki 35 over.
U Nik Dan u la tied 46 run na ki 44 bol, u Kitboklang Rangad u la ïoh 42 run na ki 41 bol bad u Firstbornson Dkhar u la ïoh 43 run na ki 45 bol.
Na ka liang ki nongkawang bol ka Khimmusniang Sports Club, u Chwamiki Ryngkhlem u la pynhap 2 wiket na ki 7 over bad u Richard Patwet u la pynhap 2 wiket na ki 7 over.
Haba wan beh ïa ka thong, ka Khimmusniang Sports Club ka la lah ban kamai tang 197 run na ki 35 over bad shah pynhap 9 wiket.
U Chwamiki Ryngkhlem u la tied 85 run na ki 68 bol bad u Richard Patwet u la la ïoh 27 run na ki 27 bol.
Na ka liang ki nongkawang bol ka Lion Sports Youth Affair, u  Peterson Lamare bad u Namewanki Pakynteiñ ki la khur mar 2 wicket na ki 7 over.
Ïa ka nam Man of the Match la ïoh da u Firstbornson Dkhar jong ka Lion Sports Youth Affairs.
Ka Harijan Panchayat Committee (HPC) ka la pynpaw ïa ka jingpyneh ba kam kwah satia ban pyndem ha ka jingbyrngem jong ka sorkar ban pynkynriah noh ïa kiba shong ba sah ha Them Ïew Mawlong sha ki shlem ba la pynkhreh.
Ka jingpyneh jong ka HPC ka la wan na u Secretary jong ka, u Gurjit Singh, uba la takraiñ tyngeh ïa kane ka sorkar.
Ka HPC ka la kynnoh ba ka saiñdur ba la ai da ka sorkar ha kaba ïadei bad ki jaka ban pynsah ïa kito kiba don ha Them Ïew Mawlong ka long kaba dang don jingduna, ka bym biang, ka bym don ka jingleh hok bad kaba long pyrshah ïa ki nongshong ha kane ka jaka.
Khlem jingriej, kane ka kynhun kaba mihkhmat ïa kiba shong ba sah ha Them Ïew Mawlong ka la pynpaw ruh ba naduh ba la wan ka sorkar bathymmai, ki Myntri Sorkar, ki MLA bad sa ki katto katne ki kynhun, ki la kren lap lah da kaba ong ba yn pyndep ïa ki kam ki jam kiba ïadei bad ka jingpynkynriah ïa kiba sah ha Them Ïew Mawlong hapoh u bnai Ïaïong.
Kine ki jingkynthoh bad jingkynnoh na ka HPC ki pyni ba lehse kan ym long kaba suk ban pynkynriah ïa kiba sah ha Them Ïew Mawlong.
Ka HPC ka la kam beit ba ka jaka ha Them Ïew Mawlong kam dei satia jong ka sorkar jylla, hynrei jong u Syiem ka Hima Mylliem.
Na ki jingkynthoh jong ka HPC, ka long kaba shai kdar ba kam kwah satia ba kiba shong ba sah ha Them Ïew Mawlong kin shah pynkynriah shawei kumba la angnud bad saiñdur da ka sorkar.
Lehse kin dang hap ban don biang ki jingïakren kiba kham sani hapdeng ka HPC bad ka High-Level Committee khnang ba kan don ka lad ban pynkut noh ïa kane ka mat.
Ban shu ïa pyneh sah baroh arliang mamla kan ym ïalam shano-shano.
Hap ban ïathir bha khnang ban lait na kano-kano kaba sniew.
Kane ka mat ka dei kaba la slem bah bad na kawei ka sorkar sha kawei pat ka la don ka jingpyrshang ban pynkynriah ïa kiba sah ha Them Ïew Mawlong sha ki ïing sorkar.
Hynrei haduh mynta ym pat don satia kiba lah ban pynkohnguh ïa kine ki briew ba kin mih noh na kane ka jaka.
Ha u bnai Ïaïong jong u snem ba la dep, na ka liang ka HPC ka la buh syndon da ki kyndon sha ka High-Level Committee bad kita ki long: Dei ban ai da ka jaka jong ka sorkar na ka bynta ban pynsah lang ïa 342 tylli ki longïing ki ban shah pynkynriah na Them Ïew Mawlong; ba ka khyndew ba don 10 Acre ka dei ban don hapoh u pud u sam jong ka European Ward (ha kaba ka Sixth Schedule lane ki kyndon ka Khyrnit Ba Hynriew kim treikam); ban ai mar 200 square metre ka jaka ha kata ka khyndew ha European Ward ïa man ki 342 tylli ki longïing; ban ai pisa ïa kine ki longïing ba kin shna hi ïa la ki ïing; ban ailad ba ïa ki ïing ba la shna yn lah ban pyndonkam pateng la pateng.
Ha kaba ïadei bad ka jingdawa ban ai jaka sorkar, ka sorkar jylla ka la mynjur.
Haduh mynta, ka HPC ka dang bat beit ïa kitei ki kyndon kiba ka la buh shi snem mynshwa.
Kam dei kaba suk ïa ka sorkar ba kan ai jingmynjur ïa kitei ki kyndon namar kan hap ban pyrkhat shaei kan ïalam lada shu kohnguh lut kat kaba dawa kiba sah ha Them Ïew Mawlong.
Lada ka kohnguh, kan hap ban pynkhreh ban kohnguh sa na ka bynta kiwei pat kiba lah ban mih hadien habud.
Namarkata, ngi ïai ban biang ïa kajuh bad kata ka long ban bteng ïa ka jingïakren khnang ban poi sha ka jingïasngewthuh jingmut.
Ka HPC bad ka sorkar kim dei ban ïa pyni dohksah khlem nongrim namar kan sa wanrah ïa ka jingsniew.
Ka lad ka don beit ban ïakren bad ban poi sha ka jingïasngewthuh lada ka don ka mon kaba skhem.
Sa tang shi bnai tam, ka jingjia kaba la sdang ha ka janmiet jong ka 31 tarik Jymmang, 2018, kan dap san snem kynthih.
Ngi kynmaw ba ka la don ka jingïakhih kaba shyrkhei ha Shillong hadien ba la mih ka jingïakynad ha Them Ïew Mawlong.
Ka la don ka jingpynjari korphiw bad ka jingkawang maw ha Motphran bad ki jaka ba marjan.
Na ka liang ka HPC ka la kynnoh ba da kaba shim kabu na kane ka jingjia kaba rit, ka la mih pynban ka jingdawa ban pynkynriah ïa kiba sah ha Them Ïew Mawlong tang ban ïoh phoida ha ki kam saiñpyrthei.
La jan dap san snem naduh ba ka jingdawa ban pynkynriah ïa kiba sah ha Them Ïew Mawlong ka la khie im biang, bad haduh mynta kam i poi shano-shano ruh.
Ngim tip sa katno kan shimpor ban pynbeit ïa kane ka kam kaba la sahteng da ki phew snem.
Ha lynti ki iaid khlem jingkhuslai, ha man la ki kynta bad shaduh ka lashai, bad kumne ki ia iaid ter ter ki sngi.
Kim don ka shatri ne kino kino ki jingiada na ka jingshit kyrang ka sngi, naba slap un jaw, bad ba lyer ka beh, hynrei ki pynkloi ki pynsted sha la ki kam ki jam bad kumjuh ruh ban leit phai sha la ki iing.
La marwei ne ar, bad la uba bun ruh, kine ki iai im hapneh ka meimariang.
Haba sngi u Trai ka wan, ki da leit tista sha la ki iingmane, lem bad ka Baibl ne ka kot na ka ktien u Blei, kaba khlem khuslai ia kat kaba ka mariang ka long.
Ynda mynmiet pat, na jingthait ki iohthiah lyngngai bad ha ka jingkynoi ka suinbneng ki jah noh ha ki jingphohsniew.
Katno ka jingisuk haba peit iaki, ba kumne ki im hapneh ka meimariang.
Baroh ngi ieit ia ka mariang, hynrei kane ka jingieit mariang ka pher na iwei sha iwei pat.
Don kiba ieit bad burom ia ka mariang, katba don pat kiba shu ieit ym ba burom ia ka.
Uba ieit ba burom ia ka mariang ne ka jingkylla ha ka suinbneng, um ju thnum, u hun ia kat kaba ka long.
U hun u suk khlem jingkhuslai la slap, la lyer, bad la shit ne khriat.
Ha kine ki sngi, ngi la mad ia ka jingshit kaba kham pher na u snem bala leit noh.
Bun, uba la ud, ba balei kumne ka shit tasam.
Bun ruh, uba la ap bad khmih lynti ba lano u slap un hap.
Kane ka jinglynga ka pynpaw ba briew hi lano lano ruh um ju hun bad ba ki jingkwah jong u ruh kim ju kut.
Lada ioh, u nang iai kwah, lada ym ioh ruh, um long ban duh.
Te kumta, haba don ka jingkylla ha ka mariang, kumta te ngi khnium.
Haba ka mariang kam lah shuh ban pynhun ia u khunbynriew, hato kam dei mo ba ngi kum ki briew kiba im ha ka mariang, ngi la pynduhjait noh ia ki jingthaw ba im ka ma-riang kum ki dieng ki siej kiba long ka jaka rieh bad jingpyntngen na u slap ka sngi.
Haba phai sha ki thain nongkyndong, dang lah ban shem ia ki dieng ki siej kiba long ka jingtngen ia u khunbynriew khamtam ha ba don ka jingkylla ha ka suinbneng.
Katba ha sor pat, la bun sa tang ki jingtei kum shibynta ban pynheh pyniar ia ka roi ka par, kum ki jaka pule, ki ophis treikam, ki dukan heh bad rit, bad kiwei kiwei de.
Kumta, uba ieit hi ia ka mariang, la kan don ka jingkylla haka ruh, um ud um nam hynrei u iai im hi haka.
Wat la syep ka jaw haba u leit u wan, um salia bad u iai pyndep hi la ka sngi.
Kum uta u briew, jynjar ban shem bad lehseh um don shuh hi ruh.
To ki bynriew, to tip ba ka ri Khasi ka dei ka ri kaba pyngngad bad ba ka jinglong jingman ka suinbneng ruh, ka dang bha bad kaba dang ban iai shah haba ia nujor bad kiwei pat ki jylla ka ri India.
Wat lada ka la kham jur ha ka jingshit jingkhriat ruh, u khunbynriew um da jynjar ne iap thala kum ha kiwei ki jaka kylleng ka ri India.
Kumta, lada ka Mariang ka don la ka por jong ka kumjuh ruh u briew.
Burom bad ieit iaka Mariang, kumba ngi ieit bad burom ialade ne ia kito kiba jan tam sha ngi.
Wat pynjulor iaka Mariang, namar ynda ka suinbneng ka mariang ka kylla, uba kham jynjar hi dei mangi u briew.
Ka Ri Khasi baieid jong ngi kaba dap da ka jingkyrkhu ka mariang ba itynnad bad ba iphuh iphieng ka lah sdang ban duh noh ia kata ka jingitynnad ha kine ki khyndiat snem ba la leit.
Dang myn ha ka 14 tarik u Iaiong 2023, ka la don ka jingjia kaba sngewsih na ka jingtwa khyndew ha ka surok bah Shillong-Dawki ha Rngain, Pynursla haduh ba ki 2 ngut ki mynsiem briew ki lah shu duh noh bad 9 ngut ki lah mynsaw jur.
Ka daw ka long na ka jingtih khlemakor bad beaiñ ia ki mawbah kaba la pynsynjor ia katei ka jaka.
Kat kum ki jingtip ba la lum na ki paidbah kiba don ha katei ka jaka, ki lah iathuh ba ka ARSS Infrastructure Projects Ltd.
kompeni, kaba dei khmih ia katei ka jingshna surok ka la aiti ia katei ka kam khlong maw, ha ki ar, lai ngut ki nongialam Sengbhalang kiba ki khlem shym la jer kyrteng.
Shuh shuh, lah ioh jingtip ruh ba kam dei satia ka sien nyngkong ba katei ka Kompeni ba ka don ha ka kam khaii maw hynrei ha ka lyiur ba ladep ruh, kham harum katei ka jaka, kaba twa mynta la ju don ka jingshah ban jong ki ar, lai tylli ki kali, namar ka jingtuid khyndew ka ju jia khah khah khamtam ha ka por lyiur bad ka daw bah ka dei ba ki kontraktor lane ki trai jaka, ki sei tang ia u maw ban ioh ban die shawei pat bad kim shym pynkhuid thikna kumba ka donkam ha ka por ban tih ia ki surok.
Ka jingkylli ia ngi ki paidbah ka long ba hato mano ba ai bor ia ki ban tih beaiñ pylleiñ pylleiñ bad sa katno kin pynjulor ia ka mariang ? Ka jingtih beaiñ ia ki maw, ka jingtong ia u shyiap, jingtih ia ki mar poh khyndew ka nang iaid haduh mynta watla bun ki kyndon bad ki aiñ ba lah pynmih na ka por sha ka por ban teh lakam ia ki hynrei ym i don jingmyntoi.
Ia ki maw na lum bunsien la shah pynpra katkum ka jingdonkam jong ki briew shimet.
Kane ka long kawei na ki daw ba kongsan kaba pynjulor ia ka mei mariang tang namar ka jingrhah bad khwan myntoi da ki katto katne ngut ki briew.
Ka Mei Mariang ka lah kyrkhu ia ka Ri Khasi jongngi shikatdei eh, ka jingkyrkhu kaba la shu shah pyndonkam bakla kaba pynkylla long pynban ka daw ka jingpynjulor haduh ba ka lawei ban wan ka don ha ka jingma ba khraw.
Kumta ngi kyntu ia ki ba dei khmih ia kane ba ki dei ban sngewthuh ba ka lah donkam ba kin pyrkhat jngai na ka bynta ka lawei bad ym dei ban ailad ba ka mariang kan shah bynda.
Donkam ban iada ia ka, khnang ba ka Lawei jongngi kan im.
Ki pulit jong ka Telangana da ka jingjop ki la lah ban ïada bad pyllait im ïa ki 34 ngut ki khynnah ha Kazipet Junction ïa kiba la shah khaïi na Bihar.
Ki pulit ka tnat Railway Protection Force (RPF) ha ryngkat kiwei pat ki kynhun ki la pynlong ïa ka jing-leit thwet kaba jur na ka bynta ban ïoh ban pyllait im ïa kine ki khynnah kiba la shah die na Bihar.
U heh jong ka kynhun pyllait im u la ong, “Kiba bun ki briew na ki jylla bapher bapher ki la leit sha Hyderabad bad  Secunderabad na ka bynta ban pynlong ïa ka jingleit wad ïa kine ki khynnah.
Ka long kaba sniewbok ba kiba bun ki khynnah ki la shah pynbiej halor ka jingkular ban pynbiang kam na ka bynta jong ki, hynrei ka jingkular ka la kut noh ha kaba ki la hap ban trei ha ki karkhana kum ha ka ban shna ïa ki khadu bad ki tiar kiba pyndonkam bad bret noh ynda la dep ban pyndonkam.
Ha kaba ïadei bad kane, ki pulit jong ka Telangana ki la pynsted ha kaba ïadei bad ka jingpyntreikam bad ki la lah ban ithuh bad lap ïa kine ki khynnah ha Kazipet Junction.
"“Ïa kine ki khynnah kiba la shah pyllait la rai ban phah sha ki shnong jong ki, bad ka sorkar jylla kan sa kitkhlieh halor ki jinglut jingsep baroh," u la bynrap.
La pyntip ruh sha ki nongtrei mon sngewbha na ka bynta ki khynnah rit ha Bihar, bad ba kin sa pyntikna ba kine ki khynnah kin sa poi suk sha ki shnong bad ki ïing jong ki.
Ha ka sngi Balang jong kane ka taïew kaba mynta la ïoh jingtip ba ki la don haduh 5 ngut ki koidi kiba la lait phet na kawei ka patok jong ka jylla Mizoram.
Kat kum ki jingïoh lum khubor la ïathuh ba kitei ki 5 ngut ki koidi ki la lait phet na Lunglei District Jail ha ka step phyrngab jong ka sngi Balang mynta ka taïew.
Kat ku ki jingïoh lum jingtip la ïathuh ruh ba napdeng ki 5 ngut kiba la leit phet na katei ka patok ki kynthup ruh ïa ki runar kiba la shah kem bad shah set na ka daw jong ka jingdonkti ha ki kam pynïap briew; katba 2 ngut kiwei pat ki dei ki runar kiba la shah kem na ka daw jong ka jingdonkti jong ki ha ki mokotduma jong ka NDPS Act.
Tat haduh ba la ïoh ïa kane ka knubor, la ïathuh ba na ka liang ki bor pulit jong ka jylla ki la sdang ban pynlong ïa ki jingtohkit kiba bniah khnang ban ïoh kem biang ïa kitei ki runar kiba la lait phet.
Ki 5 ngut ki runar kiba la lait phet na katei ka patok ki kynthup ïa u Lalbawihliana (27 snem ka rta),  Dokapthang (26), Haudeihchhin (25), u Vanneihthanga (38) & Vanlalduati (24).
U Myntri ka tnat ïada ri u Rajnath Singh ha ka sngi Palei u la pynpaw ka jingsngewlem halor ka jingjia ba sngewsih jong ka jingduh noh jong san tylli ki mynsiem jong ki shipai ka tnat Army  kiba la ïap na ka jingshah thombor ka trok kaba ki shong ha Poonch kaba don ha Jammu & Kashmir.
Ïa kine ki shipai kiba la ïap la tip kyrteng kum u Havildar Mandeep Singh, Lance Naik Debashish Baswal, Lance Naik Kulwant Singh, u Sepoy Harkrishan Singh bad u Sepoy Sewak Singh, jong ka kynhun 16 Corps jong ka tnat shipai Indian Army kaba don ha Nagrota.
Ha ka jingphah jingthoh jong u lyngba ka Twitter, u Singh u la pynpaw ka jingsngew pang mynsiem, halor kane ka jingjia bad ong, “Nga la dap da ka jingbitar haba jia kane ka jingjia kaba sngewsih ha Poonch District (J&K), ha kaba ki shipai ka tnat Indian Army ka la duh noh ïa ki shipai kiba shlur hadien ba ka trok kaba ki shong ka la kem ding.
Ha kum kane ka por ba jia kane ka jingjia kaba sngewsih ka jingsngewlem jong nga ka leit sha ki longïing jong kine ki shipai kiba la ïakynduh ïa kine ki jingeh ha kaba ki la duh noh ïa ki baïeid bathoiñ jong ki.
"Kane ka jingthoh jong u Myntri ka tnat ïada ri ka la wan hashwa ba ka tnat shipai kan pynshisha ba ki san ngut ki shipai ki la ïap na ka jingshah thombor ha ki lehnoh.
U Lieutenant Governor jong ka Jammu & Kashmir u Manoj Sinha ruh u la pynpaw ka jingsngewlem halor ka jingïap jong ki san ngut ki shipai bad ong, “Nga dap da ka jingsngewsih jur halor ka jingïap jong kine ki shipai ha ka jingjia kaba sngewsih kaba la jia ha Poonch.
Ngin ym lah ban klet ïa  ka jingshakri jong ki ïa ka ri.
Ka jingsngewlem jong nga ka leit sha ki bahaïing jong kine ki shipai.
"U President barim jong ka seng Congress u Rahul Gandhi u la ong ba ka khubor halor ka jingshah pynïap jong ki san ngut ki shipai ha ka jingthombor jong ki lehnoh ha Poonch jong ka Jammu & Kashmir ka long ka jingjia kaba sngewsih.
“Nga pynpaw ka burom sha kine ki shipai kiba la khlad bad kumjuh ka jingsngewlem sha ki bahaïing jong ki,"  la ong u Gandhi.
U Vice-President jong ka  National Conference u Omar Abdullah ha ka jingphah khubor, u la  ong, “Ka la long ka khubor kaba sngew shyrkhei halor ka jingthombor jong ki lehnoh ha Poonch kaba la shim ïa ka jingim jong ki san ngut ki shipai kiba dang don ha ka kam.
Nga pynrem jur halor kane ka kam thombor jong ki lehnoh nga phah ka khubor sngewlem sha ki baïeid bathoiñ jong kine kiba la khlad noh.
Ai ba ka mynsiem jong ki kan jahthait ha ka jingsuk.
"Ki shipai ki dang pynlong ka jingleit thwet jur ïa ki lehnoh kiba la donkti ha ka jingjia bad ki la pynlong ka jingkerkut ha katei ka thaiñ khnang ban ïoh kem lut ïa ki lehnoh kiba la lait phet.
Ki pulit jong ka Gautam Budh Nagar ki la ïoh ban kem ïa 8 ngut ki runar, kynthup ïa 7 ngut kiba dei nabar ri, ha ka sngi Balang halor ka jingpynbiej bad pynngop jong ki ïa ki kynthei kiba la siew pisa da bun tyngka da kaba long paralok bad ïarap ïa ki lyngba ki Social Media.
Kumba la ïathuh ki nongtohkit, la ong ba ka kynhun jong ki 6 ngut ki shynrang bad arngut ki kynthei ka la pynbiej ïa kumba 600 haduh 700 ngut ha India ha kaba ki la ïoh ban khur da ki lak tyngka ha u snem ba la lah.
Ki heh pulit ki la ong ba ki la don tang arngut ki bar ri ïa kiba la lap ba ki la don ïa ka Visa kaba la treikam bad ai jingbit ïa ki ba kin sah ha India, katba san ngut kiwei pat ki dei kiba la shu sah beaiñ ha kane ka ri.
Katkum ka jingïathuh jong u Shakti Avasthy, uba long u Additional Deputy Commissioner of Police, Noida, u la ong ba kane ka jingjia ka la paw hadien ka jingleit ujor jong kawei ka briew ha ka jaka treikam jong ki pulit ka Sector 20 ha u Nailar jong u snem 2022.
“Katkum ka jingmudui, la ong ba uwei u briew ïa uba la tip kyrteng kum u Morgan u la ïalang paralok bad ka ha ka Instagram bad ong ïa ka ba u dei u heh shipai duriaw uba sah ha United States.
Hadien ba u la ïalang paralok bad kane ka briew, u la ong ïa ka ba u la phah kumba katto katne tylli ki jingai sngewbha bad pyni sha ka ïa ka song jong ki.
Hadien kane, katei ka briew ka la ïohpdiang ïa ka Call na uwei pat u briew ha kaba u la pynshisha ba u la long u heh ka tnat Custom, ha kaba la ong ïa ka ba ka la dei ban siew T.2.5 lak ka pisa ha kaba ïadei bad ka jingtreikam jong ka tnat Custom na ka bynta ban pyllait ïa kitei ki jingai sngewbha na ka jaka sangeh liengsuiñ," la ong u Avasthy.
Katei ka briew ka la phah ïa katei ka pisa, ha kaba hadien kane u briew ïa uba la tip kyrteng kum u Morgan bad u heh jong ka tnat Custom ki la pynkut noh ka jingïakren bad ka, ha kaba kane ka la sngewthuh ba ka la shah thok bad shukor, la ïathuh ki heh pulit.
Ïa ka jingujor ejahar la pynngat hapoh ka kyndon 420 jong ka Indian Penal Code Section bad ha ka IT Act jong ka kyndon 66 bad 66D.“Ha ka por ba ka la don ka jingtohkit, la ïoh jingtip ba kane ka nongmudui ka la shah thok shah shukor ha ka kynhun jong ki runar kiba la treikam ha Delhi-NCR.Ha ka sngi Balang, baroh ki dkhot jong ka kynhun ki runar, kiba sah ha ka ïing wai kaba don ha Nihal Vihar, Delhi, ki la shahkem.
Hynriew ngut ki synrang bad kawei ka kynthei kiba dei ki nong Africa ki la shahkem, bad kumjuh kawei ka nong India kaba la ïatreilang bad ki ka la shahkem na Sikkim," la ong u Avasthy.
Kine kiba la shahkem ki dei kiba la tip kyrteng kum u Daniel John (Ghana), Calvin Okafor Guise (Nigeria), Uchenna Egbu (Nigeria), Jonas Dekka (Ghana), Hibib Fofana (Ivory Coast), Ixa Sagir (Nigeria), bad ka Oyoma Lisa Domenik (Nigeria).
Shuh shuh la ïathuh ba ka Radhika Chhetri, kaba dei ka nong India na Gangtok ha Sikkim, ka la shah ithuh ba ka la dei kawei na ki dkhot jong ka kynhun runar.
Kumba la ïathuh ki pulit, la ong ba ka Chhetri ka la pynshisha ba ka la long kum ka nongmihkhmat jong ka tnat Customs namar  ba ka nang ban kren Hindi bad kane ka la long ka nongïarap jong katei ka kynhun ki runar na ka bynta ban pynngop ïa kiba bun ki briew.
Ki pulit shuh shuh ki la ïathuh, ba ki la ïoh ban kurup kumba 31 tylli ki  Mobile Phones na ka jingkhmih bniah na kine ki runar.
Kine ki Phone ki la don ïa ki Number bad ki Chat jong kumba 600 haduh 700 ngut ki kynthei, la ïathuh  shuh shuh ki heh pulit.
Kumba la antad,  la ong ba kane ka kynhun runar ka la ïoh ïa ka pisa baroh kaba la wan da kaba shu thok shu shukor ïa ki briew da T.7 klur.
Ki bor pahara ka Longding battalion jong ka tnat shipai Assam Rifles ha ryngkat ka jingïatreilang bad ki bor pulit jong ka thaiñ Tirap ha ka miet jong ka 17 bad 18 tarik mynta u bnai ki la lei ban pynlong ïa ka jingkhynra kaba jur bad ïoh ruh ban kem ïa uwei u nongïalam jong ka seng kieng atiar NSCN (K-YA).
Kat kum ki jingïoh lum khubor la ïathuh ba u dkhot jong ka NSCN (K-YA) u ba la shah kem ha katei ka sngi u dei u ba la tip kyrteng kum u Wangbet Wangjen – u dkhot jong ka seng u ba bat ïa ka kyrdan kum u rajapio ha ka thaiñ Kanubari – u ba ju donkti ha ki kam dawa pisa beaiñ ha ki shnong bapher bapher jong ka thaiñ Longding District.
Kat kum ka jingïathuh jong ki bor pulit, ki la pyntip ruh ba dang ha u bnai Jymmang jong u snem 2022, utei u runar u la don bynta ha ka kam beaiñ ban rahbor ïa u nongïalam shnong ka thaiñ Laukxim, Kanubari namar ka jingdonkit jong u ban ïaleh pyrshah ïa ki jingbthah jong ka seng.
Halor katei ka jingjia sha rahbor jong u tei u nongïalam shnong la ïathuh ba na ka liang ki nongshong shnong ka thaiñ ki la pynlong ruh da ka jingïakhih kaba jur ha ka 9 tarik u Jymmang, 2022.
Hadien ka jingshah kem jong u Wangbet la ïoh jingtip ba ïa u la set phatok noh na ka bynta ban pynlong ïa ki jingtohkit kiba dang sah.
Ha ka 19 tarik mynta u bnai da ki spah ngut ki nongshong shnong jong ka jylla Sikkim ki la leit ban ïashim bynta ha ka jingïaïaid paidbah ha katei ka nongbah ban pynpaw ïa ka jingpyrshah halor ka jingjia shah leh be-i-jot bad shah pynïap jong iwei i khynnah kynthei i ba dang 11 snem ka rta.
Ïa ka jingïaïaid paidbah ha katei ka sngi la pynsdang na ka thaiñ Amdo Golai ter ter shaduh ka surok Byepass kaba don ha ka nongbah Gangtok.
Na ka liang ki paidbah kiba la leit ban ïashim bynta ha katei ka jingïaïaid paidbah ki la dawa ruh na ka sorkar ba ka dei ban ai da ka ‘death penalty’ pyrshah ïa u runar u ba la donkti ha katei ka kam bymman.
Kat kum ki jingïoh lum jingtip la ïathuh ba u runar u ba la donkti ha katei ka kam beaiñ u dei u ba la tip kyrteng kum u Pritam Sharma – u nongshnong tynrai ka jylla Bihar u bat rei kum u nongñiah kali ha Sikkim.
La ïoh jingtip ruh ba na ka liang ki bor pulit jong ka jylla Sikkim ki la ïoh ban kem ïa utei u runar u ba la donkti ha katei ka kam bymman.
Kat kum ki jingïoh lum khubor la ïathuh ba ïa ka metïap jong itei i khynnah rit la lap ha ka 14 tarik mynta u bnai, 3 sngi hadien ba i la jah rngai na la ka jong ka ïing.
Utei u runar u la donkti ban leh ïa katei ka kam bymman ha kawei ka khlaw kaba don ha ka nongbah Gangtok.
Kat kum ki jingïoh lum khubor la ïathuh ba na ka liang utei u runar u la donkti ban rahbor ïa i khynnah rit katba i dang don ha lynti ban leit phai sha la ïing hadien ba la wai skul, bad hadien u la leit ban ïalam ïa i sha kawei ka khlaw ban leh ïa ka kam bymman.
Hadien ka kam bymman la ïathuh ba na ka liang utei u runar u la ksih ïap ïa itei i khynnah rit da u ‘tie’ skul jong itei i khynnah hi.
Kat kum ki jingïoh lum jingtip la ïathuh ba na ka liang ki bor pulit jong ka jylla Sikkim ki la pynngat ïa utei u runar hapoh bun tylli ki section jong ka Indian Penal Code (IPC) badkumjuh ruh jong ka POCSO act.
Ban wanrah jingkylla ha ka synshar ka khadar, u Myntri Rangbah, Conrad K Sangma, ha ka Sngi Thohdieng u la pyntip ba ka sorkar ka don jingthmu ban thung da ki ‘volunteer’ ha man la ki shnong ban tip kum ki ‘Village Volunteer’ bad kine kin long kum ki nongmihkhmat jong ka sorkar ha ki shnong ki thaw bad ki ban ai jingtip sha ka sorkar halor kino-kino ki kam kiba ïadei bad ki shnong.
Ïa kane, u Conrad u la pyntip haba ai jingkren ha ka jingrakhe ïa ka National Civil Services Day kaba 16 lane ka sngi jong ki babu sorkar ha Hotel Pinewood.
U Myntri Rangbah u la ong ba kin don bun ki jingkylla ha ka rukom synshar khadar ha ka jylla ha ki sngi ban wan.
“Kawei na ki jingkylla kaba ngi dang pyrkhat ka long ban thung da ki Village Volunteer, bad kine ki Volunteer kin long kum ki nongmihkhmat jong ka sorkar ha ki shnong ki thaw.
"U la ong ba kin don kumba 6,500 ngut ki ‘Volunteer’ ha ki shnong ki thaw bad kine kin ïarap ban ai jingtip sha ka sorkar halor ki jingjia bad kiwei pat ki jingdonkam kiba jia ha ki shnong.
U Conrad u la ong ba kine ki ‘Volunteer’ ki lah ban ai jingtip sha ka sorkar ha ka por ba don ka jingshlei um lane ka jingtwa khyndew, jingthut ha ka bording bad ka jingsam umbam umdih lane ha ka por ba bthei ka ‘transformer’ bad kiwei.
Nalor kata, kine ki ‘Volunteer’ kin long ruh kum ki Banking Correspondent ban ïarap sam ïa ka bai bam tymmen lane ban ïarap ïa ki briew kiba don jingduna ha ki dkhot met lane ban ïarap pynpoi ïa ki skhim sorkar ha man ki thliew ïing.
Shuh shuh u Conrad u la kren halor ka jingdonkam ban pynkhlaiñ bad ai bor ïa ki Gram Sevak kiba don ha ki Block bapher-bapher.
Hashwa jong kane, u Conrad u la kyntu ïa ki babu sorkar ba kim dei ban ailad ïa ka bor lane ka pisa ne kiwei pat ki jingpynshoi ba kin ïalam ïa ki, hynrei ban pynleit jingmut beit thik kumno ban shakri ïa ki paidbah.
U la ai khublei ruh ïa ki babu sorkar kiba la noh synñiang bad trei shitom na ka bynta ka jylla.
U la kyntu ruh ïa ki babu sorkar ba kin trei kum ka kynhun.
“Haba ngi don ha ka kynhun, ngi donkam ban burom bad shaniah markylliang bad ban ïarap markylliang khnang ba ki kam kin ym pulom," u la ong.
U Chief Secretary ka jylla, u Bah DP Wahlang, ha ka Sngi Thohdieng u la ong ba ha Meghalaya kam ju kham don ka jingïakynad hapdeng ki babu sorkar bad ki riew saiñpyrthei.
Ïa kane, u Bah Wahlang u la kren ha ka jingïalang ban rakhe ïa ka National Civil Services Day kaba 16 lane ka sngi jong ki babu sorkar ha ka jingdonlang u Myntri Rangbah Conrad K Sangma bad ki babu sorkar.
U Bah Wahlang u la ong ba ha kine ki khyndiat snem, ki babu sorkar ki la shah kynthoh ha kiba bun rukom bad ka la dei ka por ïa ki babu sorkar ba kin pynlong ïa ka jingpuson ban wad ïa ki daw kiba wanrah ïa ki jingshah kynthoh.
U Chief Secretary u la kren ruh halor ka jingïadei hapdeng ki babu sorkar bad ki paidbah, bad ki babu sorkar bad ki riew saiñpyrthei.
“Ngi long kiba donbok ban trei ha ka jylla kum ka Meghalaya namar ki ‘riew saiñpyrthei (Political Executive) ki kham pher haba ïanujor bad kiwei pat kiba don ha kiwei ki jylla namar kam ju kham don ka jingïakynad ne ka jingïashrut hapdeng ki ‘riew saiñpyrthei bad ki babu sorkar.
"Na ka liang u Bah Wahlang u la kyntu ïa ki babu sorkar ba kin pynleit jingmut ha ki kam kiba la bynshet ha ki.
“Ka long kaba donkam ban pynleit jingmut bad ban pyndep hok ïa ki kam ki jam khlem da iehnoh shiteng por.
Dei ban pynthikna ba ki kam ki jam ki dei ban long na ka bynta ka jingmyntoi jong baroh ki nongshong shnong.
Lada ngim lah ban leh kumta ka mut ngi khlem pat pyndep hok ïa ka kamram," u la ong.
U Chief Secretary u la ai jingmut ba dei ban don da ka kynja khusnam ha ka jylla ba la tip kum ka Civil Service Award kumba buh ka Sorkar Pdeng da ka National Civil Service Award.
U MLA ka United Democratic Party (UDP) na Nongpoh, u Bah Mayralborn Syiem u la ïaroh ïa ka Sorkar MDA-I kaba la shim ïa ka sienjam ban pynbeit pud ha ka wat banyngkong, hynrei ha ka synshar paidbah kan don beit ka jingwohnia namar ym lah ban pynhun lut shispah na ka shispah.
Hynrei u la ong ruh ba ban khmih biang ïa ka soskular sngewthuh jingmut (MoU) kaba la soi hapdeng ki ar tylli ki Jylla ban pynbeit pud ka dang don bha ka lad namar ba ka Parliament kam pat shim ïa ka rai kaba khatduh.
U la ong ba kum kaba donlang ha ka Sorkar MDA-II, ka long ruh kaba donkam ban phaikhmat sha ka Common Minimum Programme (CMP) ha kaba ki mat kular ilekshon jong ki seng bapher bapher kin rung lang ha ka mat treikam na ka bynta ban pynïaid ïa ki kam shakhmat.
Haba kylli kumno ka UDP kan leh namar ka Sorkar kham mynshwa ka la ong ba ym lah phaidien shuh ïa MoU, u Bah Mayralborn u la ong ba ka por kan sa batai namar ka saiñ hima kaba kylla.
Nalor kata, u la kubur ba ki don ki jingbymhun na katto katne halor ka jingpynbeit pud ha ka wat banyngkong, hynrei ka Regional Committee jong ka Sorkar ka la pyrshang katba lah ban leh.
Hynrei, kane ka kam ka dei ka bym lah ban pynhun 100 na ka 100 bad ha kaba kut ka Sorkar ka hap ban shim ïa ka rai.
Nangta u la ong shuh shuh ba ka Sorkar ka donkam ban shim katkum ka para 20 jong ka Sixth Schedule ka Riti Synshar haba ïadei bad ki jaka khappud.
Namar kata, u la ong ba u sngewlem ba ki Regional Committee kin sa sdang biang ïa ki kam halor ka jingpynbeit pud ha ka wat ba-ar.
Ka Khasi Students’ Union (KSU) ka la ong ba ka Sorkar kam dei ban pynlong khun khatduh ïa ki briew kiba shong ba sah ha Them Ïew Mawlong, hynrei ka dei ban pyndonkam la ka iktiar bad jubab da ki kam khnang ban pynurlong ïa ka jingdawa jong ki paidbah babun balang.
Ka Harijan Panchayat Committee (HPC) ha ka Sngi Palei ka la ther kylla ïa ka Sorkar Jylla ha kaba ïadei bad ka saiñdur ban pynkynriah ïa kiba shong ba sah ha Them Ïew Mawlong, bad ka la ong ba kane ka saiñdur ka long kaba dang don jingduna, ka bym biang, ka bym don ka jingleh hok bad kaba long pyrshah ïa ki nongshong shnong ha katei ka jaka.
“Kine ki briew ki pyrshang ban pyni bor pyrshah ïa ka Sorkar.
Ka shong mynta sa ha ka Sorkar ïa ka kamram ba ka dei ban leh.
Lada ngi ïakren ba hangto ki don kiba sah bad trei ha Shillong Municipal Board bad ha kiwei-kiwei ki tnad treikam la ka long jong ka Sorkar Jylla ne Sorkar Pdeng, kumno ki shakri Sorkar ki lah ban pyni bor kylla ïa ka Sorkar…katba phah ka Sorkar ban leit sah, kin hap leit," la ong u President ka KSU, samla Lambokstarwell Marngar ha ka Sngi Thohdieng da kaba bynrap ba kitei ki briew ki don ka jingsngew khraw wat ïa ka Sorkar.
U la ong ba lait na ki nongtrei Sorkar, ïa kiba tam ym dei ban ïakren namar la sngewthuh ba bun kiba shong be-aiñ bad kim don hok ruh ba ka Sorkar kan ai jaka ïa ki.
“Ka shong ha ka Sorkar ïa kaei ba ka dei ban leh nangne shakhmat, ban pynurlong ïa ka jingdawa bad jingkhmih lynti jong u paidbah.
Kita ki rukom kiba ka Sorkar ka la ïaid, la pyndep lut nadong shadong bad kumba ka paw, ki shu ap sa tang ïa ka por ba ka Sorkar kan leh ïa kaba donkam," u la ong.
Ka seng ka la kren shai ba ka Sorkar kam lah ban pynlong khun khatduh ïa ki briew kiba sah ha Them Ïew Mawlong.
Haba kdew ba ka Sorkar ka dei ban pyndonkam ïa la ka iktiar kumjuh ïa u shabuk jong ka, u samla Marngar u la ong ba katei ka jaka ka la wanrah ka jingkhapngiah, ka jingbym khuid bym suba, ki jingsniew bapher-bapher bad khamtam ka jingbym shong shngaiñ wat ïa ki Khasi kiba ïaid ba ïeng na katei ka jaka.
“Kane ka mat ka dei kaba la slem, ngi hap ban sngewthuh ba ka Sorkar mynta ka la poi ha ka bynta ba kan ïaid shakhmat bad ngi ngeit ba ka Sorkar kan jubab da ki kam khnang ba u paidbah un hun ban ïohi ba ka Sorkar ka leh ïa kaba dei ban leh," u la ong.
Shuh shuh u President u la bynrap, “Ngi khmih lynti ba ka Sorkar kan leh ïa kaba donkam bad ngim kwah ba kine kijuh ki briew kin pyni ïa ka bor ba ki kham long halor ban ïa ka Sorkar.
".
U Myntri ka tnat PHE, u Marcuise Marak u la ong ba ka tnat ka la shim ki lad ki lynti katba lah ban weng ïa ka jingeh namar ka jingduna um ha nongbah Shillong, kaba la jia namar ki don ki jingthut ha ki pipe um bad ka jingmih jingeh namar ka jingshna ïa ka 33 KV line.
U la ong ba kane ka jingeh shen yn sa lah ban weng noh.
Namar ka jingrang tyrkhong, une u Myntri u la kubur ba ki don ki projek umbam umdih ka tnat PHE ha Rilum Garo kiba la dep pyntrei, hynrei ym don um namar ba rngat ka tyllong kaba tan ïa ka um.
U la ong ba ka jingkylla ka suiñbneng ha ka pyrthei ka la nang wanrah ka jingkhluit bad wanrah jingeh namar ba ki tyllong um ki shah ktah.
Haba kylli shaphang ka projek pynlang um slap (rain water harvesting) kaba long ka lad ban den um, u Myntri u la ong ba kane ka projek ka dei kaba leh da kiwei ki tnat kum ka soil and water conservation, hynrei u la ong ba ïa kane ka projek, ki riewshimet ruh ki lah ban leh lypa ha ka por ba shna ïing lada ki don lad, namar kan ïarap shikatdei ban pynlang ïa ka um slap.
U Justice (Retd) B.P.Katakey ha ka Sngi Thohdieng u la ong ba ka Sorkar Jylla lyngba ka Coal India Limited haduh mynta ka la lah ban lilam 6 lak metrik ton u dewïong na u 12 lak metrik ton ïa kaba hap ban pyndep hapoh u Jymmang kumba la bthah da ka ïingbishar ba hakhlieh duh ka ri.
Haba kren sha ki lad pathai khubor hadien ka jingïalang, u Katakey u la ong ba u dang pyrshang ban pynsted ïa kane ka kam khnang ha shuwa ban kut u Jymmang yn lah ban lilam ïa u dewïong uba 12 lak metrik ton.
U la ong ba hadien kane, yn sah sa tang 2-3 lak metrik ton u dewïong ba la dep lum jingkheiñ u ban hap lilam.
“Uno-uno u dewïong lait na u 14 ne 15 lak metrik ton u dei uba be-aiñ bad baroh ki kam ïadie (jong uba kum une u dewïong) kin leit tang sha ka pla tyngka ka Sorkar, bad ym siew eiei sha ki trai," la ong u Katakey.
Halor ka jingbymïahap ha ka jingdon u dewïong ba la dep tih kumba la kam da ka Sorkar Jylla bad ka jingkhmih bniah ba la leh da komiti peitngor ka ïingbishar hapoh ka jingkhlieh u Katakey, u la ong ba u la dep pyntip sha ka ïingbishar halor katei ka bynta.
U la ong ba kano-kano ka kam ka ban ïaid shakhmat, yn sa leh da ka ïingbishar.
Ka komiti ba la thung da ka ïingbishar hapoh ka jingkhlieh u Katakey kam pdiang ïa ka jinglum jingkheiñ ka Sorkar Jylla halor u dewïong uba la dep tih ha shuwa ba ka National Green Tribunal (NGT) kan khang ha u Ïaïong, 2014.
Ka Sorkar Jylla ka la kam ba u don 32 lak MT u dewïong uba la dep tih ha ka por ba wan ka jingkhang tih dewïong na ka NGT.“Katkum ki jinglap jong nga, ka jingdon u dewïong ka long ym palat ïa ka 19 lak metrik ton bad ym 32 lak metrik ton kumba ka Sorkar Jylla ka la pynsngew sha ka ïingbishar ba hakhlieh duh ka ri.
Na ka jingdon baroh, la dep pynkit 3 lak metrik ton," la ong u Katakey sha ki lad pathai khubor ha kito ki por.
Ha ka Sngi Thohdieng, u Katakey u la ong ruh ba ka kynhun ba la thung da ka ïingbishar ka dang ïaid shakhmat bad ka kam ha ka ban pynithuh ïa ki jaka ban phah ïa ki pulit ka Central Armed Police Force (CAPF) na bynta ban peitngor ïa ka jingshalan tuh ïa u dewïong.
“Kam dei na bynta jong nga ban pynithuh hynrei kumba ka long, nga dang ïakren bad ka tnad pulit na bynta ban pynithuh ïa ki thaiñ khnang ba mar syn phah, nga lah ban ïakren bad ki Commander jong kito ki Unit bad pyni sha ki, ka thaiñ bad lada ki don kano-kano ka jingsngew, ngi lah ban ïakren," u la ong.
U la kdew ruh ïa ka hukum ba la dep jong ka ïingbishar kaba rai ba dei ban don uwei u ophisar pulit na ka tnad pulit ka Jylla u ban pynithuh hi da ka ïingbishar.
U la ong ba utei u ophisar pulit un ïadon bynta lang ha ka jingïakren ban pynithuh ïa ki jaka.
“Ka jingthmu hi baroh ka long ban khang lad ïa ka jingshalan be-aiñ," la ong u Katakey.
Halor ka jinglong-jingman ka jingshalan be-aiñ ïa u dewïong, u la ong, “Nga da lade nga la ïohi ïa ka jingshalan be-aiñ ïa u dewïong.
Ka jingïalang kaba nga la don ha shuwa ka 4 tarik u Ïaïong haba nga dang wan sha Shillong (na Guwahati), nga la ïohi ïa ka trok kaba ka kylla hajan Barapani.
Nga la hiar na ka kali, shong dur bad phah sha ka Sorkar…kaei kaba jia?" la ong u Katakey.
U la pyntip sha ka ïingbishar ba ki dur jong ka trok ba kylla kaba la kit palat pud la shon da ma u.
U la ong ruh ba katei ka kali ka don ar tylli ki nombor, kaba long be-aiñ.
Na ka liang u Katakey u la ai jingïaroh ïa ka Sorkar ïa ka jinglong kloi jong ka ban leh ïa kaba donkam.
“Ka Sorkar mar-mar ka la thung ïa u pulit ophisar Meghalaya Police Service ha ka kyrdan ‘Deputy Superintendent of Police’ ban pynlong ïa ka jingtohkit bad ka kaiphod ba nyngkong la dep ban aiti bad shen ngi khmih lynti ruh ïa ka kaiphod kaba khatduh.
Nga la pyntip sha ka ïingbishar halor ki jinglap jong ka kaiphod ba nyngkong," la ong u Katakey.
U don ruh ka jingkyrmen ba lyngba ka kynhun CAPF ban peitngor ïa ka jingshalan dewïong be-aiñ, ka jingtih dewïong be-aiñ kan sa sangeh shi syndon.
Ki kot ki sla jong u kyrtong ka United Democratic Party (UDP), u Bah Synshar Lyngdoh Thabah ki long kiba biang hadien ba la dep peit bniah na ka bynta ban ïakhun ïa ka ilekshon MLA ha Sohïong konstitwensi.
Ka jingthep vote ha katei konstitwensi kan long ha ka 10 tarik Jymmang bad ka jingñiew vote ha ka 13 tarik Jymmang.
Ïa ka jingpeit bniah ïa ki kot ki sla tang jong u kyrtong ka UDP la leh ha ka sngi Thohdieng ha shlem treikam u Deputy Commissioner, East Khasi Hills district.
Namarba ka ilekshon ha Sohïong konstitwensi ka dei kaba la pynsangeh namar ka jingkhlad u Bah HDR Lyngdoh uba long u kyrtong ka UDP, ka jingpeit bniah ïa ki kot ki sla la leh tang ïa ki kot thep kyrteng jong u kyrtong ka UDP u Bah Synshar.
Ki kot ki sla jong kiwei pat ki kyrtong ki la biang lut namar la dep peit bniah kham mynshwa ha u Rymphang ha ka sngi ba peit bniah ïa ki kot thep kyrteng.
Ka tarik khatduh ïa u kyrtong ka UDP ban weng kyrteng lada um kwah shuh ban ïakhun ka dei ha ka 24 tarik mynta u Ïaïong.
Kiwei pat ki kyrtong ki bym donkam shuh ban thep kyrteng thymmai namar ki la dep mynshwa, bad ki la biang lut ki kot ki sla, ki kynthup ïa u MLA barim bad u kyrtong ka NPP, u Bah Samlin Malngiang, u kyrtong ka Congress u Bah S Osborne Kharjana, u Bah Sandondor Ryntathiang u kyrtong ka HSPDP, u Bah Seraph Eric Kharbuki u kyrtong ka BJP, bad u Bah Stodingstar Thabah u kyrtong ka All India Trinamool Congress (AITC).
Ha ka jingshisha, ka jingthep vote ha Sohïong ka dei ban long ha 27 tarik Rymphang mynta u snem lem bad ki 59 tylli kiwei pat ki konstitwensi, hynrei ka Election Commission ka la pynsangeh noh namar ka jingkhlad u Bah HDR Lyngdoh kum u kyrtong ka UDP ha ka 20 tarik Rymphang, 2023.
U Symbud Myntri Rangbah ka Jylla, Bah Prestone Tynsong u la ong ba ka Sorkar kan ym lah ban pynurlong lut ïa ki jingdawa ba la buh da ka Harijan Panchayat Committee (HPC).
“Katkum ka jingdawa jong ki, nga sngew ba ka Sorkar kan ym lah ban leh lut baroh, ngin ym lah ban leh lut," la ong u Bah Tynsong haba kren sha ki lad pathai khubor ha ka Sngi Thohdieng.
U la ong ruh ba ka jingdawa jong ki ka long 200 sq.
metre ka jaka bad T.20 lak na bynta kawei-kawei ka ‘Unit’.
“Kumno ngin pdiang ïa kane? Naduh ka sngi banyngkong ba ngi la pynlong ïa ka jingïalang, nga la kren da kaba shai sha ki ba ngin don ka saiñdur ka ban ïahap ïa baroh arliang namar mynta kam long kaba suk ban ïoh jaka," u la ong.
U Symbud Myntri Rangbah u la ong ruh ba ka Sorkar ka la dep pynkhreh ïa ka saiñdur bad la dep phah sha ki (HPC) ha kaba la pynïoh ïa ka jaka kaba itynnad, kaba biang bad kaba dang hap hapoh ka ‘European Ward’.
“Hynrei ynda nga la ïoh pdiang ïa ka shithi (na ka HPC) hynne ka sngi, ngam don eiei ban ong ïa mynta, namar na ka liang ka Sorkar, kumba nga ong ba ngin sa aiti ïa ka ‘affidavit’ sha ka ïingbishar," u la ong.
Haba kylli, u Bah Tynsong u la ong, “Haba khmih bniah, ki la ong ba ki la don hangne naduh 160 snem mynshuwa, hato ka long ka jingshisha, hato lah ban pynshisha ïa kane…160 snem phi la don hangne, kumta ngam kwah ban ong eiei nalor kane.
"Shuh shuh u la bynrap ba ka Sorkar kan sa shong biang ïa ka jingïalang ban ïakren halor katei ka bynta.
“Lyngba ka shithi, i kumba kim treh ban ïakren, ngam pat lah ban ong eiei ïa mynta.
Mynta kane ka jingbthah ka wan na ka ïingbishar ba ngi donkam ban pynbeit.
Ngan sa lah ban batai tang ynda ngi la phah ïa ka ‘affidavit’ sha ka ïingbishar," u la ong.
Ki saw tylli ki ïing ba don ha Nongmensong ba shna da ka tnat Pynroi Sor jong ka sorkar jylla na ka bynta ban pynsah ïa ki longïing ba duk ki la sdang ban kylla ktem awria.
Kane ka dei namar ka jingsah khongreng jong kine ki ïing mynta la hynriew snem eiei na bym shym lah bynta sha ki longïing kiba dei ban ïoh ïa ka bhah.
Ha ka jingjurip u nonglum khubor la ïohi ba ki ar tylli ki ïing paki dulan kiba la dep shna lut nadong shadong ki la shu sah khongreng bad man rim biang namar ki ïit ki la pait lut, ka phyllaw la bun ba sop da ki phlang, ki bilor ba la pait, ki ñiut ki ñier bad ki maw kiba la wan bret ha ki kamra.
Kine ki ïing ki don kumba saw tylli eiei, hynrei namar bym pat lah ban sam sha ki 40 tylli ki longïing ka la pynlong ba kin shu pra bad jaboh kai da ka jingwan shongkai ki briew ha ka por mynmiet ban leh ïa ki kam sniew ba laiphew jait.
Nalor kine ki saw tylli ki ïing kiba la dep ban shna da ka tnat Pynroi Sor, ki dang don sa phra tylli kiwei pat kiba la shu ieh bad pynïeng tang ki païa bad tap slep khlem da lah ban ker ne pyndep.
Kane ka jingsah khongreng ki ïing baduk ha Nongmensong ka la pynlong ïa ki briew ban leh ïa ki kam sniew bad pynjaboh.
Na kawei ka ïing kaba la dep shna dei ban pynrung haduh 16 tylli ki longïing baduk kiba dei trai shnong na Nongmensong, Pynthor bad Laitumkhrah.
Kum ban shu pynkynmaw ïa kine ki ïing baduk la sam nyngkong ha u snem 2013 bad haduh mynta ki don 19 tylli ki ïing kiba la dep shna ba thmu bynta sha 304 tylli ki longïing ba kin ïoh shong.
Nalor kata, la ïoh jingtip ba ki la don ki longïing baduk kiba la sah ha kane ka ïing ba pynshna da ka sorkar, hynrei da la ïoh thied jaka lajong ki mih noh.
Kumta na ka liang ki bor shnong bad ki pulit ki ju leit swait man ka por ha kitei ki ïing baduk ban lait na ka jingshim kabu ki briew da kaba leh ïa ki kam awria bad kiwei kiwei.
U khun shynrang jong u Bah HDR Lyngdoh (Bam Kwai ha Dwar U Blei) u Bah Nathaniel Rymmai, u la pynpaw ba um sngew ba u kpa jong u, u la khlad hynrei u sngew kumba u dang leit ïalap ilekshon ban ïakynduh ïa ki paidbah ka Sohïong konstitwensi namar u dei uba ieid bha ïa ki paidbah.
Haba ïakren kyrpang bad u Bah Nathaniel Rymmai, u la ïathuh ba ha kane ka ilekshon ka ban sa long ha ka 10 tarik Jymmang, 2023 ka long kumba ïakhun hi u kpa jong u (Bah HDR Lyngdoh).
“Nga kyrmen ba i Pa in don ryngkat bad u Bah Pup namar u dei uba la ïarap ïa ki paidbah namar ki don kiba la ïaleh pyrshah, hynrei shwa ba in khlad ki la wan ban kyrshan ïa i Pa" u la ong.
Nangta u la ïathuh ba u kpa um ju pang, hynrei u shitom tang ar kynta shwa ba in khlad na kane ka pyrthei namar barabor u shait leit sha hospital tangba mar shu dih dawai u la mih noh.
“Shisien ba u kyrtong u la mih ha madan ngim dei ban kheiñ sting lada dei ïano ïano namar ka la jia teng ha kiwei ki konstitwensi kaba ki kheiñ sting ki jop pynban bad nga don jingkyrmen ba u Bah Synshar Lyngdoh uba dei u kyrtong ka UDP u la dep pynkhreh bha" u la ong.
Nalor kata, u la batai ba ha ka por ba u kpa um long MLA shuh, hynrei ki paidbah ki dang wan beit ban ïakynduh.
Pynban kaba phylla ka long ba lada uno uno u briew uba la dom bha, hynrei mar shu thap met u kpa ki la jem noh ka mynsiem.
“Ha kane ka juk kaba mynta ngan nym ïohi shuh ba ki nongmihkhmat kin ieid ïa ki paidbah namar wat ban plie ‘account’ ki wan ban ïawer ban leit lang.
Kumta i Pa i shait ong ïa nga wat nym leh mar khaïi ïa ka kam shakri paidbah namar ka dei ka kam kaba shakri ïa U Blei" u la ong.
U Bah Nathaniel u la pynpaw ba ïa mynta kumba la pynbeit ha ïing u hun beit ban ïakhun u Bah Synshar Lyngdoh uba dei u pyrsa jong u kpa, hynrei ïa mynta um pat lah ban batai la u kwah ne em ban bteng ïa ka kam shakri paidbah namar mynta u dang bun kam lajong.
U la pynshai ruh ba u kpa u la kren jingïalang haduh shi kynta eiei ha Mawmaram hadien ba u la shong hapoh kali u sngew kumba sat ka shadem bad ynda la rah sha hospital la ïoh jingtip ba u la khlad noh.
Hadien ka jingbym iaid jong ki phlim ba u ak, ki khubor kiba la ioh ki iathuh ba u Ranveer Singh u la shim ia ka rai ban trei shitom noh na ka bynta ka Baiju Bawra bad kwah ba kane ka phlim kan pynlong ia u ba un ioh jingiaroh na ki nongpeitkai.
U Ranveer uba la shah weng noh na ki katto katne ki phlim u sngew ba u donkam shisha ban pynleit jingmut ha ka kam ba u trei bad kwah ruh ban pynurlong ia ka jingangnud jong u ban long biang u khlur ak phlim uba kynsai.
Une u tyngshop uba la duh ia ka lad ban trei bad ka Yash Raj Films na ka jingbymiaid ki katto katne ki phlim u sngew ba u donkam bha ban ioh biang ia ka jingshaniah bad ka jingkyrshan jong kiba bun bad rai ban long uba shim khia bad uba trei shitom ha ka kam ka jam.
La ong ba ka lad kaba u Ranveer u ioh mynta ban pynpaw pyrthei biang ialade ka dei satang ha ka Baiju Bawra ka phlim jong u Bhansali bad kaba un ak lang da ka Alia.
U Bhansali um shim la duh jingkyrmen satia ha u Ranveer bad u don ka jingshaniah ba une u tyngshop un leh ia kaei kaei kaba donkam na ka bynta katei ka phlim.
Ha kajuh ka por u Ranveer ula pawnam bad paw pyrthei ha ka kam ak phlimlyngba ka jingiohlad ban ak ha ki phlim u Bhansali kiba kynthup ka RamLeela, Bajirao Mastani bad Padmaavat.
Ka khubor na Hollywood ka iathuh ba u  Guy Ritchie u la pynsangeh noh ban pyndonkam da ki tiar siat ba shisha ha ka phlim ‘The Covenant’ hadien ba ka la don ka jingduhnoh jong kawei ka mynsiem briew ha u 2021 tang na ka daw jong ka jingkum bakla u tyngshop uba lam khmat ia kawei ka phlim.
Ka Covenant kaba dei kawei na ki phlim thma kaba la lam khmat da u Jake Gyllenhaal naduh ka sngi nyngkong ba la sdang ban leit ring ia ka, ka la don ka jingiasoi bad ha kajuh ka por ka jingiakren ban kiar na ka ban pyndonkam ia ki tiar siat.
Ka jingjia ha ka phlim Rust ka la pynkynmaw bad pynsheptieng ia kiba bun ki nongshna phlim bad direktor kiba la rai ban iehnoh bad kiar noh syndon ban pyndonkam ia ki tiar siat ha ki phlim.
Ha ka Covenant u Jake ula shim ia ka bynta kum u US Army Sergeant John Kinleywho uba la hap ban leit sha Afghanistan ban pyndep ia kaei kaba la bthah ia u.
Ha kaba iadei bad kane ka phlim ki nongshim bynta ki la hap ban siat da ki Airsoft pellet guns ha ka jaka jong ki tiar siat na ka bynta ban lait na ka jingma bad jingmynsaw.
Ka kynhun ialehkai kriket ba matlah jong ki kynthei ka ri kin sa mihkhmat ia ka ri baroh kawei ha ka Bilateral series pyrshah ia ka Nepal.
Ia ki jingialehkai baroh yn pynialehkai ha Pokhara bad Kathmandu, Nepal naduh ka 25-30 tarik mynta u bnai.
Ha kaba iadei bad katei ka bynta jong ka lympung, ka kynhun ialehkai ka ri kan ialehkai san tylli ki jingialehkai T20Is.
Katei ka lympung ialehkai ka long ka bynta kaba kongsan tam ha ka jingnang iai kyntiew shuh shuh ka jinglah jong ka Cricket Association for the Blind in India (CABI) bad ka Samarthanam Trust for the Disabled na ka bynta ban kyntiew shuh shuh ia ki thei ialehkai ka ri ha katei ka jingialehkai bad ia ka kynhun ialehkai baroh kawei jong ka ri  yn sa  ialam nakhmat  da ka Sushma Patel kum ka kapten  jong ka kynhun kaba na ka kyrdan B3 jong ka thup ki nongialehkai.
Ka khubor ka iathuh ruh ba katei ka kynhun kan iakhun pyrshah ia ka  Nepal ha ki san tylli ki jingialehkai T20Is ha kaba ki ar jingialehkai ba nyngkong yn pynialehkai ha Pokhara Cricket Ground, Kaski  bad ki jingiakhun ba dangsah yn pynialehkai ha Mulpani Cricket Ground, Kathmandu.
Katei mynta ka long tang ka sienjam kaba nyngkong ha ka jingiaid lynti na ka bynta ban pynlong ia ka jingialehkai kaba lah ban donbynta na ka bynta shibun shuh shuh ki thei ialehkai bad ka jingai mynsiem ruh ia ki na ka bynta ban shim halade ia ka kam ialehkai Kriket jong ki bad ba ka kynhun baroh kawei kan long ka ta ka nongpynbit pynbiang na ka bynta ka jingwanrah ia ka jingkylla kaba heh jong ka kam ialehkai Kriket ki kynthei kiba duna ka bor iohi jong ki ha India.
Ka kynhun ialehkai jong ki kynthei ka ri ha ka tei ka lympung ialehkai ka ban long ki kynthup:B1 Category: Killaka Sandhya (Andhra Pradesh), U.Varsha (Karnataka), Padmini Tudu (Odisha), Simu Das (Rajasthan), Priya (Madhya Pradesh),Valasanaini Ravanni (Andhra Pradesh)B2 Category: Gangavva Neelappa Harijan (Vice Captain, Karnataka), Sandra Davis (Kerala), Basanti Hansda (Odisha), Pritiben Desai (Gujarat), Prity Prasad (Delhi)B3 Category: Sushma Patel (Captain, Madhya Pradesh), Phula Saren(Odisha), Ganga Kadam (Maharashtra), Deepika TC (Karnataka), Jhili Birua (Odisha), M.Satyavathi (Andhra Pradesh).
Ka Scarlett Johansson bad Gwyneth Paltrow ki la kren halor ka rai ban iehnoh syndon ia ki phlim ka Marvel naba kine ki puron kim kwah shuh ban ak biang ha ki phlim ba la pynmih da katei ka kompani ha kine ki snem ban wan.
Ka Scarlett kaba la shim ia ka bynta kum ka Black Widow ha ki phlim ka Marvel ka sngew ba mynta ka donkam ban pynleit jingmut noh sa ia kiwei kiwei de ki phlim ym ban shu ap sah ia kajuh ka bynta.
Ka jingpynbna kine arngut ki puron ba ki la rai ban sangeh noh syndon ban ak ha ki phlim ka Marvel ka long kaei kaei kaba bun ki nongpeitkai kim shim poi pyrkhat ne khmih lynti bad ka Gwyneth ha ki snem ba la leit ka la ak kum ka Pepper Pots ha ka Iron Man.
Hadien ba kine arngut ki la soi ia ki phlim ka Marvel kim shim la iohlad than ban ak ha kiwei kiwei ki bynta jong ki phlim bad kane ka la pynduhnong shisha ia ki.
Mynta ba ki la rai ban iehnoh syndon ia ki phlim katei ka kompani lehse kin sa iohlad ban shim khia ban ak sa ia kiwei kiwei ki bynta jong ki phlim ba la wan tyrwa.
Ka Dorbar Shnong Khanduli, West Jaiñtia Hills ka la rai ban khang noh ïa ka rung ka mih lyngba ka shnong Khanduli naduh 4 baje jong ka step Sngi Saitjaiñ kat bym pat weng ïa ka khyrdop jong ka Karbi Anglong Autonomous Council (KAAC) ba la buh ha Khanduli.
Haba ïakren bad ki lad pathai khubor u Waheh Shnong Khanduli u Bah Yooshida Nongspung u la ong ki nongshong shnong jong ka thaiñ Khanduli kim dei ban hiar sha Assam ban leit ïa ki jingdonkam jong ki bad ki nong Karbi ruh kim dei ban wan rung sha ka thaiñ Khanduli katba ka KAAC kam pat weng ïa ka ‘signboard’.
U la ong kane ka jingkhang ïa ka leit ka wan, ka rung ka mih jong ki nongshong shnong ka dei namar ba ka Dorbar Shnong Khanduli ka pyrshah ïa ka jingbuh khyrdop khrong khajna ka KAAC hapoh u pud u sam ka Dorbar Shnong.
Kumta u Bah Nongspung u la kyntu ïa ki marjan shnong kum ka Lapangap, Chebnai, Taloo, Umshangïar, Umplu, Saitsama, Mookoiram bad kiwei kiwei ban ïatreilang bad ka Dorbar Shnong Khanduli.
U Banbatjuban Khongwir ha ka liang ki shynrang bad ka Aiboklin Rina ha ka liang ki kynthei ki la ïoh ban rah ïa ka nam ‘Champion of Champions’ ha ka lympung ïakhun kti kaba la tip kum ka 32nd Annual State Arm Wrestling Championship 2023 kaba la kut noh ha ka sngi Saitjaiñ.
Ïa kane ka lympung ïakhun kti la pynlong da ka Meghalaya Arm Wrestling Association bad ïa kaba la kyrshan ruh da ka Directorate of Sports and Youth Affairs, ha KJP Assembly Hall, IGP, Shillong ha ka 21 bad 22 tarik mynta u bnai.
Haba phai sha ki nongjop ha ka liang ki shynrang ha ka jingkhia kaba 55 kilo, ka kyrdan ba nyngkong la ïoh da u Danial Nongkhlaw, ba-ar da u Hubert Paliar bad ba-lai da u Shemladbha Khongwir.
Ha ka kyrdan 60 kilo pat la wan nyngkong u Revelbornstar Snaitang, ba-ar u Banshanlang Terang bad ba-lai u Donnam Kharkongor.
Haba phai sha ka 65 kilo, ba nyngkong la ïoh da u Aiboklang Paul Wanniang, ba-ar la ïoh da u Donald Masynting bad ba-lai da u Deligent Rymbai.
Ha ka 70 kilo pat ba nyngkong da u Jackson Lyngdoh, ba-ar da u Defender Samati bad ba-lai da u Borsis L Nongbri.
Ha ka 75 kilo pat ba nyngkong la ïoh da u Alexshon Roy Mylliem Umlong, ba-ar u Rojesh Rongshon bad ba-lai u Nangapjingbha Nongrum.
Ha ka 80 kilo pat ba nyngkong la ïoh da u Alexander Lyngdoh, ba-ar u Mathias Marbaniang bad ba-lai u Chanlangki Dkhar.
Ha ka 85 kilo ba nyngkong la ïoh da u Kishore Chettri bad ba-ar u Everson Thangkhiew.
Ha ka 90 kilo pat ba nyngkong la ïoh da u Alan Sunn Marbaniang, ba-ar da u Baniaikyrsoi Khongwir bad ba-lai da u Pynshailang Narlong.
Ha ka 95 kilo pat ba nyngkong u Banbatjuban Khongwir bad ba-ar u Jeremybert Rangat.
Ha ka 100 kilo shaneng pat ba nyngkong u Bakhammaian Khongwir, ba-ar u Tony Lyngdoh Marshillong bad ba-lai u Bhakupar Kharkongor.
Haba phai pat sha ki nongjop ha ka liang ki kynthei, kata ha ka 50 kilo ba nyngkong la ïoh da ka Angelis Kharumnuid, ba-ar sha ka Airikmenlang Shabong bad ba-lai sha ka Milarita Lyngdoh Nongbri.
Ha ka 55 kilo pat ba nyngkong ka Senebi Syngkli bad ba-ar ka Larityngkai Lawriniang.
Ha ka 60 kilo pat ba nyngkong ka Wandalin Syiemiong, ba-ar ka Bandarika Kharkongor bad ba-lai ka Shwa Hime Dkhar.
Ha ka 65 kilo pat ba nyngkong ka Aiboklin Rina, ba-ar ka Usefulness L Nongum bad ba-lai ka Wenny Finda Kharthangmaw.
Ha ka 70 kilo ba nyngkong ka Ribasuk L Mawphlang, ba-ar ka Ladapbiang Malieh bad ba-lai ka Pridalin Kurkalang.
Ha ka 75 kilo la jop da ka Margreth Nongrum.
Ha ka 80 kilo ba nyngkong ka Mihsngewbha Rymbai bad ba-ar ka Eltimon Dhar.
Ha ka 85 kilo la jop da ka Mainuridonisha Syngkli.
Haba phai pat sha ka jingjop jong ki team, ïa ka nam ba nyngkong la rah da ka Powergym, kyrdan ba-ar la ïoh da ka Augustus Gym Club Madanrting bad ka kyrdan ba-lai sha ka Hynniewtrep Sports and Cultural Club.
Ïa kane ka lympung la wan ban plie da u Vijay Kumar D, uba dei u Commissioner and Secretary ka tnat Sports and Youth Affairs kum u kongsan, ryngkat u President ka Shillong Press Club u Bah David Laitphlang kum u symbud kongsan.
Ha ka sngi pynhap pyrda pat la ïadon lang ka Kong Ampareen Lyngdoh, Myntri ka Jylla kum ka Kongsan, bad u MDC ka Malki-Laitumkhrah u bah Fantin Joseph Lakadong kum u symbud kongsan bad u Bless Dkhar President ka East Khasi Hills HNYF kum u nongshah khot sngewbha.
Ki nongjop baroh na kane ka lympung ki la shah jied na ka bynta ka lympung National Level ka ban long ha Jammu and Kashmir ha u bnai Jymmang.
Ka West Jaiñtia District Sports Association (WJDSA) ka dei kawei na ki synjuk kaba kyntiew ïa ka kam ïalehkai hapoh ka District bad kaba sei bun ki rangïalehkai phutbol.
Shen kane ka synjuk kan ïoh sa pdiang ïa ka mang tyngka kaba 25 klur tam na bynta ban pynbit pynbiang ïa ka madan Kiang Nangbah Stadium kaba don ha Ladthadlaboh Jowai.
Ïa kane la kular da u Symbud Myntri Rangbah (SMR) ka Jylla u Bah Sniawbhalang Dhar haba kren ha ka jingïalang pynhap pyrda ïa ka lyngkhuh dap 50 snem ne Golden Jubilee (1972-2022) ka West Jaiñtia District Sports Association (WJDSA) ha ka sngi Saitjaiñ.
U Bah Sniawbhalang Dhar u la tyrwa ruh ïa ka WJDSA, 10 lak tyngka ban pynlong ïa ka lympung ïalehkai Open To All na bynta ban pynsah nam ïa u kpa jong u (L) Kesilroi Pala.
Na kane T.10 lak, 5 lak tyngka yn bhah na bynta ka khusnam bad 5 lak tyngka pat na bynta ka jingpynlut ha ka jingpynïaid ïa ka lympung.
U Bah Dhar u la pynpaw ruh ka jingsngew sarong ïa ka rilum Jaiñtia kaba la sei shibun ki khlur ïalehkai kiba paw bad mihkhmat ïa ka Jylla bad ka ri.
Nalorkata u la ïaroh ruh ïa ka sorkar MDA ha ka jingïalam jong ka NPP kaba la shimkhia bad kyntiew ïa ka kam ïalehkai hapoh ka Jylla.
U la kitbok kitrwiang bad ïaroh ruh ïa baroh ki dkhot nongkitkam jong ka WJDSA kiba la trei shitom khlem kano kano ka jingsiew ban kyntiew ïa ka kam ïalehkai sports bapher bapher hapoh ka District.
Ha kane ka sngi ka WJDSA ka la pynkup burom ruh ïa ki referee, ki nongïalehkai Athlete, ki rangïalehkai phutbol, ki coach nalorkata la sam ruh ïa ka ‘Posthumous Award’ ne ka khusnam sha ki longïing jong ki nongïalam bad ki dkhot ba la khlad noh jong ka WJDSA.La pynphuh pynphieng ïa kane ka jingpynkut ïa ka jingrakhe jubilee da ki jingshad jingrwai ba la shim bynta da ka Loompyrdi Ïongpiah, u Manbhauru Sungoh bad ka jingshad mass drill na ka North Liberty Higher Secondary School.
Hashwa kane, u Working President ka WJDSA u Bah EMH Passah u la ïathuh ba ïa ka jinglehkmen Jubilee la sdang naduh ka 26 tarik u Lber 2022 da ki lympung ïalehkai bapher bapher kynthup ka basketball, half marathon, ïasiat khnam bad ki lympung ïalehkai phutbol ha ki kyrdan bapher bapher.
Ïa ka jingïalang la pynïaid da ka Kong D Lyngdoh bad la ïoh ka jingkren ai khublei na u Vice President ka WJDSA u Bah Patrick Lamare bad la pynwai ïa ka jingïalang da ka jingpynhiar ïa ka lama jong ka WJDSA da u kongsan.
Na ka liang jong ka Pakistan Cricket Board (PCB) ka la wanrah shakhmat mynta ia ka jingtyrwa ba ka kynhun ialehkai kriket ka India ka lah ban ialehkai ha ka lympung Asia Cup ha ka madan kaba long-pdeng.
Katba ka Pakistan bad kiwei pat ki kynhun ialehkai ki ban ia aireng ha kane ka lympung ki lah ban shim bynta ha Pakistan kaba dei ka ri ban pynlong ia katei ka lympung ialehkai.
Kumta na ka liang u Najam Sethi u iathuh ba ka synjuk baroh kawei ka la dep ban phah ia katei ka jingtyrwa sha ka Asian Cricket Council (ACC) ha kaba ka  Board of Control for Cricket in India (BCCI) ka la kyntait na ka bynta ban leit ialehkai sha Pakistan na ka daw jong ki jingiakynduh jingeh ha kaba iadei bad ki kam sainpyrthei hapdeng ki ar ri.
Ka la dawa ruh ban kynriah noh ia katei ka lympung ialehkai Kriket jong ka dewbah- Asia sha kawei pat ka jaka kaba long pdeng (khlem don sha kano kano ka liang jong ki ar ri).
Kumba la dep ban pynbna ha kaba nyngkong hi ka long ba katei ka lympung ialehkai ka ban kynthup ia ki 6 tylli ki kynhun ialehkai jong ki ri kiba marjan bad kiba dang hap hapoh katei ka dewbah, yn pynialehkai naduh ka 2 – 17 tarik u Nailur 2023.
Wat la ia ka prokram ialehkai ba thikna bad pura jong ki jingialehkai yn sa pynbna shen na ka daw jong ka jingbym thikna ha kaba iadei bad ka madan ialehkai.
Kumta ruh nalor ka kynhun ialehkai na Pakistan bad India, kiwei pat ki ri ki ban wan sha katei ka jingia aireng kin long ka kynhun ialehkai na Sri Lanka, Afghanistan, Bangladesh bad kawei ka kynhun ialehkai ka ban sa pawshe ka kyrteng jong ka na ka ACC Qualifiers naba ka rynsan iaknieh rung sha ka lympung ka dang iaid shakhmat mynta da kaba pynlong ia ka ha Nepal.
U Sethi u iathuh ruh ba ka jingkwah jong ki paidbah katei ka ri ki kwah ba ka kynhun ialehkai jong ka Pakistan  ka dei ban  ialehkai ia ki jingialehkai bad ka India katkum ki kyndon ba lah buh.
Kumta na ka liang jong u Sethi u iathuh ba lada ka Pakistan ka shim ia ka rai na ka bynta ban rah noh ia baroh ki jingialehkai ka India na ka lympung sha ki madan ialehkai ba long-pdeng, ki ri ba Marjan ruh ki dei ban pyndonkam da  kajuh ka bynta ha ka por ban pynlong ia ka lympung ialehkai World Cup 50-over ha u bnai Risaw-Naiwieng mynta u snem.
Ka ACC, hapoh ka jingialam jong u Secy ka BCCI u Jay Shah ka pynpaw ba shen kan sa  ai ia ka jubab sha ka PCB ha kaba iadei bad katei ka bynta jong ka jingwanrah jong ka mynta ia ka tei ka mat, bad ki kaiphod ki iathuh ba kiwei pat ki dkhot jong ka ACC ruh ki kwah ba ka Asia Cup kan long ha ki madan ialehkai ba-pdeng na ka bynta ban iada na ka jinglut watla ka Pakistan kan dang iaisah kum ka ri ka ban pynlong ia ka lympung.
Ka Nongstoiñ West Khasi Hills District ka la nang roi da shiphew shah ha baroh ki liang naduh ba ngi la ioh ia ka Hill State Meghalaya.
Ha ki snem 1969 – 70 ba dang synshar ka Sorkar Assam ki office sorkar ki la don tang san tylli (1) Ka Office u BDO (2) Office PWD (3) Ka PHC jong ka Health Department, (Ka Sorkar ka la buh ia ka office u EAC ban leh ia ki katto katne ki kam jong ka Sorkar namar ka la jngai than eh haduh Shillong, nga kynmaw u EAC ba nyngkong eh u dei wei u Bah Pyngrope, ka Office jong u ka don hajan ka IB PWD Upper New Nongstoin Police Station, ha kito ki por kiba don kali ha Nongstoiñ ki don tang saw ngut (1) U Late M.r Niandar Syiem u Syiem Khynnah ka Hima Nongstoin.
(2) U Late Dr.Sanderson Dkhar u Medical Officer.
(3) U Late M.R.Reling Marbaniang u Contractor ka PWD (4) U Late Bah Min Byrsat u nongtrei kam la jong.
Ki la don tang ar tylli ki Bus kamai jong u Bah Tabung (Late U Bransis Nongrum) ka dor bai kali na Nongstoin – Shillong ka long Rs 8/- (Phra) tyngka wat la ka dor bai kali ka long kaba tad bha, ki briew ba leit shillong ki duna bha na ki ar tylli ki Bus kim ju dap briew, hap ban kit ruh bad ki mar iew ba bun jait.
Ki Balang Khristan ruh ki dang long tang khyndiat eh, ki Iing Mane ruh ki dang don tang kiba rit eh tang ki iing Mane tap tin bad ker lyntang, ka jingdon ki iing briew ruh ki don tang khyndiat eh.
Ki briew ha kito ki por kham bun dei ki ba duk bha bun ki lah ban shna iing tang ki iing ki barit baria.
Don tang kawei ka surok rit kaba pyn-iasoh na Nongstoiñ – Shillong bad na Nongstoiñ Mawshynrut (Sonapahar) ym pat don surok sha Rambrai na Nongstoiñ, kiba leit skul ki dang duna bha, kiba la Passed BA ki don tang khyndiat ngut kiba la Passed Matrik te ki la kham bun hi, nga ruh nga la passed Matrik na Board of Secondary Education Assam, bad nga dei ruh uwei u rangialeh ban ioh Hill State ha kito ki por ba dang ialeh ban ioh jylla la ka jong.
Naduh ba ngi la ioh ia la ka jong ka jylla Meghalaya la sanphew snem tam mynta ka Nongstoiñ ka la nangroi stet ha baroh ki liang, ka West Khasi Hills ka la ioh la ka jong ka District ha ka por ba long Chief Minister U (L) Capt.
Williamsom A.Sangma u la kyntiew noh ia ka Civil Sub Division sha ka kyrdan District ba pura bad u buh ia ka Nongstoiñ kum ka District Headquarter (ka Nongbah jong ka District) ki briew ki la nangroi ha ki kynran pule puthi, ki la nangroi ha ka kamai kajih, ki briew ki la nangroi ha ka jingdon briew, ki briew kila nangtei ia ki iing ki sem kiba bha da ki iing dewbilat kiba ar, lai mala.
Ki briew ki nangioh thied kali mar ar, lai tylli, ki kali ba bha kat haduh ba jaka pynieng kali ruh ym don jaka shuh wat la ia ki surok la nang pynheh ngi la ioh ruh ia ka surok pynieng kali ruh ym don shuh wat la ia ki surok la nang pynheh ngi la ioh ruh ia ka surok National High Way kaba heh kaba pyniasoh ia ka Shillong bad Tura kaba iaid lyngba ka Nongstoiñ kane ka la iarap shibun eh ia ki paidbah.
Ki pait Riew Ngeit Khristan ki la nang roi stet ki la tei ki iing mane kiba heh bad ki ba itynnad bha na ki iingmane ki barit la nang lah ban tei noh da iingmane dewbilat kiba heh bad itynnad bha, kane ka pynpaw shynna ba ki Khristan kila nang roi shibun.
U Blei u la kyrkhu kyrhai ia ki ha la ka sngi.
Ki kynhun Balang kiba la kham roi stet ha Nongstoin ki long ka Balang Presbyterian, Balang Catholic, Balang U Blei.
Ka thain Mawshynrut, thain Rambrai West Khasi Hills ki la nangri bad nang kiew shibun.
Ka jingroi bad kiew stet ha ki liang baroh kala long kumba shiphew shah naduh ba ngi la ioh ia ka Hills State Meghalaya.
Nga ngeit ba ka jingnang kiew nang roi ka long ruh baroh ka State Meghalaya tangba ngam tip haduh katno shah ki la nang roi namar ngam tip mynshuwa kumno ki long.
Ka Sorkar Meghalaya kawei hadien kawei pat ka Sorkar ka la leh iaka bynta ban pynroi ia ka jylla ym don hok ban kam ba tang kawei ka Sorkar ka la leh lut iaki kam pynroi.
Kyrmen ka Nongstoiñ kan nang iai kiew irat.
Ka jingiashim bynta pyllien pyllien ki nongsynshar shnong ha ka saiñ hima sima da kaba ia ai jingkyrshan ia u kyrtong ba ki mon ban ieng ialeh ia ka elekshon ka long shisha ka kam ka bym dei, namar ka ktah ia ka shongsuk shongsain ha ki shnong ki thaw.
Ka jingiashim bynta ki Rangbah shnong ban ai jingkyrshan ia ki kyrtong ka wanrah ka bishni ka pihuin ha ki shnong ki thaw haba pynlong jingialang ialap elekshon.
Ka long ka jingleh ka bym pynsngewtynnad ia ka jingsngew u paidbah ba bun.
Kane ka jingkhang ia ki nongsynshar shnong ban ia don bynta ha ka politik kam dei tang ia ka KHADC ban khang, hynrei ka District Administration ka dei ban khang ia ki nongsynshar shnong ban ia don bynta ha ka politic.
Bad dei ban pynduh noh ia ka Senad jong kito kiba ialeh pyrshah bad ia shim bynta ha ka sain sima sima.
Ki nongsynshar shnong ki dei ban ieng pdeng ha kaba ia dei bad ka sain hima sima.
Kane ka long ka jingiohi jongngi ki riew paidbah halor ka jingdon kti ki nongsynshar shnong ha ka sain hima sima ne ban kanbas elekshon na ka bynta uno uno u kyrtong.
Ka Friends United XI ka la pynliem noh ïa ka Ummulong Sports Club da 1 wiket ha ka lympung ïalehkai kriket kaba la tip kum ka “Open to All Cricket Tournament" ba pynïaid da ka West Jaiñtia Hills District Cricket Association (WJHDCA) ha madan ïalehkai ka shnong Khliehtyrshi ha ka sngi Saitjaiñ.
Kane ka jingkhur nam jop jong ka Friend United XI ka dei lyngba ka jingïa-lehkai bha u Kishan Lyng -doh uba la ïoh ban tied marwei haduh 156 run tang na ki 75 tylli ki bol.
Haba phai sha ka jing-ïakhun, ka Ummulong kaba la tied nyngkong ka la lah ban kamai haduh 265 run na ki 35 over bad hap 7 wiket.
U Rejoice Gassah u la tied 123 run bad u Heisniaw-langki Lamare u la tied 44 run.
Katba na ka liang ki nongka-wang bol ka Friends United XI, u Pyrkhat Sari u la khur 3 wiket bad u Shadap u la ïoh 2 wiket.
Haba beh ïa katei ka thong kaba heh, ki nongtied ka Friends United XI ki la lah ban kot ha ka over kaba 33.4 da kaba kamai 268 run bad hap noh 9 wiket bad kane ka la wan ruh lyngba ki 156 run ba la tied da u Kishan.
Ki nongkawang bol ka Ummulong kiba ïoh khur wiket ki dei u Cameo Lamare uba la pynhap 4 wiket bad u Wellmanson u la khur 2 wiket.
Da ka jinglah ban tied haduh 156 run, ka la pynlong ïa u Kishan Lyngdoh ban ïoh khur syndon ïa ka nam ‘Man of the Match’ bad kane ka dei ka sien kaba lai ïa u ban khur ïa kane khusnam ha kane ka lympung.
Da kane ka nam jop ka Friends United XI kala ïoh ban buh jaka ïalade ha ka kyrdan jong ka semi-final na ka pool B bad ka Efty United XI Mynso ruh ka la ïoh rung sha ka semi-final na ka pool A.Kawei na ki nongialehkai ba pawkhmat jong ka ri India ka Ankita Shrivastava ha ka jingshimbynta ka jong ka mynta ha ka lympung ialehkai kaba la long ha Perth ka World Transplant Games 2023, katei ka nong-ialehkai ka la lah ban khur haduh 3 tylli ki takma naduh ba ioh mihkhmat ia ka ri sha katei ka lympung ialehkai.
Kane ka nongialehkai, 29 snem, kaba la lah ban ialehkai bha naduh kaba sdang ha katei lympung, ka la lah ban khur ia kawei ka takma Ksiar na ka jing-ialehkai Long Jump da ka jinglah ban kynthih ha ka jingjngai kaba 3.06m bad ar tylli ki takma Rupa ka ioh khur na ka 3,000m Racewalk (Power walk) na ka bynta ki kynthei bad ruh na ka jingialehkai Shot-Putt ha ka jinglah ban kawang ha ka jingjngai kaba 28.31m.
Kumba ka long, katei ka lympung ialehkai ka long ka lympung kaba kordor jong ka kam ialehkai bar-ri ia kaba la pynlong da ka Olympics Association, ha kaba ki jing-ialehkai ha ka lympung ki plie ia ka jynkhang na ka bynta kito ki nongialehkai kiba lah shah kylliang/weng (transplant) ha ki dohnud, tor, khyllai, ksang bad kiwei  ki bynta jong ki dkhot-met ba shapoh jong u briew.
Kumta ha ka lympung ialehkai jong une u snem ba mynta, katei ka lympung ka la lah ban lumlang ia ki 3,000 ngut ki nong-ialehkai kiba lah shah kylliang/weng  (Transplant) ha ryngkat lang bad ka iing ka sem jong ki bad ki nongkyrshan jong ki na ka bynta ban lehkmenlang ia ka sap ialehkai kaba lah ai ha ki.
Ha katei ka lympung ialehkai lah sakhi ruh da ki nongshimbynta kiba lah wan na kylleng ki ri ka pyrthei ban ia aireng da ka mynsiem ba shynrang bad ba rhem ha ka lympung.
Ha katei ka lympung iakhun, ka Ankita  ka la lah ban ialehkai bha bad kaba la lah ruh ban ioh ia ka jaka ha ka thup ba 3 ha baroh ki rynsan ialehkai kiba ka lah shimbynta bad ka jingiaid lynti ka jong ka ha ka tei ka lympung kam shym la long kaba suk ha kaba ka lah hap ban iakhun pyrshah ia ki jingeh kiba bun naduh ka jinglong jingman ka met ka phad bad ki jingsngew-briew kiba  don hapoh jong ka na ka bynta ban ioh biang ia ka lynti kaba ka don mynta hadien ba ka la long kaba bit na ka bynta ban ai sngewbha   da 74% ia u Liver jong ka na ka bynta ban pyllait im ia la ka jong ka kmie.
Ka jingtrei shitom bad ka jingaiti ialade ha ki kam ialehkai khlem pep ka lah pynioh ha ka ia u soh uba bang bad ba thiang.
Ha kane ka khubor la ong ba uwei u briew na ka thaiñ North Carolina hapoh United States, u la siat ia kawei ka khynnah 6 snem bad kumjuh ruh ia ka kmie- u kpa jong ka tang namar ka jingleit poi rung jong ka ball ‘Basketball’ sha ka phyllaw iing jong u.
Ia utei u briew la ithuh kum u Robert Louis Singletary, uba la don 24 snem ka rta bad u la leit ban pyndem hi noh ialade hadien ar sngi jong katei ka jingjia.
Watla katta, la ong ba ia katei ka khynnah bad ka kmie jongka, la pyllait mih noh na jaka sumar hynrei u kpa pat u dang don hapdeng ka jingsumar namar ka jingshitom bad jingmynsaw ka la jur.
Na ka liang ki pulit, ki dang pynkhreh ia ki kyndon ban pynngat ia utei u briew katkum ka aiñ namar katei ka jingleh pynkheiñ aiñ jong u ha katei ka jingjia, da ka jingthmu ban shim ia ka jingim jong kitei ki 3 ngut ha katei ka sngi.
Ki para marjan jong katei ka iing, ki la iathuh ba ha katei ka por ba ka bol ka leit sied shapoh ka phyllaw iing jong utei u briew, katei ka khynnah rit ka la pyrshang ban leit rung bad ban shim ia katei ka bol hynrei la ong ba utei u briew u la hylla bad kynhied ia katei ka khynnah bad kumta, uwei na kitei ki khynnah kiba ïalehkai lang badka, u la leit ban pyntip sha u kpa jong katei ka khynnah, kumta utei u rangbah u la leit sha utei u briew bad ong ba um dei ban leh kumtei ne ban pyni bor ia ki khyllung- khynnah namar kim pat tip eiei bad kumta u la khot ban ïakren da kaba jai-jai.
Hynrei ha mar katei ka por ba utei u kpa bad ka kmie ki dang leit ban ïakren bad utei u briew, u la leit rung pynstet sha iing bad wanrah pynban da ka suloi, ha kaba u la siat ia baroh kiba tur sha ka iing jong u bad baroh 3 ngut ki la shu ia mynsaw bad thiah hajuh.
Kumta, ki para marjan ki la iathuh ba kim shym poi pyrkhat ban iohi ia utei u briew ba un siat ia ki namar ym ju don napdeng kitei ki para marjan ki ban leh kumtei khamtam haba dei ia ki kam khyllung- khynnah.
Katei ka khynnah 6 snem, ka la iathuh ba utei u kuli u la leit dei naka bynta jong ka ngab jongka, hadien kata, utei u briew u la siat sa ia u kpa jongka na ki bynta ba shadien jong ka met.
Ki bor ba dei khmih ki la ong ba ka jingduna jong ka jingpyllang jingbam ka la buh jingkhuslai shibun ïa ka sorkar khamtam hadien ka jingshah pynjulor bun jong ki jingthung jingtep na ka jingwan hap kynsan jong u slap bad u phria ha ka aïom ka bym pat dei kata ha ki bnai ba la lah.
Kumba la khmih bniah la ong ba kane ka jingduna jingbam ka lah ban buh jingma ïa ka jylla Madhya Pradesh na ka bynta ki snem ban wan khamtam hadien ka jingshah pynjulor jong ki jingthung jingtep.
Kumba la sakhi, la ong ba hadien ka jingjur jong ki jingshah pynjulor jong ki jingthung jingtep ha ka jylla baroh kawei, ki nongrep ki la ïathuh shai ba mynta ka la shem jingeh na ka bynta jong ki ban ïoh ban pyllang jingbam na ka daw jong ka jingjur palat ka jingjulor jong ki jingthung jingtep khamtam na ka jingwan hap jong u slap u bym dei ban hap ha ka aïom ba dei ban hap bad kiwei pat ki jingthombor jong ka mariang khamtam haba wan ka jingshlei um.
U Myntri Rangbah jong ka Madhya Pradesh u Shivraj Singh Chouhan u la hukum ïa ki bor ba dei khmih ba ki la dei ban ai da ka jingbatai kaba bniah ha kaba ïadei bad ka jingleit jurip jong ki ïa ki jingthung jingtep kiba la shah pynjulor na ka daw jong ka jinghap jong u phria bad ka jingwan hap jong u slap bad jingshlei um khlem dei ka aïom hap slap ha ki katto katne ki bynta jong ka jylla khnang ba ki nongrep kiba la shah ktah jur kin ïoh ïa ki lad jingïarap.
Ki nongrep kiba la shah ktah jur ki la dei ban ïoh ïa ka bailutksan, kynthup ha kaba ïadei bad ki jingïarap kiba hap hapoh ka Crop Insurance Scheme, la pynbna u Myntri Rangbah.
U la ong ba ka sorkar borabor ka la ïeng na ka bynta ki nongrep bad “kan sa leh na ka bynta ki jingdonkam baroh ha kaba ïadei bad ka jingïakynduh jingeh jong ki ha kaba ïadei bad kane ka jinglong jingman".
Baroh ar kata ki nongïalam jong ka BJP bad ki nongïalam jong ka seng Congress ki la dawa ïa ka jingtip kaba bniah ha kaba ïadei bad ka jingpynlong ïa ka jingwad bniah halor ka jingshah pynjulor jong ki jingthung jingtep ha ka thaiñ Gwalior-Chambal bad Central MP.“Hashwa ki la dep ban mad jingeh lypa na ka jingbym ïoh ïa ki symbai bad ki dawai pynïap khñiang, ki nongrep jong ka jylla mynta ki la ïakynduh jingeh sa ha kaba ïadei bad ka jingshah pynjulor jong ki jingthung jingtep na ka daw ka jinghap jong u slap bym dei por bad hajuh ka por ka jinghap jong u phria.
Ngi buh ka jingdawa ba hadien ka jingpan jingtip ba bniah jong ka sorkar ha kaba ïadei bad ka jingshah pynjulor jong ki jingthung jingtep yn bud sa ka jingai ïa ka bailutksan na ka bynta ki nongrep," la ong u nongïalam jong ka seng Congress u Kamal Nath.
U MP jong ka seng BJP u KP Yadav u la phah shithi sha u Myntri Rangbah bad sha u Myntri uba dei khmih ïa ka tnat ka rep ka riang, ha kaba u la batai shai ïa ka jinglong jingman ha ki shnong kiba kynthup ïa ka Shivpuri, Ashok Nagar bad Guna distrik na ka jingshah pynjulor jong ki jingthung jingtep.
Kane ka jingthmu ban ai jingïarap ïa ki nongrep ka long shi bynta ban kyrshan ïa ki ha kaba kin lah ban khie khlieh na ka bynta ban sdang ïa ka kam rep jong ki ha ka aïom bet.
Na ka liang ki nongrep ki la pynpaw ba kan don ka jingeh kaba khraw lada ka jingshah pynjulor jong ki mar rep kan ïai bteng ha ki aïom ot jong ki snem ban wan, khamtam ba ka jingpyllang bam ka la shah ktah jur naduh ka jingwan lynshop jong ka khlam Covid-19.
Ha kaba ïadei bad kane ka bynta, na ka liang ka sorkar ka la ïaleh katba lah ban ai ka jingkyrshan ïa ki nongrep khnang ba kin lah ban kyrshan bad ban lah ban pynmih shuh shuh ïa ki jingthung jingtep ha ki snem ban wan.
Ka Sri Lanka ha ki khyndiat sngi ba la leit, ka la pyntikna ia ka khubor ba la ïohsngew ba ka China ka thmu ban phah pynpoi palat 1,00,000 tylli ki shrieh ba la sdang duh jait.
Kane ka long ruh wat hapdeng ka jingpyrshah na ki tnat mariang haba iadei bad katei ka jingthmu jong ka.
Ka tnat ka rep ka riang bad ka tnat mariang jong ka Sri Lanka, ka la iathuh ba kawei ka kompeni China kaba don jingiadei bad ka Zoological Garden hapoh ka ri, ka la phah ban pynpoi ia kitei ki jait mrad sha katei ka tnat na China namar ka jingsdang duh jait jong utei u jait mrad ha China.
Hynrei, la ong ba ka Sri Lanka kan ym lah ban phah lut haduh baroh kattei 1,00,000 ha kajuh ka por shisien phah, hynrei ka Sri Lanka ka mynjur ia katei ka jingpan jong ka China ruh namar ka jing julor bun jong ki jingthung- jingtep bad ka rep ka riang namar ka jingbun palat jong ki shrieh hapoh ka ri.
Kumta la ong ba ka Sri Lanka, kan ym phah sha China da kito ki shrieh kiba don ha ki jaka ba la buh kyrpang ban pynneh- pynsah, hynrei yn shim na kito ki jaka rep- jaka riang bad kiba la shu roi satah khlem lah shuh ban synshar ne ban tehlakam.
La ong ba kitei ki jait shrieh ‘Toque Macaque’  ki long kiba jyllei bha hapoh Sri Lank, hynrei ka International Union for Conservation of Nature (IUCN) ka la pynrung ia kitei ki jait shrieh hapoh ka thup jong ki jait mrad kiba la jan duh jait noh syndon.
Ha ka taiew ba la leit, ki Myntri ka Sri Lanka ki la iathuh ba ka China ka la pan kumba 1,00,000 tylli kitei ki jait shrieh, khnang ba yn ioh ban thep pat ha ki 1,000 tylli ki jaka ri mrad ha China.
La ong ba ka Sri Lanka ka kwah ban buh ia kitei ki mrad hapoh ki jaka ri mrad ‘Zoo’ jong lade ruh, namar la ong ba ki tnat ba dei khmih jong ka Sri Lanka ki la dep khang pyrshah ban khaïi ne ban shalan ia kino kino ruh ki jait mrad hynrei katei ka jingpan jong ka China ka leit jia ruh ha kum kane ka por ba ka ri ka dang donkam pisa bha bad ka don ruh hapdeng ka lanot ka kyrduh.
La ong ba ka Sri Lanka ka la pynduh ia katto katne ki jait mrad kiba ka don kynthup naduh ki shrieh, ki klew bad kiwei de ki jait mrad, ha kaba ka la ailad ia ki nongrep ba kin pyniap noh ia ki ynda ki la jyllei palat bad haba ki la pynduh pynjulor ia ki jingthung- jingtep jong ki.
Naba la sakhi ba ka jingtih beaiñ ïa ki mar poh khyndew ha ki bynta khappud ka la buh jingma shibun, ki bor sorkar ki la buh da ka jingmaham ban kem ïa ki briew kiba dang bteng ïa ka jingtih beaiñ ïa ki mar poh khyndew khamtam hadien ba ki la ïoh jingthoh ba la dei ban sangeh noh ïa kine ki kam beaiñ jong ki kiba buh jingma ha kiba bun rukom.
Kum shi bynta ban ñiew ba ka jingdon jong ki par tih mar poh khyndew ha ki thaiñ kiba don ha ki bynta khappud jong ka Indo-Pak ha Punjab kum ka bynta kaba ap jingma ha ka liang ki lad jingïada ïa ka ri, u Lat jong ka jylla Punjab u Banwarilal Purohit u la ong ba lada lap ïa kino kino ki briew ba donkti ha kum kine ki kam beaiñ la dei ban pynngat ïa ki ha ki kyndon jong ka aiñ.
U Purohit, uba la don bynta ha ka jingleit jngoh ïa ki shnong kiba don ha ki bynta khappud, u la bthah ïa ki heh sorkar ba ki la dei ban khmih bniah bad ban peitngor bha halor ka jingdon jong kine ki par tih marpoh khyndew ha ki bynta khappud.
U la ong ba ha ryngkat kiwei pat ki kyndon la dei ban pynngat ïa ki briew kiba donkti ha ka ban tih beaiñ ïa ki marpoh khyndew ba bun ha ki bynta khappud.
“Ka jingshngaiñ hapoh ka ri ka la ap jingma bad ym lah ban pdiang lada jia ei ei na kane ka jingleh thurmur.
La ïoh khubor ba ki la don ki jingïasngewthuh jingmut lang jong ki pulit bad ki nongpynkheiñ aiñ ha ki katto katne ki thaiñ kiba don ha ki bynta khappud bad la dei ban pynduh noh shi syndon kum ïa kine ki kam sniew," u la ong ha ka jingïakren bad ki nongpynïaid shnong jong ki shnong kiba don ha ki bynta khappud.
Kine ki jingkren jong u ki la long khyndiat sngi hadien ba ki shipai ka tnat Border Security Force (BSF) ki la phah jingtip sha ka Punjab and Haryana High Court ba ka jingtih ïa ki marpoh khyndew ha ki bynta khappud ka la nang ïai bteng haduh mynta.
Nalor ka jingktah ïa ki tyllong um ba bun jong ka wah Ravi, ka la buh jingma ruh ha kaba ïadei bad ka jingshngaiñ hapoh ka ri, la ong ki shipai ka tnat BSF, u la ong.
Kum shi bynta ban lah ban buddien ïa ki lehnoh kiba la donkti ha ka kam thombor kaba dang jia shen ha Poonch, ki pulit ki la pyntreikam lang da ki kor ki bor, ki kynhun pyllip bom bad ki ksew sma dien ban lap ïa ki lehnoh kiba la donkti ha ka ban pynïap ïa ki shipai.
Ka kynhun NIA, kynthup u Deputy Inspector general bad ki heh pulit jong ka kyrdan Superintendent, ki la leit ban jurip bniah ïa ka jaka ba la jia ka jingshah thombor jong ki shipai ha Poonch kaba don ha  J&K.Ki shipai ka tnat Indian Army bad kiwei pat ki shipai ïada ki la pynlong ïa ka jingleit thwet lehnoh kaba jur khnang ban ïoh ban kem bad ban ïakhun pyrshah ïa ki lehnoh kiba la donkti ha ka kam thombor kaba la jia ha Poonch ha kaba ka trok kaba la shong da ka kynhun jong ki shipai ka la shah thombor ha ki lehnoh ha kaba ki la don kumba san ngut napdeng jong ki kiba la ïap.
Ka kynhun  National Investigation Agency (NIA) ka la leit jurip bniah ïa ka jaka ba la jia ka jingshah thombor jong ki shipai.
Hapoh ka kynhun NIA, la kynthup ruh ïa u Deputy Inspector General bad ki Superintendent of Police Rank Officer.
Ka kynhun pyllip bom bad ka kynhun Special Operations Group (SOG) jong ki pulit ka Jammu & Kashmir ki la poi ha katei ka jaka kaba ha Bhimber Gali kaba don ha Poonch ha kaba ki la don kumba san ngut ki shipai kiba la duh noh ïala kajong ka jingim ha ka jingshah thombor ha ki lehnoh.
Ka la don ka jingleit thwet kaba jur ïa ki lehnoh ha ki bynta ki khlaw kiba don ha ka thaiñ Bata-Doriya ha Jammu & Kashmir na ka bynta ban ïakhun pyrshah bad ban ïohkem ïa ki lehnoh.
Ïa ki shipai kiba la shah pynïap ha katei ka jingjia la ithuh da ka kyrteng kum u Havildar Mandeep Singh, Lance naik Debashish Baswal, Lance naik Kulwant Singh, Sepoy Harkrishan Singh bad u Sepoy Sewak Singh kine ki la trei ha ka kynhun Rashtriya Rifles jong ka tnat shipai India Army bad ki la shah pyntreikam ha kane ka thaiñ na ka bynta ban ïakhun pyrshah ïa ki lehnoh.
Ki la don kumba katto katne tylli ki khubor ba la ïoh pdiang kiba la pynshihsa ba ka thaiñ Bata-Doriya ka la shah kerkut bad la pyndonkam da ki Drone bad ki ksew sma dien na ka bynta ban buddien ïa ki lehnoh.
U Chief of the Army Staff General u Manoj Pande bad baroh ki heh ka tnat shipai Indian Army ki la leh burom khatduh na ka bynta kine ki shipai kiba la shah pynïap.
U Myntri ka tnat ïada ri u Rajnath Singh u la ïoh ïa ka jingbatai bniah halor ka jingjia na u Army Chief General Manoj Pande ha kaba ïadei bad ka jingïap jong ki san ngut ki shipai.
Katkum ka jingïoh jingtip na ki pulit jong ka Jammu & Kashmir, la ong ba ym duna ïa ki hynñiew ngut ki lehnoh jong ka kynhun Lashkar-e-Taiba kiba la don bynta ha ka ban leh ïa ka kam thombor ha kaba ki la siat da ki ‘namding bad ki bom kawang kti bad siat ruh da ki suloi pyrshah ïa ki shipai jong ka kynhun RR kiba la shong ha ka trok.
Haduh ba la thoh ïa ka khubor ym pat lah ban tip tikna ïa ka daw tynrai ha kaba ïadei bad ka jingkem ding bad ka jinging jong ka trok ba kitei ki shipai ki la shong ha ka por ba ki la shah thombor.
Ka Press Information Bureau, Guwahati ha ka 21 tarik mynta u bnai ka la pynlong ïa ka Webinar halor ka “Untold Stories of the Freedom Struggle from North East India", ka kot ba la thoh da u Nongthoh khubor ba la tbit bha bad u nongthoh kot u Dr.Samudra Gupta Kashyap.
Ki nongïashim bynta ha kane ka webinar ki kynthup ïa ki nongthoh khubor na kylleng ka thaiñ shatei lam mihngi.
Ïa ka ‘webinar’ la pynïaid da u B.Narayanan, Director General, North East Zone, Tnat Information and Broadcasting, Sorkar India.
Haba ai jingkren pdiang sngewbha u Narayanan u la ong ba ka webinar ka thmu ban ïa phylliew jingmut ia ki bynta ba kongsan jong ka kot ba la thoh da u Dr.Samudra Gupta Kashyap.
U la ong ba kane ka kot ba la pynmih da ka Publications Division jong ka Tnat Information and Broadcasting ka dei ka jingpyrshang ban pyni ïa ki jinglenlade ba khraw jong ki nongïakhun laitluid jong ka thaiñ shatei lam mihngi.
Ka jingthmu ba kongsan jong kane ka ‘webinar’ ka long ban pynpoi ïa ki khana jong ki ‘riewshlur bym shym la paw pyrthei sha ki paidbah, u la bynrap.
Haba kren shaphang kane ka kot, u Narayanan u la ong ba kane ka kot kan ïarap ïa ka pateng ban wan ban tip shaphang ki jingnohsynniang bad ki jinglenlade jong ki mongïakhun laitluid jong ka thaiñ.
Ha ka jingai jingkren jong u, u Dr.Samudra Gupta Kashyap u la ong ba kane ka kot ka peit bniah ïa ki jinglong ba shlur bad ki jinglenlade ki briew na kane ka thaiñ, da kaba wanrah jingshai halor ka jingnohsynniang jong ki sha ka jingïakhun laitluid jong ka ri.
U la ong ba ki khana jong ka jingieit ri bad ki jinglenlade jong ki nongïakhun laitluid jong ka thaiñ shatei lam mihngi ym shym la don jingthoh kiba la pynneh ha ka rukom kaba biang.
Ka jingbym kynthup ïa ki khana jong ki jingïakhih pyrshah ia ka jingsynshar ki phareng jong ka thaiñ ha ki kot histori bad ki kot pule ka la ïalam sha ka jingngeit ba ka thaiñ shatei lam mihngi kam shym la don bynta eiei ha ka jingïakhun laitluid, u la bynrap.
U la ong shuh shuh ba ka jingwanrah ïa ki khana na kylleng ka thaiñ shatei lam mihngi ka long kaba eh shisha namar ka jingbym don jingthoh ïa bun ki jingjia.
U Dr Kashyap u la kren shaphang ki kam jong kine ki riewshlur ba ieit ri kum u Maniram Dewan bad KushalKonwar jong ka Assam, Ranuwa Gohain jong ka Arunachal Pradesh, Tikendrajit jong ka Manipur bad kiwei kiwei.
U la kren sani halor ka khana jong u Maniram Dewan, ka jingïakhun jong ka Saraighat, ka jingïakhih ki paidbah ha Phulaguri, ka bynta jong ki longkmie jong ka thaiñ shatei lam mihngi bad kiwei kiwei ha ka ‘webinar’ ba la pynlong ha katei ka sngi.
Ha kane ka ‘webinar’ la iadon lang ruh ki ophisar jong ka Press Information Bureau bad Central Bureau of Communication jong ka thaiñ shatei lam mihngi.
Ka kot ba la tip kum ka “Untold Stories of the Freedom Struggle from North East India" ka dei kaba la pynmih da ka Publications Division jong ka Tnat Information and Broadcasting, kum shi bynta ka ‘Azadi Ka Amrit Mahotsav’.
Ka kot ka batai shaphang ki khana jong ka jingieit ri, ka jingshlur bad ki jinglenlade na kylleng ka thaiñ shatei lam mihngi bad kumjuh ruh ki jingïakhun bym shym la ïoh jingithuh ba ka thaiñ ka la ïakhun pyrshah ïa ki sahep Bilat kiba biang ki tiar ïakhun pyrshah.
U Myntri Rangbah jong ka jylla Assam, u Himanta Biswa Sarma ha ki khyndiat sngi kiba la leit noh u la pyntip ba naduh u bnai Rymphang jong une u snem ba mynta, ki la don haduh 7 ngut ki nongshong shnong ka thaiñ Kamrup (Rural) District kiba la duh ei ïa la ki jong ki jingim bad 63 ngut kiwei pat kiba la ïoh ïa ka jingpang Hepatitis A.Kat kum ki jingïoh lum khubor la ïathuh ba ha ka sngi Balang ba la dep, na ka liang u Myntri Rangbah u la leit ban jngoh ïa ka thaiñ Loco Colony bad leit ruh ban ai ïa ka khubor sngewlem sha ka longïing jong uwei u nongpang u ba la khlad ha katei ka sngi.
Na ka liang u Myntri Rangbah u la pyntip ba tad haduh kane ka kynti kaba mynta la dep ban ‘test’ ïa 402 tylli ki nongmuna bad la shem bad 62 ngut ki don ïa ka jingpang Hepatitis A.Kumjuh ha ka Sngi Balang ba la dep la shem shuh shuh ba ki la don 9 ngut kiba la ïoh ïa katei ka jingpang.
La ïoh jingtip ba bun na ki briew kiba la ïoh ïa katei ka jingpang ki dei ki nongshong shnong kiba na ka thaiñ Amingaon jong ka distrik.
Halor ka jingsaphriang jong ka jingpang, na ka liang u Myntri Rangbah u la bthah ïa ki bor ba halor ba kin shim ïa ki lad ki lynti khnang ba yn lah ban tehlakam ïa ka jingsaphriang jong ka jingpang bad kumjuh ruh ban pynbiang ïa ki lad jingsumar kiba paka na ka bynta ki nongshong shnong kiba la ïoh ïa katei ka jingpang.
U Myntri Rangbah u la bthah ruh ïa ki bor pynïaid distrik ba kin pynlong ïa ki ‘medical health camp’ bad pyntip ruh ba ha kitei ki lympung yn sa wan ban ïashim bynta da ki doktor kiba na Gauhati Medical College Hospital.
Kat kum ka jingïathuh jong u Joint Director of Health Services ka Kamrup (R) District – Mohitosh Banerjee u la pyntip ba ha ki ar taiew kiba la leit noh ki la don haduh 4 ngut ki nongshong shnong ka thaiñ kiba la khlad hadien ka jingïoh ïa ka jingpang Hepatitis A.U la pyntip shuh shuh ba ka Hepatitis A ka dei ka jingpang kaba saphriang na ka jingtngit jong ka um bam um dih.
U la ïathuh shuh shuh ba ïa ki rynsan pynsgewthuh paidbah la pynsdang ha bun tylli ki thaiñ kiba la shah ktah ha katei ka jingpang bad na ka liang ki nongtrei ka tnat koit khiah ki la leit ruh ban jurip ïa ki ïing ki sem jong kitei ki thaiñ bad bthah ruh ïa ki nongshong shnong ba ki dei ban leit mih sha ki doktor lada ki don ïa ka jingpang shit met bad kiwei kiwei ki jait jingpang.
Ki katto katne ki thaiñ kiba la shah ktah na ka jingsaphriang jong ka jingpang Hepatitis A ki kynthup ïa ka Loco Colony, Madhyam Khanda, No 26 Colony, Hatat Colony, Kalibari, Srinathpatti bad ka thaiñ Moriyapatti.
Halor ka jingsaphriang jong ka jingpang, la ïathuh shuh shuh ba na ka liang u Deputy Commissioner Keerti Jalli u la pynlong ruh ïa ka jingïalang kaba kyrkieh bad ki heh sorkar ka North East Frontier Railways bad jong ka tnat Public Health and Engineering Department (PHED).
U Bah Lambokstarwell Marngar un sa shimti biang kum u President uba khatsan jong ka Khasi Students’ Union (KSU) bad u Bah Donald Thabah kum u General Secretary, katba u Biangbor L Paliar kum u Vice-President.
Kane ka long hadien ba ki la jop suk ïa kane ka shuki namar bym don kyrtong ba ïakhun.
Kane ka jingshah jied biang kine ar ngut ki nongïalam ka dei hadien ba ka Election Committee ka la dep peit bniah lut ïa ki kot ki sla hadien ba la kut ka jingthep kyrteng ha ki kam bapher bapher.
Ka Election Committee ba la jied da ka Central Executive Committee (CEC) jong ka Khasi Students’ Union (KSU) ban pynïaid ïa ka ilekshon kaba XV sha ka ophis trei kam jong ka KSU na ka bynta ka samoi trei kam 2023-2026, ka la rai ban pynlong ïa ka ilekshon ha ka 06 tarik u Jymmang, 2023 naduh ka por 8 baje mynstep haduh 3 baje janmiet ha Dinam Hall, Jaïaw, Shillong.
Kumta ka Election Committee ka la dep ban bishar lut ïa ki kot ki sla jong baroh ki kyrtong ha ka 22 tarik u Ïaïong 2023, ki ban ïashim bynta ha ilekshon kaba khatsan (15) jong ka Khasi Students’ Union (KSU).
Kine harum ki long ki kyrteng jong ki kyrtong ki ban ïashim bynta ha kane ka ilekshon: President Lambok Starwell Marngar (bym don nongïakhun), Vice President Biangbor L Paliar (bym don nongïakhun), General Secretary Donald V Thabah (bym don nongïakhun), Assistant General Secretary ki don saw ngut; kita James Hitler Mawphniang, Reuben A Najiar, Shelkitbok Kharbani, Eddie Malngiang, Organising Secretary ki don lai ngut; kita Raymond Kharjana, Gary N Mawlieh, Samuel Shabong, Education Secretary ki don lai ngut, kita Nangrikupar Malngiang, Richestson Malngiang, Pynkmenlang Samiet, Information & Publicity Secretary ki don san ngut; kita Pynshai Kupar Dkhar, Pynshai Borlang Rani, Sainkupar Syngkli, Melajied Khongbuh,  Mekenson Marbaniang, Office Secretary ki don lai ngut; kita Alerick Kharjana, Samuel L Nonglait, Spaindarsing Lyngkhoi, Sports & Cultural Secretary ki don saw ngut; kita Badonbok Malngiang, Cleenstar Shabong, Eric A Nongkynrih, Hopefulborn L Mawnai, Environment Secretary  ki don haduh phra ngut; kita Apporlang Thabah, Badonkupar Kharmalki, Basuklang N Khongwar, Dusterwell Lyngdoh, Franky K Pathaw, Lester Nongbet, Mesadapbor Skhembill bad Shiningstar Kharbihkhiew.
Kane ka long katkum ka kyrwoh ba la phah da u Bah Danny M Khyriem, Chairman Election Committee bad Bah Samuel B Jyrwa, Secretary Election Committee Khasi Students’ Union.
Ka All Tribal Students’ Union Manipur (ATSUM) ha ki khyndiat sngi kiba la leit noh ka la pynpaw ïa ka jingpynrem bad jingpyrshah kaba jur halor ka hukum jong ka High Court jong ka jylla Manipur kaba la bthah ïa ka Sorkar Jylla ba kan pynrung noh ïa ki jaitbynriew Meitei ha ka thup Scheduled Tribe (ST) jong ka jylla.
Na ka liang ka ATSUM ka la kynthoh ba katei ka rai jong ka ïing kashari ka long pyrshah ïa ka jingthrang bad jingangnud jong ki nongshong shnong trai muluk jong ka jylla.
Ka la pynbna ruh ba ka 19 tarik mynta u bnai (ka sngi ba la pynmih ïa katei ka rai) kan dei ka sngi kaba ki nongshong shnong trai muluk jong ka jylla kin ïai kynmaw shirta kum ka ‘Black Letter Day’.
Halor ka rai jong ka ïing kashari, la ïathuh ba na ka liang ka ATSUM ka la khot ruh ban pynlong da ka jingïalang kaba kyrkieh hapdeng ki seng samla trai muluk ban ïasyllok halor katei ka mat.
Na ka liang ka seng ka la kynnoh ba ka jingdawa ban ïoh ïa ka kyrdan ST da ka jaitbynriew Meitei kaba dei ka kynhun jaitbynriew kaba la kiew la roi hajan ki liang baroh ka dei kawei na ki jingdawa kaba ym shym la don nongrim eiei bad kaba la wanrah ruh ïa ka jingkhih kaba jur hapdeng kiwei kiwei ki kynhun jaitbynriew trai muluk jong ka jylla kiba ïoh ïa ki lad jingïada na ka Konstitushon jong ka ri.
Na ka liang ki nongïalam jong ka ATSUM ki la ong ba ka jaitbynriew Meitei kam shym la don hok satia ban ïoh rung ha ka thup kyrdan ST jong ka jylla.
Na ka liang ki nongïalam jong ka ATSUM ki la pynrem ruh ïa ka sorkar jylla bad ong ba dei na ka jingkheiñ sting jong ka ba ka ïing kashari ka la pynmih ïa katei ka hukum.
Ki nongïalam ka ATSUM ki la pyntip ruh ba na ka liang jong ki, kiin shim ïa ki sienjam kiba kyrpang ban pynsngewthuh ïa ka sorkar jylla hashwa ba kan leit ban ai ïa ka jingmut sha ka Sorkar Pdeng.
Ki la pyntip ruh ba na ka liang ka seng, kan dang ïai bteng ban pyrshah ïa ka jingdawa jong ka jaitbynriew Meitei ban ïoh ïa ka kyrdan ST.Ha ka jingïalang kaba dang shu dep ban pynlong la ïathuh ba na ka liang ka HAC ka la pynmih ïa ka rai ban pyrshah ïa ka hukum jong ka ïing kashari ban bthah ïa ka sorkar jylla ban pynrung noh ïa ka jaitbynriew Meitei/Meetei ha ka thup ST jong ka Konstitushon jong ka ri India.
Na ka liang u chairman ka HAC – Dinganglung Gangmei u la kynnoh ba ka ka HAC kaba dei ka Constitution body of Hill Areas jong ka jylla Manipur kam shym la ïoh satia ïa kino kino ki jingïawer ban ïasyllok hashwa ba ka ïing kashari kan pynmih ïa katei ka rai.
U la ong shuh shuh ba ka HAC kam shym la don bynta ruh ban ai jingmut na ka bynta ban pynrung ïa ka jaitbynriew Meitei ha ka thup ST.U la pyntip ruh ba ka jaitbynriew Meitei ka dei ka jaitbynriew kaba la dep ban ïoh lypa ïa ki jingïada hapoh ka Konstitushon jong ka ri India bad la pynkynthup ïa ka hapoh ka thup general, Other Backward Classes (OBC) bad Scheduled Caste (SC).
U Rangbah Shnong ka Nongmensong, u Bah Phrang Warjri u la ong ba ka jingpynslem ka sorkar ban phah sah briew kiba la shna kyrpang na bynta ki longïing baduk ha shnong Nongmensong ka la buh jingeh ïa ka shnong namar ka hap ban leit pahara ïa ki briew kiba wan leh kam awria ha ka por mynmiet.
Kane ka jingïakren bad u Rangbah shnong ka dei namar kine ki ïing kiba la sah khongreng bad don kumba saw tylli eiei la dep shna lut, hynrei namar bym pat lah ban bynta sha ki 40 tylli ki longïing ka la pynlong ba kin shu pra bad jaboh kai da ka jingwan shongkai ki briew ha ka por mynmiet ban leh ïa ki kam sniew.
Nalor kine saw tylli ki ïing ba la dep shna da ka tnat Pynroi Sor, ki dang don sa phra tylli kiwei pat kiba la shu ieh khongreng ba pynïeng tang ki païa bad tap slep kiba khlem pat pyndep pura lut ïa ka kam.
Na kane ka jingsah khongreng ki ïing baduk ha Nongmensong ka la pynlong ïa ki briew ban shim kabu ban leh ïa ki kam sniew bad kiwei kiwei.
Haba u nongthoh khubor u la ïoh ban ïakren kyrpang bad u Bah Phrang Warjri, u la ïathuh ba ka jingshna ïing baduk ha Nongmensong ka la sdang naduh u snem 2007 bad la ïoh ban sam nyngkong sha ki longïing baduk ha u snem 2013-2017.
Nangta u la pynpaw ïa ka jinglyngngoh balei ka sorkar kam lah ban sam ïa kine ki saw tylli ki ïing ba la dep shna sha ki longïing baduk haba ki la dep ha u snem 2017 eiei.
U la ong biang ba ka jingpynslem ban sam sha ki longïing baduk ka la buh jingeh ïa ka shnong namar ki hap ban leit pahara man ka por ïa kitei ki ïing namar ki don ki nongtuh kiba leit riehtngen ha ka por mynmiet.
Kumta ka shnong ka kyntu ïa ka sorkar ba kan sam noh sha ki longïing baduk bad pyndep noh ruh ïa kito ki ïing kiba la shu ieh khongreng kiba sah tang ki païa suda.
Nalor kata, u Bah Warjri u la ïathuh ba ha kawei ka ïing lah ban pynrung kumba 16 tylli ki longïing bad baroh kan poi 40 tylli ki longïing na kine ki saw tylli ki ïing kiba la dep shna.
“Lada ka sorkar kan pynrung noh ka hap ban maramot ïa ki ïit kiba la pait, ki paiñkhana, ki kamra kiba la julor bad ki bording" u la ong.
U la pyntip ka sorkar ka la ïoh ban sam sha ki longïing baduk ki la poi palat 404 tylli ki longïing na ki 19 tylli ki ïing kiba la dep shna.
Nalor nangta, u la ïathuh shuh shuh ba ïa kine ki ïing baduk ba la shna da ka tnat Pynroi Sor la ju pynrung ïa ki longïing baduk kiba dei nyngkong na ka shnong Nongmensong, Laitumkhrah bad Pynthor.
Ha kajuh ka por u la pyntip ba la shna ïa kine ki ïing baduk ka long beit tang ïa ki Khasi ym ïa kiwei ki jaitbynriew.
Ka projek sam umbam umdih na ka bynta ka nongbah Shillong kaba tip kum ka Greater Shillong Water Supply Scheme (GSWSS) phase-III, kaba la sahteng mynta la palat 12 snem, ka la nang shimpor biang ban pyndep bad ym lah ban tip lano kan sdang treikam ban sam um sha ki nongshong shnong.
Ka Sorkar MDA-I, ha ka por jong u Bah Renikton Lyngdoh Tongkhar kum u Myntri ka tnat PHE, ka la buhthong ban pyndep noh ha u Nohprah, 2022.
Phewse, kane ka projek kam shym la urlong kumba la buhthong bad ka dang sahteng haduh mynta.
Ha ka jingshisha, ïa kane ka projek kaba heh, la buh mawnongrim naduh ka 22 tarik Risaw, 2008, bad la buhthong ban pyndep kumba lai snem ei ei, la kumno kumno ha u snem 2011 ne 2012.
Hynrei naduh 2012 haduh mynta, ka la palat 10 snem ba kane ka projek ka la sahteng.
Haba ïakren bad u Myntri ka tnat PHE uba mynta jong ka Sorkar MDA-II, u Marcuise N Marak, u la ong ba ka GSWSS Phase-III ka la dei ban dep noh hynrei ki don khyndiat ki jingeh na ka daw ka jingthut ban pynïaid ïa u pipe um bad mynta dang pyrshang ban pynbeit bad kiba dei trai ïa ka jaka na ka bynta ban pynïaid ïa u pipe um baheh.
U la ong ba ha kaba sdang, la ïakut bad kiba dei trai ïa ka jaka, la kumno kumno tang haba ïadei bad ka jingai kam, hynrei mynta la nang mih shuh kiwei pat ki jingdawa.
Kumta u la ong ba ka Sorkar ka dang thaw lad kumno ban pynbeit ïa kane ka jingeh khnang ba yn lah ban ïoh pyntrei noh ïa ka jingpynïaid ïa ki pipe um ba dang dei ban pynpoi um sha ki jaka pyllang um.
Haba kylli lano yn pyndep lut ïa ka jingthep ïa ki pipe um ban ïoh sam um ha ki bynta ka nongbah Shillong, u Marak u la ong ba ki don ki bynta ba dang sahteng namar ba ka don ka jingshna surok.
Hynrei haba kylli, lano ka Sorkar ka buhthong ban pyndep ïa ka GSWSS Phase-III bad sdang sam um noh, une u Myntri u la ong ba kham kloi katba lah yn ïaleh ban pyndep noh, hynrei ym lah pat ban buh por lypa sa katno kane ka projek kan dang shim por.
Ka United Democratic Party (UDP) kaba dei ka seng kaba synroplang ban thaw ïa ka sorkar MDA-2 hapoh ka jingïalam ka NPP kam pat kwah ban ïakren eiei kumno ban sei kyrtong ban ïakhun ïa ka ilekshon MP Lok Sabha ka ban long ha u snem 2024.
Kane ka dei namar ka seng ka dang pynkhreh ïa ka ilekshon ka ban long ha Sohïong konstitwensi ha ka 10 tarik Jymmang, 2023 ban pynïoh jingjop ïa u kyrtong ka seng.
Haba ïakren bad u Bah Jemino Mawthoh uba dei u General Secretary ka UDP, u la ïathuh ba ïa mynta ka seng kam pat ïakren eiei halor ka ilekshon MP namar ka dang kloi palat namar dang shu kut ka ilekshon MLA.U la ïathuh ba ka seng mynta ka dang pynkhreh shaid shaid ban wanrah ïa ka jingjop ïa u kyrtong ka UDP Bah Synshar Lyngdoh ha Sohïong konstitwensi.
U la ong ba ka por ban ïakren ïa ka ilekshon MP Lok Sabha ka dang biang ha kine ki bnai ban sa wan.
Na ka liang u President ka UDP Seng kmie, u Bah Metbah Lyngdoh u la kyntu ïa baroh ki MLA ka seng ba ki dei ban hiar lut sha Sohïong konstitwensi na bynta ban wanrah jingjop ïa u kyrtong ka UDP.Kumta u Bah Metbah u don jingkyrmen ba ka UDP kan ïoh ïa ka jingjop ha Sohïong konstitwensi.
Wat la ka la duh noh ïa u kyrtong uba ka seng ka la dep pynbna mynshwa u Bah HDR Lyngdoh uba la khlad noh ha ka 20 tarik Rymphang, 2023, hynrei ka UDP mynta ka la sei da u pyrsa trai u Bah HDR Lyngdoh, u Bah Synshar Lyngdoh.
U MDC ka Bharatiya Janata Party (BJP), u Bernard N.Marak u la ong ba ka jingdawa ban pynlong nongbah ïa ka Tura ha ka por tlang kan urlong hadien ba la thaw ïa ka Secretariat bad kiwei-kiwei ki tnat treikam Sorkar.
“Ki paidbah ki angnud ban ïohi ïa ka Tura kum ka nongbah ha ka por tlang.
Kane kan urlong hadien ba la thaw ïa ka Secretariat bad kiwei-kiwei ki tnat treikam Sorkar ha Tura," la ong u Marak ha ka kyrwoh.
U la ong ruh ba ha shuwa ka ilekshon, ka BJP ka la sngewthuh ïa ka jingangnud ki paidbah bad ka jingdonkam ban don ïa ka Secretariat ha Tura.
Kumta ban pynurlong ïa katei ka mat jingdawa, ka jingdonkam kaba hakhmat eh ka long ban don ïa ki jingtei kiba biang.
Haba pynsngew ba ka BJP ka la tyrwa ïa ka jingtei jong ka Secretariat bathymmai ha Tura ban pynlong ïa ka Dorbar Tlang, u la ong ba wat la ka Sorkar Pdeng ka la pdiang ïa ka Secretariat bathymmai, hynrei ïa ka jingtyrwa dei ban phah da ka Sorkar Jylla.
“Ban pynurlong ïa ka Tura kum ka nongbah ha ka por tlang, u Myntri Rangbah ka Jylla, u Conrad Sangma bad ka Kynhun Myntri jong u ki don ka bynta kaba kongsan ban pynbna bad mynjur ïa ka Tura kum ka nongbah ha ka por tlang kaba nga ngeit ba shen un sa shim ïa kane ka sienjam," u la ong.
Ka BJP ha ki mat ilekshon jong ka, ka la tyrwa ban tei ïa ka Secretariat ha Tura namar ka tip shai ba ka long kaba donkam ban pynïabiang tara ïa ka bor pynïaid bad ka synshar ka khadar kaba mar katjuh na bynta ki Khasi, Garo bad Jaiñtia, u la Marak.
“Ka Sorkar Jylla ha kane ka kynti ka dei ban shim ka sienjam ban pynbna ïa ka Tura kum ka nongbah Ba-ar," u la ong.
Utei u MDC u la ong ba ka jingangnud ki paidbah ka long kaei-kaei kaba hakhmat eh ïa ka BJP ha ka por ba pynwandur ïa ki mat ilekshon na bynta ka roi ka par jong ka Jylla.
Shuh shuh u la bynrap ba ka BJP ka pynpaw ka jingsngewnguh ïa ki kynhun kiba la pynsngew halor katei ka mat jingdawa kaba la kyrshan da u Myntri Rangbah, Conrad Sangma bad u MLA, u Saleng Sangma.
Ka Khun Hynñiewtrep National Awakening Movement (KHNAM) ka la ong ba lada ka Sorkar ka ïeng ban pyntreikam ïa ka Roster System da kaba phai shadien, ka dei ban pyni ïa ki thup buh jingkheiñ kiba tikna bad katkum ki kyndon halor ka jingthung kam.
Na ka liang ka KHNAM ka la phah dorkhas sha u Myntri Rangbah u Conrad K Sangma ban phah tuklar halor kane, ha kaba u la phah lang ruh sha kiwei pat ki seng saiñ pyrthei.
U Vice President ka KHNAM, u Bah Thomas Passah u la ong ba ka Sorkar ka dei ban shim ïa ka MPSC kum ka nongdon bynta kaba kongsan tam ha ka jingpynkhreh ïa kita ki thup buh jingkheiñ naduh ka jingpynmih ïa ka result, bad jingpynbna kiba pyni ïa ka jingbhah kam jong ki kyrtong kiba shahjied ban ïoh kam.
U la ong ba baroh ki tnat treikam ka Sorkar ki dei ban pynkhreh ïa ki ‘Roster Register bad Roster Account’ da kaba kyntiew thik-pa-thik ïa ki jingkheiñ kiba la ai da ka MPSC ne ki bor kiba leh ïa ka jingthung kam.
U la ong ba ka bynta kaba lai ka long ban kiar na ka jingpyni thok ïa ki kam kiba thylli kiba khlem pat lah ban pyndap, bad ban pyntikna ruh ba ki jingkheiñ kiba ïadei bad ki Khasi-Jaiñtia/Garo/ kiwei ki ST kiba ïoh kam na ka bhah kaba 15% kaba dei ka ‘unreserved category’ kim dei ban paw ha ka ‘reserves category’ hynrei ka dei ban paw beit ha ka unreserved category lem bad ki non-tribal.
Hynrei ka KHNAM ka la ong ba lada ym lah ban leh kumtei, bad pyni ïa ki jingkheiñ nadong shadong, ka Sorkar kam dei ban phai shadien ban pyntreikam ïa ka Roster System, hynrei ka dei ban ïaid nangne shakhmat naduh u snem 2023 shaneng.
Kumta u Bah Thomas u la ong ba ka KHNAM ka dawa na ka Sorkar ban pynsangeh shwa ïa baroh ki jingpynbna lait kam khnang ban lait na ki kynrum kynram baroh.
Shuh shuh u la ong ba ki don ruh ki kam kiba khlem ïaid lyngba ka MPSC kiba la thung hi da ki tnat treikam ka Sorkar.
Kum kine ki lah ban pynbakla jingkheiñ pynban ha ka jingbhah kam hapdeng kiba dei ban ïoh bhah, namar kane ka lah ban paw pynban ba ki kam kiba khlem pat pyndap baroh shi katta, ki dei ïa kawei ka jaitbynriew kaba dei ban ïoh bhah.
Ka Harijan Panchayat Committee (HPC) kaba mihkhmat ïa ki Harijan kiba sah ha Them ïew Mawlong, ha ka Sngi U Blei ka la kynthoh tyngeh ïa u Symbud Myntri Rangbah, u Bah Prestone Tynsong, da kaba ong ba u khlem ïathuh ïa ki jingshisha kumba ki long.
U Secretary ka HPC, u Gurjit Singh, ha u kyrwoh khubor ha ka Sngi U Blei, u la ong, ba u sngew lyngngoh halor ka jingkren jong u Bah Prestone ha kaba ïadei bad ka jingthmu ban pynkynriah ïa kiba shong ba sah ha Them ïew Mawlong lane ka Harijan Colony lane ka Punjabi Lane.
“Ka dei ka jingkren ka bym shong khia bad kaba pyni ba um don jingsngew satia bad ha kajuh ka por, u la pyni ïa ki jingshisha ha ka lynti kaba bakla," la ong u Gurjit.
Nalorkata, u la ong ba ki Harijan ki long kiba kloi ban ïakren bad ka sorkar bad kane ka dei ka nongrim kaba ka HPC ka la pyni sha ka sorkar jylla bad kumjuh ruh sha ka Meghalaya High Court.
“Ngi la kren la bunsien ba ka jubab halor kane ka mat kaba eh ka dei beit tang lyngba ka mynsiem jong ka jingai bad jingshim markylliang, bad ban ithuh ïa ka hok jong ki nongshong shnong kiba shong ba sah ha katei ka jaka khlem da pynbor ne byrngem ne ban ïalam bakla," la ong u Gurjit.
Halor ka jingkynthoh jong u Bah Prestone ba ka sorkar kan sa rah ïa ki jingtip ba bniah sha ka High Court, u Gurjit u la ong, “Nga tharai ïa kita ki jingtip kiba bniah la dei ban ai kham mynshwa.
Ka jingkylli kaba ngi buh hakhmat ka sorkar ka long ba balei ka khlem pyni ïa kita ki jingtip kiba bniah naduh mynshwa?"Shuh shuh haba kynthoh pyrshah ïa u Bah Prestone, u Gurjit u la ong ba kam itynnad ba u nongïalam un ïalam bakla ïa ki paidbah lyngba ki lad pathai khubor.
U la ong ba ka saiñdur jong ka sorkar halor ka jaka bathymmai ban ai sha kiba shong ba sah ha Them ïew Mawlong ka long kaba dang duna, ki jaka sah ki long ki bym biang nalor ba ki dang don da kiwei pat kiba shong ba sah bad kam shai satia ha ka kyrteng jong-no yn ai ïa kita ki ïing.
“Kumno ngi shu lehkai matlah bad ka jingim jong ki spah ngut ki longïing longsem," la ong u Gurjit.
Nalorkata, u la ong ba ka long kaba kyndit ba u Symbud Myntri Rangbah, uba mynshwa u la ong ba kiba shong ba sah ha Them ïew Mawlong kim dei satia kiba shong be-aiñ, mynta u kren da kaba ong, “Kumno ka lah ban long ba ki la sah ha katei ka jaka la 160 snem?"Halor kane, u Gurjit u la pynkynmaw ïa u Bah Prestone bad ïa ki nongshong shnong ka Meghalaya ba ki briew kiba don ha Them ïew Mawlong ki la shong la sah naduh u snem 1863.
U la ong ruh ba ki don ïa ki kot ki sla ba la ai da u Syiem ka Hima Mylliem.
“Ha u snem 2008, u Syiem ka Hima Mylliem u la thoh ba ïa ka jaka la ai sha ki da ki Syiem kiba mynshwa jong ka Hima Mylliem," la ong u Gurjit.
U la bynrap da kaba ong ba ha u snem 1954, ka don ka kot kaba la thoh ba jaka ka dei jong ki nongshong shnong ka Harijan Colony.
Nalor kitei ki kot ki sla, u Gurjit u la ong ba ki don sa kiwei pat ki jingthoh ban pyni ba ki kpa tymmen ki la shah wanlam sha katei ka jaka da ki shipai ka sorkar Bilat na Gurdaspur bad Amritsar distrik jong ka jylla Punjab.
“Na ka daw ba ngi la don hangne la palat 200 snem, ngi la long kum ki nongshong shnong, bad na ka daw jong ka riti ka dustur, ngi ruh ngi la long kum ki trai shnong," la bynrap u Gurjit.
Da kaba pan da ka jaka kaba kham biang ban shong ban sah, u Gurjit u la ong ba ki Harijan ki dawa ïa ka hok bad ym ka jingleh isynei na ka sorkar.
“Ai ba baroh kin tip da kaba shai ba ngi dei ki nongshong shnong bapura ka Punjabi Lane," la ong utei u heh ka Harijan Panchayat Committee.
Dang ha kine ki khyndiat sngi, u Bah Prestone u la ong ba ka Sorkar kan ym lah ban pynurlong lut ïa ki jingdawa ba la buh da ka HPC.U la ong ruh ba ka jingdawa jong ki ka long 200 sq.
