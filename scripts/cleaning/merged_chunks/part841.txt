Ha katei ka jingiather kuli u wei u snar ka kynhun GNLA u la kyllon iap noh ha ki kuli jong ki pulit katba kiwei pat kila lait phet noh da ka said na katei ka jaka, katba na ka liang jong ki kynhun pulit ym shymla don u wei ruh u ba mynsaw ha katei ka jingiather kuli.
Shuh shuh ki pulit hadien katei ka jingiasiat kila ioh ruh ban kurup ia ki tiar ialeh jong kitei ki kaikhlaw kham pajih na katei hi ka jaka kiba kynthup ia kawei ka suloi AK47, 2 tylli ki rds ki bym pat bthei kawei ka pistol ha ryngkat kawei ka rds bad kawei ka id card kaba la don ha ka kyrteng jong ka GNLA.Katei ka jingkhynra lehnoh jong ki pulit ka long kaba jop bad kin nang iai bteng ruh ban pynlong ia ki jingkhynra bad thwet ia kitei kiba la lait phet khnang ban pynthikna ia ka shong suk shong sain jong ki paidbah ka thain.
Jowai, 2 Lber:Ka jingpyntrei ia ka jingkieng ‘Kurliya’ ha wah Myntang kaba pyn iasoh ia ka thain Block I bad ka Sah sniang ha West Jaintia Hills ka la sangeh biang mynta ka sngi, hadien ba ki  pulit Assam ki la wan ban tuklar bad ban pynsangeh ia katei ka jingpyntrei kaba dang iaid shait shait.
Ka jingpyntrei ia katei ka jingkieng kaba la sahteng palat 10 snem ka la sdang biang ha kine ki khyndiat taiew bad ki paidbah katei ka thain, ki la dap da ka jingkmen bad iohi ba ka jingiaid jong ka jingtrei kalong kaba sted hynrei ha kane ka 24 tarik u Rymphang, ki pulit Assam kiba la wan bun kali ki la pynsangeh noh ia katei ka jingtrei da kaba ong ba katei ka jaka, ka dei kaba don hapdeng ka jing ia kajia pud hapdeng ka Assam bad Meghalaya.
Kitei ki Pulit Assam ki la ai ruh da ka jingthoh sha u Contractor, u ma Pyrkhat Hinge uba pyntrei ia katei ka jingkieng.
Ha ka jingshisha katei ka wah Myntang ha kaba la shna ia katei ka jingkieng ka don shabar u pud ba don ka jingiakhajia pud bad naduh ka por ba la sdang ban pyntrei ia katei ka jingkieng ka Assam kam ju don kano kano ka jingpyrshah lane tuklar.
Hynrei mynta pat ka pulit Assam ki la pynhap beit ia katei ka jaka hapoh u pud ba don jing ia kajia.
Mynta ka sngi ha ka jingleit ban jurip ia katei ka jingtrei, la lap ba baroh ki nongbylla ki la phet lut na katei ka jaka namar ba jan man ka sngi ki pulit Assam ki la wan ban maham ia ki ba kim dei ban trei ia katei ka jingkieng.
Na ka liang u Contractor u ujor sha ki pulit ha Raliang bad kumjuh sha ka bor District West Jaintia Hills ha kaba na ka liang ki pulit bad ruh ka bor District ki la shimkhia ban pynbeit ia kane.
Ynnin ka sngi, u SP, R Muthu bad u Addl.Deputy Commissioner, DM Wallang jong ka West Jaintia Hills ki la hiar hi da lade sha katei ka jaka bad mynta ruh u IC ba dei peit ia katei ka thain na Raliang Police Outpost ha ryngkat u BDO ka Laskein ki la leit hiar biang mynta ka sngi.
Na ka liang ki pulit ka West Jaintia Hills District ka la pynkreh mynta ban buh da ka ktem pulit ban pahara ia ka jingpyntrei ia katei ka jingkieng.
Ki pulit ka WJH ki dang shna mynta ia katei ka ktem ki pulit ha katei ka jaka.
Ha kajuh ka por ki nongialam ka JSU bad JYF ha ryngkat ki dkhot jong katei ka seng ki la leit hiar sha katei ka jaka mynta ka sngi.
U President ka JSU, u Rikut N Parien uba dei ruh uSecretary ka Pangam Raliang Border Development Committee (PRBDC) u la ong ba ka sorkar Meghalaya kadei ban shimkhia bha ia kane ka jingleh ki Pulit Assam bad ki bor District West Karbi-Anglong namar ka jingwan pynsangeh jong ki ia ka jingpyntrei ia katei ka jingkieng kan ktah ia ki paidbah ka thain Block I baroh kawei.
“Kim donhok ban pynsangeh ia ka jingtrei namar ka Tiehwieh bad ka wah Myntang hi ka dang dei u pud u sam ba pura ka Meghalaya", la bynrap u President ka JYF, u ma Poipynhun Majaw.
Shuh shuh kitei ki sengbhalang ki la ai ka jingiaroh ia u SP bad DC ka WJH kiba la shim khia bha ia kane ka kam bad ha kajuh ka por ki la kyntu ia ka sorkar ba kadei ban pynbeit kloi ia kane lymkumta ki sengbhalang kan hap ban shim ia ka rai jong u paidbah ka thain Block I.Nongpoh, 3 Lber:Hadien ka jingtip na ki paidbah bad ka jingiai buddien kaba slem halor ka jingdie tuh ia ki simcard, hynnin ka sngi ki dkhot jong ka H.Y.C Nongpoh Circle, ki la ioh ban bat ia u trai jong ka Asha Watch’s Subagya, kaba don ha Nongpoh, hadien ba ka seng kala lap ba u trai jong katei ka dukan u mlien ban die tuh ia ki simcard sha ki paidbah khlem da iaid katkum ki kyndon ain.
Ka jingioh jong ka seng ban bat ia utei u trai jong ka dukan halor katei ka kam beain jong u, ka long hadien ba ka seng ka la  pynap shrip lyngba u wei u dkhot jong ka seng, uba la leit ban leh mynleh thied ia ki simcard khlem kino kino ki kot ki sla kia biang na ka bynta ban ioh simcard, ha kaba na ka liang u tei u trai jong katei ka dukan, khlem da bun ktien, hynrei u la ai bad die ia ka simcard haka dor T.300/- (Lai spah).
Hadien ka jingioh ban bat bad lap ia ki jingshisha halor ka jing donkti jong utei u bar jylla ha ka jingdie beain ia ki simcard, na ka liang ki nongialam jong ka HYC Nongpoh Circle, ki la aiti noh sha ki bor jong ka ain, khnang ba kin leh ia kaba donkam.
Ka seng, ka ruh pynpaw ruh ia ka jingsngewkhia halor ka jingnangroi jong ki riew khwan myntoi shimet, kiba ju mlien ban kamai da kaba shu die (Black) iaki Simcard mobile, namar lyngba jong kine ki Simcard tuh, kaba wanrah ia shibun ki jingsniew, ki kam pyntriem, lyngba kine ki simcard ba khlem kyrteng, kaba buh jingeh ruh ban lap iaki jingshisha namar ba ki dei ki simcard ba shu die tuh khlem da lah ban pynshisha ia u trai ba bat ia ka.
Shillong, 3 Lber:Ka iingsah jong ki nongtrei ka tnad ka rep ka riang ka sorkar jylla (Agriculture)kaba don ha Lum pyngngad, Nong thymmai ka la ingkhong mynta ka sngi hadien ba ka ding kaba klang ka la bam duh ia katei ka ing.
Ha katei ka jingjia ka kali sorkar kaba shongdor T.10 lak tyngka ka la ing.
Katei ka ing kaba la ingkhong (Assam Type) ka dei kaba sah u Assistant Director katei ka tnad u VL Chhuanawmi, ong ka khubor na ki pulit.
Ka daw jong katei ka jingjia la ong ba ka dei namarba ka jingthud ka bording.
Tang mar ia jia katei ka jingjia u MLA ka Nongthymmai u Dr.Jemino Mawthoh u la leit jngoh ia katei ka ing, katba ka Mylliem Block pat ka la sam ia ki jing donkam kyrkieh ha katei ka ing kum u khaw, ka shini bad kiwei pat ki jingbam ki ban kyrshan na ka bynta ka shi taiew.
Shillong, 03 Lber: Ka HYC Nongthliew Circle ka la dawa na u Myntri tnad Pynroi Nongkyndong u Bah Prestone Tynsong ban pynkynriah kam noh ia u Junior Engineer (JE)u P Kharmuti  ka Block Mairang halor ka jing kynnoh ba u la leh thurmur.
Ha ka dorkhas ba la aiti ha u Myntri mynta ka sngi, ki nongkitkam ka HYC Nongthliew  ki la kynnoh ba dei na ka daw jong une u JE ba bun ki skhim kiban poi sha u paidbah ki la sah kut lut kum ka skhim 100 sngi (MGNREGS) kaba haduh mynta ki paidbah kim pat ioh bai bylla satia.
Ka seng ka la kynnoh ruh ba katkum ka jinglap ka seng da ka Ain Wad Jingtip RTI, ia ka skhim shna iing baduk (IAY), jong u snem 2011-2016, dei une u JE uba la pynkylla lut ia ki kyrteng jong ki briew kiba dei hok ban ioh ia kane ka skhim shna iing baduk.
Ka la ong ba katkum ka kaiphod ka BDO kong GM Lakiang, ka jingpynmih kyrteng bad hadien pynjah ia kaba dei ban ioh skhim iing baduk, dei na ka jingbakla briew, bad ka seng kam lah ban pdiang ia kane ka jingkam.
“Kumno kat u ophisar ba la tbit bad shah jied ban trei ia ka kam, un dang bakla", la ong ka HYC Nongthliew ha ka dorkhas ha u Myntri tnad nongkyn dong bad dawa ba dei ban pynher noh ia utei u JE na Mairang bad ban wanrah da uwei pat khnang ban lait na ka jinghuri hura bad ka jingduh jingmyntoi jong ki paidbah.
Shillong, 03 Lber:U nongialam ka NPP u Conrad K Sangma u la ong ba ka sorkar jylla hapoh ka jingialam jong u Myntri Rangbah u Mukul Sangma, ka dei ban pynlait noh ia ka pisa kaba T.25 klur jong u snem 2010-11 ba dei ka bhah jong ka GHADC.“Ka bhah ka GHADC kaba dei ban ioh na ka sorkar jylla jong u snem 201-11 ka dei baroh 20 klur eiei bad khein lang bad ka sut ba 5 klur hapoh kine ki snem ba ka sorkar kam shym la pynlait, ka la long sha ka T.25 klur", la ong u Conrad haba kren sha ki lad pathai khubor mynta ka sngi ha Shillong.
“Ngi dawa ba ka sorkar ka dei ban pynlait noh wut wut ia kane ka pisa khlem pynslem shuh", la ong u Conrad.
U la ther ia kane ka sorkar jylla kaba la ialam da ka Congress ba ka la treikam lymmuh khamtam ha GHADC namar ba wat ki jingkhein jingdiah ruh, kim biang ha kine ki snem ba la dep.
U la ong ba ka Executive Member (EC) kaba la dep ba la ialam da ka Congress ka khlem pat siew ia ka tulop saw bnai ia ki nongtrei ka GHADC bad sa mynta hadien ba la shimti ka EC thymmai da ka NPP, ki khlem pat ioh tulop saw bnai  bad baroh ka la poi sha ka phra bnai eiei ba kim pat ioh tulop.
Katkum ka jingong u Conrad, ka daw baroh ba ki nongtrei ka GHADC kim ioh tulop ka dei namar ka jingleh bym suidniew kane ka sorkar ba ialam da kane ka sorkar jong u Mukul ka bym shym la pynlait ia ka bhah jong ka GHADC.“Kane ka sorkar Congress kam shym la pynlait lut ia ka bhah jong ka GHADC kaba dei ban ioh da ki klur bad namar kane ka daw, ka GHADC ka la iakynduh jingeh", la ong u Conrad.
U la ong ba ka sorkar ka dei ban ai bhah noh baroh ia ka khajna na ki kali ia ka GHADC kumba leh ia ka JHADC.“Katkum ka jingtip jong ngi, ka JHADC  ka ioh bha 100 percent na ki kali, katba ka KHADC ka ioh 60 percent bad ngi dawa ban ai bhah khajna 100 percent ia ka GHADC", la ong u Conrad.
Ha kawei ka liang, u Conrad u la ong ba ki nongtrei ka GHADC naduh ki EM, haduh ki peon kin pynlong ia ka jingiatrei ei kaba shi sngi ban ai rong ia ka ophis ka GHADC kaba la rim bha.
“Ngi la iarai ba baroh ki nongtrei ka GHADC, naduh ki EM haduh ki peon kin trei ei shi sngi ban ai rong ia ka ophis ka GHADC, kaba long shi bynta noh synniang namar ka jingkyrduh pisa ka Council", la ong u Conrad.
Nongstoin, 03 Lber:Ka seng Khasi Student Union (KSU) Riwiang Area Unit hapoh ka jingialam jong u Samla Biangboy Sangriang mynta ka sngi ka la leit ban ia kynduh ia u heh jong ka kompeni sain nar rod ha Riwiang hadien ka jingud jong ki seng longkmie ka thain Riwiang bad kumjuh ka Synjuk Sordar Shnong Area Riwiang (SSSAR ) ha kiba bun ki jingeh ba ka shnong bad ka thain ka ia kynduh na ka daw jong katei ka kompeni.
Ha katei ka sngi la synran lang ia ka KSU Riwiang da ki katto katne ngut ki dkhot ka KSU West Khasi Hills District ban leit buh ruh ia ki jingdawa na katei ka kompeni katkum ka jingkular kumba kila kular ha ka 28 tarik Iaiong 2010.
Ha katei ka jingleit ban iakren  jong ka seng na ka liang jong u heh jong katei ka kompani u la kular ban shna noh da ka kynroh kaba biang ka ban iada ia u Fly Ash ban tuid sha wah ia kaba ka kompeni kala sdang mynta bad kan ialeh ruh ban pyndep hapoh ka 15 bad 20 sngi, u tei u heh ka kompani u la kular ruh ban synreit um ia ka surok khnang ban iada na ka jingpum pum palat.
Ha kaba iadei pat bad ka tdem kaba mih na katei ka kompeni na ka liang jong u tei u heh u la ong ba ka kompeni kala sdang ban shna ia ka ESP ka ban trei kam 100% ban iada na ki jingma, kumjuh katei ka kompani kala shna ruh ia ki painkhana kiba paka khnang ban iada na ka jingjakhlia bad ki jingsma.
Shuh shuh u tei u heh u la kular ruh ba baroh ki kynja jingpynsawa kiba mih na katei ka kompeni kin long katkum ban biang bad ia ki jingbam bala bret ne bala kyntait yn ai sngewbha sha ki briew jong ka shnong na ka bynta ban ai ia ki jingbam sha ki sniang bad ki mrad khnang ban iada na ki jingjakhlia.
Ha kaba iadei pat bad ka jingai kam ai jam ia ki khynnah khasi yn peit katkum ia ki kam ba kin lah ban trei bad ha kaba iadei pat bad ka jingioh kam jong kiwei ki jait bynriew yn shim lang ia ka jingiamynjur na ki briew jong ka shnong.
Shillong, 3 Lber:La pynlong ia ka jingpynkhuid shnong ha Lapalang, da ki nongtrei jong ka Power Grid, mynta ka sngi.
La pynlong ia katei ka jing pynkhuid, kaba dei kum shi bynta jong ka Swachh Bharat Mission, ha ka jingdon ryngkat jong U Regional Head, U Sh.
Abhay Choudhary, Executive Director (NERTS), ha ryngkat bad kiwei de ki nongtrei jong katei ka tnat.
La sdang ia ka jing pynkhuid shnong, ha ka por 9.30 mynstep, kaba la iai bteng haduh ka por 1.30nohsngi.
Shillong, 3 Lber:Ka North Eastern Institute of Ayurveda & Homeopathy (NEIAH), kaba don ha Mawdiang diang, kan pynlong interbiw, na ka bynta ki lecturer ha ka sobjek Panchakarma, Rasa Shastra, Dravyaguna Vigyan, Shalya, Sharir Kriya Vigyan, Clinical Registrar, Samhita & Siddhanta, Repertory and case taking, ha ka 14tarik mynta u bnai.
Ha baroh kitei ki sobjek, ym shym la don satia ki Khasi, kiba la tyrwa ialade ban trei ia kitei ki kam, lait noh tang ka kong Milda Mosha Blah, kaba tyrwa ialade ha ka sobjek Case Taking & Repertory.
Shillong, 3 Lber:Ka seng ki nong otdoh kaba kynthup naduh ki nongot doh sniang, ot doh masi,doh blang ki la pynpaw ia ka jinglyng ngoh ba ka sorkar ka la thmu ban plie noh ia ka jaka ot doh kaba don ha Mawiong bad ba ka la shu ap tang ia ka sngi ba u myntri rangbah un wan plie.
Katkum ka jing ong ki nongialam ka kynhun ki nongot doh ki la ong ba ki la lap ba ha katei ka jaka ot doh ki mashin ki dang shu sah lyngkrang kiba la sarang bad bun ruh kiba sniew bad dang bun ruh ki tiar kiba donkam kiba ym pat lah ban pynbiang.
“Kane ka la pynsah umdum iangi kumno ka sorkar kan plie ia ka jaka ot doh khlem da pynbiang ia ki tiar ki tar kiba donkam ban shoh doh", la ong u bah William Diengdoh uba dei u  nongshalan doh.
U President katei ka seng u bah P Diengdoh u la ong ba nalor ki mashin kiba sarang tang ia ki briew kiba dei ban buh hangtei ruh ym pat don ba ai jinghikai, “Ngi la leit rah ia ki masi ki sniang lajong ban pyrshang pyniap hangtei hynrei ki mashin kim long bad ngi hap ban pyndonkam da ki tiar lajong" u la ong.
Ki nongotdoh ki la iathuh ba ki mashin kiba don hangtei ki dei kiba la wanrah na China, hynrei ki la ong ba kam pher lada wanrah naei naei ruh hynrei ka dei pat ban long kaba lah ban pyntreikam.
Shuh shuh ki la ong ba sa kawei pat ka jingeh ka dei namarba nalor kitei ki jingduna kaba kham pynlyngngoh ia ki ka long ba ka sorkar kam pat lah ban pynbiang tang ia ki bording ruh, “Ngi lyngngoh kumno ka sorkar ka pynkhreh ban plie noh ia katei ka jaka ot doh" ong kitei ki nongialam.
Halor kitei kiei kiei ki jingduna ki la ong ba ha ka sng balang jong ka taiew ki la pan jingshai na ka ophis u Joint Director ka tnad Animal Husbandry and Veterinary hynrei ka jubab ka long ba katei ka tnad kam tip eiei.
Lah ban kdew ba kane ka jaka shoh doh lah ban pyniap kumba 160 tylli ki masi bad 240 tylli ki sniang bad 240 tylli ki Blang lah ban ot ha ka shisngi bad yn leh ia kane katkum ki tiar ka juk stad mynta.
Shillong, 04 Lber:U Lat ka jylla u V Shanmugathan u la maitphang khoit ia ki kam ba ka sorkar MUA-II ka la leh ha kine ki snem naduh ka suk ka sain, ka rep ka riang,  ka pule puthi, ka koit ka khiah nalor kiwei pat.
Haba kren plie ha ka dorbar mang tyngka ka jylla mynta ka sngi, u Lat ka jylla u la ong ka suk ka sain ka dei ka mat ba kongsan tam ka sorkar bad ka jingialeh ban pynduh ia ki kam pyntriem ban wanrah ia ka roi ka par kaba sted.
“Wat hapdeng ka jingeh kaba bun, hynrei ka sorkar ka la lah ban tem ia ki ban pynneh  ia ka suk ka sain ha ka jylla lyngba ka jingkyrshan ka sorkar India", la ong u Lat ka jylla.
Ha ka jingpyniada ia ka ri, 8 ngut ki pulit ki la kyllon iap bd 16 ngut ki la mynsaw ha kine ki snem, katba 21 ngut ki riew paidbah ki la duh ia ka jingim jongki bad  30 ngut ki la mynsaw, la ong u Lat.
“To ngin ia khublei ia kine ki riew khraw ka ri kiba lenlade", la ong u Lat Shanmuganathan.
U la kdew ruh ia ki mat kiba iadei bad ka jingiakren pynbeit pud hapdeng ka Meghalaya bad ka Assam kaba dang iaid haduh kine ki sngi.
U la ong ruh ba ka jylla Meghalaya ka la ioh nong 241 akar ka jaka na ka jingiapynbeit pud hapdeng ka India bad ka Bangladesh kaba la leh da ka sorkar jong u Myntri Rangbahduh ka ri u Narendra Modi bad 41 akar ki jaka ki phet sha Bangladesh.
U la kyntu ia ki paidbah ban ai ia ka jingiatreilang na ka bynta ban pyniaid shakhmat ia ka jingker sainar ha khappud, na ka bynta ban khang lad ia ki riew pyntriem ka ri.
U Lat u la kren ruh ia ka jingpyntreikam ia ka skhim Meghalaya Livilihoods and Access To Marker Poject lyngba ka Women Economic Empowerment kaba la ai jingiarap haduh 39 hajar ngut ki riew kynthei ha ka jylla ha ka dor jong ka ram kaba la kot sha ka T.85 klur.
Ka sorkar ka la lah ruh ban ai jinghikai ia ki samla ban seng kam seng jam haduh 30 hajar ngut lyngba ka Meghalaya Institute of Entrepreneurship (MIE).
Shuh shuh u Lat u la ong ba lyngba ka Pradhan Mantri  Jan Dhan Yojana (PMJDY) la plie.2.43 lak tylli ki bank account katba 16,213 ngut ki ioh jingmyntoi na ka skhim Pradhan Mantri Mudra Yojana (PMMY).
U la iaroh pat ia ka jinglah ka jylla ban pyniaid pisa bha wat hapdeng ka jingkyrduh pisa hadien ba la shah khang tih dewiong ha ka jylla ha ka NGT.Halor ka rep ka riang, u Lat u la maitphang ba la don 40 hajar hectare ba la buh thong ban shna sboh mariang, bad la buh ruh ia ki jaka test symbai ha Shillong, Jowai bad Tura bad sa saw tylli yn buh shuh, nalor ka jingpyntreikam ia ka jaka hikai ia ki nongrep ban kyntiew ia ka rep ka riang.
U la kren ruh ia ka kam ri jingri ha kaba ka sorkar ka la pynheh ia ka jaka ri syiar ha Phulbari ka West Garo Hills, bad ha Kyrdemkulai ha Ri-Bhoi, ha Ryngkhon bad ha Nongpyiur.
“La hikai haduh 4 hajar ngut ki nongri jingri ha ka jylla ban kyntiew ia ka ioh ka kot jong ki", la ong u Lat.
Halor ka khlaw, u Lat u la ong ba ka sorkar ka la shna haduh 26 tylli ki jingthang briew ban pynduna ia ka jingjaboh ka mariang.
Nalor kine, la don ruh 40 tylli ki khlaw ba pynneh bad iada ia ki, nalor ki Park bad ki jaka shong mrad kum ka Nohkrek Park ha South Garo Hills bad Narpuh ha West Jaintia Hills.
Halor ka tnad nongkyndong, u Lat u la ong ba la shna iing baduk thymmai haduh 869 tylli haduh u Nohprah 2015 ha ka skhim IAY, nalor ka skhim baibam tymmen IGNOPS, ka skhim ia ki thei iap lok bad kiwei de.
Halor ka um bam um dih, u la ong ba ki don 266 tylli ki jaka sah briew, 19 tylli kiba shah ktah bha, 387 tylli ki skul bd 99 tylli ki ICDS ki la ioh ia ka um bam um dih.
Ka jingpyntreikam ia ka Greater Shillong Water Supply Scheme Phase-III bad ka Tura Phase-I bad II ka dang iaid ban pynbiang um ia ki nongshong shnong bad ka la don ka jingthmu ban pyntreikam ia ka Ampati Supply Scheme ruh.
Halor ka lynti synkieng, u Lat u la ong ba ha u snem 2015-16, la shna surok 22 km, 180 tylli ki jingkieng bad 63 tylli ki surok khyndew la siang rong.
Ka skhim PMGSY kaba la pyntreikam naduh u snem 2001, la dep ha ka phase kaba 8 ha ka jinglut kaba T.1078 klur ha ka jingjrong ka surok kaba 1747 km bad la buh thong sa 483 tylli ki shnong ban pynioh surok.
Haduh mynta, 218 ki shnong la ioh surok na ka PMGSY ha ka jingjrong ka surok ba 687 km.
ha u snem 205-16, la buh thong sa 90 km ban shna bad 340 km ban siang rong.
Shuh shuh halor ka bording, u Lat u la ong ba ka jylla Meghalaya ka la iasoi ia ka 24 X 7 ban ai ding khlem sangeh bad ka tnad bording ka sorkar pdeng.
Ban pynpahuh ding, ka sorkar ka la iasoi ruh bad ka NEEPCO bad kiwei ki kompeni ban pynmih bording 1100 MW lyngba u dewiong.
Ka sorkar la buh thong ban pynioh ding baroh ki shnong ha jylla bad ka la phaikhmat ruh ban pyndonkam da ka ding na ka bor sngi, bad kiwei ki bym don jingktah iaka mariang.
Halor ka koit ka khiah u la ong ka sorkar ka la pyntreikam ia ka MHIS kaba thymmai ha kaba ka la buh ban ai jingiarap ia ki briew ba pang haduh T.2 lak haba ki shah sumar haba ki pang.
U la ong ka skhim ka NRHM ka la ai jingkyrshan ia ka sorkar jylla ban pynbha ia ki jaka sumar ha kylleng ki jaka ka jylla.
Halor ka pule puthi, u Lat u la ong ba ka sorkar ka la iasoi bad ka Asian Development Bank (ADB) ban pynthymmai ia ki skul, ban ai jinghikai ia ki nonghikai khnang ban pynlong ia ka pule puthi kaba kynsai ha kane ka jylla.
Na kane ka skhim ram ka ADB, la jied 117 tylli ki skul ban ioh jingmyntoi ha ka jylla, u la ong.
U Lat u la kren ruh bun kiwei ki phang kiba ka sorkar ka la buh thong ban leh bad kiba ka la dep ban trei na ka bynta ban kyntiew ia ka ioh ka kot ka jylla.
Shillong, 3 Lber:U bah Micheal N Syiem u Convener ka Maitshaphrang Movement u la pynbna mynta ka sngi ba un leit shong kyrai1 marwei hi lashai ka 4 tarik u lber kaba dei ruh ka sngi sdang ka dorbar mang tyngka ka Ing Dorbar Thaw-aiñ ka jylla.
U la ong ba un leit ban shong marwei hakhmat jong ka Main Secretariat ban pyni ia ka jingpyrshah jong u ia ka sorkar kaba la pynslem ban thaw noh ia ki kyndon ne ki rules jong ka Meghalaya Compulsory Registration of Marriage Act kaba la dep ban pass naduh u snem 2012.
Haba kren sha ki nongthoh khubor mynta ka sngi u bah Micheal u la ong ba u la pan jingbit ban shong kyraiñ ha Parking Lot ka Addl.Secretariat hynrei ki bor pyniaid District kim ai jingbit ia u namarba ka dang don ka Dorbar ki MLA , ha madan Student ruh u la ong ba um ioh jingbit kumta u la jied ia katei ka jaka ha Main Secretariat.
U bah Micheal Syiem u la ong ha ki por ba la dep ka sorkar ka la pynngat ia u ha ki kyndon Section 188 namarba um kohnguh ia ki bor District.
U la kynnoh ba katei ka jingpynslem ka sorkar ka dei pynban ka jingshim kabu jong ka ban leit pynbiej ban ioh vote na kito ki longing kiba ia kynduh jingeh na ka daw ka jingbym biang ka shongkha shongman.
“Ka dei ka kamram jong ki MLA ban thaw ia ki Rules hynrei I kumba kim mon, I kumba ki kwah ia ki kynthei ba kin ia phet lok bad ba kin thap jingmyntoi na ki nongsaiñpyrthei ban ia khun ia ki jingeh jong ki khnang ba kin long ki vote bank jong ki ha ka jaka ba ki pyntreikam noh ia katei ka aiñ" ong u bah Micheal.
U bah Micheal u la ong ba ka la dei ia ki nongpyni Cable ba kin pyni noh ia ka phlim Romeo Juliet sa shisien biang khnang ba ki paidbah kin kynmaw ia katei ka phlim kaba long shi bynta na ka jingiakhih ban pynurlong ia katei ka aiñ kaba ka jingiakhih ka la iaid lynti sha ka 30 snem mynta.
Shillong, 06 Lber:Ka Seng Khasi Riwar Mihngi kan pyn long ia ka shad suk mynsiem ha ka 27 tarik Lber, 2016 ha ka por 12 baje ha phyllaw iing skul Riwar Seng Khasi Secondary School, Rang thylliang, Pynursla.
La khot la wer ia ki kur ki kha, ki nongshad kynthei bad shynrang ba na jngai bad na jan ba kin iawan shim bynta shit rhem ha katei ka sngi, la ong ka kyrwoh na u Bah OSM Tynsong u chairman ka Cultural Committee.
Shillong, 3 Lber:U General Secretary ka KSU Mawlai Circle u la lait jamin mynta ka sngi, hadien ka jingshah kem jong u myn hynnin ka sngi.
La pyllait jamin ia u samla Rapbor Nongrum ryngkat ka jing pynngat ha ki lai tylli ki kyndon.
Utei u samla u la shah kem mynhynnin ka sngi ka 2 tarik u Lber, ha ka por ba u ma ryngkat ki dkhot ka KSU ki la leit ban aiti sha ki pulit ka Sadar Police Station ia u bar jylla uba ka KSU ka la ioh bat u Abdul Mukit.
Ka KSU ka la kem ia utei u bar jylla namar ki kam kynshleiñ kynthei jong u, da kaba leh ia ki kam khlem raiñ ia ki samla kynthei khasi kiba trei ha dukan jong u.
Kat kum ka jingioh lum jingtip la pynngat ia u samla Rapbor ha ka kyndon shoh briew bad sa ar tylli kiwei pat ki kyndon, ong ka khubor.
Ha kawei pat ka khubor, na ka liang jong ka FKJGP Nongthymmai Circle ka pynrem jur halor ki jingjia kaba jia ha khyndailad ha kaba uwei u trai dukan jain kaba kyrteng ka “New Fashion" u la leh khlem akor ia ki kynthei khasi.
Ka ai jingiaroh ia ka KSU kaba kloi ban kem bad ai jingsneng ia une u bar jylla bad ka pynrem ruh ia ki pulit kiba la kem ia u dkhot jong ka seng KSU uba leit aiti ia une u runar sha ki pulit.
Ka la maham tyngeh ia kum kine ki jaitbriew kiba nud ban khein poh ia ki thei khasi bad lada lap ka la ong ba kan leh ia ka kamram la jong.
Ha kajuh ka por ka kyntu ruh ia ki thei khasi kiba trei ha ki dukan ki ba pher ba pher khamtam sha ki thain iew bad khyndailad ba kin ri iala ka akor bad burom lajong khnang ba ki briew kiba nabar ki nym nud ban kheinpoh ia ki.
Ka KHNAM State Youth Wing ka pynpaw ka jingsngewkhia halor ka jingkiew bad jingbun jong ki kam thombor bad iuhroit pyrshah ia ki kynthei bad longkmie ha ka jylla hi baroh kawei.
Ka kyrwoh na katei ka seng ka la ong ba ha ka juk kyrduh kam mynta, bun bha ki samla kynthei ki ba trei ha ki dukan, ki show room, ki company, ter ter ban pyrshang ban ieng ha la ki jong ki kjat bad ban kamai ia ka hok.
Hato ka sorkar ka la buh kyndon mo ia ki company bapher bapher ki ba don ha kane ka jylla, khamtam ki kyndon ki ban wanrah jingshngain ia ki kynthei ki longkmie ki ba trei ha kitei ki jaka, ong ka kyrwoh.
Ka jinglong jingman jong ka jaka trei, ka por wai trei jong ki kynthei, ki longkmie, bad bun kiwei kiwei kiba ka sorkar ka dei ban tuklar khnang ban wanrah ka jingshngain bad ban pynduna ia ka jingshah thombor jong ki kynthei/longkmie.
Ka sorkar jylla ka khlem lah ban trei naka bynta ka jingshngain jong ki kynthei samla ha ki bynta ki ba bun.
Ka jingjia ha kawei na ki dukan ha khyndailad ka dei kaba khyndiat, bad dang don bun ki ba ymnud ban kren ban wan shakhmat namar ba tieng ioh duh kam duh jam, kaba ailad pat ia ki riew shim kabu, ong biang ka kyrwoh na ka KHNAM.Ka jingleh khlem akor ia ki kynthei ha ki jaka trei ka dei ka jingpynkhein ia ka hok tynrai jong ki kynthei kumba la ai bor da ka artikil 14 bad 15 jong ka riti synshar ka ri India, ki kynthei ki don ia ka hok ban im bad ban trei ha ka burom katkum ka artikil 21 jong ka riti synshar, ong shuh shuh ka kyrwoh.
Ka KHNAM ka la pynkynmaw ba ha ka 22 April 2013 la thaw ia ka ain “The sexual harassment of women at workplace (Prevention, prohibition and redressal) Act 2013" bad katkum ka artikil 6 jong kane ka ain la dei ban thaw ia ka “Local Complaints Commitee" ha ki district, bad katkum ka artikil 4 jong kane ka ain dei ruh ban thaw ia ka Internal complaint committee, ha kaba ki longkmie ki kynthei ki lah ban phah ia ki jingujor pyrshah ia kano kano ka jingshah iuhroit, jingshah kren ki ktien khlem akor haba ki don ha ki jaka trei jong ki, ka la ong biang.
Katei ka seng ka la ong ruh ba lada ka sorkar ka sngewkhia ia ka jingbha jingmiat jong ki kynthei ki longkmie ka la dei ban pyrteikam ia kane ka ain bad ban thaw ia ki committee kat kum ka jingaibor jong kane ka ain, bad ban ai ka jingpynshai paidbah sha ki kynthei bad ki longkmie ia ki lad ioh jingiada.
Ka jingkiew ha ki kam leh beijot haka jylla ka pynpaw shai kdar ba ka sorkar la pheil ban iada ia ki kynthei ki longkmie ka jylla hi baroh kawei.
Bah Monarch ShabongMar ia tip shaphang ka jingkhlad jong U PA Sangma, nga plie mar mar ia ki television channel, hynrei man kaba nga peit, ha ka por 11baje mynstep, ngam lap satia kaba ai ia ka khubor kaba shai, shaphang jong U Sangma, wat la ki shu thoh lyngkot ha kjat, shaphang ka jingkhlad jong utei u nongialam.
Nga ap haduh shiteng kynta tam, hynrei hangta ruh, ki don kiba shu batai malu mala bad katei ka dei ka jingjia, kaba ki telebishon khraw nam ka India, ki leh shaphang u nongialam ka thain shatei lam mihngi.
Ngam shym la ioh lad ban ia kynduh khah khah ia U PA Sangma, namar ba ha ka por, ba u long myntri rangbah ha u snem 1988, nga dang shu sdang thoh khubor, wat la nga kynmaw pat, ba u la ju shah hikai ban kren Khasi, ha ka por, ba u long kum u myntri rangbah, namar ba u kwah ban kren da ka ktien Khasi, ia ki Khasi, kiba donkam ia u bad nga kynmaw ruh ia ka step, kaba sniewbok, ba u leit dorbar, hynrei ba u hap shuki noh, kum u myntri rangbah ha u snem 1990.
Kaba nga ia kynduh khah khah bad utei u rangbah, ka dei ha ki khyndiat snem, ba nga don ha ka Nationalist Congress Party (NCP), ha shwa ka elekshon 2008 bad kitei ki dei ki sngi, kiba ngi ia tyllun, ha kiba bun ki jaka jong ka Ri Khasi, na ka bynta ka jing pynkhreh ia ka elekshon 2008 bad kaba dei ruh ka snem, ha kaba U Sangma, ula pynkhreh ban shimti ia ka shuki myntri rangbah ha ka Jylla.
Ka iing U Purno ha Upland Road, ka dei ka iing ka bym ju khang hook satia.
Wei haba ula don lei ma u, la dap smam, da ki briew, kiba rung, kiba mih, kiba shu ia shongkai sngew tynnad.
Ha iing U Purno, kam ju don ka kamra kaba kyrpang ban ia donkam bad u.
Baroh ngi ia shong lang ha kamra shongkai bad hangtei ki pur ki purinam bad ki puriskam, kiba da ki phew phew jait, ha kaba uba kham bang nia, u ioh ban kham sei bun ia la ki ktien bad hangta, ka ju don ka jing ia rkhie tahah, ha ki jait ki jait khana, ha kaba U Purno, ruh u rkhie iapler bad mih ummat lang.
Shongkai, katba phi kwah, ym juh shah beh, ym juh don ba pyn kyrkieh bad lada ym don jaka, phi lah ban shu ieng ruh kam lei lei, tangba phi don lang ha kajuh ka kamra ba u don U PA.Haba don kiba donkam kyrpang, ki lah leit pasiaw ha ki shkor jongu bad ula iakren bad ki, lane u khot ha kawei pat ka kamra kaba kyrpang.
Ynda ula sngew thngan, ula leit hi sha kamra shet ja, ula khat ja ialade bad u da ong ia kiba don ha kamra shet ja “Khat hi, da phi ia kwah bam ja".
Haba ia shongkai bad U Purno te, tang ka dih sikret te, kaba yn nai ia ong shuh, ha kaba u la buh lypa ha khmat ia u sikret jrong jongu bad ka tdem te kaba shu her beit soit sha suin.
Ka bam kwai ruh u bym kom bad man ba nga ai kwai, um ju kyntait, u ktha beit thrup thrup bad u khlain ruh ban bam shun.
U Purno, um iahap ban shong kali ding sohsaw bad ia katei nga lap, ha ka por ba ngi wan jingialang ha kawei ka shnong, kaba hap ha Jirang Constituency.
Mar ia wai nangtei, ki pulit, ki la ialam ia u sak sak, ban wan phai sha Shillong, hynrei mar ia lait na Nongpoh, ka kali jong U Purno, ka kdat la ka lynti bad u iaid hi ia kawei ka surok rit bad hangta ngi leit rung ha iwei i iing rit bad ngi ia shongkai, kumba shi kynta eiei, ha ka dih umsoh bad ka ia dih sha.
Ki pulit, kiba ialam na khmat, ki la ia bakla lynti bad donbok, ba ki ia lap kham hadien, ia ka jaka ba u leit shongkai U Purno.
Shisien, haba ngi ia leit sha Balat, katba ngi dang ia iaid ban leit sha kawei ka jingialang, ula wan tur beit beit uwei u briew, uba ja ing bad ka buaid.
U Purno, um shym la kynran satia, hynrei, u ia khublei bad utei u rangbah.
Mar ia lait nangta, ula ong sha nga “Por elekshon, kam long ban duh shi vote ruh".
Ha kiba bun ki khep, ba u kren ha ki jingiaid elekshon, kaba U PA, u shait kren, ka long ba ka Jylla Meghalaya, ka jingheh jongka, ka long tang kat kawei ka District ha UP ne ha Madhya Pradesh bad kumta, u ong ba kam long kaba eh ban wan rah jingroi ia kum kane ka Jylla kaba rit.
Ha ki jing ia shongkai, ki don ki khep, kiba U PA, u iathuh khana, ia ki sngi, ba u dang pule bad sah Hostel ha St Anthonys bad kaba nga shait kynmaw, ka long ba u iathuh khana, ba u ju lehrain ban kren ia ki thei samla bad ka daw, ka long, namar ba u dei uba sniew briew bad ba u ju phong da ka slipar jri bad u shait sngew, ba lada un kren ia ki kynthei samla, kin lah ban kren bein kylla ia u.
U shait sngew tynnad ban ong ia nga “monarch of all".
Hynrei mynta, um don shuh U Syiem ka Garo Hills.
Shillong, 3 Lber:Ar ngut ki MDC ka HSPDP kiba don ha ka Liang Pyrshah u bah Pyniaid Sing syiem bad ka kong Teilinia Thangkhiew ki la mih jyndat na Ing dorbar ka KHADC namar ba ki pyrshah ia ka KHADC, ba kan pass ia ki ar tylli ki Bill ba la wanrah ha ing dorbar kata ka Khasi Hills Autonomous District (Constitution of Council of Traditional Dorbar) Bill 2016 bad ka Khasi Hills Autonomous District (Conservation and Promotion of Khasi Social Custom and Traditions) Bill 2016.
Lah ban kdew ba ha ka sngi sdang Dorbar ba la wanrah ia kitei ki bill kitei ki ar ngut ki MDC ka Liang Pyrshah ki la pyrshah jur naba katei ka bill kaba nyngkong ki la ong ba kan wanrah ia ka jingkulmar jingmut kumno ban pyniapher ia ki MDC na ki Khlieh Nongsynshar katba ha kaba ia dei pat bad ka bill kaba ar- ki la ong ba ka KHADC kam dei ban kyrkieh than eh ban Pass bad ka donkam ba kin ioh pule bniah shuwa naba ym shym la pynpoi ia ki ha ka por kaba biang khnang ba kin lah ban peit kiei dei kiba donkam ban pynrung naba kila ong ba dang bun ki riti ki dustur kiba ym pat shym la lah ban pynrung.
Hynrei hapdeng ka jingpyrshah ki Liang pyrshah kiba don tang ar-ngut ka Ing Dorbar ka la pass mynta ka sngi ia kitei ki Bill bad yn phah noh ia ki sha u Lat ka jylla ba un pynlong Aiñ, namar ka jingbym sngewhun ia ka jing pass ia katei ka Bill da ka jingbun paid kitei ki 2 ngut ki MDC ki la mih jyndat noh na ing dorbar.
Shillong, 03 Lber:“Mat nang leh politik tad dor u Mukul Sangma, ngi te ngin nang trei beit la ka kam", la ong u Conrad K Sangma haba kylli halor kumno u sngew halor ka jingpynslem ka sorkar ban pdiang ia ka kyrteng jongu kum u MDC shu sieh sha ka GHADC.Kane ka jingkren jong U Conrad ka long hadien ba ka sorkar, nalor ba kam pat pdiang ia ka kyrteng jong u kum u MDC shu sieh, ka la bat sah ruh ia ki kyrteng jong u MDC u Dipul R Marak uba la phah da ka Executive Committee (EC) ka GHADC ban bujli ha jaka jong u Sengnal N.Sangma.
“Ka jingslem ban pdiang ia ka kyrteng ba la phah da ka EC ka GHADC, ka kdew shai ba ka dei ka jingleh politik palat u Myntri Rangbah.
Hynrei ha ngi, kane kam dei ka kam kaba heh, ka kamram kaba khraw jong ngi ka long ban thaw thymmai ia ka rukom treikam ka GHADC kaba la don hapdeng ka jing kynrum kynram kaba jur bha", la ong u Conrad.
“Ai ba u Mukul un iai bteng ban leh politik, ngin trei la ka jong ka kam na ka bynta ka jingbit jingbiang bad ban pyn khlain ia ka GHADC", la bynrap u Conrad uba dei uwei na ki myntri sorkar barim ha ka sorkar MPA mynshwa.
Ha kajuh ka por, u la dawa ba ka sorkar ka dei ban pdiang bad ban pyntreikam noh ban pynbun EM ha GHADC kumba leh ha KHADC bad JHADC sha ka 11 ngut.
“Ka KHADC bad JHADC ka don 11 ngut ki EM katba ka GHADC ka don tang 9 ngut, kane ka dei ka jingshah shiliang bad ngi la dep phah ia ka jingthoh sha ka sorkar ba kan pyndonkam da ujuh u diengkot ha baroh ki District council ban pynkiew ia ka jingdon jong ki EM ha GHADC sha ka 11 ngut", la ong u Conrad.
Na ka liang u nongaiktien ka NPP u James K Sangma pat u la takrain ia u Myntri Rangbah u Mukul Sangma uba thmu ban knieh burom ei ia ka 1000 klur kaba la ai da a sorkar pdeng sha ki district council kane ka dong mihngi.
"Ia kane ka 1000 klur la ai sngewbha da ka sorkar pdeng lyngba u myntri pla tyngka ka ri u Arun Jailtly hadien ba la iakynduh kyrpang ki nongialam ka FOCUSS hapoh ka jingialam u chairman u Bah PN Syiem kum u CEM bad ruh lyngba ka jingbuddien jong u MP ka Tura u PA Sangma bad u MP ka Shillong u Bah Vincent H Pala", la ong u Conrad.
“Hynrei, kaba sngew lyngngoh ka long ba u Myntri Rangbah u thmu ban kam da kaba kwah burom ba dei ka jingleh jong ka sorkar jong u", la bynrap sa u James K Sangma haba kren sha ki nongthoh khubor hynne ka sngi.
Ha kajuh ka por, u James u la ong ba ka liangpyrshah kan sa rah ia ki mat kiba ktah bha ia ka jylla ha kane ka dorbar mang tyngka kaban sdang naduh lashai ka sngi.
“Ka jingtyrkhong pisa ka sorkar, ka jingbym ioh tulop ki nongtrei sorkar kum ka MeECL, ka jingkharoi ki kam pyntriem ha Garo Hills, ka jingbym shim khia ka sorkar ia ki Dorbar shnong kin dei ki mat ba thalain ia kane ka sorkar ba ialam da ka Congress", la ong u James.
Haba ther ia kane ka sorkar kaba lapmiet ban pynlut kai ha ki tamasa bym shohler, u James u la ong lada ka sorkar ka don pisa ban pynlut ia ki kam sngewbha, balei pat kam don pisa ban siew tulop ia ki nongtrei.
Ngim pyrshah ia ka jingpynlong ia ki tamasa hynrei ngim iahap ia ka jingleh ka sorkar haba kam don pisa pat ban siew tulop ia ki nongtrei", la ong u James.
Hynrei na ka liang u James, u la kyntait ba ka liangpyrshah kan rah da ka Non Confidence Motion (NCM) pyrshah ia ka sorkar ha kane ka kynti, watla ki paidbah ka jylla ki la sngew bitar ia ka rukom treikam kane ka sorkar.
“Ngi sngewthuh ba ki paidbah ki la bitar jur ia kane ka sorkar hynrei ngi sngew ban wanrah da ka NCM kan nym long kaba biang ha kane ka por", la ong u James.
Halor ka jingkynnoh jong u Mukul ba ka Congress ka pynkhyllem ia ka sorkar MPA ha u snem 2009 namar ba kam ler ban treikam, u James u la kynthah kylla da kaba ong, “Tang shi snem ba la bat  u Bah DD Lapang ia ka kam myntri rangbah, la pynhap noh ia u ba la shimti da u Mukul Sangma, kaba paw ba ka jingkren jong u Mukul ka thew ia u Bah Lapang u bym ler ban treikam".
Shillong, 4 Lber:Ki pulit ka East Khasi Hills mynta ka sngi ki la ioh kem ar ngut ki briew kiba donkti ban sam ia ki shithi dawa pisa jong ka HNLC.Hadien ba la ioh jingtip ba thikna ki pulit ki la ong ba ki la ioh ban kem ia u Vincent Khyriem, 27 snem karta uba shong basah ha Mawlai Maw tawar bad lyngba ka jingphla jong u la ioh kem pat sa ia u Wankerlang Rynjah, 22 snem karta uba shong basah ha Demdeiñ iong.
Na u Vincent ki pulit ki la ioh kurup ar tylli ki mobile phone bad 10 tylli SimCard.
Shillong 04 Lber:U Myntri Rang bah ka jylla u Mukul Sangma u  la iam rangbah katba dang kren ha iing dorbar thawain mynta ka sngi ban kynmaw sngew lem ia ka jingkhlad kyndit noh u Purno Agitok Sangma uwei na ki rang kynsai ka jylla uba la paw bha ha ka ri India baroh kawei.
“Lamphang badon burom, ngam sngew lah ban kren bha shuh, nga pynkut da kaba tyrwa ia ka iing dorbar ba kan pdiang ia ka rai ban phah ia ka jingsngew lem sha kiba haiing hasem jong u nongialam ba khraw PA Sangma", la ong u Mukul, uba la iam jaw ummat bad niad da ka ruma ia ka ummat ha ka por ba kren hapoh ka iing dorbar mynta ka sngi kaba dei ruh ka sngi sdang.
U Purno A Sangma u la khlad kyndit noh mynta ka sngi ha Delhi na ka jingpang klongsnam.
U la dap 68 snem.
La kha ia u ha ka 1 tarik Nailur 1947 ha shnong nongkyndong Chapahati kaba don ha West Garo Hills District ka jylla Meghalaya.
Um pat ju rem ha ka elekshon MP bad MLA bad dei tang ha ka jingiakhun ia ka shuki President ka ri ba u shah rem noh ha u Pranab Mukherjee.
Ha ka jingshisha, u Mukul u la pyrshang ban bteng ban kren biang hynrei, ka mynsiem ka la dung bha ia u haduh ba u la jaw ummat bad kynsluk ki khmut ba tuid ki ummat.
Ym lah batai shuh ia ka jingktah mynsiem jong u Mukul ia ka jingkhlad kyndit noh u Purno A Sangma, uba la pynkynmaw ba u dei uwei na ki nongprat lynti ia u ha ka sain pyrthei.
“Haba u long Myntri Rangbah, nga dang pule doktor ha RIMS, u ju wan ban wan jngoh ia ka iing jong ngi ha Ampati haba u wan iaid lynti bad iakren bad kiba haiing jong nga.
U PA Sangma u dei tang ma u, uba la kiew shaduh ka kyrdan ba hakhlieh duh ban long u Lamphang ka Lok Sabha, u Myntri sorkar pdeng, bad u nonglam khubor ki riewlum ha ka pyrthei India", la ong u Mukul.
“Ngam tharai ngin dang lah ban pyndap ia ka jaka ba la ieh thylli noh u PA Sangma.
Ka dei ka jingduh kaba khraw tam ia ka jylla", la bynrap u Mukul.
U Myntri Rangbah u la pynbna ruh ba ka sorkar kan pynbna hynniew sngi ka Jingiam Briew bad ka iing dorbar kan sa ioh shuti ha ka sngi ba ontep ia une u riew khraw ka jylla.
Na ka liang u Lamphang ka iing dorbar u AT Mondal u la ong ba u PA Sangma u dei kum ka jingpynithuh ia ka jylla Meghalaya ha ka pyrthei India.
“Haba nga pule ha Chennai, ki paidbah kim tip haba nga ong ba nga dei na Meghalaya hynrei tang shu iathuh ba dei na jylla u PA Sangma, ki la ia tip lut baroh", la ong u AT Mondal.
U Mondal u la ong ba ha ka por ba u la rem elekshon, u la rai ban nym ialeh shuh namar ba um sngew myntoi haba leh bha, ki briew kim kynmaw, hynrei dei u PA Sangma uba la ai mynsiem ia u.
“Ka jingshah rem ka dei u shabi sha ka jingjop ban trei kham bha", la pynkynmaw u Mondal ia ka jingkren ai mynsiem u PA Sangma haduh ba la pynlong ia u Mondal ban iakhun biang ia ka elekshon bad jop syndon.
Kumjuh u Nongialam Liangpyrshah ka iing dorbar uba dei ruh u Myntri Rangbah barim ka jylla, u Dr Donkupar Roy u la pynpaw ia ka kyndit bym lah mut dur bad ka dei ka sien ba nyngkong ba katba u dang dihsha bad u Lat ka jylla hadien ba la kren ha Iing dorbar, un ioh pdiang ia ka khubor ba sngewsih.
“Nga iakynduh ia u PA Sangma ha u snem 1988 haba nga shah jied MLA, mar iakynduh ia u nga la lap ba u dei u nongialam ba kynsai bha", la ong u Dr Don, uba la pynpaw ruh ia ka jingkyndit ba khraw ia ka jingkhlad noh jongu.
“U dei shisha u khun ba khraw ka jylla", la ong u Dr Donkupar.
U Dr Donkupar u la ong biang, “Ka India baroh ka tip ia ngi dei namar ka jingdon jong u PA Sangma.
Haba nga leit sha jylla Madhya Pradesh, uwei u MP u la kylli ia nga naei phi wan, nga jubab na Meghalaya, bad u la kylli biang, phi tip ia u PA Sangma, nga jubab hooid", la ong u Dr Don.
Katkum ka jingong jong u Dr Don, une u MP ba kynduh ha katei ka jaka, u la ong ba ki Schedule Tribe ka Meghalaya kim dei kum kiwei pat kiba dang sahdien ha ka ri.
U Dr Donkupar u la pynkynmaw ba u PA Sangma u dei u riew ieid ri, u la mih noh na Congress ban pyrshah ia ka jingthmu ban pynlong Myntri Rangbahduh ia ka Sonia ka bym dei ka nong-India.
“Ka jingialeh ia ka kam President ka ri, ka dei ban pynpaw sha ka pyrthei ba ki riewlum ruh ki dei kiba stad bad iaryngkat kyrdan bad kiwei pat, watla ka thong ka long kaba jwat", la pynkynmaw u Dr Donkupar haba kren shaphang ka jingialeh elekshon President u PA Sangma.
“Ngam lah ban batai ia ka jingduh ia ka jingkhlad noh u PA Sangma hynrei nga kwah ban phah khubor sha kiba hiing jongu, ‘long kiba shlur’", la ong u Dr Donkupar.
“U PA Sangma ba khraw, um don shuh bad ngi, ka dei ka jingjia ka bym lah shuh ban batai", la ong u sa u Myntri Rangbah barim ka jylla u Bah DD Lapang haba iashim bynta halor ka jingkhlad noh u Purno.
U Bah Lapang u la pynkynmaw ia ka jingtbit jong u Purno ha ka por ba u long Myntri Rangbah ka jylla Meghalaya, ha kaba ma u, pat u dang long tang u Myntri sorkar.
“Bah Lapang, ka Meghalaya ka dei ban pyni sha ka pyrthei", la pynkynmaw u Bah Lapang ia ka jingkren u Purno.
Kane ka jingkren jong u Purno, ka pyni ba u dei u briew ba don ka jingiohi jngai sha ka pyrthei baroh.
“Ka iing jongu, ka dei ka iing jong ki paidbah, kaba shakri ia ki paidbah", la bynrap u Bah Lapang.
Sa uwei u Myntri Rangbah barim ka jylla u Salseng C Marak u la ong ba ka jingkhlad u PA Sangma, ym lah shuh ban batai da ka ktien.
“U PA Sangma  u la shah jied MP nyngkong ha u snem 1977 bad dei ma nga uba la tyrwa ia ka party ban pynieng ia u bad naduh katei ka snem, u la jop ia ka elekshon haduh mynta ka sngi ba u la khlad", la ong u Marak.
Kiwei pat ki MLA ba la iashim bynta ha kane ka jingsngew lem ia u PA Sangma ki kynthup ia u Bah Paul Lyngdoh, Bah Ardent M Basaiawmoit, Bah Metbah Lyngdoh, Dr Jemino Mawthoh, Kong Roshan Warjri, Kong Ampareen Lyngdoh, Bah HDR Lyngdoh, u Dr RC Laloo, u Bah Rowel Lyngdoh.
Ka iing dorbar ka la pynlong ruh ia ka jingsngap jar kaba ar minit ban pynpaw ia ka jingsngew lem ia ka jingkhlad kyndit noh u PA Sangma.
Shillong, 04 Lber:Ka jingkhlad kyndit jong u PA Sangma ka la pynkyndit ia baroh ki paidbah ka ri khamtam ia ka jylla Meghalaya.
Hynrei kaba kham sngew lyngngoh, ka long ba u khun jong u, u James K Sangma ruh, u don ha iing dorbar thaw ain mynta ka sngi, u bym mut dur satia ia kum kane ka jingjia.
La iohi ba u James K Sangma u la don ha iing dorbar hynrei hadien katto katne por, u la mih hadien ba la ioh khubor ba sngewsih ba u kpa ba ieid jong u, um don shuh ha ka pyrthei.
Ka jingkhlad jong u PA Sangma ka la pynkyndit ruh ia ki MLA ka iing dorbar, namar ba ka jia ha ka por ba u Lat ka jylla u V Shanmu gathan u dang kren hapoh ka iing dorbar thawain kaba dang sdang mynta ka sngi kaba dei ka dorbar mang tyngka ka jylla.
Ki heh ki hain kynthup u Myntri Rang bah u Mukul Sangma, u nongialam liangpyrshah Dr Donkupar Roy, u Lamphang ka iing dorbar u AT Mondal bad kiwei ki ioh jingtip ia kane ka jingkhlad kyndit u riew khraw ka ri, ha ka por ba ki dang dih sha, hadien ba la dep kren u Lat ka jylla ha iing dorbar.
Shillong, 4 Lber:U Myntri Rang bah ka jylla u Dr.Mukul Sangma u la kynnoh ba ka jingkwah u Purno A Sangma ban ia khun ha ka elekshon MP Lok Sabha na Tura kaba la long ha ka 9 tarik u iaiong, 2014 ka dei kaei kaei kaba u briew u kwah khadduh shuwa ba un iap.
Ia kitei ki jing kynnoh u Dr.Mukul u la ong “Ha ka ktien Garo ki ju ong Cha.
e Siangna kaba mut ba shuwa ba ngan iap ai ba ngan ioh eiei".
Katei ka jingong u Dr.Mukul ka dei ha ka por ba u Purno A Sangma u la mih hi dalade ban ia khun ia katei ka elekshon MP bad u la pynshong noh ia ka khun jong u ka Agatha Sangma ban ia khun pyrshah ia u kyrtong ka seng Congress u Daryl Momin.
U Dr.Mukul u la kynthoh ruh ha katei ka por ba u Purno u dei u briew u bym pyrkhat ia ki khun lajong hynrei u pyrkhat tang ialade hi (namar ba u pynshong noh ia ka Agatha).
“Ngi ju ailad ia ki khun jong ngi bad kiba dang shadien khnang ba kin sngewthuh ia kata ka jingkitkhlieh" ong u Dr.Mukul ha katei ka por.
Shuh shuh ha katei ka por ba u kynthoh ia u Purno u Dr.Mukul u la ong “Um shym la pyrkhat ia ka lawei ka khun jong u da kaba u leit ban ia khun ia ka kam President jong ka ri India, kane ka dei ka jingpher hapdeng jong ngi bad ki".
Lah ban kdew ba ha ka 27 tarik u Lber, 2014 u Secretary ka National People’s Party (NPP) u IB Pandey u la u jor sha ka Election Commission of India pyrshah ia u Myntri Rangbah ka jylla u Dr.Mukul Sangma halor ki jingkynthoh jong u ia ka ktien iap, kaba la kynnoh ba ka dei ka jingkwah jong u Dr.Mukul ba u Purno un iap.
Kitei ki jingkren u Dr.Mukul ki dei ha ka por ba dang khluit bha ka jingiakanbas elekshon MP ha ri Lum Garo kata ha ka 20 tarik u lber, 2014.
Halor kitei ki jingkyn thoh jong u Dr.Mukul ka NPP ha katei ka por ka la kynnoh ba ki dei ki jingpyni jong u Myntri Rangbah ba u kwah ba u Purno A Sangma un iap noh.
U Pandey u la ong ruh ha katei ka por ba kiba kum kitei ki jingkynthoh pyrshah ia u President Rangbah ka seng uba long ruh ha ka juh ka por u kyrtong ka NPP na Tura Parliamentary Seat, ba ka dei ka jingbyrngem jong u Myntri Rangbah.
Lah ruh ban pynkynmaw ba ka NPP ka shim ba kitei ki jingkren u Dr.Mukul ki dei ki jingbyrngem bad ki jingpyntieng pynsmiej kumta katei ka seng ka la pan bor pahara shuh shuh ia u Purno.
Ha ka shithi kaba u Pandey u la ujor sha u Chief Election Commissioner VS Sampath, u la thoh “U Myntri Rangbah u la byrngem ia u nongialam jong ngi u P.A Sangma da kaba iathuh lypa ia ka jingiap jong u, katei ka jingkynthoh kam dei tang ka bym lah ban pdiang hynrei ka dei ruh kaba pyni lypa ia ka jingmut sniew jong u, ngi ujor ia katei ka jingkynthoh jong u Myntri Rangbah bad dawa ba dei ban pynshitom ia u".
Halor ka jingdawa ka NPP ia ka VVPAT, u Pandey u la ong ba ki jingkynthoh jong u Dr.Mukul ki pynbor ia ka NPP ban pan ia ka VVPAT.U la ong ba lada u Dr.Mukul u lah ban byrngem, u lah ruh ban thaw da kino kino ki buit tang ban jop elekshon.
[kane ka dei ka khubor, kaba la sot na ka thup jong ki khubor ba rim jong U Rupang].
Shillong, 6 Lber:Hadien shisngi ba la kem ia ki ar ngut ki briew kiba ki pulit ki la kam ba ki dei ki nongleit sam shithi dawa pisa jong ka HNLC kata u Vincent Khyriem bad u Wanker lang Rynjah, ki pulit ki la kem sa ia kawei pat ka kynthei kaba la tip kyrteng kum ka kong Wandalin Diengdoh kaba sah ha Lower Mawprem da kaba kynnoh ba ka dei ka nongiarap jong ka HNLC.Katei ka longkmie ka dei kaba shi para trai bad u dkhot jong ka seng HNLC u Phrangkupar Diengdoh uba la ju tip kum u Hep Metal.
Ka HNLC ka la bitar ia katei ka jingkem ki pulit ia ka para jong u dkhot jong ka bad ha ka kyrwoh khubor ba la pyllait paidbah mynta ka sngi ka la ong ba katei ka jingleh ki pulit ka dei ka jingnion bein ia ki ba ha iing hasem jong ki dkhot jong ka, ka la ong ba kiba haing hasem ki don ia ka hok ban ia kren bad la ki jong kiba haing jong ki lyngba ka phone ne da kano kano ka lynti bad kumjuh ruh ka kong Wandalin ka don ia ka hok ban ia kren bad u hynmen jong ka uba dei ruh u Asst.Defence Secretary ka HNLC.Ka HNLC ka la pynrem jur ia katei ka jingleh ki pulit bad ka ong ba ha jaka ba kipulit kin kem ia ki riewsaiñ pyrthei kiba donkti bad ki lehnoh ki kem pynban ia kiba haing hasem jong ki lehnoh, katei ka seng ka la kdew ruh ha ka kyrwoh khubor ia ka Deborah Marak myntri sorkar ba ka dei ka nongiarap jong ka GNLA bad ka la ong ba baroh ki sengbhalang ha ri Lum Garo ki la kren ia katei ka ishu hynrei ki pulit ki leh kumba set kyllut.
Katei ka seng ka la ong ruh ba katei ka jingleh ki pulit ka dei ka jingpynshit pynban, na ka bynta ki jingiaumsnam.
Fr.Michael Makri sdbSohra-Shillong, 6 Lber:Kan long ka sngi jong ka khana sah kyn maw pateng la pateng ia ka jylla bad ki ri Asia hi baroh kawei ba ka snap jong u Don Bosco ia kaba la don lang bad ka kti kamon ka jong u la kyntiew ia ka ha ka shrine jong u Don Bosco kaba don ha Sohra junom la junom.
Ka long ruh ka snap ia kaba la aiti da ki nong pyniaid jong ka seng riewniam Salesian na Rome na ka bynta ki nong Asia hi baroh kawei ka la wan poi ha ka nongbah Shillong ha ka 26tarik jong u Bnai Rymphang bad mynta ka sngi la rah noh ia ka sha katei ka jaka hapdeng jong ki phew hajar ngut ki paid riew ngeit jong ka Balang Katholik bad ia kaba la lam khmat ruh da ki 30 tylli ki bike na khmat jong ka bad la bud ruh da ki spah tylli ki kali nadien jong ka.
Ia kane ka snap la pynkit noh sha katei ka jaka ha ka step jong ka sngi u Blei ha ka por 6:00baje mynstep bad la pynhiar ruh ia ka shipor ha Mawjrong Parish na ka bynta ka jingpyndonburom ia ka tei ka snap da ki paid riewngeit bad ki paralok parajor jong u Don Bosco Bakhuid bad ia ka Ïukharist Bakhuid la pyndonburom da i Fr.James Thyrniang.
Bad kumjuh ruh la sahngeh shipor ha Laitryngew na ka bynta ka jingpyndonburom jong ki paidbah.
Ha kaba khatduh kane ka relic la poi ha Sohra kaba long ruh ka jaka ia kaba la jied kyrpang da u Blei nongbuh nongthaw bad la iohi shai ruh ia paid riewngeit jong kane ka thain ki la pdiang sngewbha da ka jingieid bad ka jingriewblei ia kane ka jingwan shongneh jong une u riewkhuid jong ka balang katno tam lei lei haba ngi sngew ia ka kynhoi ha risa da ki bom bad ki ksing ha la ka kynud phawar ia kaba la ialam ruh da i Fr.Patrick Nongrang bad ka kynhun jong i.
Khatduh khatwai ka la poi ha ka Shrine jong u Don Bosco bad ia kaba la pdiang sngewbha ruh da i Fr.Roy Anthony i ba long ruh i parish priest.
Bad hadien kane la pynbud ruh da ka iukharist Bakhuid ia kaba la pyndonburom da i Fr.Gervasis K, i ba long ruh i parish priest barim jong kane ka parish iba long ruh u atiar jong u Blei ha kaban wanrah ia kane ka snap jong une u riewkhuid sha kane ka jylla jong ngi bad ha ka jingiadon jong ki katto katne ngur ki phadar kiba wan na ka nongbah Shillong.
Bad ia ka jingiathuhkhana la iathuh da ki phadar Vice Provincial i Fr.Paul Olphindro Lyngkot bad i la sneng la kyntu ruh ia ki paid riewngeit ba kin ia pyrthuh bud ia ka jingim jong une u riewkhuid ia uba la kloi ruh ban map bad ban iarap khamtam ia kito kiba la sakma na ka jingim ba bha ka jong ki.
Hadien jong kane ka Iukharist Bakhuid, i kong Banisha Khongsni i la wan sha khmat ban pynpaw ia ka kam phylla jong u Blei kaba i la iohpdiang lynba da ka jingiasaid lem jong une u shakri ba sngewrit bad ba sbun jong u U Don Bosco Bakhuid.
“Nga la iathoh la kumba shiphew snem hynrei ngam shym la lah ban ioh lane pun khun, nga la leit shang kylleng ban wad jingsumar na ki doktor bapher bapher hynrei ki ong ha nga ba ngan nym lah ban ioh khun.
Hapdeng jong kata ka khubor ba sngewsih, ladon ruh katto katne ki khynnah samla kiba la wan na ka bynta ka jingialang jong ka ICYM ki la wan sah ha ka ïing jong ngi bad ynda ka la kut kata ka jingialumlang ka jong ki, ki la ai ha nga ia ar-tylli ki dur jong u Don Bosco bad ka Mother Teresa bad ki la ong ruh ia nga ba ngan buh jingthmu bad ban duwai kyrpang ia ka jingiasaid jong kine ki riewkhuid.
Nga la juh iai duwai ruh bad dei tad haduh u snem 2011 ba la dak jong ka jingisynei ka jong u Blei ka la wan mih paw, kata kadei ka jingwan poi jong kane ka relic ha Pynthorumkhrah Parish, bad da ka jingkmen kaba khraw nga la leit ban peit ia kata ka jingwan jong kane ka relic bad ynda nga la poi ha kane ka jaka nga iohi ia ba bun ki paid riewngeit kiba la iatuid ban ioh ktah ia kaen ka relic, bad nga sngew ruh ban ong ba nga long ka briew kaba donbok ba wat hapdeng ka jingbun jong u paid byllien nga ioh ia ka lad ban ktah ia ka bad katba nga dang duwai nga sngew kumba don ba ktah na ka khlieh jong nga.
Hadien shiphew sngi, nga la ioh pang baïong khlieh bad nga la leit sha hospital na ka bynta ka check-up bad ki doktor ki la ong ia nga ba nga la pun khun, bad ngam nang shuh ban ong da kumwei hynrei ki ummat kmen ki jaw na nga bad nga sngewthuh ruh ba nga long ka briew kaba donbok haduh katta katta ban iohpdiang ia kane ka jingkyrkhu jong u Blei bad dei ruh da ka jingiasaid lem jong u ne u Don Bosco ba nga sa ioh khun pat haduh saw ngut" la ong i kong Banisha bad hapdeng jong ba bun ki paid riewngeit i la jaw ummat da ka jingkmen ha ka jingdon ryngkat jong u lok jong bad la ki khun.
Kane kadei ruh ka kam phylla kaba ar kaba u Don Bosco u la leh ha kane ka nongbah.
Bad hadien kane ka khana jong i i Fr.Micheal Makri iba long ruh kum uba dei peit ia ka Media i la ia kynduh ruh ia ka Larisa Khongsit kaba la iohpdiang ia ka kam phylla da ka jingiasaid jong u Don Bosco Bakhuid, i la jubab ruh ia ka jingkylli kaba la kylli da i Fr.Makri, bad ka la ong ba ngam lah khlem da pynpaw ba naduh ba nga la iohpdiang ia kane ka kam phylla nga don ruh ia ka jingphohsniew ha ka jingim jong nga ba lano ngan ia kynduh biang ia u Don Bosco mar khmat bad da ka jingkmen kaba khraw ka la pynpaw ba ka la lah ban ia kynduh biang ia u bad khamtam lei lei ia ka jingwan ka jong u ban wan sah junom bad ngi kynthup ka kti kamon ba im ka jong u kaba la don ha kane ka relic ia kaba la buh ha ka shadem jong ka snap jong u".
Bad hadien ka jingpyndonburom da ki paid ba bun la rah noh ia ka sha poh jong ka ïing mane bad kan sah junom ruh hangtei.
Nongpoh, 06 Lber:Ha kawei ka jingjia pluh ding kaba la jia ha Iew Patharkhmah, mynha ka Sngi Saitjain, ha kaba haduh 6 Tylli ki dukan kiba don ha katei ka Iew, ki la ingkhong bad kylla dpei hadien ka jingkhie jong ka ding kaba shyrkhei kaba la klang bam duh ia kitei ki dukan kiba don ha katei ka Iew.
Kane ka jingpluh ha katei ka Iew Patharkhmah ka la jia ha ka por 9 baje ei ei mynmiet, hadien ba ka ding ba shyrkhei ka la klang ban bam duh ia ki dukan, hynrei donbok da ka jingiohi kloi jong ki paidbah kiba don ha katei ka shnong bad iamih paidbah ban pynlip ia katei ka ding, ki la lah ban pynlip noh ia ka ding bad kaba la pylait ia ki spah tylli ki dukan ban kylla dpei.
Haba iakren bad ki nongthohkhubor, halor kane ka jingjia, na ka liang jong u Bah P.Thangkhiew, Secretary Shnong ka Patharkhmah, ula ong ba ia ka daw kaba thikna halor kane ka jingpluh, ym shem la lah ban tip, hynrei la shu suba ba ka dei na ka jingiapynmeh ding ba khlem da husiar harud ki dukan.
U la ong ruh, ba donbok ba ki paidbah nongshong shnong jong ka Patharkhmah, ki long kiba kloi ban ia mih ryntih khnang ban pynlip ia katei ding kaba la klang bad bam duh ia kitei ki dukan kiba don ha katei ka Iew.
“Ka long ruh kaba donbok ha kawei ka liang, wat la ka ding ka la ioh ban bam duh ia ki 6 tylli ki dukan, hynrei kam shem la don pat kano kano ka jingjia ba sngewsih ne kaba wanrah ia ka jingmynsaw, lait noh ka jingjulor kitei ki dukan, kaba la long ka jingduhnong ia ki trai dukan" ong u Bah P.Thangkhiew.
Haba iadei bad kane ka jingjia, ka Dorbar Shnong Patharkhmah, ka la pynpaw ia ka jingsngewkhia kaba jur, namar kane ka jingpluh jong katei ka Iew kam dei shuh ka sien kaba nyngkong, hynrei ka la dei ruh ka sien kaba lai, ba ki paidbah ki mat ia kane ka jingjia kaba sngewsih bad na ka liang ka Dorbar shnong, ka la maham jur ia ki paidbah ba kim dei shongkai ne pynmih ding ha baroh ki jaka jong ka iew bad lada dang lap nangne shakhmat ka Dorbar Shnong kan pynshitom ia kum kitei ki briew.
Ka Dorbar shnong Patharkhmah, ka pynpaw ruh ka jingsngewsih, namar haduh mynta ka sorkar kam pat lah ban buh ia ka tnad Fire Service, ne ki tnad ba peit ia ka kam pynlip ding hapoh ka thain Patharkhmah bad ka long ruh kaba jynjar lada don kino kino ki jingjia pluh ding ha ka thain Patharkhmah, namar ba ka kam pynlip ding la hap ban shanniah naduh Nongpoh.
Kumta kum ka Dorbar Shong bad ka thain hi baroh kawei, khnang ban iada na kino kino ki jingpluh ding ha katei ka thain, ka dawa ruh na ka sorkar ba kan buh noh ia ki kali pynlip ding, namar ha Jirang Constituency, haduh mynta kam pat don ka Fire Service, u la bynrap.
Shillong, 06 Lber:Ka Seng Samla Marbisu (SSM) ka la pynrem jur ia ka Executive Committee ka KHADC ba ialam da u Bah Pynshngain N Syiem bad u Bah L Blah kum u EM ka Elaka halor ka jingthung Acting Sirdar ha ka Elaka Marbisu da kaba iaid lait bad iuhroit ia ka riti dustur kaba ju don ha kane ka elaka.
Ha ka jingpynlait khubor, u President ka SSAM Bah Alfin Sun bad u Secretary Bah Wansei bor Shabong ki la kynnoh, ba katkum ki kot ki sla ba la ioh ka seng, la lap ba ka jingthung ia u Acting Sirdar ia u Bah Edward Kurbah ka dei kaba iaid lait ia ki riti dustur bad ka dei tang ka jingsngew jan namar ba u dei u briew jong ka party Congress uba bat kam ha ka Mawphlang Block Congress Committee.
Katkum ka riti dustur ka Hima Marbisu, Marbisu Sirdarship, ia u Acting Sirdar la ju jied da ka dorbar Him, ym ha saw kynroh jong ka ophis u Sirdar bad ia kane la leh naduh u snem 1984 ha ka por ba jied ia u Phrang Sing Sun ba la khlad noh.
Ki la ong ba haba iap u sirdar, ka executive dorbar ruh ka iap lang namar ba ka Marbisu Sirdarship kam don ka myntri system kum ki Hima Lyngdoh ne Hima Syiem.
“Lada don ba ong ba ka Executive Dorbar Marbisu ka dang im, ai kin sei ia ki dulir Hima kiban kyrshan ne ai ba ka EC jong u Bah Pynshngain N Syiem bad u Bah Lamphrang Blah kin sei ia ka ain ban pyni ba ka dang im", la ong kine ki nongkitkam ka Seng Samla Marbisu.
Ki la ong ba ka jingthung Acting Sirdar ia u Bah Edward Kurbah kam iahap satia namar ba la shut hung khlem kynjoh ktien ia ka kur Sun hapoh ka Hima Marbisu.
Kaba sngew lyngngoh bad sngew diaw, ka long ba ia ka dorkhas jong ka seng kaba phah sha ka KHADC, la shu bret sha jaka theh niut khlem kano kano ka jingbishar ne jubab hynrei shu pynmih rai tang da ka bor politik, ki la kynnoh kine ki nongialam.
“U Bah Pynshngain N Syiem u la ioh nam kum u Hero jong ka jaitbynriew ha kine ki khyndiat sngi, hynrei ngi kyntu ia u ba un nym mushlia lane pyrshang ban pyniap ia ki riti dustur jong ngi da ki kam buit poh jong u", la bynrap kine ki nongialam ka SSM.Shillong,6 Lber:Ha kine ki khyn diat sngi ba la dep ki nongthohkhubor ki la ioh ban ia kren bad u myntri ka sorkar jylla u bah Prestone Tynsong halor ka kam bat ka mar maloi ki nongmihkhmat kiba bat ha kajuh ka por kum u MLA bad MDC.Ha ka jingiakren bad u bah Prestone u la ong ba ka rai ba khadduh ban rai ia katei ka kam ka shong ha ka Election Commission.
U bah Prestone u la ong ba ka Election Commission ka la pan jingshai na ka sorkar halor ka Aiñ kaba ka sorkar ka la thaw ban iada ia ki MLA na ka jingshah mait kyrteng bad ka jingpan jingshai ka long beit tang ia katei ka aiñ hynrei kam shym la don kano kano ka jing iakren bad ka mait kyrteng.
Lah ban kdew ba hadien ba ka sorkar ba ka la thaw ia katei ka Aiñ, hynniew ngut ki MLA kiba bat kum ki MDC ki la risaiñ noh na ka kam MDC hynrei uba sah mynta sa tang u bah Pynshngaiñ N Syiem marwei uba long ruh u CEM ka KHADC.“La yn mait kyrteng ne em ia u bah Pynshngaiñ kam shong ha ka sorkar, hynrei ka rai ba khadduh ka dei beit ka Election Commission" ong u bah Prestone.
Utei u myntri sorkar u la kubur ruh ba ka kam MDC kam dei ka kam iohnong na ka sorkar (office of Profit) naba ka District Council ka dei ka Autonomous Body hynrei ka jingthaw dur ka sorkar ia katei ka aiñ u la ong ba ka dei namarba ka kwah ba kiei kiei baroh kin iaid beit iaid ryntih bad ba kan ym don kano kano ka jingkyllaiñ.
Shillong, 7 Lber: Hadien ba la lap ia ka jingleh kynshlein bad tohmet jong uwei u trai dukan ia ka nongtrei jongu ha Khyndai Lad ha kine ki sngi, ka Khun Hynniewtrep National Awakening Movement (KHNAM) Youth Wing, mynta ka sngi ka la dawa na u Deputy Commissioner kaEast Khasi Hills District ka la dawa ban pyntreikam noh ia ka ain ban khang lad ia ki kynthei nongtrei bylla ka Sexual Harassment of Women Employee at Work Place Act.
Lah ban ban kdew ba u trai dukan ka New Fashion ha Khyndai Lad u Abdul Mukit u la leh kynshlein ia kawei ka nongbylla ha dukan jongu, kaba la pyntip sha ka  KSU kaba la ai jingsneng ia une u bar jylla.
U President ka KHNAM Youth Wing u Bah Thomas Passah u la ong ba ka bor synshar distrct ka dei ban shim khia ia kane ka jingjia namar ba ka sorkar pdeng ka la pyntreikam ia ka Sexual Harassment of Women Employee at Work Place Act 2013 hynrei ha Shillong kane ka ain kam pat treikam.
U la kdew ba ka jingjia ha katei ka jaka, ka la pynlong ia ka seng ban shim ia ka ain ha ka kti ban ai jingsneng ia kum une u riew kai.
“Ngi kwah ba kane ka ain ban pyntreikam ha ka district jong ngi bad sha kiwei ki district ka jylla" u la ong katkum ka clause (4)  jong kane ka ain ha kaba man ka dukan ka dei ban don ka Internal Complain Committee (ICC).
Hynrei, kito kiba trei ha ka dukan duna ia ka 10 ngut ha kawei ka dukan, ki dei ban don ka Local Complain Committee (LCC) ban peit da ka bor district.
Ka KHNAM ka la maham ba ki trai dukan kim dei leh kynshlein ne leh tam ia ki nongtrei bylla namar ba ka seng kan nym ai jem.
U la iathuh ba u DC  u la iathuh ia ba un bishar bniah ia kane ka ain bad ban pynmih ia ka jingpynbna sha baroh ki dukan ba kin bud katkum ka ain.
Shillong, 06 Lber:Ka Synjuk Ki Nongsynshar Shnong ka Bri u Hynniewtrep (SNSBH) ka la ai por biang ia ka sorkar jylla ba kan pynurlong noh ia ka Village Administration Bill (VAB) ka KHADC bad ban pyndam noh ia ka jingpynbna ban pan kyrteng ia ki nongtrei sorkar ba bat bam Rangbah shnong hapoh ar bnai.
“Lada ka sorkar kam leh ia kine ar tylli ki mat, ngin pynlong biang ia ka jingiakhih paidbah", la ong u President ka SNSBH u Dr Werlok Kharshiing haba kren sha ki nongthoh khubor hadien ba la wai ka jingialang bah jong ka ha kane ka sngi Saitjain ha Jaiaw Lumpyllon.
U Dr Kharshiing u la ong ba ka jingpynslem ia ka VAB ka dei ka jingleh ka sorkar ban shu pyntud kai ia ka por bad kim shim khia satia.
“Kumba ju long baroh shi katta ha kine ki 30-40 snem, ha kaba kam ju don ka jingpan jingtip na ka sorkar ia ki nongtrei sorkar ban bat kam Rangbah Shnong, ngi kwah ban long kumjuh kumba ju long", la ong sa u Bah RL Blah u secretary ka SNSBH.U la iathuh ha kaba iadei bad ki 12 tylli ki mat ba la pan jingshai na ka tnad kam pohiing ka ri ia ka VAB ka KHADC, la aiti ban pule bad tih jylliew ki stad ain bad hadien kane kin sa iasyllok bad ki nongialam ka SNSBH ban leh ia kaba donkam.
“Ki don ki stad ain na ka Supreme Court bad kiwei kiba dang pule bniah ia kine ki kyn[bteng sla 7] don bad hadien kane, kin sa shong jingialang ban iakren ban iathaw lad", la ong u Dr Kharshiing.
Shuh shuh u Dr Kharshiing u la iathuh ba ka jingialang ka la rai ruh ban pyniar ia ka tnad ka SNSBH sha kiwei ki jaka ban pynkhlain ia ka jingtreikam.
U Bah Blah pat, u la ong ba ha kaba iadei bad ka rai jong ka High Court, ka Meghalaya ban pyntreikam ia ka ain MUDA shabar ka jaka ka Municipal, ka sorkar ka la dep kren shai ba kan sa ujor da ka dorkhas halor kane.
“Katkum ka jingiakren bad u Myntri Rangbah ha ka 10 tarik, u la kular ba ka sorkar kan sa ujor dorkhas ha ka High Court bad ka lah ruh ban thaw da kawei ka tnad ha jaka ka MUDA", la ong u Bah Blah.
U Bah Blah, u la ong ba hadien ba la pynmih ka Supreme Court ia ka rai jongka ha u bnai ba la dep, mynta ki Rangbah Shnong ki la lah ban treikam kumba ju long haduh 6 taiew ban pynbna pat da ka rai kaba kut.
Tangba ki dei ban bud katkum ka jingbthah ka District council katkum ka 6th Scheduled.
Tura, 6 Lber:Ka jylla Megha laya bad khamtam eh ka rilum Garo ka la iam briew ia ka jingkhlad noh u nongialam ba kynsai u Purno Agitok Sangma, ha kaba ia ka met jongu, yn tep don burom lashai  ka sngi Nyngkong ha Tura.
Yn rah ia ka met jong u Purno A Sangma ha ka por mynstep na iing sah jongu na Walbakgre sha  MP stadium kaba ai kyrteng mynta ka Dikki Bandi stadium ban pynlong ia ka jingleh burom khadduh da ka sorkar jylla ha ka por 11 baje mynstep bad yn pyndep ha ka por 1 baje nohphai sngi bad nangne yn rah sha Sacred Heart Church han Lower Chandmari bad yn rah sha lum jingtep kaba don hajan ka Bishop House.
Hynnin ka sngi, la kit ia ka met jong u Purno A.Sangma sha Tura da ka helicopter ki shipai na Delhi ba la synran lang da Lat ka jylla u V.Shanmuganathan,  u mynri ka DoNER u Dr.Jitendra Singh, u myntri kam pohiing u Kiren Rijiju bad kiba haiing jongu.
Da ki hajar ki paidbah ka rilum Garo ki la tuid sngewlem sha ka iing ba buh ia ka met jong u Purno A Sangma ha Walbakgre.
Ha kane ka jaka, ki heh sorkar ki la pynlong ia ka jingbuh syntiew ban sngew lem ia une u  nongialam ba khraw ka ri.
“U PA Sangma u dei u rang kynsai uba la ieid da baroh", la ong u Lat ka jylla u V Shanmuganathan.
U la ong ba ki briew ki dei ban bud ia ka dienjat jong u PA Sangma khamtam eh ki samla.
Katba u myntri ka DoNER, u Dr.Singh uba ka long ka bym ju jia kot ban ioh kum une u nongialama, uba la rah ia ka dur jong ka dong mihngi ha ka kyrdan jong ka ri.
U dei u nuksa ia ki nongthaw ain kiban sa wan ban bud ia ka nuksa jongu.
U  Myntri kam pohiing ka ri u Kiren Rijiju u la ong ba u Myntri Rangbahduh ka ri, u Narendra Modi u la niew ia u PA Sangma kum uba nyngkong jong ka sain pyrthei jong kane ka thain.
U Conrad K Sangma u khun jong u P.A.Sangma, u la pynpaw ia ka jingsngew nguh ia ka sorkar pdeng kaba la iarap ban pynpoi ia ka met jong u kpa jongki haduh iing.
Nalor ki heh ki hain, u Secretary ka NEC ruh u Ram Muivah u la don lang ban sngewlem ia une u nongialam.
Jowai,7 Lber:Ka All Jaintia People Movement (CB) lyngba ka jingujor jong ki paidbah na ka thain Pammura shaduh Soh kymphor, ka la pynpaw ia ka jingsngewkhia haduh katta katta na ka bynta jingbha u paidbah halor ka jingiaid jong ki Trok kit mar ia u surok na Pammura shaduh Soh khymphor khlem da peit iaka ain kaba la thoh “No Entry For Heavy Vehicle" namar lyngba ka jingiaid ki jong ki trok kit mar,kaba la pynlong ia ka surok kaba dang shu dep shna shen dang hapoh shisnem bad mynta ha kiba bun ki bynta jong kane ka surok la paw satang ki maw bad ki jingat jingthem bad ka pum pum kaba la ktah shikatdei eh ia kiba leit ba wan jong ki Paidbah.
Ki kali khamtam ia ki kali rit ki shitom bha iaid lynti lyngba kitei ki bynta ba la sniew jong une u surok.
“Kaba I sangsot ka long mynta la jan wan ka por lyiur bad satang shu wan u slap katei ka bynta jong kane ka surok kan ymlong shuh ban iaid ki kali rit bad kane ka jingsniew, kan sa ktah ia baroh ki nongleit nongwan jong kane kane thain.
Te na ka liang ka Seng lyngba ka jingpynpaw jong u paidbah halor kane ka jingeh jong ka jingsniew ka surok lyngba jingiaid jong ki trok kit mar ka la kyrpad ia ki bor sorkar jong ka tnad PWD ba kin shim khia kloi kloi ha kaba iadei bad kane ka khia ka shon jong u paidbah pynkut ka kyrwoh na u Vice President ka AJPM (CB) u ma Rijen Dkhar.
Shillong, 7 Lber:Ka shim por haduh 2 kynta ban shong kali na 7mer, Upper Shillong shaduh sha Iewmawlong bad kane ka jia mynta ka sngi ha kaba ka la don ka jingdheng kali kaba jur bha ha ki thaiñ Upper Shillong.
La iohi ia katei ka jingdheng kali naduh na San Mer ter ter haduh ban da poi sha Iew mawlong.
Nongstoin, 07 Lber:Ha ka miet jong ka 3 tarik mynta u bnai lai ngut ki runar kila leit ban tuh bad lute ha ka shnong Mawdiangsnam da kaba rung jubor ha ka iing sah jong u wei u rangbah u ba la tip kyrteng kum u Pynwanbor Kharbani u ba dei na katei hi ka shnong da kaba kila pynap ruh da kitiar pynmynsaw ia u tei u rangbah.
Kat kum ka tyllong khubor na ki pulit la iathuh ba kitei ki runar kila lute ia u tei u rangbah da kaba pyntieng pynsmiej ia u da ka suloi shna hi bad ka wait tukri bad kitei ki runar kila ioh ruh ban lute kumba san hajar tyngka na ka iing jong utei u rangbah.
U SP ka WKHD, u bah S.Nongtnger, u la iathuh ba hadien katei ka jingjia na ka liang jong ki nongshong shnong katei ka thain ki la pynlong ia ka jingtohkit kaba bniah ban lap ia ki briew kiba don kti ha katei ka kam runar bad mynta ka sngi na ka liang jong ki nongshong shnong katei ka shnong hadien ba ki la ioh jingtip kaba thikna, ki la kem noh ia kitei ki lai ngut ki runar bad aiti ruh sha ki pulit ha Langpih.
Shuh shuh u la iathuh ruh ba ia kitei ki runar la kem noh da ki pulit ka Nongstoin bad ia kitei ki lai ngut ki runar ba la shah kem la tip kyrteng kum u Esmel Swangre u ba na Mawdiangsnam, u Kanthli Thongni na New Nongstoin bad u Sharlien Swangre na LangpihNa ka liang jong ki pulit hadien ba kila kem noh ia kitei ki runar kila pynlong ia ka jingkhynra ha ka iingsah jong ki bad ha ka jingkhynra ki pulit kila ioh ban kurup noh ia ka suloi shna hi bad ia ka wait tukri na ka iingsah jong u Sharlien Swangre bad hynne ka janmiet ki pulit kila ioh ban kem noh sa ia u Riphul Sing Nongsiej na New Nongstoin mamar ka jingdon kti lang ha katei ka kam.
Ki jingtoh kit ia kitei ki runar da ki pulit kan nang iaid shakhmat khnang ban lap ksai sa ia kiwei kiba don kti bad ban lap ia ka jingthmu ka jong ki kaba sha lyndet.
Shillong, 7 Lber:Ha ka 6 tarik mynta u bnai katba ki pulit iaid pahara jong ka Laitum khrah ki dang iaid pahara ia katei ka thaiñ ha Laitumkhrah Lum mawrie, iew Laitumkhrah bad Fire Brigade ban peit ba kan ym don kano kano ka jingthud ha ka International Trade Fair, ki la lap ia kawei ka kali Zen kaba don ia ua registeration nombar WB-02-U-4637 kaba pynieng ha Lum mawrie bad katba ki dang tohkit ki la lap ba uwei u briew uba la tip kyrteng kum u Wanker Thubru ,24 snem karta na Mawlai Nongkwar u dang khaii drok.
Ha katei ka por ki la pulit ki la sdang ban talasi bad ki lalap haduh 5.89kram u drok heroin uba la song ha ka synduk sabon bad kawei ka tin Golden ryngkat ka pisa kaba T.26,050 tyngka kaba dei ka pisa kaba mih na ka jingiadie ia thied drok.
Hadien ba la ioh kem ia u Wanker da ka jingialam jong u ki pulit ki la lap ioh ban kem sa ia kawei ka briew kaba na Manipur kaba la tip kyrteng kum ka Ngaihnu Vaiphei, 38 snem karta kaba shong ba sah ha Thembasuk Block E Madan rting katba ka shnong trai jong ka pat ka dei na Gangpimul,Churachandpur, Manipur bad na katei la ioh kurup haduh 13.48kram u drok heroin.
Katei ka longkmie ka dei ka snar khaii drok bad ka la shah kem teng ruh ha ki pulit ka Madanrting PS C/No.70(5)15 u/s 21(b) NDPS Act.
Baroh khoit ki drok ba la ioh kurup ki poi 19.37kram kiba shongdor kumba T.2 lak tyngka eiei.
La rejistar ia katei ha Laitumkhrah P.S.C/No.38(3)16 u/s 21(b) NDPS Act.
Shillong, 7 Lber:Ha ka 5 tarik mynta u bnai ha ka por 7 baje mynmiet ki pulit ki la kem ia u Sunil Chettri, 24 snem karta uba sah ha Polo, Shillong bad u Subroto Badhya 23 snem karta uba sah ha Pyntjor bah, Block 2, Shillong.
La kem ia ki da ki pulit ka Nongmensong OP na Polo.
Kitei baroh ar ngut ki dei kiba la donkti ha ka kam tuh pisa kaba rejistar ha Rynjah PS Case No.207(11)15 u/s 457/380 IPC, ha kaba ki la donkti ban tuh ia ka pisa kaba T.5,36,000 tyngka na ophis jong ka Synroplang Self Help Group, SPTS office, Mawpat ha ka 21 tarik u kyllalyngkot,2015.
Ha katei ka juh ka snig ha ka por 8:30 ki pulit ka nongmensong OP ki la kem ia u Shamol Ali 23 snem na Polo halor katei ka juh ka kam kaba don ha Rynjah PS Case No.201(11)15 u/s 454/380/34 IPC, namarba u la donkti ban tuh ia ka pisa kaba haduh T.6 lak tyngka na ophis ka Synroplang Self Help Group SPTS office, Mawpat ha ka 21 tarik u naiwieng, 2015.
Katei ka long katkum ka kyrwoh khubor na ki pulit.
Shillong, 07 Lber:Ka khun jong u PA Sangma kaba dei ruh ka myntri sorkar pdeng barim  ka Agatha K.Sangma ka la pynpaw iaka jingsngew nguh ia baroh kiba la wan ban pynsngew lem bad kyrshan ia ka iing jongki ha ka por ba ki iakynduh ia ka jingdum.
“Ai nguh ia u Trai Kynrad uba la ai ia ngi u Kpa  kum u P.A.Sangma", la ong ka Agatha haba kren ha ka jingialang pyndonburom khadduh ia u kpa jongki u PA Sangma mynta ka sngi ha madan Dikki Pandi Stadium, ha Tura, kaba la sakhi da ki hajar ki paidbah ka rilum Garo Hills.
Ia u nongialam ba pawnam ka ri, uba ju khot kum u ‘Syiem Ki Garo’ u Purno Agitok Sangma, la tep donburom ha lum jingtep kaba don ha Bishop House, Tura hapdeng ka jingiap ummat jong ki paidbah ka rilum Garo.
Hapdeng ka jingwan tuid da ki hajar ki paidbah ka rilum Garo, nalor ki heh sorkar naduh u Myntri Rangbah ka jylla u Mukul Sangma, ki myntri sorkar, ki heh ki hain, kiba haiing hasem, ki khun ki kti bad kiba ieid ba thoin jong une u nongialam.
U Purno A Sangma u la khlad kyndit ha ka step sngi Thohdieng ha iingsah jongu ha nongbah New Delhi hadien ba la ioh jingpang heart attack.
U la dap 68 snem ba la kha ha ka 1 tarik Nailur, 1947 ha shnong nongkyndong ha Chapahati kaba don ha West Garo Hills District ka jylla Meghalaya.
Um pat ju rem ha ka elekshon MP la khyndai sien kynthih bad MLA bad dei tang ha ka jingiakhun ia ka shuki President ka ri ba u shah rem noh ha u Pranab Mukherjee.
Ki nongialam ka jylla naduh u Myntri Rangbah u Mukul Sangma, u Lamphang ka iing dobar u AT Mondal, u Nongialam liangpyrshah u Dr Donkupar Roy bad kiwei, ki la niew ia u PA Sangma kum uwei na ki riew sain pyrthei ba kynsai tam ka jylla kaba la pynmih haduh kine ki sngi.
U dei u nongialam uba la pawbha ha ka ri India bad uba la kiew sha ka kyrdan ba shalor eh haduh ban bat ia ka kyrdan Lamphang ka Lok Sabha nalor kum u myntri sorkar, wat kum u Myntri Rangbah kane ka jylla ruh.
Ia ka met jong u Purno Agitok Sangma la pyndon burom da ka sorkar jylla ha madan Dikki Bandi Stadium, Dakopgre shwa ban rah ha lum jingtep.
La buh syntiew da ki paidbah ki heh ki hain ha ka met jong une u nongialam bad la pynkup da ka lama lai rong ka India nalor ka jingsiat suloi 21 sien da ki pulit ka Meghalaya kum ka dak ka jingburom ia une u riew khraw ka ri.
Ki heh ki hain kiba don ha kane ka sngi ki kytnhup u Myntri Rangbah u Dr.Mukul Sangma,  u  Deputy Chief Minister Dr.R.C.Laloo, Chief Adviser Bah D.D.Lapang, u chairman ka State Planning Board u Salseng C.Marak, u MP uba dei ruh u myntri rangbah barim kaNagaland u Neiphiu Rio,  u Myntri Rangbah barim ka Manipur u R B Koijam, u Working President ka NPP u  Arvind Netam, u Lamphang kaMeghalaya Assembly u A T Mondal, u nongialam liangpyrshah u  Dr.Donkupar, u Lamphang ka Nagaland Assembly u Chotisuh Sazo, ki myntri sorkar kynthup u Bah Prestone Tynsong, ka Debora C.Marak, Bah A.L.Hek, u Zenith Sangma, Kong Roshan Warjri, u  Clement Marak bad ka Kong Ampareen Lyngdoh.
Ia u syntiew jong u Lat ka Assam u P B Acharya la buh da u MP ka Shillong Bah Vincent Pala  bad ha jaka jong u Lat ka jylla Meghalaya u  V.Shanmuganathan la buh syntiew da  u  ADC Dy Comdt.
Trideep Sangma.
Haba kren ha ka jingialang pyndonburom khadduh ia  u Purno A Sangma, u Myntri Rangbah u Dr.Sangma u la ong ba u PA Sangma u dei ka atiar ban pyniasoh ia ka Meghalaya, khamtam ia ka Garo Hills bad ka pyrthei baroh.
"U Blei u la leh sbun shisha ban ai ia ngi u nongialam uba kynsai", la ong  u Dr Mukul.
Ha ka jingim jongu kum u nongialam paidbah, u PA Sangma u la ktah shisha ia kiba bun bah bad u dei uwei na ki nongialam ba la khring ia ki samla ban rung sha ka pyrthei sain pyrthei, la ong u Dr Mukul.
U la ong ba kum u PA Sangma, ki, politishain ki dei ban ioh ia ka jinghikai na u.
“Ia u PA Sangma la ieid da baroh, ki paralok politishian bad kiba ialeh pyrshah ia u kumjuh", la ong u Dr Mukul.
Baroh ki nongkren ha kane ka sngi, ki la pynkynmaw ia ki kam ba khraw jong une u nongialam bad ruh ia ki long ba kynsai jongu.
Ki khubor sngewlem ba la ioh pdiang na kylleng ka ri, kynthup na u President ka ri India, u Pranab Mukherjee bad na ka President ka AICC ka Sonia Gandhi la pule ha kane ka sngi.
Shillong, 7 Lber:Ka East Jaintia National Council (EJNC)-Central Council, hapoh kan Jingialam Jong u Bah Shanbok Syad President ka seng, ki la leit ban ia kynduh ia u Additional Deputy Commissioner (ADC) ka East Jaintia Hills District halor ki 3 tylli ki mat jingdawa jong ka seng ha kaba iadei bad ka jing pynheh iaka Surok bah NH-44.
Ha ka jing iakren bad ki nongialam jong ka EJNC, u ADC ula iathuh ba kito ki jaka kiba la shah ktah ha ka jing pynheh jong ka NHAI ia ka Surok ki dang dei ki jaka jong ka PWD namar ba katkum ka jingthoh jong ka PWD ba haduh 7mitar ka jing jngai na u Surok  u barim ka dang dei ka jaka jong ka PWD.Ha kaba iadei bad ki jingdawa jong ka EJNC ban siew bailut ksan shwa sha ki trai jaka ki ban shah ktah ha ka tei ka jing pynheh surok u ADC ula ong ba na ka liang ka ophis u DC kan sa pynlong da ka jingialang ha ka 9 tarik jong une u bnai bad katei ka Company kaba pyntrei ia ka surok kaba la tip kum ka G.R Infrastructure ryngkat bad ka National Highway Authorities of India (NHAI)  ban iakren halor katei ka jingeh jong ki trai Jaka.
Ka ophis u DC ka la kular   ban shimkhia ia kane kamat jing dawa jong ka seng.
Ha kaba iadei bad ka jingshah ktah jong ka Forest Department na ka liang ka EJNC kam don eiei ban tuklar halor katei ka Mat namarba ka seng ka sngew ba kam don jingmut ba kan tuklar iaka jingktah kaba wanrah ia ka roi ka par kaba katei ka seng kam lah ban leh eiei halor ka jing pynsyllen jong ki karkhana dewbilat ia ka Mei Mariang khlem kano kano ka roi ka par ia ki trai Muluk.
Shillong, 7 Lber:Ka synjuk ki rangbah shnong War jaintia ryngkat bad ki fairprice shop dealers  ha ka jingialang kaba lalong ha ka 3 tarik mynta u bnai ki la iatai sani bha bha halor ka phang ka jong ka National Food Security Act, 2013 khamtam eh ka jingpynrung kyrteng ia ki nongoh bhah bad ki wei kiwei ki mat ba iadei bad kane kaphang,  ha ka jingialang la iakren halor ka jingduna  bad ki jing bymbiang jong ki jing pynrung kyrteng ha kiba bun  ki long iing hapoh ka sub-divisional kiba duna ka ioh ka kot bad kiba ju rung ha ka thup AAY  kim shym la mih kyrteng ha ka thup ki nongioh jingmyntoi.
Ka kyrwoh khubor ba la phah  lyngba u Bah K.Pohshna President Synjuk ki Rangbah Shnong Warjaintia, lah ban pynkynmaw ha u snem ba la dep hadien ba ka ophis jongka SDO (Supply) ka la pyllait ia ka thup kyrteng jong ki nongioh jingmyntoi ba la pynshong nongrim na ka Socio Economic & Census 2011 bad phah sha la ki jong ki jong ki shnong/ Fair Price Dealer  la lap ia kiba bun ki jingduna kiba la kdew haneng bad halor kane ka synjuk ka la lum lang ia ki Rangbah Shnong, secretary, shnong bad FPS dealers bad thoh shithi sha ka ophis bad sha ki bor bahalor halor jong ka jingbymbiangjong ka thup kyrtengbad ruh la dawa ba dei ban ailad  biang ban pynrung kyrteng khnang ban ioh ban kynthup lut ia ki long iing ba dang duna ka ioh ka kot.
Hynrei kaba lyngngoh bad kaba sngewsih ka long  ba ynda haba la sam ia ki card  sha ki long iing ym shyn la sam card satia  sha kito kiba la pynrung kyrteng ba ar,  la sam card tang  sha kito ki long iing kiba paw kyrteng kat kum ka thup ba la pyllait nyngkong kane ka pyni ba ka suply department, ka office u Deputy Comissioner Suply WestJaintia Hills District bad ka Ophis SDO ( supply) Amlarem- Subdivison ki la shukor ia ki paidbah nongshongshnong jong ka Sub-division khynthup ia ka synjuk ki Rangbah Shnong, ki nongkit kam bad ki dealers  kiba pynduh ia ka hok ki nongshong shnong kiba dei hok ban iohhapoh ka National Food Security Act.
Kane ka pyni ruh ba kim shym lapyndep hok ia ka kamram kaba la bynshet ia ki ban leh.
Ha kajuh ka por ha ka tei ka jingialang ha ka 3 tarik mynta u bnai la iakren ruh ia ka jingjah kyrteng jong kiba bun jong ki nongioh jingmyntoi ba la rung lypa mynshwa ha ka thup AAY.Kumjuh ruh ki la mih bun ki jingud jingkhnium halor ka jingbymbiang ka thew ka woh nalor kiba bun kiwei pat ki jingduna.
Kumta halor ka nongrim jong kitei ki daw la kyrpad ia ka ophis ban pynsangeh shuwa ia ka jingsam khaw hapoh ka NFSA 2013 khnang ban ioh ia ka jingpynbeit shwa ia ki kynrum kynram ba iadei bad kane ka kam.
Shillong, 7 Lber:Ha ka 8 tarik mynta u bnai ka Shillong Science Centre ka la pynbna ban pynlong da ka prokram kaba lyngkot ban peit ia katei ka jingbam hynroh u bnai kaba yn sdang naduh ka por 5:40 baje mynstep ha Shillong Science Centre, NEHU Campus.
La khot sngew bha ia baroh ki paidbah sha katei ka prokram.
La bthah ruh ia ki paidbah ba ki lah ban peit ia katei ka jingbam hynroh u bnai na ing jong ki naduh ka por 5:35baje mynstep haduh ka por 6:12 baje mynstep ka ban neh haduh 1 kynta 16 minit.
Shillong, 07 Lber:U Myntri Rang bah ka jylla u Mukul Sangma u la ong ba u Purno A Sangma u dei uwei na ki nongialam ba la batai bad pynsngew thuh ia u ha ka sain pyrthei.
Ia kane u Mukul u la kren ha ka jingialang pyndonburom khadduh ia u Purno A Sangma ha madan Dikki Bandi stadium ha Tura mynta ka sngi hakhmat ki hajar ngut ki paidbah ba la wan kynmaw ieid ia une u riewkhraw ka jaitbynriew Garo.
“Ka sur jong une u rangbah ka la jah hynrei ki kam jongu kin iai kynmaw junom.
U dei u nongai mynsiem ia ki samla ha ka sain pyrthei.
U la hikai ia ngi ia ki raieh raidam ha ka sain pyrthei", la ong u Mukul.
U la ong ba u PA Sangma u dei uwei u atiar ba pynpaw nam ia ka thain shatei lam mihngi ka India bad ka pyrthei India bad ka pyrtheid.
“U la batai ia nga ha ka sain pyrthei.
Ngin iai duh ia u bad ki kam jongu, kin iai ai mynsiem ia ngi", la ong u Myntri Rangbah.
Katba u MP ka Lok Sabha uba dei ruh u Myntri Rangbah barim ka Nagaland, u Neiphiu Rio uba kren ha jaka jong ka Northeast MPs Forum u la ong, “U la iale ia ka jingkut jingmut jongu haduh ka sngi ba khadduh.
U dei ka jingsarong ia ka thain shatei lammihngi ka India bad ki riewlum jong ka ri.
Ki kam jongu kin iai sah bad ngi ha ki por baroh", la ong u Rio.
Katba u Myntri Rangbah barim ka Manipur u Radhabinod Koijam u la batai ia ki rukom pyrkhat jong u Purno A Sangma kum kiba ai jingmut bad kiba iaid shaphrang.
U myntri sorkar pdeng barim u Arvind Kumar u sngew ba u Purno A Sangma u dei ban kha biang ha Tura bad trei ia ka Garo hills bad ka ri, katba u Koijam u sngew ba u Sangma u dei ban kha ha pyrthei India, khnang ba un kham ioh lad khambun ha kane ka ri ba khraw.
U MP ka Shillong ha Lok Sabha u Bah Vincent Pala u la ong ba u PA Sangma kum u riew sain pyrthei ba kynsai.
“Ki jingsngew khia jongu ia ka thain shatei lammihngi ka India yn iai kynmaw bad baroh ki MP na kane ka thain kin ieng ha ka nongmuna ba la maitphang une u nongialam", la ong u Bah Pala.
Katba u nongialam liangpyrshah u Dr Donkupar Roy u sngew ba dei ban don ba mih pateng na ka longiing jong u PA Sangma ban pyndep ia ki kam ba dang sah jong une u nongialam.
Shillong,7 Lber:Ha ka 5 tarik u naiwieng, 2015 ka Mem na ka ri Bilat ka Beth Hume ka la jah rngai ha wah Umngi kaba don ha Phlang Wanbroi, jan Maw synram (East Khasi Hills) bad haduh mynta mynne ym pat shym la lap ia ka met jong ka wat la ki paidbah jong katei ka thaiñ ki la wad la bun bunsngi ia ka.
Hynrei saw bnai hadien katei ka jingjia kata ha ka sngi u blei ka 6 tarik u naiwieng ki ba ha ing hasem jong ka Beth hume ki la wan sha katei ka shnong kynthup u ka jong ka u Charles ka kmie jong ka ka Ruth, ka para jong ka ka Jessica bad u hynmen jong ka u Christopher ki la wan sha ka shnong Phlangwanbroi ban ai khublei ia ki paidbah katei ka shnong kiba la snohkti lang met bad mynsiem ban pynlut ia ka por jong ki ban wad ia ka Beth.
Ha katei ka sngi ka la don ka jingialang ki bahaing hasem ka Beth ryngkat bad ki bor shnong jong katei ka shnong bad ki shnong ba marjan hynrei kaba ktah eh ia ki paidbah kiba la poi ha katei ka sngi ka dei ka jingkren u kpa jong ka Beth Hume u Charles Hume uba la ong ba ka Beth ka iaroh bha ia kane ka jaka (Wah Umngi) bad ka la ong ba ka dei ka jaka kaba itynnad tam ha ka pyrthei bad u la ong ruh “Kane ka dei ka jaka lehse kan dei ka jaka kaba ka Beth kan kmen palat ban ring khadduh eh" u la ong.
Ha katei ka sngi u Charles u la aiti T.5 lak tyngka sha u Syiem ka Mawsynram kum ka dak ka jingsnohkti lang na ka bynta ka Kenbah bad ka Phlangwanbroi ba kan kyntiew shuh shuh ha ki um bah umdih jong ka shnong bad ki wah ki um.
Lah ban pynkynmaw ba ha ki saw bnai mynshuwa ka Beth ryngkat ki paralok jong ka ki la wan kai sngewtynnad sha kane ka ri Lum Khasi ban peit ia ki wah ki um ki kshaid ki thwei bad ki ranab lum kiba itynnad jong kane ka thaiñ hynrei khlem poi pyrkhat katba ka dang ia muja ban kienglieng bad ki paralok jong ka ha Wah Umngi (Phlang Wanbroi) ka la shu jah pynban jlang khlem wan phai shuh bad ym shym la lap haduh mynta ia ka met jong ka.
Shillong, 08 Lber: Ka jingmih ki tdem na ki karkhana kiba don ha Byrnihat ba la tip kumka Export Promotion Industries Centre (EPIC) ka jylla, ka la ktah ym tang ia ka mariang hynrei wat ia ki jingthung jingtep ha ki shnong ba marjan bad khamtam ia ka shnong Upper Bagan, Byrnihat, Ri Bhoi District.
Ka long kaba lyngngoh ban iohi ba ki dieng kwai ha katei ka shnong ki la kylla rong na kaba bthuh sha kaba iong kumba la thang ding ne ing ding bad i kumba kin iap tram noh.
Halor ka jingkylli ki riew rangbah ki la iathuh ba katei ka jingkylla rong ki dieng kwai ka dei na ka jingshah ktah na ka tdem kaba mih na ki karkhana, namar sha shiliang ka Wah Umtrew pyrshah ba don katei ka shnong ki don tang ki karkhana bapher bapher ba la tip kum ka EPIC.Ki la ong,  kumba long mynta kam da don jingktah ia ki dieng kwai, namar ki soh kumba ju long hynrei shu ipher noh ia ka rong haba peit ikumba ki la ing ding.
Halor katei ka jingshah ktah ki jingthung jingtep na ka tdem kaba mih na ki karkhana ki kim pat ujor sha ki bor sorkar ne sha ka tnad ka kam rep ka riang ban peit bniah.
Kum ban shu pynpaw ka shnong Upper Bagan, Byrnihat ka don harud ka Wah Umtrew pyrshah bad ki karkhana ha Narbong bad la lap ba bun ki karkhana ha katei ka jaka ki la khang khyrdep noh, hynrei ka tdem kaba mih na kiwei pat ki karkhana ka dang trei jubor ia ki shnong ba marjan.
Shillong, 7 Lber:Ki nongtuh pisa ha Khyndailad ki la sdang biang ban pyndonkam da ka buit kaba rim kaba ki ju leh ha ki por mynshuwa kata ban kawang pynjaboh ia ki briew kiba mih na Bank bad hadien kata uwei na ki paralok jong ki un wan ban leh bha da kaba leit ban pynkhuid ia kita ki jaboh; katba kiwei pat ki u paralok jong u kin wan ban knieh ia ka pla pisa jong ki briew bad phet krad.
Kaba kum katei ka jingjia ka la jia teng ha ki khyndiat snem myn shuwa ha Khyndailad, hynrei hadien ba ki pulit ki la ioh kem ia kiba bun na ki ka la jah noh bad mynta ki la sdang biang ban pyntreikam.
Ki pulit ka nongbah Shillong ki la ioh kem saw ngut kiba kum kitei ki briew bad kitei ki kynthup ia u Bikash Kumar, 20 snem na Kathiar, Bihar,u Amar Gowala, 25 snem na Jalpaiguri-West Bengal bad ar ngut ki khynnah rit, la kem ia ki na Khyn dailad, Shillong.
Kitei ki dei ki briew kiba ap siar ia ki briew kiba rung ba mih hapoh Bank bad hadien ba ki la iohi ba ki briew ki sei pisa na bank ki ju buddien ia ki bad hadien kata uwei na ki un kawang da ki kynja ktieh ban pynjaboh ia u briew katba uwei pat un leit leh kumba iarap bad u paralok jong u pat un leit ban knieh ia ka pla pisa bad phet krad.
Ki pulit ki la ioh kem ia kitei hadien ba ki la ap siar bha mynta ka janmiet ha Khyndailad, kitei kibriew ki ap thap ia kipaidbah kiba rung ba mih ha State Bank of India, Evening Branch bad United Bank of India kiba don ha G.S Road, bad hadien ba la ioh kem ki pulit ki sa lap ba kitei ki briew ki dei kiba la ju leh ia kitei ki kam ha u snem 2014 bad 2015.
Shillong, 08 Lber:Ka dorbar mang tyngka ka Meghalaya kan sdang biang lashai ka sngi hadien ba la ioh shuti ar sngi kynthih ban burom ia ka jingkhlad noh jong u Purno A Sangma.
Ka dorbar ka la dep sdang ha ka 4 tarik kaba dei ka sngi Thohdieng, hynrei la pynbna shuti noh ha ki ar sngi naduh Lah Sngi u Blei bad ka sngi Hatmajai.
Ka sngi Lah u Blei ka dei ka sngi leit ontep donburom ia u PA Sangma.
Shillong,8 Lber:Kane ka dei ka shi bynta na ka jingthoh kaba la shim na ka kot lyngkdop ba la thoh da u Pastor PBM Basaiawmoit halor u Aadhar Nombar.
Kat kum katei ka kot, U Pastor u la thoh ba na ka jingdon briew kaba 29,64,007 ngut ha kane ka jylla Meghalaya, kata katkum ka khana sumari jong ka snem 2011, ha Meghalaya dang don tang 33,393 ngut kiba la don Aadhaar lane dang tang 1.13% ki nongshong shnong; bud sa ka Assam tang 1.53%, Mizoram 34.08%, Arunachal Pradesh 35.33%, Nagaland 47.08%,Jammu & Kashmir 47.09%, Manipur 49.11% katba ha India baroh kawei, ki don 74.52% kiba la don Aadhaar.
Lait noh ka jylla Tripura 93.64% kiba bun ki jylla jong ka thaiñ Lam Mihngi ka ri India bad ka Jamu & Kashmir ki dang duna bha kiba don Aadhar.
Hynrei duna eh ha Meghalaya bad Assam, kane ka jingkheiñ ka long haduh u nailar, 2015.
U Aadhar uba bha ne uba sniew? Haba peit katkum ka jingkhein briew, I kumba sahdien duh ki nong Meghalaya halor ka jingdon Aadhar number bad Aadhaar Card.
Hynrei katkum ka rai ba shiteng samoi ka kashari ba ha khliehduh ka long mar khongpong, kaei ka daw? To, ngin ieh shwa ia kata.
Ngin poi sha kawei pat ka bynta.
(Kiwei pat ki bynta lah ban ioh na ka kot ba la pyllait paidbah mynta ka sngi ‘U Aadhaar Number bad ka Aadhaar Card’.
Ter ter haba pule ia katei ka kot ha ka jing pynkut u Pastor Basa iawmoit, u la ong “Ia mynta uta u Aadhaar um pat long ba uwei pa uwei, u dei ban don; hynrei ka jingialeh ka dang don ha ing kashari la ka sorkar pdeng ka kwah ban pynlong kam.
Ngi khmih lynti ba ka sorkar jylla hangne kan burom ia ka rai ba shiteng samoi ka Supreme Court bad kan ai jingpynbna paidbah ba ym don jingpynbor ia u Aadhaar Number, hynrei ka shong ha ka mon ba laitluid jong u briew.
Ngin pyndem niuhmat ne ngin pyn-eh la ka rngiew bad iasaid la ka hok"? Pynkut ka jingthoh ha katei ka kot lyngkdop.
Shillong, 8 Lber:Ki la mih bun ki jingmut jingpyrkhat ha ki paidbah khamtam ki Kristan halor ka jing pyntreikam ka sorkar India da u Aadhar Nombar.
Bun ki Kristan ha kiba bun ki jaka kim pdiang ia utei u Aadhar naba ki sheptieng ioh u dei uta u nombar mrad khlaw ne u ‘666’.
Khnang ba ki paidbah kin ioh jingshai shaphang utei u Aadhar, u Pastor PBM Basaiawmoit u la thoh da kawei ka kot shaphang u Aadhar bad ia katei ka kot u Pastor Basaiawmoit la pyllait paidbah mynta ka sngi da u Tymmenbasan KP Pangniang uba dei ruh u MLA ka HSPDP na Rambrai.
La pyllait paid bah ia katei ka kot ha Shillong Press Club.
Haba kren ha katei ka sngi pyllait paidbah ia katei ka kot kaba la ai kyrteng ‘U Aadhar Number bad ka Aadhar Card’ ,u Pastor Basaiawmoit u la ong ba shuwa ba un thoh ia katei ka kot u la leit pynshai paidbah ha ki 7 tylli ki jaka da kaba pynblong sa ki Seminar shaphang u Aadhar.
Ka sien kaba khadduh eh ba u la pynlong ia katei ka jingialang pynshai paidbah u la ong ba ka dei ha Kyrdum kaba la pynbeit da ka tynghor Presbytery.
Nyngkong u la ong ba ki jingkren jong u, ki la mih tang lai sla hynrei kham hadien ki mih 14 sla bad haba shong pynshitom pat ialade ban ngam jylliew bha ki lamih pynban ki jingthoh kiba haduh 48 sla bad shen u la ong ba un sa pynmih pat haduh 100 sla.
U Pastor Basaiawmoit u la ong ba mynta ka ishu u Aadhar Nombar ka dang ia tyngkhuh bad ka jingbishar jong ka ing bishar ba ha khliehduh ka India ka Supreme Court, kumta um pat lah ban pynmih lut ia ki jingthoh jong u bad kaba la pynmih mynta ka dei kaba ym pat dep lut hynrei kan dang iai bteng.
U la ong ba ka jylla Meghalaya ka dei ka jylla kaba ki briew kim nud ban pdiang ia u Aadhar nombar bad ka jingdon kiba la pdiang ia u Aadhar ka dei tang 1% kaba dei ruh kaba rit tam ha ka ri baroh kawei, katba ka Assam pat u la ong ba ka pdiang tang 3% na baroh ki nongshong shnong bad ka wan ba-ar na baroh ki jylla jong ka ri.
Shuwa ban pyllait paidbah ia katei ka kot u Pastor u la pynkynmaw ia ki sngi ba u dang iaid pynshai paidbah shaphang u Aadhar sha kylleng ki jaka bad u la ong ba u bah K.P Pangniang uba dei ruh u Tymmenbasan ka Balang Presbyterian u la ong ia u balei um shu pynmih noh da ka kot, “Nga la ong ia I tymmenbasan lada phin pyllait ma phi ngan thoh".
Hadien ki jingkren u Pastor u bah K.P Pangniang u la pyllait ia katei ka kot lyngkdop kaba 48 sla kaba shong dor tang T.20 tyngka.
Haba kren ha katei ka jingialang u bah Pangniang u la ong ba ka jingdon u Aadhar ka lah ban ktah da ka jingwan buhai shnong ki mynder sha kane ka jylla, hynrei kaba kham kongsan bha ban ia kren u la ong ba ka dei ia ka jingngeit Kristan.
U la iaroh ia u Pastor PBM Basaiawmoit uba la lah ban thoh ia katei ka kot bad u la ong ba u Blei u don ar tylli ki jingkhot ia u Pastor kata ban shakri ia ka kam jong u Blei bad ban shakri ruh ia ka imlang sahlang.
U bah Pangniang u la ong ba kam shai ka mut aiu ba ka sorkar ka thmu ban pyndonkam da u Aadhar , u la ong ba don ki jingong ba uta u Aadhar un pyllait na ka kam bamsap, “Hynrei yn ym lah ban lait na ka bamsap lada ym lah ban pynkhuid ia ka dohnud u briew,eh than ia ki aiñ India ne Meghalaya ban iada na ka kynroh jong ka jingbamsap" ong u bah K.P Pangniang uba la bynrap biang da kaba ong ba ka jingthoh u Pastor Basaiawmoit ka pyni ba um shym la pynksan bad um shym la pynrem ia u Aadhar, hynrei ym shem pat ia ka jingshai ba u Aadhar un long uba donkam.
Kiwei pat kiba la ai jingkren ha katei ka sngi ki long u General Secretary ka KSU u samla Auguster Jyrwa uba la ong ba ka jingiaid ka sorkar shakhmat ban pyntreikam ia ka NPR kaba ka KSU ka la leit ban pynsangeh ka don ka jingiadei bad u UID Nombar kumjuh u Aadhar No.U la pynkynmaw ba ka KSU ka la dawa na ka sorkar ban pynshai paidbah ia ka NPR bad u Aadhar Nombar, hynrei ki jingpynshai ka sorkar kumba long mynta u paidbah um ioh jingshai eiei.
U la ong ba lada ki bar jylla bad ki bar ri kiba shong bsah ha kane ka jylla kin ioh rung kyrteng lyngba ka NPR ne Aadhar kan don ka jingma kaba khraw ia ka jaitbynriew.
La pyniaid ia katei ka jingialang da u Tbn.S.P Rngi kseh CASA Officer for Meghalaya,la sdang ia ka jingialang da ka jingduwai sdang jong u Pastor PB Syngkli na ka Balang u Krist, la kren pdiang sngewbha, da u bah Khrawbuit Ryntathiang Rangbah Shnong Mawpat bad la kren ai khublei da u Rangbah Edward Kurbah MLA barim uba dei ruh u General Secretary ka Seng Kur ka Meisin bad ki khun jong ka bad la pynwai da ka jingduwai na u Pastor R.FKharkrang Pastor i/c Nongsawlia Pastorate.
Shillong, 8 Lber:U District Magistrate ka East Khasi Hills District u la pynjari da ka hukum Section 144 CrPC kaba la khang pyrshah ia uno uno u briew ban pyniap dusmon ia ki dohkha da kaba be-aiñ ha shi lynter ka Wah Umngi kaba iaid lyngba ka Kenbah, Kenmynsaw, Phlangwanbroi, Mawrapat, Mawkasain, Kynrang, Mawpdai, Jyllep, Khiehriat, Pom blang, Laitumsaw, Dangar, Umsawrang, Photstein, Lalpani, Dangardop bad ki wah barjan da kaba pyndonkam ban ber bih lane ban pynbthei bom.
Ia katei ka hukum la pynmih na ka daw ka jingkynrei palat ka jingpyniap dusmon ia ki dohkha dohum ha katei ka thaiñ,katei ka hukum kan treikam naduh ba mih kane ka khubor haduh ban da mih da kawei pat ka hukum.
Shillong, 08 Lber:San ngut ki pulit kynthei ka East Khasi Hills ki la ioh khusnam mynta ka sngi kaba dei ka sngi rakhe ia ka sngi ki kynthei ha ka pyrthei.
Kine ki san ngut kiba ioh khusnam ki kynthup ka Victoria Tariang (WP-Inspector), Celina M.Sangma (WPSI), Larisha Kharjana (WPSI), Pharlinda Wahlang (WPSI) bad ka Shidalinsha  Kharsati ( WPSI).
La pynkup burom ia kine ki pulit kynthei la pynkup burom mynta ka sngi ha jingialang kaba rit bad kaba don jingmut ha Sadar Plice Station.
Kine ki pulit la ai burom ban ai mynsiem halor ka jingshakri bha jongki bad trei bha ia ka kam kiba iadei bad ki kam runar ba iadei ki kynthei bad ki khynnah.
Shillong 08 Lber:Ka Seng Federation of Khasi Jaintia & Garo People (FKJGP) Bataw Unit ha ka kyrwoh khubor ba la pyllait da u President, Bah Deihok Sumer bad u General Secretary, Bah Ampli Rupsi ka la pynpaw ka jing sngew khia halor ka jingslem palat ban pyndep ia ki skhim painkhana ing (IHHL Latrine) hapoh Shnong Bataw.
Katkum ka ain wad jingtip (RTI) ba ka Seng ka la ioh pdiang na ka ophis Executive Engineer (PHE) Rural Water Supply Division la lap ba ia ka 2nd installment kaba dei hapoh ka Total Sanitation Campaign Programme la dep pyllait naduh ka 03.06.2015 bad ha ka jingiadei bad kane, ka seng hadien ba la ioh ka jingujor na kiba bun ki longing ba kim pat ioh siew lut ia ka hok ba ki dei ban ioh lyngba kane ka skhim kaba la mang ha ka dor Rs.3700 shi ing ia ki 68 tylli ki longing, ka la rai ban buh ka jingdawa shi syndon da ka jingthoh sha ki nongialam jong ka VWSC Bataw lyngba u Rangbah Shnong ban shimkhia ban pynioh ia ka hok jong ki nongioh jingmyntoi kiba dei hok ban ioh ia katei ka lad jingiarap ban shna painkhana.
Ha kawei pat ka liang ka seng hadien ba la tih bniah ia ka RTI la lap ba ia ka skhim thymmai hapoh ka Swacch Bharat Mission Programme kaba la mang T.12,000 kawei ka longing na ka bynta ki 262 tylli ki longing ba la paw kyrteng kum ki nongioh jing myntoi,don kumba 30 tylli ei ei kiba ka Seng ka pyrshah halor ka nongrim ba la paw bun tylli ki kyrteng shi ing bad ruh la paw ki kyrteng kiba la iap.
Ka Seng ka pyrshah jur ia kane ka jingleh matlah jong ka VWSC Bataw bad ka dawa ban pynrung da kiwei pat ki longing ki bym pat paw kyrteng ha ka thup ki nongioh jingmyntoi khnang ba kan long ka jingkyrkhulang ia baroh ki nongshong jong ka Shnong Bataw.
Namar ba iakane ka SBM Programme ruh ka VWSC Bataw ka la dep ioh pdiang ia ka 1st installment kaba kot T.20,96,000 ha ka dor T.8000 kawei ka long ing na ka bynta ki 262 tylli ki long ing.
Ka seng ka buh jingdawa ban pyntrei kam hok ia kane ka skhim khnang ba ka Shnong Bataw ruh kan ioh pdiang ia ka nam Open Deification Free (ODF) hapoh jong ka Block Khliehriat bad ka dawa na ki nongialam jong ka VWSC bad kumjuh ruh na ki bor ba dei ban peit ia kane ka skhim ban pyntikna ba ki longing kiba dei ban ioh ia kane ka skhim kin ioh lut ia ka hok jong ki, ym ba kan long na ka bynta ka jingmyntoi jongno re jongno.
Ka FKJGP Bataw Unit ka dawa ba ia kane ka kam dei ban pyndep hapoh ar taiew bad ka seng ka byrthen jur lada ki nongialam jong ka VWSC Bataw kim suidniew ia kaei kaba ka seng ka dawa,ngim banse ban iaid da kiwei pat ki lynti na ka bynta ban dawa ia ka hok jong u paid nongshong shnong kiba dei ban ioh ia kane kabu lad jingiarap na ka sorkar.
Haba pyrshang ban ia kynduh bad ka Kong R.Kynjing kum ka SDO(PHE)Khliehriat Sub-Division da kaba ai kopi ruh sha kane ka sahep sorkar halor kane ka kam, na ka liang ka Kong Kynjing ka ong ba ki nongkitkam jong kane ka Skhim painkhana kim juh pan jingiarap lane wan ia kynduh bad ka ophis SDO ban iatreilang halor kane ka kam,hynrei ka la kular ban shimkhia halor kane.
Shillong, 08 Lber:Ki pulit ka Megha laya ki la ong ba ka jing khynra lehnoh ha Garo Hills ka Hillstorm-3 kan bteng sa lai bnai.
Ki pulit Commando la phah shuh sha Garo Hills ban shang sha ki khlaw bad ki raieh raidam u lum Durama kaba dei ka ktem jong ka GNLA bad kiwei ki kynhun lehnoh.
Ki pulit ki la pynlong ia ka jing khynra ha katei ka jaka la ar taiew, la ong ka khubor na ki pulit.
Ia ka Operation Hillstrom-3 la sdang da ki pulit ka Meghalaya ha ka 24 tarik Rymphang ha Garo Hills district bad ha West Khasi Hills district ban khynra naphang ia ki jaka rieh jong ki lehnoh shapoh khlaw.
Haduh mynta saw tylli ki ktem ka GNLA la pynpra, 70 tylli ki bom Improvise Explosive Device (IED), 1475 tylli ki tikli bad shiteng kilo ka gelatin la ioh kurup.
Ka khubor pulit, ka la ong ba katkum ka khubor syntiat, la ioh jingtip ba bun na ki nongialam ba kham hakhmat ka GNLA kum  u Rupanto ba khot sin kum u Toding, u Dy CinC  bad ka kynhun jongu bad ki nongialam ka ASAK  kum u  Reading T Sangma bad ka kynhun jongu ki la jam sha u lum Durama bad sah ha ka thain  South Garo Hills.
Ki bor pulit la phah shuh sha kitei ki jaka ban pynlong ia ka jingap thap ha ki jaka ba ki leit bad ban pynjur ruh ia ka jingkhynra ha man ki nongkyndong kiba don sawdong utei u lum.
“La rai ba ka jingkhynra lehnoh ka Operation Hillstorm-3 yn bteng sa lai bnai.
La phah pulit shuh Special Force-10 Commando, kin leit ban khynra ia ki lehnoh ha katei ka thain, ban iarap shuh shuh ia ki pulit  SWAT  kiba la don lypa ha katei ka thain ka Gro Hills.
Ka tnad pulit ka jylla ka la dep thoh sha ka sorkar ban phah sa 12 kompeni ki  Central Armed Police Forces  bad hynriew kynhun ki CoBRA ban iarap ia ki pulit ka jylla ban leit khynra ia ki lehnoh ha Garo Hills ha kine ki lai bnai ban wan.
Ka khubor pulit, ka la ong ba hadien ba ki pulit ki la pynlong ia ka jingkhynra kaba jur bha, bun ki dkhot ka GNLA ki la leit sha ki nongialam sengbhalang, seng niam ban iakren ban wan pyndem wait noh.
Na ka liang ka tnad pulit ka ong ba ka kloi ban pdiang ia ki lehnoh kiba wan pyndem wait tangba ki dei ban pyndep ia ki jingdonkam ka ain.
Shillong, 08 Lber:Ka seng ki trai trok ka Meghalaya Commercial Truck Owners and Operators Association (MCTOOA) ka la ong ba ka jingshim khajna ka kompeni ba shna ia ka surok Naitonal Highway Authoirty of India (NHAI), ha 20Mer ka Ri-Bhoi ka long beain namar ba kane ka surok ym pat dep satia ban shna.
U President ka MCTOOA u Bah Augustine Shanpru u la ong ka surok Fourlane naduh ba sdang haduh ba kut ka shnong Umsning kam dei ka surok Fourlane bad don ruh ki jaka ba twa khyn dew ba la sniew kane ka surok.
“Ka Supreme Court jong u justice T.S Thakur ka long ha ka hukum jongka, ba ym dei ban siew khajna ia ka surok kaba sniew bad lada ka surok ka sniew, ka NHAI ka dei ban oh tang 20 percent na ka dor kaba la buh, bad dei ban siew noh ia kaba la dep siew haduh ba ka surok la pynbha biang bad dei ban ai syrnod ba la pyndep sha ka sorkar India", la shim u Bah Shanpru na ka hukum ka Suprem Court ha ka jingpynlait khubor mynta ka sngi.
Ka NHAI ka dei ban sangeh mardor ban shim khajna thik kumba la buh namar ba ka dei ka jingpynkhein iaka hukum ka Supreme Court namar ba kam pat lah ban pyndep ia ka jingshna ia ka surok.
Ka jingleh ka NHAI ban shim khajna khlem pat pyndep ia ka jingshna ia ka surok, ka long beain haduh katta bad ka sorkar jylla ka dei ban peit ia kane ka jingleh beain ka NHAI, la ong u Bah Shanpru.
U President ka MCTOOA u la ong ba ka long kaba sngew lyngngoh ba ki sengbhalang ki sngap halor kane ka mat.
Ki nongtrei ha kitei ki khyrdop khrong khajna ka NHAI baroh dei ki bar jylla suda, bad ka NHAI ruh ka dei ka bar jylla kaba wan leh ia ki kam khaii ha kane ka jylla khlem ka Trading License.
“Ka KHADC ka dei ban khang noh ia kine ki khyrdop khajna ka NHAI namar ba ka la treikama beain khlem ka trading license bad ka tnad bylla ruh ka dei ban shim khia ia kane ka kam", la bynrap u Bah Shanpru.
Shillong, 8 Lber:Ka tnad MeECL kan thung kam noh ha baroh 306 tylli ki kam Gugali kiba lait kiba la dep ban pynlong eksamin naduh u snem 2011,ia kane la pyntip da u myntri ka sorkar jylla uba peit ia ka tnad bording u Clement Marak ha ka jing iakynduh bad ki nong ialam ka KHNAM Youth Wing.
Ia kitei ki 306 tylli ka KHNAM ka la ong ba u myntri u la kular ban pyndap lut da ki briew kiba la pass hynrei yn thung kam ia ki ha ki ar ne lai bynta.
Ha katei ka jingiakynduh ka KHNAM ka la ong ba u myntri u la kular ba un ympynduh noh ia katei ka kam kumba la saphriang ki khubor ha kine ki khyndiat sngi.
Ka KHNAM ka la pynkynmaw ba ha kikut bnai jong u snem 2015 ka la leit ban ia kynduh ia ki bor MeECL ban pan jingshai halor ka jingpynslem ia ka resol kam Jugali kaba ki samla wadkam kila ia khun naduh u snem 2011 hynrei ki bor MeECL ki la ong ba ia ka resol yn pynbna ha ba sdang jong u snem 2016.
Hadien katei ka KHNAM ka la ong ba ka la ioh jingtip biang ba katei ka tnad ka don jingthmu ban pynduh noh ia katei ka kam bad dei halor katei ka nongrim ka la leit ban ia kynduh ia u myntri ka tnad bording.
Katkum ka kyrwoh na ka KHNAM ka la ong ba ka la dawa ba dei ban thung lut ha baroh ki 306 tylli ki kam kiba lait bad ka la ong ba ka sheptieng ruh ioh ba mar shiteng na kitei ki kam la dep pynban ban thung na kyrpong ing kumba la jia ha ka kam Gram Seveka ba ki samla wadkam kiba la pass ki hap ban mih surok ban shong shah thngan ban ioh pynim biang ia ka kam jong ki kaba ki la pass.
Jowai, 8 Lber:Hadien ka jingjia shah pyniap jong ki arngut ki khynnah kynthei ha kine ki khyndiat sngi ba la dep hapoh ka Dong Ladsutnga da u Emvyris Dkhar ia uba la khot sin u Michel Dkhar, na ka liang ka Dorbar Dong Lad sutnga ha ka jingialang paidbah jong ka kaba la long ha kane ka 5 tarik mynta u bnai, khnang ban rat diengkhong ia kino kino ki kam sniew hapoh ka Dong, ka la dawa tyngeh ia baroh ki nong wan shongwai ba ki dei ban pynbiang ia ki kot ki sla, kata kum ka Election Photo Identity Card (EPIC), ka Residential Certificate na u Rangbah shnong jong ki, ka Police Verification na ka bynta ki Bar Jylla lane ka Panchayat na ka shnong ba ki shong.
Ka jingdawa jong ka Dorbar Dong ba kin pynbiang ia ki kot ki sla ka long ba ka Dorbar Dong kan tip shai nangno ki wan bad ki long ki briew kiba kumno la ki long kiba bha ne kiba la shah kyntait shnong, ong ka kyrwoh kaba la phah da u  Rangbah Dong ka Dong Ladsutnga ma S.Sukhlain, East Jaintia Hills District.
Shillong, 09 Lber:U MLA ka UDP na Sohra u Bah TW Chyne u la ong ba kane ka sorkar jylla ba ialam ka Congress ka la shu kop pia ban pynbeit pud bad ka Assam, hynrei ha ka jingshisha ka paw, ba ka Assam ka nang tynruh pud sha Meghalaya man ka por.
Haba kren ha ka jingkren jong u Lat ka jylla ha ka iing dorbar mynta ka sngi, u MLA ka Sohra u la ong ba man ka por, ki bor pulit na Assam, ki la wan thombor sha Megha laya ban khang lad ia ki kam pynroi ha khappud hynrei, ka Meghalaya ka long tang kum ka nongpeitkai.
“Dang shen, ka Assam ka la khang ia ka Meghalaya ban shna ia ka jingkieng ha Wah Myntang, Kuliang ha Jaintia Hills, ka la pynpra ia ka iing skul ha Sabuda ha Ri-Bhoi district bad kiwei ki jaka khappud", la ong u Bah Chyne.
“Ka sorkar Meghalaya kam shym la shim khia bad ka paw ba ka la niew bein ia ki jaka khappud.
Kane ka sorkar ka la leh klet ruh ia ki kam ba ka sorkar barim ka MPA ka la leh ha kaba iadei kumno ban pynbeit ia u pud u sam bad ka Assam", la ong u MLA ka Sohra.
Ym tang ki pulit ka Assam kiba pyndik ia ki paidbah khappud ka Meghalaya, ki kynhun kieng atiar ruh ki la pyndik man ka por ia ki paidbah kiba sah ha khappud da kaba dawa pisa, lute bad byrngem byrsit.
U la kyntu ba ka la dei ka por ia ka sorkar jylla ba kan leh ia kaba donkam ban iada ban ai ia ka jingshngain ia ki paidbah ba sah ha khappud bad ka Assam.
Ha kawei ka liang, u MLA ka Sohra u la kyntu ia u Myntri Rangbah ka jylla ba shwa ba un pynlait ia ka song pisa ba T.80 klur sha ka MCCL, ka la dei ban pynbeit ia ki rukom treikam kane ka karkhana kaba la hiar bha.
“Ka jinghiar ka MCCL ka dei na ka daw, ba ka la phiel ha ka rukom pyniaid ia kane ka karkhana", la ong u Bah Titos.
Kane ka jingkren jong u MLA ka Sohra ka long hadien ba u Myntri Rangbah dang shen,  u la kular ba un ai pisa T.80 klur sha kane ka karkhana ban siew ia ka tulop jong ki nongtrei kaba bun phew bnai bad ruh ban pynbiang ia ki jingdonkam jong ka karkhana.
Shillong 09 Lber:U Nongialam liangpyrshah u Dr Donkupar Roy  u la ong ba ka sorkar jylla kam dei satia ban ap ia ka sorkar pdeng ba kan khot iakren ia ki seng lehnoh ha kane ka jylla, hynrei ka la dei ban shim khia hi da ka bor lajong ban thaw lad ban khot iakren ia ki.
Haba kren mynta ka sngi halor ka jingkren maitphang jong u Lat ka jylla, u Dr Don u la ong, ba ka jingap ia ki kyndon ka sorkar pdeng kan shim por bad teng teng kam don por ban sngap, bad ka la dei ia ka sorkar jylla ba kan thaw lad ban khot iakren na ka bor lajong ia ki seng lehnoh.
“Ngi hap ban pyr khat ba kiba shem jingeh dei ki briew jong ngi hi, ym ka sorkar pdeng kaba iakynduh jingeh.
Ka sorkar jylla ka la dei ban thaw ia ki lad ki lynti ban khot iakren ia ki seng ban wanrah ia ka suk ka sain ha ka jylla", la ong u nongialam liangpyrshah.
U la ong ban tem ia ka jingeh jong ki seng lehnoh, ka sorkar ka dei ban thaw ia ki lad ki lynti ba har rukom, bad kawei ka dei ban thung kam pulit da kaba kham pynleit jingmut ban shim ia ki samla na kito ki jaka ba kham kharoi ki kam lehnoh namar da kaba leh kumne, kan iarap ia ki samla ban kiar na kaba iasoh bad ki seng lehnoh.
Ha kajuh ka por, u Dr Don u la ong ba kam don jingeh eiei ia ka sorkar jylla ban thung da ki nongsyntiat na ka jylla wat shabar kum sha ri Bangladesh halor ki kam pyntriem.
“Bunsien ka sorkar ka shaniah ia ki nongsyntiat na ka sorkar pdeng, kan don jingeh aiu lada kan thung da ki briew lajong ruh sha Bangladesh", la ong u nongialam liangpyrshah.
Ka jingioh ia ka jingtip kaba biang, kan long ka jingiarap kaba paka ia ka sorkar jylla bad ruh ia ka tnad pulit ban tem ia ki kam pyntriem, u la ong.
U la kren ruh shaphang ka jingdonkam ban don ki tiar ialehkai kiba katkum kane ka juk mynta ban pyntieng ban pynsmiej ia ki lehnoh ban iakhun bad ki pulit.
“Ki pulit ka jylla ki pyndonkam da ki SLR, ki suloi tlot ha ka jingkhynra lehnoh, kane kan long ka jingma hynrei jin lada don ki tiar ialeh ba khlain bor, kan kham pynshlur ruh ia ki pulit ban iakhun ia ki lehnoh", la ong u Dr Don.
“Lada ka sorkar ka iakhun lehnoh da ka jingshim khia bad kitkhia, ma ngi na ka liangpyrhah, ngin don ban kyrshan ia ka sorkar", ula bynrap.
Shillong, 09 Lber:U MLA ka Mylliem uba dei u Government Chief Whip, u Bah Ronie V Lyngdoh u la ther ia ka tnad ka Koit ka Khiah kaba dei ban ai jingkoit jingkhiah sha ki paidbah hynrei dalade ruh ka long ka tnad kaba pang.
“Ka tnad ka Koit ka Khiah kaba dei ban ai jingkoit jingkhiah ia ki paidbah ruh ka pang ialade", la ong u Bah Ronie haba kren ha ka jingai khublei ia ka jing kren maitphang u Lat ka jylla halor ki kam ka sorkar, ha ka dorbar mang tyngka mynta ka sngi.
U la ong ba ki tiar ki tar kiba la thied ha ka dor T.5 klur ba la buh ha Shillong Civil hospital, kim shym la treikam bad ki shu shong ei.
“Ia kine ki tiar la plie hi da u Myntri Rangbah ka jylla u Dr Mukul Sangma katto katne snem mynshwa", la ong u Bah Ronie.
Kine ki tiar ki kynthup kum ka Endoscopy machine, CT Scan, Diagnostic, EMRI, kiba shu shong kai khlem pyntreikam ia ki, kiba la pynlut da ki klur tyngka ban ai ia ka jingshakri sha ki paidbah nongpang bad kiba duk ba jynjar ha ka jylla.
Kawei ka mat kaba u MLA ka Mylliem u la kren ka dei ia ka jingpyut ei ki dawai kaba la kot shaduh ka T.4 klur na ka skhim NRHM.Kane ka dei kaei kaei kaba ka sorkar jylla ka dei ban pyrkhat bha ia kane.
“Ngi dei ban pynlong ia ka tnad ka koit ka khiah kaba ryngkat kyrdan ha ka ri ha ka jingai jingsumar", la ong u Bah Ronie.
Ha kawei ka liang, u Bah Ronie u la kyntu ia ka sorkar ba ka la dei ban aiti biang ban pyniaid ia ki bos saw khmut (JNNURM) ha ka Meghalaya Transport Corporation (MTC) ba kan lah ban khie im biang na ka jingring swai jongka.
“Naduh ba ka sorkar ka la aiti ban pyniaid ki Self Help Group (SHG), ka jingmih jinglut, ym ju don jingkhein shuh na ka jingkamai jong ki bos", la ong u Bah Ronie bad ka la dei ia ka sorkar ban aiti ban pyniaid biang ka MTC kaba dei ka tnad ka sorkar jylla khnang ban long kum ka jingpynkhlain ia kane ka tnad kaba tlot bha.
U la ong ka MTC ha kaba nyngkong ka la pyniaid ia kine ki bos saw hynrei tang hadien lai snem ba la kut ka jingiateh, ka sorkar kam shym la ai shuh bad ka la aiti noh sha ki SHG.Katkum ka jingong u Bah Ronie ka jingaiti biang ha ka MTC ka long shi bynta ban wanrah biang ia ka jingkhein jingdiah kaba shai jong ka sorkar nalor ban pynkhie im ia ka MTC.Shillong, 9 Lber:Tang shisngi u bah D.D Lapang u la pynlut por ban plie haduh san hynriew jaka ki jingai jingiarap jong u sha ki paidbah.
Ha ka sngi hat majai jong ka taiew u bah Lapang u la hiar sha Ri-Bhoi sha konstitwensi jong u ban plie nyngkong eh ia ka sem ap kali ha ka shnong Mawphru,nangta u la plie ia ka jaka ai jinghikai ia ki longkmie kaba la tip kum ka Vocational Training of Women kaba u la pynioh na ka SRWP Scheme 2013-2014, nangta u la leit ban plie sa ia ka jaka pynieng kali kaba la shna kyrpang na ka bynta ka Synod ka ban long ha ka taiew ba lai ha ka balang Presbyterian, Mawphru, la plie sa ia ka surok kaba don ha Mawphru, Mathan na ka BTRRS 2013-2014 kaba hap hapoh ka Umling C&RD Block bad u la ai jingiarap pisa ruh sha ka balang bad ka kynhun rwai kwaiar jong ka Balang Mawphru.
Haba kren ha katei ka sngi u bah Lapang u la iaroh ia baroh kitnad sorkar ha Ri-Bhoi namar ka jingshimjong ki ia ka jingkitkhlieh ban iarap ia ka Mawphru na ka bynta ba kan pynkhreh ia ka jingiaseng Synod, u la iaroh ruh ia ki paidbah ka konstitwensi jong u kiba ia trei ryngkat ryngkat bad ki tnad sorkar.
Ha katei ka sngi la don lang ki ophisar na ki tnad sorkar bapher bapher kynthup u bah D.Hynniewta, Project Director, DRDA, Nongpoh, u bah D.D.Umdor, E.E.PHE, Nongpoh Division, u R.Pde, Asst.Executive Engineer, MeECL, u bah R.Kharpan, J.E, PWD, Nongpoh Division, u bah R.Kharbihkhiew, BDO, Umling C&RD Blockbad u bah R.Sutnga, SDO, PWD Nongpoh Division.
Ha katei ka sngi la donlang ruh ki riew rangbah na katei ka thaiñ ba kynthup ia u bah C.B.Syiem, CEM barim ka KHADC, u bah RR Kynsai Makdoh, CEMbarim ka KHADC, u bah Min Makri, Chairman Umling C&RD Block, u bah M.B.Syiem, Political Secretary jong u bah D.D.Lapang, u bah Plielad Tiewsoh, u bah S.Shylla, Rangbah shnong ka Mawphru bad ki paidbah nongshong shnong ka Mawphru bad ki shnong ba marjan jong ka.
Jowai, 8 Lber:Ka kynhun ki riew kieng atiar kiba tapmoh khmat bad riam shipai ki la wan ban lute ia ka Punjab National Bank kaba don ha Saipung, East Jaintia Hills mynta ka sngi ha ka por mynsngi mynshai ha ka por 1:30 pm eiei.
Ka khubor na katei ka bank ka la iathuh ba kane ka jia hadien ba uwei u briew u la wan ban thep pisa ha katei ka bank 1 lakh 50 hajar tyngka.
U Sujeet Kumar Singh uba dei u Head Cashier jong katei ka Bank u la iathuh ba katei ka kynhun ka don kumba 5 ngut eie bad baroh ki riam shipai bad tap khmat ia lade.
“3 ngut na kitei ki la rung hapoh ka bank bad dawa ban sei lut ia ka pisa hynrei haba ki nongtrei katei ka bank ki la kyntait ki la siat pyntieng haduh 3 kuli bad dei ha katei ka por ba ki la khynra ia ka synduk pisa jong katei ka Bank ha kaba ki la ioh ban rah ei haduh 1 lakh 27 hajar tyngka.
Katei ka Bank ka don hapoh Phyllaw ka Office jong u BDO, Saipung bad hajan katei ka bank ka don ka khlaw kaba rben.
Kitei ki nonglute ki la phet noh shapoh katei ka khlaw mar synioh ia katei ka pisa.
Kitei ki briew ki kren da ka ktien Hindi bad na ka rukom kren jong ki la sngewthuh ba kim da nangbha ban kren ia katei ka ktien namar utei u Cashier u la iathuh ba ki kren da ka Broken Hindi.
Utei u nongtrei katei ka bank u la iathuh ruh ba katei ka jaka ka jngai kumba 5 km na ka shnong bad 6 km na ka Saipung Police Station, ka surok ka long kaba sniew bad ruh ka mobile network kam da treikam bha.
Halor kane ka jingjia, U Branch Manager katei ka bank, u Paban Kumar Das u la ujor sha ki pulit ha Saipung.
Na ka liang u SP ka EJH, u bah S Thamar u la iathuh ba ki pulit ki pynlong ia ka jingtohkit ban lap ksai halor kane ka jingjia bad ka jingtwet ia kitei ki nonglute ka dang iaid shakhmat.
Shillong, 09 Lber:La jan dap pura hynriew bnai ba ka iing dorbar thawain ka jylla ka la pdiang ia ka Ain Khang Bat Ar Kam’  Prevention of Disqualification (Members of Legislative Assembly of Meghalaya) (Amendment) Act 2015, hynrei kam pat don bniat satia ban ktha ia kiba pynwit ia ka.
“Kane ka ‘Ain Khang Bat Ar Kam’ ka dei thik kum ka suloi khlem kuli bad ka bym don bniat eiei", la ong u MLA ka HSPDP na Maw shynrut u Bah Witting Mawsor haba wanrah ia ka Call Attention Motion hapoh ka iing dorbar mynta ka sngi halor kane ka ain.
U Bah Mawsor u la kren ia kane hadien ba u CEM ka KHADC u Bah Pynshngain N Syiem um shym la shah mait satia haduh kine ki sngi wat haba u dang bat ar kam kum u MLA/MDC.U Bah Mawsor, u la ong ba ka jingpdiang ka iing dorbar thawain ia kane ka Ain, ka bym shym la treikam satia wat, la buh ban treikam naduh ka 1 tarik Risaw, 2015, ka pyni ba ka dei ka jingpynlehrain ia ka iing dorbar bad ka sorkar jylla.
“Ka paw shai ba ka sorkar ka la thaw ia kane ka ain tang ban kput iano iano na ki MLA/MDC kaba long kum ka Bill pyniap hi", la ong u MLA ka Mawshynrut.
“Kane ka Ain ka la ialam bakla ia u paidbah ka jylla Meghalaya bad dei ban pynbna noh ia ka, ka bym lerkam shi syndon", u la bynrap.
U Bah Mawsor u la ong ruh ba kane ka Ain kam shym la lah ban khang ia ki MLA/MDC ban mait kyrteng namar ba ka district council ka dei ka met kaba laitluid bad kam shym la hap ha ka kti ka sorkar jylla.
Haba jubab pat ia kane ka jingkren jong u Bah Mawsor, u Symbud Myntri Rangbah ba peit ia ka tnad Ain, u Bah Rowel Lyngdoh, u la ong ba kane ka ain ka don lai tylli ki mat ia mynta.
Kawei ka long ba ka iing dorbar ka la pdiang ia ka da kaba pynduh ia ka Entry 9 na ka Schedule jong kane ka ain kaba la pdiang ha u snem 1972 bad kawei pat ka dei ban rai mait kyrteng ia ki MLA kiba bat kam MDC ruh, ha kaba  kane ka kam, ka dang sah ha kti jong u Lat ka jylla bad ha ka Kashari Meghalaya High Court kaba la ujor PIL.“Ka long kaba dang kloi than ban iakren ia kane ka kam bad ym pat lah satia namar ba ka dang don ha kti ka Kashari", la ong u Bah Rowel.
Kawei pat ka mat, kaba u Bah Rowel u la ong, ka long ba ka sorkar jylla ka dang ap ia ka jubab na ka Election Commission of India hadien ba ka la dep phah ia ka jubab naduh ka 20 tarik Rymphang, 2016.
U Bah Rowel u la ong ba ka Election Commission of India, hadien ba la phah u Lat sha ka ban pan jingshai ha ka 30 tarik Naiwieng, 2015, ka la pan jubab na ka sorkar jylla ha ka 19 tarik Kyllalyngkot, 2016 halor kane ka kam.
“Ka sorkar ka la dep phah ia ka jubab sha ka Election Commission of India bad ka dang ap ia ka jubab", la bynrap u Myntri ba peit ia ka tnad Ain.
Shillong, 9 Lber:Ka ophis u Superintendent of Police ka East Khasi Hills ka la pyntip paidbah ba yn ym shah rung ia ki trok Dumper bad ki trok heh hapoh ka nongbah Shillong ha ka por mynsngi,ia ka jing rung jingmih ki trok yn pyrkhing bha katkum ka por ba pyllait ia ki, laleh ia kane khnang ba ka iaid ka ieng ki khynnah ba leit skul kan shngaiñ.
Nongstoin, 09 Lber:Ka jing pynkhreh iaka Nongkhnum Festival 2016, ia ka yn sa pynlong da ka Apple Society, Nongstoin ha ryngkat ka jing iatreilang bad ka District Arts & Culture Society ha ka 18 & 19 tarik mynta u bnai hapoh dew lynnong Nongkhnum kala iaid shaid ha kaba la sakhi ruh hapoh katei ka dew lynnong Nongkhnum ia ki rynsan bad kiwei kiwei ki jingdonkam ki la iaid sha phrang khamtam ia ki jaka pynjhieh kiba la dep ban shna da ka ophis jong u Executive Engineer ka tnad PHE.Ha katei ka tamasa kin don shibun bah ki jingiakop bapher bapher ban pynbyrngia bad pynsngewtynnad ia ki nongwan jngohkai bad kumjuh ia ki nongiashim bynta kiba na jan bad na jngai, na ka liang jong kitei ki nogpyngpyniaid kila pynbna ruh ba ha kitei ki sngi kan sa don ruh ka jingiakop thei bhabriew ne Miss Nongstoin.
Ha ba iakren bad ki nongthoh khubor na ka liang jong u Chairman ka Fashion Cell jong ka Apple Society, u Dr.Lumbor Mawsor u la iathuh ba na ka bynta katei ka jingiakop thei bhabriew yn pdiang tang ia ki kynthei kiba hap hapoh u pud u sam jong ka West Khasi Hills District bad u la pynpaw ruh ba haka jing shisha la dei ban ai ka Miss West Khasi Hills hynrei namar ba ka Nongstoin kadei ka Headquarter jong ka District kumta yn ai beit da ka kyrteng Miss Nongstoin.
Ha kaba iadei bad ki khusnam na ka bynta ki nongjop ha katei ka jingiakop kan long beit 10,000/- ia kaba nyngkong, 5000/- iaka ba ar bad ia kaba long ba lai yn ai 3000/- ka khusnam, kumjuh yn air uh iaki subtitle Prize kum ka Miss Beautiful hair, beautiful smile bad kiwei kiwei.
Shuh shuh u Dr.Mawsor ula pynbna ruh ba na ka bynta ka jingpyrshang jong katei ka jingiakop thei bhabriew yn pynlong hapoh Nongstoin ha ka 15tarik mynta u bnai.
Shillong, 10 Lber:Ka ophis ICAR, ka donkam ban thung ia kawei ka kam ri jingri, ha kaba kiba kwah ia katei ka kam, kin leit sha katei ka ophis, ha ka 15tarik Lber 2016.
Kiba kwah ban trei, kin dei kiba la pyndep ia ka BV Sc AH bad ka tulop kan long T.15hajar shibnai.
Ka tnat Director of Higher and Technical Education, Meghalaya, Shillong, ka donkam Asst Mistress, ban hikai Class III ha Pine Mount, Shillong, ha kaba ka kwah ia kito kiba la pyndep B.Ed.
Kiba kwah, kin pynpoi ia ki kot ki sla, ha shwa ka 31tarik Lber 2016.
Ka NEIGHRIMS, ka pyntip, ba kan pynlong ia ka interbiw, na ka bynta ka Junior Lab Technician, ha ka 19tarik Lber 2016.
Ki don baroh 223ngut kiba tyrwa ban trei ia katei ka kam.
Shillong, 9 Lber:Ka Seng Rangbah Katholik Zone VII, Shillong Archdiocese kaba kynthup ia ki San Parish ha Ri-Bhoi (Umsning, Umsohlait, Umbir, Mawbri, Mawlasnai) kan pynlong ia ka jing iakyn duhlang banyngkong eh jong ka kynhun ha ka 12 bad 13 tarik mynta u bnai ha Parish Mawbri.
Katei ka jingiakyn duh kan sdang ha ka sngi saitjain, lyngba ka jing pynrung kyrteng ha ka por 09: 00 baje mynstep, nangta bud sa ka jing kyntiew lama jong ka Seng lyngba U Kpa Mynsiem ka kynhun, u Lyngdoh Sohblei Wilfred Kharpuri, (Lyngdoh Rangbah Umbir Parish) ha ryngkat ka phang kyntu kynpham.
Hadien ka bamja sngi yn sa don ruh ka Dorbar jong ka Seng Rangbah Zone VII, ha kaba la kyrpad ia ki Seng Rangbah Parish ha ka Zone VII ba kin pynkhreh ia ki kaiphod treikam jong ki.
Ha ka janmiet jong kane ka sngisaitjain ha ka jingiaseng pynkhreh na ka bynta ka Sngi U Trai, yn ioh Jingkren na U bah Shiningstar Warjri, ha ryngkat u Lyngdoh Sohblei na Mawbri Parish.
Ha ka Sngi U Trai pat, yn don ka jingrung iing Khristan, ha ka por mynstep bad ka Mass ha kaba yn sa knia da u Kpa Mynsiem ka kynhun, u Lyngdoh Sohblei Wilfred Kharpuri.
Ha kaba ia ka Jingiaseng-Ialap Nohsngi, yn sa ialap bad sam ia ka Ktien U Blei da u Bah Jonas Shadap u ba dei ruh u Vice President Ka Seng Rangbah Zone VII ha ryngkat kiwei de ki prokram bad yn pynkut da ka Jingkyrkhu.
Halor kane ka Jingiakynduhlang ka banyngkong eh ka Seng Rangbah Zone VII, ka Seng Rangbah ka khot kawer ia phi baroh ki ki ‘Riew Rangbah na ka Zone VII kumjuh ruh ia kiwei de ki Rangbah na ki Zone ba marjan ban wan shim bynta lang ha kane ka lympung kum ka jingpyni ia ka jiingiatylli bad ka jingialong kawei ha u Khrist.
Ka Jingpyntip, bad ka wer ka khot sngewbha, lyngba U Bah Shiningstar Warjri, Publicity Secretary Seng Rangbah Zone VII.Jowai, 10 Lber:Mynta ka sngi, ki nongshna phlim na Mani pur ki la wan sha Syntu Ksiar ban ring ia ka phlim kaba la ai kyrteng ‘My Name is Papaya’Ka Syntu Ksiar kadei ka jaka kaba itynnad bad kaba khring bha ia ki nongwan jngohkai pyrthei bad mynta ka la khring sa ia ki nongpynmih phlim jong ka thain North East.
Ia katei ka phlim la pynmih da ka Read Eagle Matchbox kaba na nongbah Chennai, Tamil Nadu bad kaba la pynbit pynbiang bad pynwandur (Direct) da u Kangba Lavejoy.
Katei ka Phlim kaba jrong haduh 1 kynta 10 minit ka long kaba la shna ha ka ktien Phareng kaba la ak da u Actor Thanrei Shimray na Manipur bad ka Actress Sneha Biswas na Shillong.
Ia kane ka phlim la ring 6 sngi ha Jowai bad 6 sngi ha Manipur.
Ia kane ka phlim la shna kyrpang na ka bynta ban wanrah ia ka jingiatreilang bad ki samla kiba don ia ka sap ka phong ha ki kam Fashion Designer.
Ka Designer kaba pawnam, ka Bikila Savanamei ha ryngkat 9 ngut kiwei pat ki la iadonlang ha Syntu Ksiar hynne ka sngi.
Haba iakren bad u Director katei ka Phlim, u la ong ba kane ka Phlim kam dei shapha ka Mani pur, ka Jowai lane ka Jylla Meghalaya hynrei kadei na ka bynta ka thain Shatei Lam mihngi jong ka ri India ha kaba lyngba kane ka phlim yn pynpaw ruh ia ka jingeh ki samla kane ka thain shatei Lam Mihngi.
Ka Papaya ka dei ka kyrteng jong kawei ka samla kaba ym don satia ia kano kano ka thong ha kane ka pyrthei bad ka long ka briew kaba im ha ka dih ka bam bad ka bym kwah ban ia shong kurim hynrei ha kaba kut ka la phet na la iing ban wad ia ka jaka kaba kynjah.
Ia kane ka phlim yn sa ring ruh ha Shnongpdeng bad ha Kshaid Tyrshi Falls bad ia kane ka phlim la mang ban pyllait paidbah ia ka ha u bnai September une u snem.
Shillong, 10 Lber: U Myntri ka tnad District Council Affairs (DCA) u Bah HDR Lyngdoh u la ong ba ka sorkar jylla kan sa pynbna noh shen ia ka elekshon MDC shiteng samoi ha ki konstitwensi ba sah thylli hadien ba la iehnoh ki 7 ngut ki MDC.“Ka sorkar shen kan pynbna noh ia ka sngi thep thep ia ka elekshon MDC shiteng samoi ha KHADC bad ha JHADC", la ong u Bah HDR Lyngdoh haba jubab ia ka jingkylli ba la wanrah da u Nongialam liangpyrshah u Dr Donkupar Roy hapoh ka iing dorbar thawain mynta ka sngi.
“Ka jingpynlong ia ka elekshon shiteng samoi sha ka KHADC bad JHADC ka dang iaid ha ka jingpynkhreh ka sorkar bad yn sa pyn[bteng sla 7] bna shen", la bynrap u myntri.
Ka jingpynlong ia ka elekshon MDC shiteng samoi ka long kaba donkam hadien ba 7 ngut ki MDC ba bat lang kum ki MLA, kynthup 6 ngut na KHADC bad uwei na JHADC ki la iehnoh, hadien ba ka sorkar jylla ka la pdiang ia ka Ain Khang Bat Ar Kam ka Prevention of Disqualification (Members of Legislative Assembly, Meghalaya) (Amendment) Act, 2015 mynshem snem.
Kine ki ba lait thylli ki long ka Laban ba iehnoh u Bah Sanbor Shullai (NCP), Sohiong jongu Bah HDR Lyngdoh (Congress), Mairang Bah Metbah Lyngdoh (UDP), Mawthadraishan Bah H Brolding Nongsiej (UDP), Nongkrem Bah Ardent M Basaiawmoit (HSPDP), bad na Rambrai-Jyrngam bah K Plasting Pangiang (HSPDP) na KHADC bad u Bah Stephanson Mukhim (Ind) na Amlarem ka JHADC.Shillong, 09 Lber:U Symbud Myn tri Rangbah ka jylla ba peit ia ka tnad pule puthi, u Dr RC Laloo u la ong ba ka sorkar kam don satia ka jingthmu ban pynkiew kyrdan ia ka Shillong Poly technic sha ka Shillong Engineering College hynrei ka don ka jingthmu ban pynkhlain ia ka ha kiba bun ki jingdonkam.
Kane ka jingjubab u Dr Laloo ka long hapoh ka iing dorbar thawain mynta ka sngi, halor ka jingkylli ba la wanrah da u nongialam liangpyrshah u Dr Donkupar Roy uba kwah ban tip la ka long kaba shisha ne em ba ka sorkar ka don jingthmu ban kyntiew kyrdan ia ka Shillong Polytechnic sha ka Engineering College kaba pura.
“Em, ka sorkar kam don satia ka jingthmu ban pynkiew kyrdan ia ka Shillong Polytechnic sha ka Shillong Engineering College", la ong u Dr Laloo.
U la iathuh ba ka sorkar ka la don ka jing pynkhreh ban seng ia ka Engineering College la ka jong tangba yn buh ha jaka ba don katei ka Polytechnic bad ka pisa kaba T.26 klur la don bad ka sorkar mynta ka dang ap ia ka jingmynjur ban ioh na ka tnad AICTE kaba dei ka bor ban peit ia kane ka kam.
U Dr Laloo u la ong ba ka sorkar ka la thaw ia ka komiti ba khlieh da u director ka DHTE ban pule bniah ia ki jingdon kam bad ki bynta jong kane ka Engineering College, ha kaba ka Rashtriya Uchchatar Shiksha Abhiyan (RUSA) ka  la pdiang ia ka jingtyrwa ka sorkar ia kane ha ka 2 tarik Rymphang, 2016.
Ka RUSA ka dei ka skhim ka sorkar pdeng kaba ai jingkyrshan ia ki jaka pule ba shalor ka sorkar.
Shwa ia kane, u Nongialam liangpyrshah, u Dr Donkupar Roy u la ong ba dang shen ha ka por ba rakhe dap san phew snem ka Shillong Polytechnic, u Myntri Rangbah u Dr Mukul u la pynbna paidbah ha ka jingkren jongu, ba ka sorkar kan sdang noh ia ka jingpule engineer ha katei ka Polytechnic kaban pynkuew kyrdan sha ka Engineering College hynrei ka jingjubab jong u Dr Laloo ka la long da kumwei pat.
Kumjuh u MLA ka Mawlai u Bah Embhahlang Syiemlieh u la ong ba u Myntri Rangbah u la kren ha katei ka sngi ka 10 tarik Kyllalyngkot, 2016 ban pynkiew kyrdan sha ka Engineering College.
Halor kane, u Myntri Rangbah u Mukul Sangma u la ong ba u la kyntait ba la ong ban pynkiew kyrdan hynrei u la ong ba ka jingkren ka long ba ka sorkar kan pynkhlain ia kane ka jaka pule, hynrei ym ban pynkiew kyrdan.
Shillong, 09 Lber:U Myntri Rang bah ka jylla u la ong ba ka thong jong ka sorkar jylla ka long ban rat dyng khong noh ia ka jingduk bad ynda dap ka jylla 50 snem; yn nym don shuh uba duk.
U Mukul Sangma u la jubab ia ka jingkylli mynta ka sngi halor ka skhim IBDLP hapoh ka iing dorbar thawain ka jylla ba la wanrah da u MLA ka Nongkrem u Bah Ardent M Basaiawmoit.
U la ong ba ka sorkar jylla ka la pyntrei kam ia ka IBDLP da kaba teh lang bun ki tnad treikam sorkar ban pyn long ia ka skhim kaba jop kum kaba ai jinghikai ban seng kam seng kam, ri jingri, thain bad kiwei kiwei ki kam.
“Da dap ka jylla 50 snem, ka dei ban lait na ka jingduk, ka dei ka thong kaba eh hynrei ka sorkar ka don ka thong ban leh ia kane", la ong u Mukul.
Hynrei na ka liang u Saleng M Sangma uba kylli bynrap, u la ong ba kane ka skhim kam myntoi satia namar ba ka sorkar kam shym la lah ban plie lad ia ki nongrep ban pyniaid iew ia ki mar bad kawei ka long ba ka ram kaba heh bha bad ka grant pat kaba rit bha.
“Ka sorkar ka ai skhim 50 hajar, tang 5 hajar ka ai grant bad kaba tam, ki hap siew kum ka ram, shaei ki nongrep kin ioh myntoi kum kane ka jingiarap", la ong u Saleng.
Shillong, 09 Lber:U MLA ka Congress na Mylliem u Bah Ronie V Lyngdoh u la ong ba ka long kaba sngewsih ba ki trai jaka ba dei hok, kim shym la ioh ia ka pisa ba shah pynpra ia ki iing ki sem, ki jaka puta ban pynheh ia ka kad liengsuin Umroi hynrei ka bor synshar district ka Ri-Bhoi ka la siew pynban sha ki briew bym dei hok.
Haba kren khublei halor ka jingkren jong u Lat ka jylla ia ki kam ka sorkar ha ka dorbar mang tyngka mynta ka sngi, u Bah Ronie u la ong, “Kumba 6-7 ngut ki trai jaka kiba dei hok, kim shym la ioh shi naia ruh ia ka pisa ba la siew na ka jingshah pynpra ia ki iing ki sem, ki jaka puta ban shna pynheh ia ka kad liengsuin Umroi.
Ia kane la lap da ka Public Account Committee (PAC) ka Assembly", la ong u Bah Ronie.
Kaba sngew lyngngoh ka long, katkum ka jingong u Bah Ronie, ka bor synshar district ka Ri-Bhoi kam shym la long kaba kloi ban kohnguh ia ka jingbthah ka PAC.“La siew pisa sha ki briew bym dei hok bad ka bor synshar district Ri-Bhoi, ka paw ka bym mon ban ai ia ka jubab bad pyni ia ka jinglong bym long", la ong u Bah Ronie.
Ha kajuh ka por, u Bah Ronnie u la kren ruh ia ka jingbym ler treikam ka MeECL ha kaba ka shim por da ka snem bad ki phew bnai ban shna tang ia ka jingpluh ka transformer ruh.
“Ka don kawei ka shnong ha konstitwensi jong nga, ka pluh ka transformer, hynrei ka shim por shi snem ia ka MeECL ban pynbha ia ka", la ong u Bah Ronie.
U la ong, “Ha ka jingshisha, ngi kyrmen ba ka jingtreikam jongka, kan long kaba kham biang hadien ba la pynkylla Coporation ne kompeni hynrei kumba ka paw, ka jingtreikam ka la nang tlot pynban".
Shuh shuh u Bah Ronie u la ong ba ka PHC ha ka konstitwensi jongu, ruh kam shym la lah ban treikam haduh shi snem eiei tang namar ba ka MeECL kam shym la ding.
Na ka liang u Bah Ronie u la kyntu ia ka sorkar jylla khamtam ia u Myntri Rangbah ka jylla ba un tuklar ia kine ki dkoh jong ki tnad sorkar ha ka rukom ai jingshakri sha ki paidbah ka jylla.
Shillong, 9 Lber:Ha ka kyrwoh khubor ba la pyllait paidbah mynta ka sngi ka HNLC ka la kynnoh ba ki pulit ki kem tang ia ki rit ki ria ki duk ki rangli bad kiba tlot bor bad la pynngat jubor ia ki ha ki kyndon IPC bad UAPA hynrei kim nud pat ban kem ia ki heh ki haiñ bad ki riew saiñ pyrthei kaba ka kam jong ki ka la paw tyngkreiñ.
Ka HNLC ka la pynrem jur ruh ia ka jingkem ki pulit ia ka para jong u dkhot jong ka ka kong W Diengdoh tang na ka daw ba ka ia kren ha ka phone bad u hynmen jong ka.
Ka la ong ba ki pulit ki saitkhuid da kaba kynnoh ba ki don ki jingshisha halor ka jingkem ia ka.
Katei ka seng ka la pynpaw ruh ka jinglyngngoh ia ka jingkynjah ka kes u SI ka Patharkhmah uba la khlad noh u Peter J Marbaniang bad ka la kynnoh ba la pyniap im im peit peit ia u, hynrei ki pulit ki la kynnoh ba ka dei ka jingpyniap jong u ialade.
Ka la ong ba ki pulit hi ki la pyndam ia baroh ki sabut kiba don ha katei ka jaka iap jong u.
Ka HNLC ka la kdew ruh ia ka bamsap ha ka tnad pule puthi kaba ki pulit kim shym lanud ban kem ia ka myntri sorkar ka kong Ampareen Lyngdoh kaba bat ia ka tnad pule ha ka por ba mih ka bamsap ha ka tnad pule.
Ka la ong ba ki sabut ki sakhi ba biang ki la don ban kem ia ka kong Ampareen ha u snem 2013 lyngba ka jingphla u J.D Sangma Director barim ka tnad pule uba la phla ha u First Class Judicial Magistrate K.M Nongbri ba la pyndam ia ki mark jong ki nonghikai khnang ban pynrung ia ki briew kiba la ai kyrteng da ka kong Ampareen.
Nangta ka la dew ia ki kam jong ki heh pulit kaba la kynnoh ba u SI S.N Roy u la batbor ia ka khynnah kaba dang 13 snem karta ha kawei ka Hotel ha ka 17 tarik u Lber,2011 hynrei ia utei ruh ka HNLC ka la ong ba ym shym la kem, hynrei u la iaid ba heh pynban sharum shaneng bad u la kiew kyrdan ruh kum u Quarter Master ka Police Reserve.
Nangta ka la kdew ba u MLA ka ri Lum Garo u Jonathone Sangma u la ujor ia ka Deborah Marak ba ka la pyndonkam da ki lehnoh GNLA ban jop elekshon ha u snem 2013 hynrei ki pulit kim shym la nud ban kem ia ka.
Katei ka seng ka la ong ba ia kiba heh ba haiñ ki pulit kim nud ban kem katba ia ki rit ki ria pat ki kem pynsted kumba kynrup skaiñ.
Ka la ong ruh ba na ka por sha ka por ka la pynpaw ha ki kotkhubor ba ka kwah jingsuk, hynrei ki pulit ki pyrshah ia ka jingkwah ia suk jong ka bad ki ai ding pynban bad mynta ka la ong ba mynta ka dei ka sien ba khadduh ba kan ap, lada ka jingiakren ia suk kam urlong kan iaid noh da ki lynti jong ka jing ia umsnam.
Shillong, 10 Lber: U Myntri ka tnad District Council Affairs (DCA) u Bah HDR Lyngdoh u la ong ba ka sorkar jylla kan sa pynbna noh shen ia ka elekshon MDC shiteng samoi ha ki konstitwensi ba sah thylli hadien ba la iehnoh ki 7 ngut ki MDC.“Ka sorkar shen kan pynbna noh ia ka sngi thep thep ia ka elekshon MDC shiteng samoi ha KHADC bad ha JHADC", la ong u Bah HDR Lyngdoh haba jubab ia ka jingkylli ba la wanrah da u Nongialam liangpyrshah u Dr Donkupar Roy hapoh ka iing dorbar thawain mynta ka sngi.
“Ka jingpynlong ia ka elekshon shiteng samoi sha ka KHADC bad JHADC ka dang iaid ha ka jingpynkhreh ka sorkar bad yn sa pynbna shen", la bynrap u myntri.
Ka jingpynlong ia ka elekshon MDC shiteng samoi ka long kaba donkam hadien ba 7 ngut ki MDC ba bat lang kum ki MLA, kynthup 6 ngut na KHADC bad uwei na JHADC ki la iehnoh, hadien ba ka sorkar jylla ka la pdiang ia ka Ain Khang Bat Ar Kam ka Prevention of Disqualification (Members of Legislative Assembly, Meghalaya) (Amendment) Act, 2015 mynshem snem.
Kine ki ba lait thylli ki long ka Laban ba iehnoh u Bah Sanbor Shullai (NCP), Sohiong jongu Bah HDR Lyngdoh (Congress), Mairang Bah Metbah Lyngdoh (UDP), Mawthadraishan Bah H Brolding Nongsiej (UDP), Nongkrem Bah Ardent M Basaiawmoit (HSPDP), bad na Rambrai-Jyrngam bah K Plasting Pangiang (HSPDP) na KHADC bad u Bah Stephanson Mukhim (Ind) na Amlarem ka JHADC.Shillong, 10 Lber:Ka sorkar ka la pynngat mukotduma ia ki nongialam ka GSU, FKJGP bad ADE halor ka jingialap paidbah jongki ban nym treh ban iashim bynta ha ka elekshon MDC sha ka GHADC ban pyrshah ia ka jingailad ia ki bar jylla ban thep vote ha ka elekshon ba dang shu shen.
Ia kane la ong ka myntri kam pohiing ka jylla ka Kong Roshan Warjri haba jubab ia ka jingkylli ba la wanrah da u MLA shimet u John Leslee K Sangma hynne ka sngi hapoh ka iing dorbar thaw ain.
“La rejister mukotduma ia ki nongialam ka GSU, FKJGP bad ADE bad ka dei ka sou moto case ba la leh da ki pulit", la ong ka kong Roshan.
Ka Kong Roshan ka la ong ba ka jingtohkit ka dang iaid haduh kine ki sngi ia kane ka kam bad ka sorkar kan sa leh ia kaba donkam hadien ba la dep ia ka jingtohkit.
“Ngin sa peit hadien ba la dep ia ka jingtohkit", la ong ka Kong Roshan bad bynrap ba ka jingialap jong kine ki seng ban nym treh ban iashim ha ka elekshon, kam shym la ktah namar ba ki don 79.49percent bad 68.11 percent.
“Ki don tang lai tylli ki jaka thep vote kiba thylli", ka la ong.
Shwa ia kane, haba wanrah ia ka jingkylli,  u Leslee u la ong ba ha katei ka sngi ba long elekshon, ka jingktah ka la long pynban tang ha ki jaka ba sah ki Garo, katba ha ki jaka ba sah ki bym dei Garo, ka iaid beit, watla ka jingpyrshah ka long ia ka jingioh thep vote ki bar jylla ha GHADC.Lah ban kdew ba ki sengbhalang, ki la pynlong ia ka jingbym treh ban iashim bynta ha ka elekshon MDC sha ka GHADC ban pyrshah ia ka jingailad ia ki bar jylla ban iashim bynta ha kane ka elekshon.
Ki la dawa ba dei ban ailad tang ia ki Garo ban iashim bynta ha ka elekshon sha ka GHADC kumba leh ia ka KHADC bad JHADC ha kaba kiba iashim bynta ki dei tang ki Khasi bad Jaintia.
Shillong, 10 Lber:Ka Khasi Students’ Union Education Cell bad KSU Delhi Unit mynta ka sngi ka la leit ia kynduh ia u MP jong ka Shillong Parliamentary Seat, u ma Vincent Pala ha nongbah New Delhi ba kyrpad na u ban u tuklar lem namar ka jingpynslem ka sorkar jylla ban pynlait ia ki baibam (Scholarship) jong ki samla pule kane ka jylla na ka bynta u snem 2015.
Ia ka KSU la lam khmat da u samla Kyn pham Kharlyngdoh (secretary, education cell) bad u samla Simon Duncan Sohtun (President, Delhi Unit) bad ki la ai ruh da ka jingthoh ban pynsngew ha u MP ia ka jingeh jong ki samla pule ka jylla khamtam kito kiba wan na ki longiing baduk namar ba kim shym la ioh ia ki baibam jong ki ha ka por kaba biang.
Ka daw kaba la pynlong ia ki dkhot ka seng ban ia kynduh ia u MP ka long halor ka nongrim ba ka Directorate of Higher & Technical Education ka kam ba kam pat lah ban sam ia ki baibam namar ba ka Ministry of Tribal Affairs kam pat pyllait ia ka pisa sha ka sorkar jylla.
Ha kaba iadei bad kane ka Phang u ma Vincent Pala u la shim khia ia kane ka kam bad mar mar u la phah ia ka shithi jong ka seng sha u myntri ba dei peit ka tnad Ministry of Tribal Affairs, u Juel Oram ban ioh jingpynshai na u.
Na ka liang ka seng kat haduh mynta ka dang ap ia ka jubab na une u myntri ka sorkar pdeng bad ka ngeit skhem ba ka jingangnud jong ka bad baroh ki samla pule ka jylla kan ur long,ong ka kyrwoh khubor.
Jowai, 10 Lber:Uwei u Thomas Jones Ryngkhlem uba dei na ka shnong Wapungskur u la shah kem mynta ka sngi na Kongong, Wapung shnong, East Jaintia Hills ha ki pulit ka nongbah Jowai hadien ka jingsuba jur ba udei u wei na ki ba ha khmat eh uba donkti ban pyniap ia uwei u driver Tourist Taxi ha u bnai Nohprah u snem ba la dep.
Ki Pulit ka Nongbah Jowai kila thwet jur ia utei u briew hadien ba ki la ioh ia ki sabut ba udei ma u uba la ialam ia ka kynhun ban rahbor ia ka kali bad pyniap ia u driver ka tourist taxi ML04C 1062 (Alto 800) na Stand War, Jowai ia uba la tip kyrteng kum u Sorki Bang uba dei naka shnong Mustem.
Kumban shu pyn kynmaw, ha ka 21 tarik Nohprah u snem ba la dep, 3 ngut ki briew bym lah ban ithuh ki la shim wai ia katei ka kali na Jowai bad ki la rah bor ia u driver ha ryngkat katei ka kali sha Assam.
Ki la pyniap ia u driver bad bret ia ka met ha Kalain bad hadien katta, ki pulit ka Kamrimganj pat ki la ioh bat ia katei ka kali hadien ba ki briew jong ka SBI ki la ujor sha ki pulit ha katei ka Karimganj namar ba katei ka kali ka dang don ha ka ram jong ka SBI.Ki pulit Assam ki la ioh kem ruh ia u wei u Emi Nongpluh uba dei na ka shnong Mustem.
Dei lyngba ka jingtohkit ki pulit ba ki la iohkem ia u Thomas Jones Ryngkhlem mynta ka sngi hadien ka jingtwet kaba la katto katne bnai.
Shillong, 10 Lber:U Sub Divisional Magistrate, Sohra Civil Sub Division, Sohra u la pynjari sa ka section 144CrPC kaba la khang pyrshah ia baroh ki kali heh kiba kit jingkit kiba khia kumki maw bad kiwei pat ki tiar khia ban iaid ia ka surok Sohra-Shillong naduh ka por 6 baje mynstep haduh 6 baje janmiet , katei ka hukum kan dei ia kiba na Shillong ban hiar sha Sohra bad kumjuh kiba kiew ban leit sha Shillong.
Ia katei ka hukum la pynmih hadien ba katei ka ophis ka la ioh jingtip ba ki kali heh kiba kit khia palat ia ka 9 ton kumki maw ki iaid lynti na Ichamati ban kiew sha Shillong lyngba ka surok PWD ha ka por mynsngi bad ka jingthud kitei ki kali ha shiteng lynti ka pynmih pynban ia ka jingthud ha ka leit ka wan u paidbah khamtam eh ka buh jingma ia ki nongwan jngohkai pyrthei kiba shang kylleng ka Sohra.
Katei ka hukum kan treikam naduh ba mih kane ka khubor bad kan treikam haduh 6 bnai tad haduh ban da pynmih da kawei ka hukum.
Shillong, 10 Lber:U Myntri Rang bah ka jylla u Mukul Sangma u la kular ba ka sorkar kan sa bishar bniah bad kan pynthymmai ia ka rukom treikam ka kar khana sorkar ka Mawmluh Cherra Cement Limited (MCCL).
U myntri rangbah u la kular ia kane hadien ba jubab ia ka jingtainia ba la wanrah da u MLA ka Sohra u Bah T.W.Chyne.
“Ngin siew ia ka tulop jong ki nongtrei, ia ka ram, ia ka jinglut ka karkhana, ia ka bill jong ki kontraktor ruh bad kiwei ki jingdonkam ka MCCL", la ong u Mukul Sangma.
Kham mynshwa, u Mukul u la ong ba ka sorkar kan pynlait T.80 klur ia ka MCCL ban pynlait ia ka ram bad ban siew ia ka tulop jongki.
Ha kawei ka liang, u  Myntri Rangbah ka jylla u la ong ba ka sorkar ka la shim bun ki lad ki lynti ban ai kam ai jam ia ki samla ka jylla ha ki tnad sorkar , ha ki tnad sorkar pdeng, ha ki kompeni, ki bank bad ruh ban ieng ha la kijong ki kjat.
Ha ka jingjubab kaba shi kynta eiei, u Myntri Rangbah u la ong ba ki kam sorkar ki la shlei bad ym don lad shuh ia ki samla ban khmih lynti bad ka la dei ka por ban plie lad da kumwei pat khnang ba ki samla kin ioh ia ka kam kaba biang.
“Ka sorkar ka la pynmih bun ki skhim ban plie lad ia ki samla ha ka ioh kam ioh kam ba kin lah ban ieng ha ki jong ki kjat", la ong u Mukul Sangma.
U la ong ba ka sorkar ka la phaikhmat ban pynbha ia ka pule puthi, khnang ba ki samla kin lah ban sngewthuh ba kin lah ban seng ia ki kam ki jam lajong hadien ba la dep pule, ka la pyntbit ia ki nonghikai ba kin lah ban ai ia ka jinghikai kaba paka sha ki khynnah.
U la kren ruh ba ka sorkar ka la shim ia ki lad ki lynti ban kyntiew ia ka rep ka riang, ka kam ri jingri bad kiwei.
“Kane ka dei ka thong jong ka sorkar ba ki briew kim dei ban mih na shnong hynrei ki dei ban sah ha shnong da kaba seng ia ki kam ki jam", la ong u Mukul.
Shwa ia kane, haba wanrah ia ka phang, ka jingbym ioh kam ioh jam ki samla, u MLA ka Sohra ula ong ba na ka daw jong ka jingsngew kutlad ha ka jingbym iohkam iohjam bad duna palat ki lad ki lynti na ka bynta ki samla ha ka iohkam iohjam, ka la pynlong ïa kiba bun ki samla ban ngop ha kiba bun ki kam sniew kiba kynthup ïa ki jingdih drok bad ka kyiad.
