Tang namar ba mynta ba um don shuh ha ka jinglong MLA, un ym lah ban shu kren kulmar kat ba u mon" la ong  bah Tynsong.
Haba pynshai ia ka rai ba la shim da ka sorkar jylla u Symbud myntri rangbah u la ong “ Nga ong ia phi sa shisien ba ka sorkar MDA ka dap da ka jingsngewsih ha kaba ka la shim ia ka ne ka rai  ha kaba iadei bad ka jingiaid christmas da ki riewpaidbah, namar ka jinglong jingman na ka khlam Covid -19.
U la ong “Nga kyrpas jur ia u bah  Ardent Basaiawmoit ba un kiar na ka jingpynmih ia ki jingkren  kiba lah ban wanrah ia ka jingkulmar jingmut jong ki nongshong shong ka jylla.
".
Shillong: Kiba ioh pang corona mynta ka sngi, ki long 41 ngut bad ka East Khasi Hills, ka don 37 ngut, ha kaba ki riew paidbah, ki long 33 ngut.
Ka West Garo Hills, ka don 2 ngut, ka Ribhoi District iwei bad ka West Khasi Hills, ka don iwei iba pang.
Kiba jem na ka jingpang, ki long 43 ngut, ha kaba ka West Jaintia Hills, ka don 26 ngut, ka East Khasi Hills 7 ngut, ka East Garo Hills 5 ngut, ka Ribhoi District 2 ngut, ka North Garo hills, ka West Garo Hills bad ka West Garo hills, ki don mar iwei iba jem.
Kiba don ha ka jingpang, ki long 430 ngut baroh bad ka East Khasi Hills, ka don 293 ngut, ka West Khasi Hills 5 ngut, Ribhoi District 31 ngut, West Jaintia Hills 52 ngut, East Jaintia Hills 3, West Garo Hills 29, South West Garo Hills 4, East Garo Hills 5, North Garo Hills 3.
Kiba la jem baroh ki long 12,735 ngut bad kiba iap ki long 134 ngut.
Ka Supreme Court jong ka Ri India kala hukum ba baroh ki Nongsam khaw Mid Day Meal ki dei ban pynpoi ia u khaw skul sha baroh ki skul namar ka sorkar kala dep siew ia ka bai kit sha ki nongsam khaw ba la thung da ka sorkar hynrei kam long kumta ia ki nongsam khaw jong ki Centre Nongstoin bad Rambrai namar ki don jingiadei bad ki Seng Sain Pyrthei ba don ha ka bor.
Ki don ki skul ki ba don jingiadei bad ki ki ioh MDM katba kiwei pat ki duh ha ba la wad jingtip kitei ki nongsam khaw ki shu phun sha skul ban wan shim khaw bad kim siew bai kit hynrei ki bym ioh phun te ki shu duh ei.
Ka jingleh don bor jong kitei ki nongsam khaw kala paw tyngkrein ba ki ong ba lada ki skul ki bym wan shim khaw ki lah ban pynduh noh ia kum kita ki skul ki bym ia trei lang bad ki.
Ha ka jingshisha ki don bun tylli ki Association skul la ki dei ki Govt.
School, ki Deficit ki Adhoc, ki SSA bad ruh ka Association MDM hynrei kine ruh ki shu sngap ku man man.
Kumta ka la dei ka por ban ong ba ki kham don bor ki Whole Seller ne ka Supreme Court bad ka Sorkar kala dei ban shim khia halor kane ba dei jied tang ia ki friendly school ha ba ai MDM bad ma ngi ki kmie ki kpa jong ki khynnah ba duh MDM ngi kyrpad ia ka sorkar ba kin pynshitom mardor ia kitei ki nongsam khaw khnang ba kan ym jia shuh kum ne hadien habud.
Khublei shibunDated: NongstoinThe: 16th December 2020.
Shillong: U Administrator u ba dei peit ia ka Garo Hills Autonomous District Council u Dr Vijay Kumar ha ka sngi ba ar, u la iathuh ba ka sorkar ka la pyllait ia ka pisa na ka bynta ar bnai ban siew ia ka tulop jong ki nongtrei ka GHADC.U Dr Vijay u la iathuh  ba ka sorkar jylla ka la pyllait ia ka pisa ban siew ia ka tulop jong ki nongtrei hapoh ka GHADC bad  ia kane ka pisa yn pyllait noh mynta  lane la shai ka sngi, ban siew ia ka tulop ki nongtrei na ka bynta ki ar bnai.
Kum ban shu pynkynmaw na ka liang jong ki nongtrei ka GHADC, kiba don hapoh ka shatri jong ka NGEA ki la pynlong ia ka jingiakhih naduh ka 14 tarik u Nohprah 2020 ban dawa ia ka tulop jong ki kaba ki khlem ioh la 32 bnai.
Ka la don ruh ka jingujor ejahar mar kylliang, ha pdeng ka Secretary jong ka executive bad kumjuh na ka liang jong ki NGEA bad ka jingiakynnoh kaba mar kylliang.
Ka khubor Khristmas.
Balei ba rakhe ia ka Khirstmas?Iaka kyntien Khristmas ym shym la thoh ha ka Bible.
Hynrei la iathuh tang ia ka jingkha ia u Jisu Khrist.
Katba ki snem ki nangiaid, u paidbah khristan ha satlak pyrthei u rkhie ia ka khristmas (Christmas) kaba mut haba la shim kyllum ka long ka jingrakhe ia ka sngi jingwanlong briew u khun u Blei shaka pyrthei dakaba pynpaw ia ka jingkmen da ka dak kaba paw shabar kum kaba dihsha ne bamdoh sngewbha bad ka jingpynriam pynbeit ia ki ing ki sem ki shnong ki thaw bad kumta ter ter.
Kumba ka rukom briew ban leh sngikha (Birthday celebration) te katno tam ia u khun u Blei.
Kane ka long kata ka jingsngewbriew jong kita kiba ngeit.
Kamdei ka hukum (order) ne jingkyrpad (request) hynrei ban pynpaw sha ka pyrthei ba ngi mane ia u Jisu u khun u Blei.
Tangba kamdei pat lyngba kane ka jingrakhe Khristmas kan ktah ia kiba duk, wat lada kim ioh cake ne bamdoh hynrei tang ka shyriew ka sha saw ruh ka biang.
Ngi ong ba kadei ka jingkha ia u Jisu Khirst, ngi rakhe ia kata, bad ka jingrakhe ia u Jisu Khrist kamdei ban kut tang ha ka shisngi, hynrei baroh ki sngi ka jing donkam ban rakhe  ia u Jisu Khrist hapoh ki dohnud jong ngi.
Lada ka jingrakhe kan long tang shisngi, kata kamdon jingmut eiei namar u Jisu udei u khun u Blei bad u dei ruh u Blei, ym u briew.
La bun pateng la iathuh sha ka pyrthei ba un wan uta u Khrist uba la sleh.
La iathuh lypa da ki Nongiaythuhlypa kum u Sekharaiah, U Isaiah, u Mikah, bad kiwei.
U Isaiah lei u ladep ong – u ei u ban ngeit ia ka jingpynbna jong ngi? Isaiah 53:1.
Ymdon bangeit.
Wat mynta ruh kim ngeit khamtam kito ha Israel.
Hadien u prophet Mikah, ymdon Nongiathuhlypa shuh u ban ong – Kumta kumta u ong u Trai Balei? Namar kawan ka por ka jingsngap jar jong u Blei kumba 400 snem (Four hundred silence years) naka bynta ban pynkhreh ia la u khun ban hiar sha pyrthei.
Hangne ngi sngewthuh ba u Jisu udei uta uba ladon lypa ha bneng bad u kpa (Blei).
Une u la don naduh kaba mynnyngkong bad u Blei.
Ioanis 1:2.
U Jisu udei uta u ktien.
Uta u ktien u la don bad u Blei.
Uta u ktien u la long u Blei.
Ioanis 1:1.
Kaba mut u ta u Jisu udei hi u Blei.
Balei? Namar u kpa (Blei) u la aiti ia kiei kiei ha u khun (ha u Jisu).
Kumta hadien ki jingiathuhlypa, bad hadien 400 snem ki por jing sngap jar u Blei, u Blei u la phah ia ki angel ha ka jingphohsniew ha u joseph (namar u Blei u kren ia u briew ha ka jingphoh sniew ruh).
U angel u ong – wat sheptieng ban shim ha me ia ka Mari namar ita baka pun I long na u Mynsiem Bakhuid ………men khot ruh ia ka kyrteng jong u u Jisu: naba un pynim ia ki briew na ki pop jong ki.
Mathaios 1:18-21.
Ka Mari kadei ka jaid Jiw, kumta la kha ia u Jisu na ka jaid bynriew Jiw.
Dei nakata ka daw u Jisu u ong – ka jingpynim ka long na ki Jiw (Salvation is from the Jews) Ioanis 4:22.
U Blei u la I mon ban phah ia u khun naka jaid Jiw Israel.
U Jisu kum u briew bad kum u Blei, ula sdang ban heh ban san ban khynraw ruh de.
U la pyndep ia ka kam shakri (His ministry) hangne ha pyrthei kat kumba u Blei u la phah ia u.
Ia kata ngi iohi ha ki saw Gospel – Mathios , Markos, Loukas Ioanis.
U Jisu u la don 34 snem karta naduh  ka sngikha haduh  ba u rung shapoh Jerusalem, na Jerusalem haduh ka sngi ba u kiew halor Diengphna.
Lakha ia u ha u snem u ba 3 B.C kata mynba u Herod u long syiem.
Mathaios 2:1.
Kaba mut la kha ia u ha Bethlehem Judia.
Kaei kaba ngi tip kalong ba ki Jiw ne Israel ki ithuh ia u Jisu hynrei kim ithuh pat ba u dei uta u khun u Blei uba la phah da u Blei.
Lakha ia u ha Israel naka jaid Jiw hynrei kim pdiang ia u.
Ioanis 1:11.
Haba kim pdiang u Jisu u phai sha samaria.
Ha samaria ki briew ki ithuh bad pdiang ba u Jisu udei uta u Mesaiah.
Ki nongsamaria ki ong – “Ngi tip ba u ne u long Shisha u Khrist u Nongpynim ka pyrthei.
This man is really Christ, The savior of the world.
Ioanis 4:1-42.
Nasamaria la pynbna sha Jerusalem bad shaba kut ka pyrthei ba u Jisu udei u Khrist Nongpynim ka pyrthei.
U la wan khnang ban kit ia ki pop ki briew baroh dakaba u siew dep iaka kuna halor diengphna.
U Jisu u la wan sha ka pyrthei ha ka jinglong duk ym kum u riew spah tad haduh ka ka jingshah iap halor diengphna.
U lawan khnang ban kit ban bah ia ki pop u la wan ban pyllait ia u briew na u ksuid u soitan.
Ka ktien u Blei ka ong – ……….
u la map noh ia ki pop jong phi baroh haba la lah pyndam noh ia ka ain (ain moses) ba lathoh lem bad ki kyndon jong ka (having Cancelled the written code with its regulations)  kiba long pyrshah ia ngi bad ieng pyrshah ia ngi (that was against us and stood opposed to us), u la shim noh ia ka (He took it away) bad sahprek halor Diengphna (Nailing it to the cross), haba u la lah sloit I ktiar noh (having disarmed) ia ki Bor bad ba donbor  (powers and authorities), u la pynpaw paidbah ne thad rong ia ki (He make a public spectacles of them) bad leh risa jingjop halor jong ki (ki bor bymman) da ka Diengphna (Triumphing over them by the cross).
Kumta rakhe ia ka Khristmas da ka jingsngewthuh wat lehkai iaka jingngeit bah u Blei ba  na bymjukut; kat haduh ba u la aiti noh ia la u khun ba la kha marwei Ioanis 3:16.
AmenKhublei Khristmas Basuk.
Na kiba ioh pang corona mynta ka sngi, ka East Khasi Hills, ka don 37 ngut, bad na kitei ki kynthup ia 4ngut ki shipai, 4 ngut ki high risk contact bad 10 ngut ki nongtrei ka koit ka khiah, nangta sa 4 ngut kiba don ILI.Kiba wan phai na shabar, ki long 2 ngut, nangta na  Law u Sib 2 ngut, na  Lumparing iwei, na Mawlai Mawiong iwei, na  Nongmynsong 4 ngut, na  Nongrim Hills 2 ngut, na  Nongthymmai iwei, na  Pynthorbah 2 ngut.
Ka West Garo Hills, ka don 2 ngut bad ka Ribhoi ka don iwei.
Shillong:Na ka liang ki Rangbah Shnong jong ki shnong ki ba hap hapoh ka Pynursla C&RD Block, Urksew bad Pynursla (Circle) lyngba une u kyrwoh ki kyntait mardor ïa ka jingkynnoh jong ka Seng Riwar Mihngi Development Organisation (RMDO) ba la shim pisa beaiñ na ka bynta ban ïoh shondur Adhaar ïa ki paidbah nongshong shnong.
Na ka liang kine ki Rangbah Shnong ki pynshai ruh ba kane ka jingai pisa sha ki nong shondur Adhaar ka dei ka jingïarap jong ki nongshong shnong hi na ka bynta ban ïarap ïa ka bai wai kali na Shillong sha Pynursla ban wan shondur ïa ki paidbah khamtam ha kane ka por jong ka jingsaphriang ka jingpang Covid-19, kata namar ki kali ki ïaid even bad odd bad ka shem jingeh na ka laing jong ki.
Kumta khnang ba ki paidbah kin ïoh kloi ïa u Adhaar namar ka jingdonkam kyrkieh jong ki, ki nongshong shnong ki la kyrpad hi ïa ki nong shondur ban ïaleh ban wan kham kloi khnang ban lah ban pyndep kloi ïa kane ka kam.
Kumta na ka liang ki nongshong shnong ki la pynbeit ban ïarap ïa ki na ka bynta ka jinglut jingsep ha ka lynti ïaid jong ki, bad da kawei ka sur na ka liang kine ki rangbah shnong ki la kyntait mardor ïa katei ka jingkynnoh ba khlem nongrim.
Ki samla Khristan na sor Shillong ki pynpaw ka jingsngewnguh ia u Bah Ardent Basaiawmoit bad Bah Charles Marngar halor ka jingkren jong ki ban kyntu ia ka sorkar ban shah ban pynlong ia ka Christmas carol da ki riewngeit Khristan ha ka jylla.
Ka sorkar ha kaba nyngkong eh kam shim la ai jingbit ia ki riewngeit Khristan ban pynlong ia ka jingiaid carol mynta u snem na ka daw jong ka jingdon jong u khniang jingpang covid-19 bad kaba la pyndiaw mynsiem ia uba bun u riewngeit Khristan ka long namar ia kiwei pat ki jaid program kiba don ka jinglum briew ka sorkar ka shah katba ia ka Christmas carol ka sorkar pat ka khang.
Hynrei ngi dap da ka jingsngewkmen pat ban iohi ba haba kum kane ka por kine ki rangbah ki la mih shakhmat ban kren pyrshah ia ka jingleh ka sorkar bad ban kyntu ruh ba ka sorkar ka dei ban shah ban pynlong ia ka jingiaid carol da ki riewngeit Khristan ka jylla.
,.
Ka la mih ka jingjia, kaba i khyllah ka sain pyrthei ha West Bengal bad katei ka long ba ka tnga jong U Saumitra Khan, uba dei U MP jong ka seng BJP, ka la pyn iasoh ialade sha ka seng  Trinamool Congress, hynnin ka sngi.
U  Saumitra Khan, ula bitar shla, ia ka jingleh jong ka tnga jongu bad ula rai ruh ban ia pyllait san shyieng noh, na ka jing ia dei tnga jongki, kaba la shiphew snem kynthih.
U Saumitra Khan, uba kren da ka jing jaw ummat, u kitbok ia ka tnga jongu, ha ka jingleit iasoh jongka sha ka seng TMC, hynrei ha kajuh ka por, u kynnoh, ba katei ka jingjia, ka dei lyngba ka jingleh buit tuh uwei na ki nongpeit kti, ha kaba ula bthah ia ka Sujata, ba kan pyn iasoh ialade sha ka seng TMC bad u da pynthikna, ba lada ka iasoh sha katei ka seng, kan sa ioh ia ki kam kiba heh ba heh.
U Khan, ula bthah ruh ia ka Sujata Khan, ba ka dei ban weng shi syndon ia ka jait jongu, na ka jingshim jait jongka ialade.
“Ka TMC, ka la ioh ban tuh ia ka Lakshmi jong ka iing jongnga.
Ngam tip, ia kaei kaba ki kular ia ka, lehse kin lah ban pynlong myntri rangbah ia ka, hynrei nga shu kyrpad ia ka, ba kan weng noh ia ka  jait Khan, na ka jingshim jait jongka" ong U Saumitra Khan.
Hadien katto katne por, ka Saujata, ka la pynphai ktien kylla, da kaba ong “Ngam tip mano ba hikai ba un kren kumne bad ngam ju pyrkhat satia ban pyn pait ia ka jing iadei shi tnga jongngi.
Ki don ki briew ki bym don iing don sem ialade, ki sngew bang ban pynpra ia ka iing kiwei pat" bad ka da ai nuksa ia kiba bun ki iing, kiba don ha la ki jong ki jong ki seng sain pyrthei.
Ka Mondal, ka ong shuh shuh “Ngam kwah ban leh ia kaei kaei kaba sniew pyrshah ia u.
Donbok ba un kiew ha baroh ki kam ki duk jongu.
Lada u dang khein ia nga, ba nga dang dei ka tnga jongu ruh ka biang hi, hynrei nga dang tah ia u sindoor, ha ka kyrteng jongu" ka la ong.
Ha ka elekshon MP jong u snem 2019, ka Sujata, ka la trei hi marwei, ha ka Constituency jongu tnga jongka, namar ba la khang ia u, ba un run ha Bankura, kaba dei ka Constituency, ba u iakhun, da ka hukum ka  Calcutta High Court, halor ka jing kynnoh ba u dei uba dawa pisa na ki briew.
Ka Sujata, ka la trei bor bah bad ka la pynjop ia u, da  78,047 vote, ha ka jing iakhun pyrshah ia u kandidet ka  Trinamool Congress, U  Shyamal Santra bad ka khlem pynlong jing ialang paidbah lane iaid ha ki surok bah.
Shillong:Ka seng All Jaintia Poultry Traders Association ryngkat ka jing iatreilang ki seng bhalang kyn thup ia ka HYC,JSM, HNYF ki la rai ban khynra naphang ia ki kali ki bar jylla kiba wan die syiar shapoh u pud u sam jong ka jaintia Hill khlem da iaid katkum ki kyndon jong ka ain.
Shuh shuh na ka liang ka AJPTA, ryngkat kine ki lai seng da kawei ka jingmut ki la rai ban khynra ha kano kano ka por ia kine ki kali kiba rung beain bad ruh kiba la thmu ban knieh noh ia ka kamai ka jih jong ki trai jylla bad ruh kine ki bar jylla ki la wan ban die whole sale dalade lade hi.
Shillong:U symbud myntri rangbah ka jylla u bah Prestone Tynsong, u la ong ba na ka liang jong ka sorkar, hadien ba ka la dep ban plie mynta ka sngi ia ka Entry point ha Umling Ribhoi District kan sdang noh ia ka jingtei noh sa ia ki ar tylli ki entry point kata kawei ha Ratachera East Jaintia Hills District bad kawei ha Bajengdoba North Garo Hills District.
Haba ia kren bad ki lad pathai khubor, na ka liang u bah Prestone u la ong ba na ka bynta kaba nyngkong ki 18 tylli ki khyrdop ia rung sha ka jylla ka ba kham donkam ban pyndep kyrkieh ka dei ha kine ki lai tylli ki khyrdop kata ha Umling,ha Rata chera bad ha Bajeng doba.
U la ong ruh ba ka jing iohi ia ka jingdonkam ban tei kyrkieh ia kine ki lai tylli ki khyrdop ka long namar ba ha Bajengdoba ka dei ka khyrdop ka ban rung sha Garo Hills District, ha Umling ka dei ka khyrdop ban rung sha Shil long bad ka Rata chera ka jaka rung na Silchar sha ka jylla kumta ka long kaba donkam ban tei kyr khieh ia kine ki khyrdop.
U la ong ruh ba kine ki jingtei kin long kum ka jingtei ka ba la dep ban shna ha Umling Ribhoi District da ka prefab bad kiba lah ban pyn dep tang hapdeng ki lai bnai ha kaba ka jinglut kan long tang hapoh T.3 klur eiei.
U la iathuh ruh ba ka jaka kaba la jied ban shna ia ka khyrdop ha Rata chera ka dei ka jaka jong ka JHADC bad la dep ai ia ka jaka ha ka tnad Tou rism bad ia ka jaka ha Bajengdoba pat ka dei ka jaka jong ka tn ad Sericulture bad kane ka jingtei kan kham kloi katba kiwei pat ba ym ioh ia ka jaka kan kham slem.
U la ong ruh ba ha kaba ia dei bad ka Airport ka la don ka Facilitation Center ha Umroi Airport, kat ba ka railway station ha Mendipathar ka dang don hap deng ka jingshna bad ka sorkar kan sha buh ia ka facilitation center ha kane ka jaka.
Shillong:U President lem bad u Secretary jong ka HNYF Lapalang Unit ki la ioh ban pdiang shibun ki jingujor na ki paidbah ka Raid Mawshun, ha kaba iadei ka jing pyndonkam bakla da mano re ia ka Hall jong ka Dorbar ka Raid Mawshun ha kaba la lap ba la pynlong ia kane ka Dorbar Hall kum ka sem Syiar.
Hadien ba ka Seng ka la leit jurip ia kane ka Dorbar Hall kaba don hapoh shnong Pomshutia East Khasi Hills kata ha ka 8 tarik u Nohprah 2020 la shem ba ka long kaba pyn i-jah burom shi katdei eh ia ka Dorbar Hall jong kane ka Raid.
Kumta ka HNYF Lapalang Unit ka la leit ujor sha u Sordar jong kane ka Raid ban pynkynriah noh ia ki syiar na ka Dorbar Hall bad u Sordar u la kular ban leh ia kane hapoh ka shi taiew.
Hynrei ynda ka seng ka la leit jurip biang ha ka 19 tarik u Nohprah 2020 ka la lap ba kam shym don kano kano ka jingpyrshang ban pynkynriah ia ki mrad na kane ka Hall.
Lyngba kane ka kyrwoh ka Seng HNYF Lapalang Unit ka kyntu sa shisien ia u Sordar ka Raid Mawshun ban pynmih noh ia ki syiar na ka Dorbar Hall hapoh ki saw sngi bad ruh kumjuh ia kito kiba la leh ia kane ka kam ba ki dei ban pynkhuid ia ka Dorbar Hall.
Bad lada ka Seng ka lap bym shym don kano kano ka jingkylla hapoh ka Dorbar Hall ka Seng HNYF Lapalang Unit kan iaid da kiwei pat ki lynti ba kham tyngeh.
Jowai:Ka East Jaintia National Council (EJNC) hapoh ka jingialam u President rangbah jong ka bad u General Secretary rangbah, ki la pynlong ia ka jing thang mombati ban pynpaw ia ka dak ka jingsngewlem bad kumjuh ka dak jong ka jingsngewbitar ia ki runar kiba la nud ban lehbein bad pyniap syndon ia ka khynnah skul jong ka Tia Chaphrang Secondary School, Sohkymphor ha East Jaintia HIlls District.
Ha katei ka jingiathang Mombati lane Candle Light, la wan ban ia shim bynta da ki dkhot bad nongialam ka EJNC na ki unit bapher bapher ka East Jaintia Hills bad ruh ki katto katne ngut ki khynnah skul, ki trai katei ka skul bad katto katne ki trai shnong kynthup ruh ia u President VDP katei ka shnong.
Ka jingpynlong ia kane ka jingthang Mombati ka la lang ha ka por 6 baje mynta ka sngi Saitjain bad jin da la dei ha kawei pat ka sngi ka jingwan ki paidbah ka la long kaba bun hynrei bun kiba hap ban iabeh sha jingiaseng.
Ha shwa ban pynlong ia ka jingiathang Mombati, la pynlong ia ka jingialang lyngkot ha kaba la pyniaid da u Lektor Dkhar bad la ioh iaki jingkren ban dawa na ki pulit ka East Jaintia HIlls ban thwet bad kem mardor ia kiba donkti ban leh dusmon bad ban pyniap dusmon ia katei ka khynnah skul jong katei ka skul.
Katei ka khynnah katei kaba la tip kyrteng kum ka Mantip Langstang (18) kaba shong ha ka klass kaba 9 ka la mih na iing ha ka 16 tarik une u bnai ban leit thoh eksamin, hynrei kam shym la wan phai iing shuh.
Kiba haiing hasem ki la kulmar hi thlim bad ki la leit wad ia ka hynrei kim shym la lap satia ia ka tad haduh ka step kaba bud ba ki sa lap tang ia ka metiap.
Haba kren ha ka jingialang ha katei ka jingiathang Mombati, U President lane u Nongialam Rangbah ka EJNC, u Sambormi Lyngdoh u la ong ba kane kam dei satia ka sien kaba nyngkong kaba la jia ha ka District East Jaintia, ka la don ka kawei ka khynnah skul ha Khliehriat kaba la mad ia kane ka juh ka apot.
Kawei ka longkmie ka la shah ot ryngdang ha syndah ka EJH Police Station bad katta ruh ym tip la ioh kem ne em ia ki runar?.
“Halor kane ka jingjia kaba dang shen ha kane ka shnong jong phi, ngi dawa jur na ka sorkar ba kan hukum tyngeh ia ki pulit East Jaintia HIlls ban thwet bad ban kem ia ki runar kiba donkti ban leh dusmon bad pyniap dusmon ia katei ka samla lud Mantip Sumer Langstang", la ong u Sambormi Lyngdoh.
“Lem kumta ha u bnai ban wan u snem thymmai ngan ieng tylli ban dawa ban pynkynriah kam noh ia u SP ka East Jaintia HIlls" u la bynrap.
Ha kane ka jingialang lyngkot la ioh ka jingkren pynrem halor kane ka jingjia na u President ka EJNC Middle East, Wansalan Nongrum, u Shanbor Langstang uba dei u Nongaibuit jong ka seng Khleihriat West Unit, u Chelang Lyngdoh uba dei u heh ka VDP ka shnong Sohkymphor bad u Distar Dkhar uba dei u Vice President ka Wapung Circle, u Nangjan Dkhar uba dei u GS ka EJNC bad u nongialam heh duh ka ENJC u Sambormi Lyngdoh.
Nalor kine la ioh ruh ia ka jingkren na ka trai skul kaba la pynpaw ba ka Mantip kadei ka khynnah khunswet bad kaba tip sngi bad kaba minot bad kaba ia kynduh ia ka man ka sngi.
Ka da iam artad haba ka kren bad ka la kyntu jur ia ki sengbhalang bad ia ki pulit bad heh sorkar ban ieng tylli ban iatrei lang ban ioh kem ia ki runar kiba donkti ban dusman ia ka Mantip bad ban phasi syndon ia ki katkum ka ain namar katei ka jingjia ka long kaba shyrkhei.
U Bhayas Chyrmang u la ong, lada ia ki runar kiba leh dusmon ia ka samla pule Doctor ha Delhi ki la shah phasi balei pat ha kane ka jylla jong ngi ki ba leh kam sniew kiba shyrkhei ki ioh iaid baheh ha ki surok shnong bad surok bah.
Kawei na ki khynnah skul kaba dei ka paralok jong katei ka samla lud, ka la kyrpad ia ki samla bad ki rangbah shynrang ba kin shim ba ki kynthei ruh ki dei hi ki briew ym dei ban shim kabu ia ki ha ka rukom kumba la shim da ki runar shynrang ia ka Mantip Langstang.
Shillong:Ka Khasi Students’ Union (KSU) Narpuh Circle myn hynnin ka sngi hapoh ka jingialam u Bah KS Suchiang President, bah S.Bamon General Secretary lem bad katto katne ki dkhot, ki la leit ia kynduh ia u bah E.Kharmalki, IAS, DC EJHD.Ka jingia kynduh halor ka jingkylla rong suiñbneng (Blue) ka Wah Lukha kaba la jia la shi taiew tam eiei.
Ka seng ha ka jingiakynduh mynta ka sngi la dawa ia katei ka ophis ban leh noh da ka jingtohkit ba laitluid (Independent Inquiry) ka bymdon ka jingshah liang ban lap ia ka jingshisha.
Ka jingkylla rong blue katei ka wah ka la jia naduh u snem 2007, bad ka jingiap da ki hajar ki dohkha ba per ha sla um bad ka jingkylla rong ka dangiai bteng haduh mynta bad ia kane la sakhi da ki paidbah nongshong shnong jong kato ka thaiñ bad kumjuh ki nongleit nongwan lyngba u surok bah NH-6.
Namar ka jing lyng ngoh ia kane ka jingkylla rong blue ka um ba manla u snem, kumta ka seng ka leit ban dawa syndon ia ka ophis u Deputy Commissioner EJH ban shim da kane ka sien jam ban iaid da kane ka lynti khnang ban paw mano ba don kti ban pynjaboh haduh katne ia kane ka wah bna nam.
Namar kumba long mynta ki paidbah hi ki suba jur ba dei ka jingpyntuid jaboh ki kharkhana dewbilat.
Lah ban pynkynmaw ba ha u snem 2014, ka seng ka lah dep dawa ia ka jingtohkit ba laitluid (Independent Inquiry), hynrei ym lah pat ban tip ba ka jingdawa ka shu kut kumto khlem paw eiei.
Kumta ka seng ha kane ka kynti ka la buh jingdawa sa shisien ia ka juh ka phang, hynrei lada ki bor sorkar kim leh eiei, ka seng kam banse ban shim da kawei pat ka lynti ban ujor syndon sha ka National Green Tribunal (NGT).
Ka seng ka pynpaw ka jingsngewdiaw kaba khraw namar ka jingduh noh kane ka wah ia kata ka nam kum ka wah kaba khuid khlir khlir kaba shngiam ban dih bad ka jingbun ki dohkha ba bunjait.
Ka seng ka pynrem jur ia ka sorkar lyngba ka tnat Environment bad Forest bad kumjuh ia ka MSPCB, dei hi ki nongshna aiñ ba leh bymsuidñiew da kaba pynkheiñ ia ki aiñ iada mariang (Environment Protection Act 1986, namar ka jingsngap mynthi halor kane ka jingjia kaba la jia naduh u snem 2007.
Ka jingdawa mynta ka sngi na u DC ka long ban pyndep ia ka jingtohkit hapoh 3 taiew.
Ka seng, ka kyrmen ba ka sorkar kan shimkhia, namar ym dei ka jingmyntoi ia ka seng hynrei ia ka pateng ban sa wan ba kin iohi biang sa shisien ia ka jingkhuid ka wah lukha.
Haba ia kren, u DC u la kular ban shimkhia da kaba u ong ba donkam ka jingiatrei lang namar kane ka mat (Issue) ka long kaba donkam eh khamtam ban iada ia ka mariang.
U la kam ruh ba u hi u la sakhi da lade, namar u la iohi da la ki jong ki khmat ia kane ka jingkylla rong ka um.
U DC u la ong ruh ba um lah ban ngeit ba kane ka jingkylla rong blue ka wah kan dei na u dewiong, namar u dewiong u wanrah ia ka um ba saw sarang ne kylla rongstem.
Nongpoh:Kumba ka kynhun ki saw tylli ki sengbhlang ba paw hapoh ka jylla, kibq kynthup ia ka KSU, FKJGP, HNYF bad RBYF, ki la byrthen ia ka sorkar ba lada kam lah ban plie hapoh ka 21 tarik u Nohprah, kim banse ban leit plie hi noh ia katei ka Entry Check Point ha Umling, kumta katei ka jingbyrngem jong ki kam dei tang da ka ktien, hynrei mynta ka sngi, ki nongialam bad dkhot jong kitei ki saw seng, kiba la don da ki spah ngut ki la leit shisha sha katei ka jaka bad lehse lada ka sorkar kam lah ban plie, ym tip shuh kaei pat ka ban jia.
Shwa ba u Bah Prestone Tynsong lem bad kiwei ki Myntri Sorkar, ki la poi ha katei ka jaka ban plie ia katei ka Entry Point, ki la don ki nongialam bad dkhot sengbhalang kiba la poi ha katei ka jaka, kiba la ap hi kmang ban ioh plie noh ia katei k Entry Point.
Ki nongialam na Distrik jong kitei ki saw seng, kiba kynthup ia u Bah Luistar Lyngdoh, President ka FKJGP bad u Bah Marcus Marten, President ka HNYF na Ri Bhoi lem bad kiwei, ki la pynpaw ba kum ka kynhun ki saw seng hi ki dap da ka jingkmen ban sakhi da la ki khmat ba ka sorkar Meghalaya ka la shimkhia ban pynurlong noh ia ka jingangnud jong u paidbah ka jylla ban pyntreikam ia katei ka khyrdop kaba don ha Umling, namar dei lyngba katei ka khyrdop, ka ban sa bishar sani bha ia kito ki briew kiba thmu ban rung sha ka jylla.
Ki la pynpaw ruh, ba watla kum ka kynhun ka kmen ban sakhi ba ka sorkar jylla ka pynurlong ia ka jingdawa ban pyntreikam ia ki khyrdop Entry & Exit Check Point ha ka jylla, hynrei ki la pynpaw pat, ba kam dei satia pat ba kum ki kynhun jong ki saw seng ki kynran dien noh ban iai dawa na ka sorkar jylla bad sorkar pdeng, na ka bynta ban pyntreikam pat sa ia ka Inner Line Permit (ILP).
Ki la ong ruh, ba watla la lah ban plie paidbah ne ban pyntreikam ia katei ka Entry Check Point ha Umling, hynrei kum ki kynhun seng kin nym shongthait, pynban kin iai bteng ban peitngor ia ka rukom treikam hapoh katei ka khyrdop, la kan long ne kaba kaba hun ha ka rukom treikam ne katkum ka jingangnud u paidbah ha ka jylla hi baroh kawei bad lada ki lah ba kam biang, kim banse ban shim da kiwei pat ki lad ki lynti kiba kham tyngeh.
U President lem bad u Secretary jong ka HNYF Lapalang Unit ki la ioh ban pdiang shibun ki jingujor na ki paidbah ka Raid Mawshun ha kaba iadei ka jingpyndonkam bakla da mano re ia ka Hall jong ka Dorbar ka Raid Mawshun ha kaba la lap ba la pynlong ia kane ka Dorbar Hall kum ka sem Syiar.
Hadien ba ka Seng ka la leit jurip ia kane ka Dorbar Hall kaba don hapoh shnong Pomshutia East Khasi Hills kata ha ka 8 tarik u Nohprah 2020 la shem ba ka long kaba pyn i-jah burom shikatdei eh ia ka Dorbar Hall jong kane ka Raid.
Kumta ka HNYF Lapalang Unit ka la leit ujor sha u Sordar jong kane ka Raid ban pynkynriah noh ia ki syiar na ka Dorbar Hall bad u Sordar u la kular ban leh ia kane hapoh ka shi taiew.
Hynrei ynda ka seng ka la leit jurip biang ha ka 19 tarik u Nohprah 2020 ka la lap ba kam shym don kano kano ka jingpyrshang ban pynkynriah ia ki mrad na kane ka Hall.
Lyngba kane ka kyrwoh ka Seng HNYF Lapalang Unit ka kyntu sa shisien ia u Sordar ka Raid Mawshun ban pynmih noh ia ki syiar na ka Dorbar Hall hapoh ki saw sngi bad ruh kumjuh ia kito kiba la leh ia kane ka kam ba ki dei ban pynkhuid ia ka Dorbar Hall.
Bad lada ka Seng ka lap bym shym don kano kano ka jingkylla hapoh ka Dorbar Hall ka Seng HNYF Lapalang Unit kan iaid da kiwei pat ki lynti ba kham tyngeh.
Ngam lah ban sngewthuh bad ngam lah ban peiphang halor ka jingkynnoh lane kaei kaba nga lah ban ong ba ka dei ka “JINGPYNPAW PAIDBAH" da ka kynhun HynniewTrep National Liberation Council (HNLC).
Ia kane ka jing pynpaw paidbah la pynmih ha kiba bun ki lad pathai khubor kiba kubur ia kane.
Naduh kipor ba la dep ba la bun ki jingkynthoh ba bun ki Trok kiba iaid mynta ha Surok ki dei ki Trok Kit Dewiong kiba beain.
Watla katta ruh ngam lah ban sngewthuh ba haba lah don kat kine ki jingkynthoh ruh, ym don jingpynshai ryngkat ki SABUT ba kiba shah kynnoh ki long kiba khuid.
La shu iohi ba tang ki jinghehktien ki Politician kiba don mynta ha ka Sorkar MDA ba ki kren khlem ki sabut bad kiba shu pynksan beit ia lade.
Ka jing pynpaw ka HNLC ba ‘ka NPP kaba ialam ia ka Sorkar MDA ka dei kaba donkti ha kaban lum pisa na ki Trok kit Dewiong manla ka miet’ (MAWPHOR Nohprah 16 Tarik).
Shuh shuh ka Seng HNLC ka lah iathuh lyngba ki lad pathai khubor ba ‘ka jingiohlum na man la kawei pa kawei ka trok kit dewiong ka lait sha ka pla u Myntri Rangbah (Chief Minister), Symbud Myntri (Deputy CM) bad u Myntri Korbar Jylla (Home Minister), bad ka la kynnoh ruh ba ka don ka kynhun kaba shyrkhei jong ka Sorkar MDA kaba la pyniaid da ki katto katne ngut’ (Nongsain Hima Nohprah 16 Tarik).
Kumta khnang ba kan shai ba ba baroh ngin ia tip lang, Nga kwah bad dawa ruh na ka Sorkar MDA ha Meghalaya ba kan pynshai paidbah halor kane bad ba kan ai ryngkat bad ki sabut satar kiba biang ban iada ia lade.
Nga kwah ruh ban tip ba lada don eiei shaba rieh, dei ban thad madan ia kine baroh.
Ka sorkar na ka por sha ka por ka kren jrong thyllieh ia kiba bun ki issue hynrei kam ju lah pat ban pyni sabut lane ai ki sabut lane pynshai haba iohi lang baroh.
Kane ka Sorkar kaba shu pan por beit halor kino kino ki issue kiba ka leh namar ka heh satang ki ktien khlem ki Kam (ALL BIG TALKS, NO ACTIONS but ONLY OPINIONS).
Halor kane ka bynta ruh kumba la Kynthoh bad Pynpaw ka Seng HNLC, ka MDA lada kam ai ia ki subut kiba biang la dei ban khot noh da ki Stad wadbniah lane ki INVESTIGATING AGENCY kiba heh ban tohkit halor kane.
Lada kiei kiei kiba ka HNLC ka ong ki long kiba dei, ka mut ba kane ka Sorkar ka dei ka Sorkar BAMSAP bad kaba MUTLOP.Lada ka long kumne te ym banse ban ai da ka jingthoh sha HOME MINISTRY bad shaduh sha Office u Myntri Rangbah Duh jong ka Ri India ba kan pynpaw ia ki kam barieh jong ka Sorkar MDA.Ka sur na kylleng ka long ba baroh ki kwah ia ka Jingkylla ba kan ym don ka BAMSAP, hynrei hangne pat da khongpong kumba la pynpaw.
Da kawei ka Sur khnang ba ka Jylla ka jong ngi kan long kaba khuid bad kaban lait na ka Bamsap, hap ban leh eiei ban pynkhuid biang sa shisien.
Ka kyntien Christmas ka wan na ki ar tylli ki kyntien,ka ktien Greek “Christós" kaba mut u Khrist bad ka ktien Latin “Mass" kaba mut ka jinglehniam lane jingkñia.
Kumba ka paw ha ka English jong u snem 1038 la khot “Cristes Maesse", ha u snem 1131 pat la khot “Cristes-messe".
Ha ka Ktien Dutch la khot “Kerstmis", ha ka ktien German “Weihnachtsfest", ha ki Ktien European Shatei lam Sepngi ki don ka tynrai “Yule" kum ha ka Swedish “Jul", Nowegian “Julen", Finnish “Joulu".
Ha ka Kynhun Ktien Neo-Latin, ka tynrai “Natalis" ka shong pdeng.
Kum ha ka Latin ïa ka Kristmas la khot “Dies Natalis", Italian “Natale", French “Noël", Spanish “Navidad", Portuguese “Natal".
Hangne ka pyni ba ha ki jaitbynriew ba bud ïa kajuh ka tynrai-ktien, ka jingkhot kyrteng ïa ka Sngikha u Jisu ka ïasyriem bha.
Nangne lah ban ringdur ba ha ka por rakhe ïa ka Kristmas ha u bnai Nohprah ki jaitbynriew bapher bapher ki don la ki jingleh jingkam ha la ki jait ki jait.
Ia ka jingkha ia u Jisu la iathuh ha ki saw Gospels jong ka Bible hynrei ym don ba tip tikna ia ki tarik bad ki bnai,hynrei kaei kaba ngi tip ka long ba lakha ia u Jisu ha kibnai tlang ba khriat bha.
Ka festival of light kat kum ka Calendar jong ki Jew kadei haka 25 tarik u December,ka sngikha jong u blei sngi jong ki Roman (Saturnalia) katkum ka Roman Calendar kadei ka 25 tarik December,ka Gregorian Calendar ba la pynmih da u Pope Gregory XIII ha ka snem 1582 ka 25 tarik December kadei ka Christmas,ka Julian Calendar ba pyndonkam da ki Khristan ha Mihngi (Orthodox) ka 7 January kadei ka Christmas,ka 7tarik ha kane ka calendar ka sdang tang naduh ka snem 1901 haduh 2100,lada kane ka calendar kadang bteng ka Christmas hangne kan dei pat ha ka 8tarik u January.
U Jisu U dei U Jew,ki khristan ba nyngkong ruh kidei ki Jew,ki Greek bad ki Roman,ki Khristan ki pynshong nongrim ia ki jingngeit jong ki ryngkat ki riti dustur jong ki,ka Balang ka pdiang ia kiei kiei kiba bha ban pynkyntang sha u Blei namar baroh kiei kiei kiba bha ki wan na u Blei.
U Jisu U dei U “Blei shisha na u Blei shisha,bad U Jingshai naka Jingshai".
U patsha Constantine udei u patsha ba nyngkong duh ban kylla Khristan bad dei ha ka por jong une u patsha ba u Pope Julius I ha ka snem 336 AD ula declared iaka 25 tarik December kum ka sngi Christmas.
Ki jing ia ai sngewbha ha ka por Christmas kala sdang nyngkong eh ha ka por u Bishop Nicholas (270–343 AD) jong ka Myra (Turkey),une u Bishop u ju leh ki kam isynei ia ki briew ha ki aiom Christmas bad u ju ai ki jingaisngewbha,u riam da ki riam kiba ki briew kim lah ban ithuh ia u namar um kwah burom,da ka jingsngewrit jong u ula leh shibun ki lad jingiarap ia kiba duk.
Ka Balang ka la ithuh ia u kum u riewkhuid,u St Nicholas dei na kane ka daw ba ki briew ki ong u Santa Nicholas lane u Santa ‘Claus ia lane ki Father Christmas mynta.
Hynrei balei pat ba ïa kajuh ka Sngikhraw la khot da ki kyrteng bapher bapher ha ki Ktien bapher bapher? Kawei na ki daw ka lah ban long ba kane ka Sngikhraw kaba la pynlong ha u bnai Nohprah ka ïashei bha bad ki Sngiburom bad ki jingleh jingkam bakyrpang jong kine ki jaitbynriew bapher bapher, ha ki Ri jong ki ha u bnai Nohprah kumba nga la ong ba ka Balang ka pdiang bad ka iaid ryngkat ryngkat bad ki riti dustur jong kano kano ka jaidbynriew bad ia kine la pynkyntang sha u Blei namar baroh kiei kiei kiba bha ki wan na u Blei.
Na kata ka daw ba nalor ka jinglehniam Kristmas ha ki Ïingmane, manla ka jaitbynriew ka don la ki Khana pateng la pateng shaphang ka Kristmas ïa kiba la khot ha ka ktien English ‘Secular celebrations of Christmas’.
Ngim lah ban len ba ha kano kano ka Jinglehniam jong ki niam bapher bapher kan don beit ka jingsnoh-lang bad ka tamasha.
Ha kiba bun hi ki khep, ki riewpaidbah ki kham kynmaw ïa kine ki tamasha basnoh-lang ban ïa ka Jinglehniam.
Kampher ei ei namar ka jinglongbriew ka pynlong ïa ngi ban long kumta.
Katto katne na ki tamasha bad ki khanatang kiba ïasnoh bad ka Jinglehniam Kristmas:Ka Shyngoid: Ïa ka dustur ban buh shyngoid la sdang nyngkong eh da u Francis Assisi,u Nongseng jong ka Seng Franciscan.
Ki snem jong ka jingim jong u ki dei ki snem ‘Crusaders’.
Wat hapdeng ki jingeh,u Francis u la thong im thong ïap ban leit sha ki Jaka kyntang ha Palestine hapdeng u snem 1219-1220 bad u la duwai puson ha Bethlehem.
Lyngba ka jingsngewrit u la lah ban ïadei paralok wat bad u Sultan Al-Kamil jong ka Ri Egypt uba la bitar bha ïa ki Kristan na ka daw jong ka jingkerkut ki shipai Crusaders ha Damietta.
Ha u snem 1223, ha ka Nongrit Greccio ha Italy u la shna ïa ka Shyngoid banyngkong ban pynwan-urlong biang ha ka jingmut jingpyrkhat ïa ka Jingkha ïa U Jisu ha Bethlehem.
Naduh kata ka por ka jingshna Shyngoid ka la sdang pur ha ka dustur Kristmas.
U Santa Claus: Santa Claus kumba la kdew haneng (Dutch: Sinterklaas) la ong ba u dei u Bishop Nicholas jong ka Myra (mynta Demre) ha Lycia, Turkey.
U Nicholas u la long uba pawnam ha ki kam leh-isynei ïa ki duk ki rangli.
La ong ba u la ieid bha ïa ki khyllung khynnah.
Kumta ha la Ki Ri bapher bapher ki ngeit ba u dei u Nongwan-ai jing-ai-sngewbha khamtam ïa ki Khynnah rit.
U Dieng Kristmas: Ïa ka jingsdang-buh ïa u dieng Kristmas ym lah ban ong thikhna.
Kiba bun ki kubur ba la sdang ban ïohi ïa u Dieng Kristmas ha ka por Kristmas ha ki spah snem ba 16 – 17.
Katba nang ïaid ki por, u dieng Kristmas u la nang kit jingmut shibun namar u pynkynmaw ïa ki Kristan ïa 2 tylli ki Dieng: u Dieng ka kper Eden lyngba uba u Adam bad ka Im ki la pynkheiñ aiñ U Blei; bad u Dieng ka Kalbari lyngba uba U Jisu u la pyllait im.
Kumta da kaba pynriam ïa u Dieng Kristmas ka pynkynmaw ba kumba ka jingtim ka la wan lyngba u Dieng-adong, kumta ruh ka jingpynim ka la wan lyngba ka Diengphna.
U Khlur Kristmas: Ka jingwah ïa u Khlur Bethlehem ne Khlur Kristmas ka dei ka dustur ban pynkynmaw ïa ka jingmihpaw uwei u khlur ba lam lynti ïa ki Riewstad na Ri Mihngi shaduh sha shnong Bethlehem ban leit mane ïa U Khunlung Jisu.
Ki Jingrwai Karol: Katkum ki thymmei babun, Ka kyntien “Karol" ka lah ban wan na ka Ktien Greek “Choraulein" (Chorus=Jingshad; Aulein=Ban tem Besli).
Ka lah ruh ban wan na ki Ktien Latin “Choraula" bad Old French “Carole" kiba mut ka ka Jingrwai-shad sawdong sawdong.
Shaphang ka jingsdang ïa kane ka rukom rwai-shad ka lah ban wan na ka jinglehkmen ïa ka sngiburom Tlang “Winter Solstice" ha ka por ba ki Jaitbynriew ha Europe kim pat long Kristan.
Ki jingrwai Karol ki la nang kham pawnam shuh shuh hadien ba u Francis Assisi u la pynshlur ha u snem 1223.
Ki Card Kristmas: La ong ba ïa ka Card Kristmas banyngkong eh la sdang da u Nongdro na London ba dang 16 snem, William Egley ha u snem 1842.
Ha kajuh ka spah-snem la ong ba u Sir Henry Cole u la hukum ïa u Nongdro ba kyrteng John Calcott Horsley ban shna ïa ki Card Kristmas khnang ba un ïoh phah ha ki paralok bad ki marjan marpa ban khublei “merry Christmas" Tangba kim pat la mih ha ïew tad haduh u snem 1860.
Naduh u snem 1868 te ki la nang bun nang bun.
Ka Peit-miet Kristmas: Ka dustur jong ka jingpeit-miet Kristmas ka wan na ka jinglehniam Kristan kaba shait sdang ha ka por sepsngi shwa ka Sngikhraw kaba bud na ka dustur ki Jiw.
Na kane ka dustur sa mih ki Jingrwai “Heilige Nacht" “Holy Night" “Miet bakhuid" “Por shiteng miet Kristan ka dei por khuid"Ki Baje Kristmas: Ka long shisha kaba sngewthiang ban ïohsngew na ki Ïingmane bapher bapher ïa ki baje kiba tied ha ka miet 24tarik , ha la ki sur ki sur ki kylla long ki sur jingrwai “Dingdong merrily on high, in heaven the bells are ringing".
Ka Bamkhana Kristmas: Ha kiba bun ki bynta jong ka Ri jongngi, ka Bamkhana Kristmas ka dei ka bynta ha kaba ki Shnong, ki Dong, ki Kyntoit, ki Balang shnong bapher bapher ki ïasnoh-kti lang ban pyni ïa ka Jingkmen bad jingïalong kawei.
Don kiba leh ïa kane ka Bamkhana ha ka Sngikhraw 25tarik Nohprah.
Don pat kiba leh ïa kane ha kiwei pat ki sngi jong ka aïom Kristmas.
Kaba sngewtynnad eh shaphang kane ka long ba lada don ki longïing ki bym lah ban noh synñiang katkum ba la buh, kiwei ki ïarap lem khnang ba kita ki longïing kin ïoh bynta lem ha ka lehkmen Kristmas.
Ka Shad-lehkai Kristmas: Ha kiba bun ki thaiñ jong ka Ri jongngi, khamtam ha ki thaiñ Maram ka don ka dustur ha kaba ha manla ki shnong ki don ki jingïalehkai Kristmas ha kawei na ki sngi jong ka aïom Kristmas ha kaba baroh kin ïawan ha ka por sngi ban ïashad sawdong sawdong ka Ïingmane, nangta ïabam Khawai Kristmas bad ha ka por mieit hapoh ka ïingdara baroh shimiet, naduh por sep sngi haduh por mih sngi.
Kumta ki Nongpeitkai ki hap shong hapoh ka ïingdara ha ryngkat ki jaiñkup basyaid bha.
Ha kum kane ka jingïalehkai ka shait don kawei ka Drama ka bajrong bha ha ryngkat ki jingshad bad jingbiria ha manla ki por ba khang ïa ka pyrda pynkhreh.
Ki shnong ba marjan ki ïaleh katba lah ban ym buh Jingïalehkai Kristmas ha kajuh ka Tarik namar ki Nongpeitkai ki kwah ban leit na kawei ka shnong sha kawei ka shnong.
Ki Syntiew-soh Kristmas: Kine ki syntiew ki kham ñiar eh ban shem ha kiwei pat ki bynta jong ka Ri India.
Ki ïasyriem shibun ïa ki syntiew ‘holly’ ha kiwei pat ki thaiñ jong ka pyrthei.
Tang mar syn ïohi ïa kine ki syntiew, hapoh ka mynsiem jong u babun-balang ka lyer Kristmas ka beh.
Kine ki syntiew ki long shisha ki muhor Kristmas jong ka jaitbynriew jongngi.
Ha ka por tlang ha kaba ki syntiew ki skud baroh ki la tlor, kine ki syntiew Kristmas ki jyrngam ryngkat bad ki soh kiba saw huiñ huiñ ki pynkhie-im ïa ka aïom.
Kine ki syntiew ki dei shisha ki paralok ha ka por tlang namar labiang ïa ki ban buh ha ki khiew syntiew ryngkat bad ka um ne ha ki jaka sngem bad kumta ki sla jong ki ki neh slem bha ha ka jingjyrngam.
Ha ka Nongrit Bethlehem, ka Jaka ha kaba la kha ïa U Jisu, mynta la don ka ka Ïingmane “Church of the Nativity" bad ka “Manger Square".
Ïa kane ka jaka la shait pynriam bha da ki lama bad da ki laiphew jait ki jingpynriam manla ka por Kristmas.
Ha ka Miet Kristmas Ki Riewngeit na kylleng ka pyrthei ki dap smam ha kane ka jaka.
Don kiba ïeng na tnum ïing ban ïohi ïa ka Jingïaid Proseshon.
Ki Nongshong kulai Arabia bad ki Pulit ki ïalam shakhmat.
Sa bud ïa ki da kiwei pat ki Nongshong kulai kiba rah ïa ka Diengphna.
Nangta bud sa ki ki Nongsharai Balang bad ki briew Sorkar.
Ka proseshon ka rung hapoh Ïingmane bad buh ïa ka Stashu jong u Khunlung Jisu ha ka Shyngoid.
Nangta ka sdang ka Jinglehniam Peit-miet Kristmas.
Manla ka ïing Kristan ki pynriam da ka shyngoid bad u khlur.
Ïa u khlur uba heh la pynïeng ha Manger Square.
Baroh ka shnong Bethlehem ka dap da ka mynsiem Kristmas, lada dei Muslim ne Kristan.
Don kiba ïarwai Karol ha Pyntha ki Nongaplangbrot “Shepherd’s Field", don kiba ïarwai Karol ha “Manger Square" bad ha kiwei ki jaka.
Ki Ïingbasa ki dap da ki Riewngeit na kylleng ka pyrthei.
Ka jinglong jong ka shnong ha kane ka aïom la sngew kumba ha ka jingïathuh ha ka Kospel.
Ki snem ki la ïaid, ki snem kin dang wan.
Lano kane ka jingïashrai, jingïakynad Israel-Palestine kan kut? Ha ka Kristmas jong ka Mynnor ha Bethlehem ym shym la don jaka shuh ïa ki ha ki ïingbasa (Lk.2:7); ha ka Kristmas jong ka Mynta hato dang don jaka mo ïa ki trai-shnong ha ïing lajong? Tang kawei kaba donkam bha ka long ba ngin duwai na ka bynta ka jingsuk ha Bethlehem bad ha baroh kawei ka Ri Israel-Palestine.
Christmas Basuk bad ai ba u Snem Thymmai un wanrah jingsuk jingkmen iaphi baroh bad ngin ioh mad ia kiei kiei kiba bha kat kum ki saiñdur ki jong u Blei.
Nongpoh: Haba kren sha ki Lad Pathaikhubor hadien ba la plie paidbah ia ka Entry Check Point bad ka Facilitation Centre, u Bah Prestone Tynsong, symbud myntri rangbah ka sorkar jylla, u la ong ba ka sorkar MDA ka kmen eh ba ka la ioh ban plie noh ia katei ka jaka kaba talasi ia ki briew nabar bad kiba rung shapoh ka jylla.
Kumba ki sengbhalang bad ki paidbah hapoh ka jylla, ki la iai dawa na ka sorkar ba ka dei ban plie noh ia katei ka jaka kaba bishar ia ka rung ka mih ki briew na shabar jylla, na ka bynta ban tehlakam ia ka jingwanrung kyrthep ki briew nabar, kumta kum ka sorkar kaba don ia ka jingkitkhlieh na bynta ki paidbah hapoh ka jylla, ka la trei shitom ban pynurlong ia katei ka jingdawa bad kaba donkam shisha na bynta ka jylla.
U Bah Prestone Tynsong, u la ong ruh ba kumba ka long mynta ka jingpyntreikam ia katei ka khyrdop ba dang shu plie thymmai, kan don beit ki jingduna hangne hangtai, hynrei ha kine ki sngi ban sa wan ka sorkar kan sa nangpynbha shuh shuh ia kitei ki jingduna, khnang ba kan iaid katkum ki kyndon ba la buh ban pyntreikam ia katei ka khyrdop, kata ka long naduh ka rukom bishar ia ki kot ki sla, na bynta kito ki briew kiba thmu ban sah hapoh ka jylla ne ki leit ban donkam sha kano ka jaka.
U la ong ruh, ba ka sorkar jylla shen kan sa sdang ruh ban tei ia kiwei ki khyrdop Entry & Exit Check Point cum Felicitation Centre ha ki katto katne ki jaka jaka mih sha ka jylla, ha kaba ka sorkar ka la kyrmen skhem ba shen ka kam kan sa iaid shakhmat ha kine ki bnai ban wan.
Namarkata, u Bah Prestone Tynsong, u la ong ba kino kino ki briew kiba thmu ban leit jngohkaikai pyrthei lem bad kiwei pat kiba thmu ban rung shapoh ka jylla, kim dei ban sngewpher, hynrei ki dei ban sngewshngain bha ialade haba ki la dep ban rejister ialade hapoh ka Entry Point, namar ka jingpyntreikam ia katei ka Entry Point ka long ban pyndep katkum ki kyndon ain bad ka jingshngain na bynta jong ki hi.
Shillong: U bah Prestone Tynsong,Symbud Myntri rangbah ka jylla ha ka sngi nyngkong u la thalain ia ka liang pyrshah ha kaba u la ong ba ka jingshah rem jong ka Congress ha u snem 2018, ka dei ba u paidbah u la sngewthuh ba hapoh ka jingialam ka sorkar Congress ha kato ka por ka bun ka jingbam sap kaba shyrkhei.
Haba ia kren bad ki lad pathai khubor, na ka liang u bah Prestone u la ong ba ka rai jong ki paidbah ha kaba ka la jied ia ka sorkar MDA, ka dei ba ki la sngewthuh ba ka sorkar jong ka Congress kaba la ialam da u Dr Mukul Sangma ka don ka jingbam sap ka ba shyrkhei bad dei na ka ne ka daw ba ka la shah rem ha u snem 2018  bad lada kam dei kum ta ka Congress ka la dei ban bteng ban synshar ia ka jylla haduh mynta.
U la ong ruh “Kum u nongialam ka liang pyrshah u ba la bat ia ka kam kum u Myntri rangbah ka jylla la phra snem, nga sngewthuh bha ia ka jingduh thiah duh dem jong u Dr Mukul Sangma kaba palat".
“Dei na ka ne ka daw ba teng teng u khroh,teng teng u ong balei ki ia trei lang bad ka BJP, balei ki ia trei bad NPP, balei ki party riewlum ki ba ieid ia ka Ri bad ka jaitbynriew kim mih noh na ka sorkar MDA bad ba kin thaw sorkar bad ka Congress ba ka dei ka party kaba ieid ia ka jaitbynriew" u la ong.
“Hynrei u paidbah u sngewthuh bha ha kaba ym donkam ban ialeh kai politic bad ka party Congress ka dei ban pdiang ia ka rai jong ki paidbah, ba ki la jied ia ka Sorkar MDA ban shynshar na ka bynta san snem  bad ngin pyndep ia kane ka samoi trei kam ka ba san snem".
U la ong ruh ia ka party Congress ba  kim dei ban kynthoh ia ki seng riewlum ba ki mut ban die ia ka Ri bad ban kam  ba ka party Congress ka dei ka party kaba ieid jaitbynriew bad kaba kham bha ban synshar ia ka jylla Meghalaya.
Ha ka sorkar congress ruh badon maphi hi m ba jur bamsap, ta ka daw lah kdang nangto leit pat sa sha ka NPP.Ka aïom jingkhie bhang ka la wanphai biang.
Sa shisien ki jingbyrngem ki sawa ha ki lynti syngkien.
Sa shisien ki sur ka jingkynad, ka jingbyrthen ban beh ïa ki nongwei, ki ‘dkhar’ shi sngi, ki ïai jlaw mynta.
Ki thylliej ding ba thang ïa ki tyngshop jong u Narendra Modi bad u Amit Shah, ki la kham pynkhluid ïa kane tlang.
Tangba, katno sngi ne taïew kane ka jingshongshit kan neh? Hato kane kan long biang kum kiwei ki jingïakhih kiba neh tang shipor khlem kano kano ka jingkut kaba thikna? Da ka shu kut noh kumto ruh, kan sa mihpat biang ha kawei ka sngi, bad bun na ngi ngin ïa shad tohhoh da ka jingshongshit ban beh dkhar lyngba ka Inner Line Permit (ILP).
Bun ki nongkyrshan jong ki seng bhalang kin kyriat ïa la ki bniat da ka jingdom, bad lehse kin ong ba nga dei u ïingkhong shyllangmat.
Tangba da ngi kyrtiang dien sha ki por kiba la leit noh, ki jingjia ba ha rukom ki sakhi ïa kane.
Ngam da kynmaw bha ïa ki por jong u Bah Bull N.Lyngdoh, u nongïalam sengbhalang ba la pynkhihwin ïa ka Ri Khasi-Jaiñtia ha ki snem 1970 ter ter.
Ki ba la sakhi ki ong ba ka jingïakhih ka la long kaba shitrhem bha, bad kata ka jingïabeh dkhar ka la sdang naduh kito ki por.
Tangba nga kynmaw kyndiang ïa ki jingïakhih ha ka por jong u Paul Lyngdoh, u President barim ka KSU, ha u snem 2000 bad 2001.
U Paul bad ki paralok ki jong u ki la ïa buh shiphew tylli ki jingdawa bad la ai kyrteng ïa kata ka jingïakhih kum ka ‘Ksan Rngiew Movement’.
Ki shiphew tylli ki jingdawa ki kynthup lang ïa ka jingpyntreikam noh ïa ka ILP, tangba ka jingdawa kaba hakhmat eh kadei ban pynkylla noh mar-mar ïa ka ‘Reservation Policy’ lane kata ka aiñ bhah kam jong ka jylla.
U Paul bad ki paralok ki jong u ba don ha ka Jaiñtia Students’ Union (JSU) ki la pynpaw ba kata ka aiñ bhah kam ka noh shilliang palat sha ka jaidbynriew Garo, bad la donkam shisha ban pynkylla noh ïa ka khnang ba jaidbynriew Khasi-Pnar kan ïoh jingmyntoi.
Ki la khot da ki pakhang shnong bad pakhang ophis, bad kiwei ki jingïakhih kiba la pyndik shisha ïaka im suk-im saiñ.
Ki khynnah skul bad khynnah kolej ruh ki la shah paring sha Don Bosco Square ha Laitumkhrah ban dawa ïa kata ka ‘Reservation Policy’ kaba thymmai.
Ka jingïakhih ka la khluid tar haduh ba ka ïingsah jong u Myntri Rangbah ha kato ka por, u Bah EK Mawlong, ka la shah lynthem maw namar ba ka sorkar ka jong i ka khlem lah ban pynkylla ïa kata ‘Reservation Policy’.
Tangba, hadien ba la ïaid ar phew tylli ki snem, hadien ba la synshar bun tylli ki sorkar, hato kata ka ‘Reservation Policy’ ka la kylla mo? Hadien ba la pynkhihwin ïa ka shongsuk-shongshngaiñ, hadien ki jingkynthoh ba ha rukom ïa u Bah Mawlong, ka buskit ksiar aïu ba ngi la ïoh? Ha u 1988, u Bah Bull u la shah jied kum u nongmihkhmat.
Naduh u 2003, u Paul u la long MLA bad u la long myntri ruh ha ki khat-san snem ba u la shong ha Dorbar Thawaiñ.
Hato u la lah mo ban pynurlong ïa kita ki jingdawa ki jong u?Hato ki jinglynñiar ha ki surok bad ki jingkhang dam ïa ki dukan, ki skul, bad jingtehlakam ïa ka ïaid-ka ïeng ki la wanrah jingmyntoi mo? Hato kane kam kdew shai ba ki jingïakhih jong kine ki seng ki long pynban ka jingpynkiew skong jubor ïano re ïano? Hato kam pyni pen ryngkew ba ka suk palat ban ïa dawa da kaba kyang ha surok, tangba ban pynurlong ka dei kaei kaei kaba sohsat?Te kane ka jingïakhih ban pyntreikam noh ïa ka ‘Inner Line Permit’, ka aiñ ba la dap 147 snem pura, ka la mihpat biang, hynrei la shu bujli tang ki ‘riew ïapom.
Mynta ba ki la sngewthuh ba ka shong ha ka sorkar pdeng ban pynurlong ïa kane ka jingdawa, u Myntri Rangbah bad ka kynhun sorkar jylla ki la lah ban ïohthiah suk.
Ban kawang maw ïa ka iing u Narendra Modi te ka bym lah ban long, te la shu ïa thang noh ïa ki tyngshop ki jong u.
Hato ngin ïoh mo ïa ka ILP da peit bad sngap thuh ïa ki jingkren jong ki ‘riew ba hap ban pyntreikam ïa ka? Da shu sngap ïa ka jingphla jong u Lat ka jylla, u Satyapal Malik, ha ka jingïakren bad u nongthoh khubor jong U Nongsaiñ Hima ha ka 18 Nohprah 2020, u la sait kti halor ka ILP bad u la ong ba ka shong beit ha ka jingïakren hapdeng ka sorkar jylla bad sorkar pdeng.
Hato kin ïakren mo? U Amit Shah u la kular ban ïakren hadien ka Krismas 2019 bad u Conrad Sangma halor kane ka mat.
Ka Krismas 2020 ka la poi, tangba ka jingïakren ILP pat ka dang sah sha khlaw.
Ki nongmihkhmat bunsien ngi la ïohi ki hap pyndem ha khmat kine ki nongpynkulmar shnong.
Te kam long kaei kaei kaba sngewphylla ban ïohi ba baroh ki 60 ngut ki MLA ki la pyndem tdong bad ‘pass’ da ka ‘Resolution’ ban pyntreikam ïa ka ILP ha ka jylla.
Ki seng saiñ pyrthei barabor ki hap pynsgewbha ïa ki sengïaleh wat la ki sngewthuh bha ïa ki jingeh ki ban sa mih lada leh katba ki ong ki nongpynkulmar shnong.
Ka paw shai ba ï aka ‘resolution’ la shu ‘pass’ da ka jingbymbanse namar ba mynta ki nongmihkhmat jong ka Congress ki la kwah ban pyntreikam da ka Meghalaya Residents’ Safety and Security Act (MRSSA) 2016.
U Lat ka jylla ruh u kubur ba ka MRSSA ka la biang pura ban ïa da ïa ngi.
Bun ki stad saiñ pyrthei ruh ki batai ba ka ILP da lei lei kam ïahap ban pyntreikam ha ka jylla namar ba kadei ka ‘transit state’ lane ka jylla ba ki nongshong shnong jong kiwei pat ki jylla ki hap ïaid lyngba man la ka sngi.
Kumba long mynta, ki ‘riew paidbah ba im sngi da ka bylla bad ka rep ka riang, ki la shem jingeh shisha.
Kat sha ba phai bun tang ki jingeh bad ki jingkutlad khamtam ha une u snem ba lynshop ka klam Covid19.
Wat ki nongtrei kam sorkar ruh kim ïoh tulop thikna ba duna pisa palat ha ka jylla.
Ki nonghikai skul, ki nongtrei MCCL, ki nongtrei municipal, ki nongtei District Council, baroh ki lynñiar lut.
Hato kine ki mat kim dondor se mo ïa kita ki khlur ka ri? Balei kine ki seng kim ïa khih na ka bynta kine ki mat kiba kthah ïa ka shimet bad ki longïing jong ki paradoh parasnam? Balei? Ka jubab ka long da kaba pynkhih ïa ka juh shi ka juh, u dkhar un ïai tieng shi ïai tieng.
Katba u dang tieng u dkhar, ki pla jong ki nonglum bai kynshew na ki dkhar ruh kim thylli lano lano ruh.
Shisien ba ki dkhar kim tieng shuh, ki jingnoh na ki ruh kin sa swai noh.
Kata kadei ka jingshisha.
Haba phai pat sha ka jinglong jingman jong ka jylla ka jong ngi, ka synshar khadar.
Ki surok, kiba dei ki budlum jong ka roi ka par, ki la nang sator.
Hato balei ka tnat PWD kam lah ban shna ïa ki surok kiba neh bun snem? Ki paralok na rilum Garo ki ïathuh ba ka surok na Rongram sha Dadenggre ba la maramot ha u snem 2016 ka neh tang 6 bnai wat hadien ba la pynlut da ki phew lak.
Dang shen ka juh ka apot ka jia ïa ka surok Umbir-Mawlyndep.
Namar ba ngi dei ka jylla kaba rit bad kyrduh, ngi la dei ban trei bha khnang ban ym syrwa kai ka pisa.
Tangba kata kan ym jia lano lano ruh namar ba ka jingïasam doh kyndang kam ju don jingkut.
Da sngap ïa ki jingkren jong u Lat ba thymmai jong ka jylla, u Satyapal Malik, ngi sngewba u dei u briew uba don ka jingkitkhlieh khamtam na ka bynta u duk u suk.
U la leh bun ki kam ba bha ban wanrah jingkylla ha Kashmir bad Ladakh, kiba la duh noh ïa ka jinglong jylla ka jong ki hadien ka sorkar pdeng ka la pynduh noh ïa ka Article 370 ha u 2019, bad mynta la synshar da ka sorkar pdeng ïa ki kum kita ki ‘Union Territory’.
Ka sorkar pdeng ka la dei ban kdup noh ïa ka Meghalaya ruh bad pynduh noh ïa ka jinglong jylla ba pura.
Pynlong noh ïa ka Meghalaya kum ka ‘Union Territory’ kaba shiphew jong ka Ri India.
Namar ba kat dang tyllun ki por ngim ïohi ïa kita ki sngi kiba phyrnai.
Ka juh shi ka juh kat sha ba phai.
La i ngiah, la i kdang.
Shillong: U symbud myntri rangbah ka jylla u bah Prestone Tynsong, ha ka sngi nyngkong u la pynshai ba ka sorkar ka shah ia ka jingiaid Christmas Carol jong ki Balang bapher bapher, hynrei ka sorkar ka khang pyrshah ia ka jingpynlong ia ka iaid Chrismas Carol da ki riew shimet khlem kano kano ka jingtip jong ki Balang.
Haba ia kren bad ki lad pathai khubor, na ka liang jong u bah Prestone, u la iathuh ba ha ka jingshim rai jong ka sorkar jylla halor ka jingiaid  Christmas Carol, ka la don ka jingia sngewthuh bakla ha kaba ka sorkar ka shah ia ka jingiaid Christmas Carol ba la pyniaid da ki balang bapher bapher ha ki jaka ki ba  ki balang ki la pynbeit.
U la ong ruh ba ki Balang bapher bapher ha ka jylla baroh kawei, haba ki la buh ia ka program lehkmen Christmas, kaba kynthup ia ka jingiaid Christmas Carol, ka sorkar kan shah; hynrei ki Balang bapher bapher kin hap ban pan jingbit na ki Deputy Commissioner.
U la ong ruh ba na ka liang jong ka sorkar jylla  ka la khang ia ka jingiaid christmas Carol jong ki  riew shimet ki ba pynlong ia ka jingiaid Christmas Carol da ki ar shaka  da ki kali na kawei ka shnong sha ka wei ka shnong khlem kano kano ka jingtip ne ka jingkit khlieh na ka Balang bapher bapher.
U la ong ba ka jingiaid Christmas Carol pathar da ki riew shimet, khlem kano kano ka jingtip jong ki balang ka sorkar, yn ym shah namar ba kane ka jingiaid Christmas Carol ki riew shimet kan ym don kano kano ka jing kitkhlieh ban bud ia ki Protocol bad kane ka lah ban wanrah ia ka jingma ia baroh.
Halor ka jingkynthoh ia ka jingshah ban bret blei u la ong ba ka sorkar ka shah namar ba kane ka hap ha ka jingpyniaid jong ka Puja Commitee, ha kaba ka la pynbeit ia ka protocol bad ha ka ba ia dei bad ki program ban lehkmen Christmas ha ki Balang bapher ka sorkar ka shah namar ba la shimti ki balang ban bud ia ki Protocol.
U bah Prestone u la ong ba ia ka bam khawai Christmas ka sorkar kan ym shah, namar ba ha ka ba ia dei bad ka jingpynlong ia ka jingiaseng la ailad ban pynlong tang 1/3 ia ki briew, hynrei ia ka bam khana, yn ym lah ban shu jied 1/3 ia ki briew ki ban wan shim bynta ban bam khawai Christmas.
Ai lad da lah katta por sa bn hap pan jingbit na D.C.Ba lei um shu ai jingbit beit bn iaid Carol na duh ka 26 December shaneng.
Ka sorkar MDA dei ka Team B jong ka BJP nakata kadaw ka hap ban kohnguh ia ki…Actually , non of the Goverment of MDA is a Christians Why not!.
Balei kam leh kyrpang ka ne ka sorkar ia ki Christians hangne ha states haba kadei ka christian state ….
Phi iohi da u christian ia u christian ka pyrshah.
Ki non Christian kin ong kumno iangi kin rkhie beiñ em iangi namar pra christian ym lah leh ei2…So MDA govt is ????.
U Om Birla, lamphang ka dorbar Lok Sabha, ula ioh ia ka jingpang iabit jong ka  Covid-19 bad mynta, u don ha ka jingshah sumar ha  ka AIIMS Covid Centre ha Delhi.
Ka khubor jong ka AIIMS, ka iathuh ba U Birla, ula ioh ia ka pang khlam covid 19, ha ka 19tarik Lber 2021 bad ula shah sumar ha ka sngi kaba bud.
“U shait u khlain ia mynta bad baroh ki jingthew ki biang lut"  ong ka khubor.
Da ka jingioh pang covid jong U Birla, kumta kan long kaba eh, ban iakren, la kan ktah ha kano ka dur, ia ka dorbar Lok Sabbha, kaba dang iaid mynta sha khmat.
Ha u snem ba ladep, la dei ban pynkut kyrkieh ia ka dorbar jong ka Parliament, haba ki don 30ngut ki MP, kiba ioh pang khlam corona bad kitei ki kynthup ia U Nitin Gadkari, Prahlad Patel bad shibun ki myntri ka sorkar India, ki ioh pang covid 19.
Ki saiantis jong ka NASA, ki la lap ia ki sur ba phylla, kiba don ha u met bneng Mars bad katei ka dei, hadien ba ki la phah da ki tiar ring sur, kiba khlain  bor bha ha ki khyndiat bnai ba ladep.
U met bneng Mars, lane ba la tip u red planet, u pynmih ia ka sur, kaba ot, kumba ot tari, lane ot da ka wait bad nangta, ka don ka sur kaba tylliat jingshoh, nangta ka don ka sur kaba tied kumba tied tyrnem bad nangta, ka don sa ka sur kaba tied pliang bad kitei ki dei ki sur, kiba ai jingmut ia ki saiantis ka NASA, ba kin wad jingshai shuh nangne shakhmat halor kitei ki sur bapher, kiba mih na utei u metbneng Mars.
La iathuh ba ka sur ot tari, lane kumba pom da ka wait, ka long ka sur, kaba kham sawa bha, ha ka jinglap jong ka NASA bad mynta ka shong ha kitei ki stad ba kin wad jingtip, la katei ka sur, ka dei kaba wan na kaei ka thymmei  jongka.
U Imran Khan, myntri rangbahduh ka Pakistan bad ka kurim jongu, ka Bushra Bibi, ki la ioh ia ka jingpang corona virus, hynnin ka sngi.
Katei ka jingjia, ka dei tang hadien ar sngi, ba ki la ioh ia ka tika jong ka jing iada na ka khlam corona.
U Narendra Modi, myntri rangbahduh ka India, ula phah ia ka khubor kitbok sha U Khan, uba do 68 snem ka rta; ba un jem noh na katei ka jingpang khlam corona.
Da kaba burom bad ῆiewkor ia I Bah Beriwell Kyndiah (bam kwai ha dwar u Blei), ka jingrwai kaba I la thaw bad rwai lyngba ka Shillong steshon jong ka All India Radio ka їai pynkynmaw ba ka hok ka long kaba khraw bad kaba kongsan tam ha ka pyrthei- Ka spah ka hajar, ka nam ne ka kyrdan kim long ei ei.
Ngi im pat ha ka juk ha kaba ka jingim ne ka mynsiem briew kam don dor shuh.
Ki briew kim salia ban shim im im peit peit ia ka mynsiem briew tang ban biang їalade.
Kane ka dei ka juk kaba rhah, kaba lalot, kaba buaid bor, kaba hangamei, kaba khwan, kaba lah shilliang bad leh shilliang khmat.
Ka pyrthei ka bym kheiῆ shuh ia ka pap, kaba shlan ban pyndonkam da ki lynti bym hok bad khlem pyrkhat shuh ia ka ma, ka raiῆ ka rem tang ban biang shimet bad ban biang kiba don ka jingїadei.
Kumta ha kane ka juk, ka Hok ka Shi Kyntien ka shah ha ka jingtynjuh kaba shyrkhei bad la tynjuh ruh їa ka synshar, ka bishar bad ia ka trei ka ktah, ka kamai kajih.
Hato ka dang don mo ka synshar hok ne ka bishar hok ha kane ka juk? Hato ka Hok ka dang lah ban їeng ha kane ka spah snem ba arphew wei?Hato ka Hok ka dang don jaka ha kane ka juk? Naduh ka spah snem kaba la leit noh, ka Їew (free market economy) ka batai bad pynїaid ia ka pyrthei-mariang nadong shadong.
Ka Їew ka batai bad pynїaid ia ka synshar-ka bishar, ka trei ka ktah, ka niam bad ia ka jingim ba jar jar shimet jong u briew bad ka briew.
Ha kane ka Їew ne ka juk jong ka Їew, kano kano kaba phuh, kaba thaba, kaba pynїohnong bad kaba їaid їew, wat la ka long ka bym hok, ka bym beit ne kaba bakla, ngi ῆiewkor-ῆiewburom bad hateng hateng ngi pynlong Blei ia ka.
Ka Hok kaba ngi їakren bad puson hangne mynta ka dei shaphang ka synshar hok bad ka bishar hok (Justice) ha baroh ki bynta jong ka jingim.
Ka Hok ka lah ban їapher na ka Jingshisha (Truth) bad ha ka jylli niam ne theoliji ka Jingshisha kham bunsien ka thew ia ka jingshisha jong u Blei bad ka jingthaw jingpynlong.
Ha ka jylli niam ki don shibun ki kynhun bad ki saiῆpyrkhat theoliji kiba batai ne hikai shaphang ka jingshisha.
Man la ka niam ne kynhun Balang ki don la ki jong ki nia, ki nongrim, ki saiῆpyrkhat bad ki khana niam ban pynksan ia ka jingshisha kaba ki shemphang bad ngeit.
Ka tynrai jong ka Hok ka long ba baroh ngi long mar ryngkat hakhmat u Blei, hakhmat u briew.
Ha ka juk synshar paidbah u mawkhrum ba kongsan jong ka synshar khadar ka dei ki hok tynrai (fundamental right) jong ki trai nongshong shnong bad ha ki Ri kiba laitluid ka jingpynneh bad jingїada ia ki hok tynrai ka dei ka kamram bad jingkitkhlieh ba hakhmat duh jong ki nongsynshar bad nongbishar.
Katkum ka thymmei saiῆpyrkhat jong u Khasi, u ne ka briew ki wan sha ka pyrthei da ka hukum Blei bad ki im sngi ban kamai ia ka hok.
I bah H.O Mawrie I ong ba ki kyntien “ban kamai ia ka hok" kim dei ki kyntien kiba thylli bad kiba shu sawa thiang tang ha ki tyndong skhor jong ngi, hynrei ki kit ia ka jingmut kaba khia, ki kdew ruh ia ka dor jong ka hok bad ka lynti ba ngin їaid ha ka jingim.
Ka hok hi ka dei ka borbah kaba kyrshan ia kano kano ka jingїaleh bad ki briew kiba їeng ha ka nongrim jong ka hok kim sheptieng їano їano ruh, wat ia ka jingїap, bad ka history jong ka pyrthei ka shlei da ki khana shaphang ki riewїakhun kiba pha ia ka jingim.
Ha kajuh ka por, ka bishar hok ka wanrah ia ka jingtngen bad jingkyrmen, bad U Nongrwai Salm u dawa ia ka hok bad ia ka bishar hok ha ka juk kaba u im – “Phi dei ban sangeh noh na kaba bishar bymhok…kyrshan ia ki hok jong kiba duk bad ki khunswet; lehhok ia kiba kyrduh bad ki bymdon jingiarap…" (Salm 82:2-3).
Ha ka kot Tipbriew Tipblei, I Rev Dr Iarington Kharkongngor (bam kwai ha dwar u Blei) I kynthoh kumne- “ka hok ka dei kaei kaei ba la buh da u Blei, ka long kaba khuid, kaba bha bad kaba shisha.
Ka hok ka dei ka dei ka kmie jong ka jingim tipbriew tipblei…" Ka synshar hok bad ka bishar hok ki long halor kiei kiei baroh bad ka hok kam ju їashahliang lymne leh shilliang lymne ῆiewbeiῆ ne ῆiewpoh ia ki para briew ne para jingthaw.
Ka hok kam dei tang ka jingtip ia ki hukum ne ki aiῆ bad U Archbishop jong ka Canterbury, u William Temple haba kren ha ka jingїalang jong ki riewstad aiῆ u ong kumne, “ngam don ka jingtip shaphang ki aiῆ, hynrei kaba nga tip bad sngewthuh ka dei ka hok".
Ka khubor babha kaba u Jisu u їalap ka nang pynkhlaiῆ shuh shuh ia ka bor bad ka dor jong ka synshar hok bad ka bishar hok.
U Jisu u ai nam ia ka khubor babha da ka Jingieit.
Ka Jingieit ka khring bad thaw thymmai ia kiba bun, naduh u Sakhaїos haduh u Nikodemos bad ia kiba bun ki paidbah.
Ka Gospel ka Jingieit kaba u Jisu u їalap ka dawa ia ka synshar hok bad ka bishar hok, katba ki Sadusi, ki Pharisi, ki Rangbah niam bad ki Nongthoh pat ki їasylla bad ki khlieh nongsynshar ka Hima Rom ban khῆiot beiῆ bad shim kabu ia ki nongshong shnong kiba lui lui.
Da ki kyntien kiba tyngeh u Jisu u dumok ia ki Pharisi bad ki nonghikai aiῆ namar ka jingmutlop bad jingbym don jong ki ia ka mynsiem ka jingieit bad jingїatiplem na ka bynta kiwei pat- “…hynrei phi leh klet ia ka jinglehhok bad ka jingieit ia u Blei…" (Lukas 11:42).
Ha ka kot the Idea of Justice, U Amartya Sen u kdew ia ki artylli ki kyntien Sanskrit, ka “niti" bad “nyay" bad kine baroh ar ki thew ia ka Hok ne ka synshar hok bad bishar hok.
Ka “niti" ka thew ia ka jingdon jong ki seng ne ki tnat kiba peit bad khmih ba ka hok ne ka synshar hok, ka bishar hok ki treikam.
Katba ka “nyay" pat ka dei ka jingїakhun ban pynїoh ha ki paid nongshong shnong ia ka synshar hok bad ka bishar hok.
Ka khubor babha kaba u Jisu u їalap bad ka hok kaba u Jisu u kren bad їakhun ka kham don ka jingїadei bad ka “nyay".
Ka khubor babha kaba u Jisu u їalap kam dei ban thaw ia ka tnat treikam ka ban khmih ne pynїaid ia ka jingsynshar ne jingbishar hok, hynrei u Jisu u їeng bad їakhun pyrshah ia ki jingleh bymhok, ki jingleh shilliang khmat bad ka jingban beiῆ ia ki nongshong shnong.
U Jisu u їakhun bad shah pynїap halor ka diengphna na ka bynta ban pynїoh ha ki paid nongshong shnong ia ka synshar hok bad ka bishar hok.
Ka arphew saw tarik u Lber ka dei ka sngi kaba kyrpang kaba la tip kum ka International Day for the Right to Truth bad ka dei ruh ka lyngkhuh sngi їap jong u Bishop Oscar Romero.
Kumta ngan pynkut ia kane ka puson da ki kyntien jong u Bishop Romero kiba ong- “Їa U Blei ngi lah ban shem ha ki jaka bad ki khep ba don ka jingsynshar bad jingbishar hok bad ngi lah ruh ban їashem ia U ha ka lynti ka jingshisha" – Amen.
Nongpoh: Ha ka Joint Committee ki Ar-tylli ki dorbar shnong kiba kynthup ia ka shnong Umryngksai bad Lumbyrhing, kiba dei ruh ki shnong kiba don hajan ka sor Nongpoh, kaba ki la pynlong hynnin ka sngi, ki la shim ia ka rai ban pyrshah halor ka jingthmu buh dukan kyiad (Wine Shop) ha kawei ka jaka khappud kitei ki ar-shnong, kumta ban pyrshah halor katei, hynnin ka sngi ki nongialam shnong na kitei ki ar-shnong, ki la phah jingthoh sha ka Deputy Commissioner, Superintendent of Police bad Superintendent of Excise ha Ri Bhoi, khnang ba katei ka dukan kyiad kan ym urlong.
Ha ka dorkhas kaba ki nongialam na kitei ki ar-shnong ki la phah sha ki bor pyniaid Distrik ka Ri Bhoi, ki la pynpaw ba na ka liang kitei ki ar-shnong, da lei lei kim pdiang ban don kino kino ki dukan die Kyiad ha katei ka jaka, da kaba khein ba kan sa ktah ia ka burom ka ijot jong kitei ki shnong.
Ha katei ka dorkhas, kaba ki la phah sha ki bor pyniaid Distrik ha Ri Bhoi, la iohi ba la jan baroh ki nongialam shnong na kitei ki ar-shnong, ki la iasoi iasain na ka bynta ban pyrshah ia katei ka dukan die kyiad, kiba la pynpaw ruh ba kitei ki shnong ki kwah ban don ka shongsuk shongsain ha shnong ha thaw, ha kajuh ruh ka por ki la kyntu ia ki bor ba deipeit ba kim dei ban ailad ia katei ka dukan kyiad ba kan don ha katei ka jaka.
“Ngin leit noh tang bad me mo lih.
Ka dei me khun kata.
" La mynjur ka Kmie“Ngin tohkit bha jai… Ngin khroh ia i Bakha bad lada i treh lei ngin wan ialam noh shane…" La ban ktien biang u Khun heh.
“Ka dei kata khun… Nga lei nga isynei palat ka bapli … Katto ka jingstad hynrei mynta haba kumne shu lehnohei…" La phai ktien sa ka KmieKa jingiasyllok shaphang ka jingbha ka Rida ka la nang pyndom riang ia ka mynsiem jong ki shi Kmie shi khun.
Ki la kut jingmut ban leit mih beit ha ka sngi babud mynmiet.
Haba phai pat sha ka Rida, ka jingkular jong ka ia la ka Niakha ban sa iathuh, ka la pynlynga bad pynpisa mynsiem jur.
Ka jingsheptieng, ka jingsngew lem bad ka jingsngew jahburom kine ki la pynpang mynsiem ia ka Rida.
Hynrei watla katta, ka la kut jingmut ban iathuh beit kumba ka long.
Haba ka sngi bathymmai ka la wan.
Ka jingiakut nia ka Niakha bad la ki khun shaphang la ka khunkha, ki la rai ban pynurlong ha kata hi ka sngi.
Mynmiet ka Niakha jar jar ki la leit thiaw sha Jaiaw Shyiap tang bad la u khun heh ar ngut hi.
Haba ki la poi ha iing ka Rida.
Tok tok, ki la tied, jingkhang bad pyrta de“Rida, Rida…"Ka Rida ka la kyndit kumba iuh tdong bsein haba iohsngew ia ka sur ka Niakha.
“Oi, mano ?" Ka la leh myn kylli“Ma nga plie ka iing.
" La jubab ka surKa Rida ka plie wak ia ka jingkhang bad ka shu ong kynsan“Wa i Niakha phi la wan?" Ka kdup bad doh“Hooid khun…" La ong ka NiakhaBaroh ar ngut ki la rung shapoh bad ka Rida ka la phah shong ia ki ha kamra shongkai.
“Mei, i Niakha i la wan…" La leit iathuh ka RidaKham shiphang wan mih sa ka Kmie ka Rida.
“O Niakha phi wan shane.
" Ka la kren bad ka la shongkai lem hangta.
“Hooid, nga da sahnud bad bynnud eh ia ka Khun bad nga la kut jingmut ban wan iasyllok bad ka shaphang kane kaba la jia.
" La pynpaw ka NiakhaKa Kmie ka Rida marsien iohsngew ia kata, ka la kyndeh tur ka shadem.
Namar ka sngewthuh ba ka pop kan sa paw noh shen.
“Ka dei kein Niakha.
Nga ruh nga da babe jur ia la khun; hynrei yn leh shuh kumno … To ih ka Rida kan sa iathuh hi ha phi.
" La pynpaw lem ka Kong Maya (Kmie ka Rida )“Ni phi Nia, phi tip ngi baroh shi iing, ngi da diaw da sngewsih shisha" La ban ktien biang ka Niakha“Ap Niakha, ngan peit shuwa ki jingshet " la ong ka Kmie Rida bad ka la ieng nangta joit ban leit sha kamra shetKa Rida ka wan mih ryngkat ka sha ba la pynkhreh bad buh ha khmat la ka Niakha bad la u Bakha.
“Ade-de ka jingkloi ne ka khun ban theh sha…" La ong ka Niakha“Shim Niakha dih noh" La ong pat ka Rida“To, shong artat hangne khun ba ngin ym miet than, nga la kwah ban iohsngew noh ia kaei ka ba phi la kular ban iathuh ha nga" la ong pat ka Niakha.
Ka Rida ka shong mar pyrshah bad la ka Niakha bad ka sdang ban pynkhih la ka shyntur, ka da nguid um biah ka shu peit sah namar kam lait ban ang.
“Nangta Rida to sdang noh…" La kyntu ka Niakha.
Nongpoh:Ka jingthmu ki nongialam bad dkhot ka Confederation of Ri Bhoi People (CoRP) ha ryngkat ki paidbah ban leit rah plakad bad lama iong ha phyllaw treikam ka ophis MeCCL Umiam kaba myn hynnin ka sngi, ka la pulom noh, kata hadien ba ki la shah khanglad noh ha ki Magistrate bad pulit ka Umiam Police Station.
Ka khana halor kane ka sngi, ka long ba ki la don ki nongialam bad dkhot ka CoRP lem bad ki katto katne ngut ki paidbah, ha kaba ki la pynbiang lypa ia ki Plakad bad lama iong, da ka jingthmu ban leit rah ha ophis MeECL Umiam, hynrei ha kaba kum katei ka por, la wan mih noh ki Magistrate na Ri Bhoi bad Pulit Umiam, kiba la lah ban khanglad noh ia kitei ki nongiakhih bad ha kaba kum katei ka por, ki la shu khot noh da ka jingiakren tang ia ki katto katne ngut ki nongialam na katei ka kynhun khih pyrshah.
Lah ruh ban kdew hangne, ba ka nongrim kaba la pynbitar ia ki nongialam ka CoRP bad kiba la shim syndon da katei ka sienjam ban leit iakhih ha ophis MeECL Umiam, ka dei hadien ba ki la ioh shibun ki jingujor na ki paidbah, halor ki kam leh thurmur da ki nongtrei ka MeECL, kata ka long naduh ka rukom pynpoi ia ki Bill Light, ka jingkiew kaba kynsan kynsan ka bai bording lem bad shibun kiwei pat ki daw.
Halor katei ka jingiakhih pyrshah ia ka MeECL, u Bah Bandary Ryntathiang, President ka CoRP, u la ong ba katei ka jingiakhih ka seng ka dei kaba jai jai, ha kaba watla ki la shah pakhang lynti noh ha ki Magistrate bad Pulit, kum ka seng kam sngew eiei ruh em, hynrei lada ka MeECL ka iai bteng ia ki kam thurmur, ka seng kam banse ban shim da kiwei pat ki lynti kiba kham tyngeh.
U la ong ruh, ba ka seng kam lah ban shu shongkli kti haba ka la ioh ia shibun ki jingujor na ki paidbah nongpyndomkam bording, kiba la ujor sha ka seng na ka por sha ka por, kata ka long naduh haba iadei bad ka jingtorti ha ka rukom pynpoi ia ki bai bording, ka jingkiew ha ka bai bording bad khamtam eh ia kito ki longiing kiba duna ka pyndonkam bording, pynban ka bai bording pat ka kiew katba nangmih ki sngi bad kaba la pynshem jingeh wat ia ki nongpyndonkam bording ban siew ia ka.
Hadien katei ka jingiakhih ki CoRP lem bad kiwei, ka la don ka jingshah khot iakren na bynta ki nongialam ha katei ka jingiakhih, hynrei ka seng ka ieng beit ha kajuh ka nongrim bad kata ka long ban pynbeit noh ia ki kam ba kynriang ha MeECL, namar lada ym lah ban pynbeit, kan sa wanrah ia ki nongpyndonkam bording bad khamtam eh ia kito ki longiing baduk, bynrap u Bah Bandary Ryntathiang.
Kane kan dei tang ka sienjam jingiakhih kaba sdang bad kaba jai jai kaba ka seng ka mih madan ban pyrshah halor ki kam thurmur ka MeECL, hynrei lada ka MeECL kam lah ban pynbeit noh mardor, ka seng kam banse ban shim da kiwei pat ki lad ki lynti kiba kham tyngeh, u la bynrap.
Jowai:Ka Khliehriat Block Congress Committee (KBCC) ha ka jingialang kyrkieh kaba la long mynta ka sngi ha Ophis treikam jong ka Party ka la shim ia ka rai ban pynlong ia ka jingshong kyllain myngngor ha phyllaw ka Ophis treikam u Deputy Commissioner ka East Jaintia HIlls.
Ia kane ka rai ban shong kyllain myngngor hadien ba la sakhi ia ka jingtlot ka bor jong ka ain ban thwet ban ban pynshitom ia ki runar kiba donkti ha ki kam sniew pyrshah ia ki kynthei ki khynnah khatam eh halor ka jingshah leh be-ijot bad shah pyniap ki ar ngut ki khynnah skul ha ka District kaba la jia ha u Nohprah 2020 bad ha ka une u bnai.
Ia kane ka jingiakhih pyrshah la rai ban pynlong ha ka 23 tarik une u bnai kaban sdang naduh ka por 2:30 baje janmiet haduh 5 baje janmiet.
“Ka jingtlot palat ki briew jong ka aiñ hangne ha East jaintia Hills District ka la long ka jingpynshlur ia ki riew bymman ban thombor ia ki kynthei ki khynnah haduh ba kum kine kam bymman kila roi sted bad dei halor kane ka nongrim, kum ka party ka sngew ba dei ban pyrshah jur halor kane ka jingtlot ki bor bad dei peit ia ka jingiaid beit ka ain ka kanoon hapoh ka District bad kum ka party ka la rai ban pynlong ia ka jingiakhih ba jai jai da kaba shong kyllain myngngor", la ong u Working President ka KBCC, u ma Piwel Shylla.
Nongpoh:Ki nongialam shnong lem bad ki riew rangbah na ki shnong bapher bapher, kiba hap hapoh ka Raid Marwet, hynnin ka sngi ki la iamih paidbah, da kaba pynlong jing ialang ha ophis u Syiem ka Raid Marwet, na ka bynta ban pyn paw ia ka jingpyrshah kaba khraw, halor ka jingwan kyntur pud da ka Shnat Hima Nong wah Mawtamur, Hima Sohiong Lyng dohship.
Ha katei ka jingialang ban pyr shah halor katei ka jingwan kyntur pud ka Shnong Hima Nong wah Mawtamur, la sakhi da ka jingdon u Paiem Ken Syiem, Syiem ka Raid Marwet, nangta arngut ki Basan na Hima Mylliem, ki Longsan Mansan na ka Raid Marwet, ki rangbah shnong lem bad shibun kiwei pat.
Lyngba katei ka jingialang, la jan baroh kiba la ai jingkren ha katei ka jingialang, ki la pynrem jur halor katei ka kam kyntur pud da ka Shnat Hima Nongwah Mawtamur, bad nalorkata halor ka jingpynlong jingialang ha Umtyrnga, namar ha katei ka sngi ki la pynbna paidbah, ba ki la don shibun ki shnong kiba hap baroh shikatta ha ka Raid Marwet, Hima Mylliem, hynrei mynta ki la hap hapoh ka Shnat Hima Nongwah Mawtamur, Sohiong Lyngdohship bad kiba la kop ruh ba ki don ia ki kot ki sla kiba biang.
Lah ruh ban kdew hangne, ba ha ka jingialang kaba dangshen ha Umtyrnga, ki Longsan Mansan ka Shnat Hima Nongwah Mawtamur Sohiong Lyngdohship, ki la kam ba ia katei ka Shnat Hima, la seng naduh ki por u barim bajah, kata ha ka 21 kyllalyngkot 1851, hynrei hadien katto katne por ka la jah noh, pynban la sdang ban pynkhieim biang ia ka ha ka 14 Sept 2019 bad ha u 18 Feb 2021.
Haba ther tyngeh ia ki nongialam ka Shnat Hima Nongwah Mawtamur, Hima Sohiong Lyngdohship, kiba la ai jingkren ha katei ka sngi, ki la ong ba shaei jah katei ka Shnat Hima Nongwah Mawtamur ha kine ki phew phew snem ba la dep bad ki la buh ruh ia u dak jingkylli, balei ki wan mih tad haduh kine ki sngi, kata hadien ba ki la ieh khunswet da ki spah snem ia ki khun ki hajar ha katei ka Raid.
Ki la don ruh kiba la ong, ba ia katei ka kam la leh sop sop da ki katto katne ngut ki briew bad ki la don ruh kiba ong ba ka jingthmu ka Shnat Hima Nongwah Mawtamur ban kyntur ia u pud ka Raid Marwet, ka long tang na ka bynta ka jingmyntoi ia ki katto katne ngut bad kiba don ia ka jingthmu ban die pat ia ki khyndew ki shyiap.
Lada tam pud ka Assam ym don ba pyrshah.
Shillong: Ka Meghalaya Cricket Association’s U-14 Inter District Tournament 2021 kaba la sdang myn hynnin ka sngi ha Mendipathar ha kaba la ioh ban sakhi ia ka jingjop kaba nyngkong jong ka North Garo Hills bad ka West Khasi Hills ha kane ka sngi.
Ki Association kiba la iashim bynta, la phiah ia ki ha ki ar tylli ki zones – ka Shillong, Ri-Bhoi, East Khasi Hills, East Jaintia Hills bad ka All Jaintia Hills ha ka Zone 1 ba la shim na Nongpoh.
Nangta ka Tura, West Khasi Hills, East Garo Hills, North Garo Hills bad ka South Garo Hills.
Ki jingialehkai kiba na ka Zone 1 yn sdang ha kane ka sngi nyngkong ban wan.
Ha ka jinglehkai kaba nyngkong myn hynnin ka sngi u Chukam Matsram Shira uba la ioh ia ka nam ‘Rang Kynsai’ na ka jinglah lut jong u ban ialeh ha baroh ki rukom ialehkai, u la ioh ban tied 26 run bad shim 5/8 ha ka jingkawang bol kaba la pynlah ia ka North Garo Hills ban ioh ia ka jingjop.
Ka kynhun jong u ka la lah ban kamai 119 run da ka jingkhyllem lut baroh ki wicket bad ha ka liang jong ka jingkawang bol ki la lah ban pynliem ia ka South Garo Hills tang da 51 bol ban ioh ia ka jingjop da 68 run.
Ha kawei pat ka jingiakhun ha kaba ka West Khasi Hills ka la ioh ban pynliem ia ka Tura da 65 run, u Rang Kynsai jong kane ka jingiakhun u dei u Aibanjop Nongsiang uba la ioh kamai 56 ha kaba ka West Khasi Hills la la ioh ban tied 208/8 ha ki 20 over da kaba u Abirim K Marak u ioh 3/35.
Na ka liang jong ka Tura u Harshit Prasad u la ioh kamai palat ia ka half century da kaba ioh kamai 72 na ka 35 bol hynrei ka kynhun baroh kawei pat ka la lah ban kamai tang 143/8 na ki 20 over.
U nongshim wicket na ka West Hills u dei u I.Dkhar uba la ioh 2/19.
Shillong: U Symbud Myntri Rangbah ka jylla u bah Prestone Tynsong, haba jubab ia ka jingkylli ba la wanrah da u bah Mohendro Rapsang Congress, ha kaba ia dei bad ka kaiphot jong ka High Level Committe ha kaba ia dei bad ka Harijan Colony, u la iathuh ba ka High Level Commitee kam pat phah ia ka kaiphot sha ka sorkar jylla.
Haba jubab ia ki jingkylli bynrap, u bah Prestone u la ong ba ka jingslem jong ka Commitee ban pyndep ia ka kaiphot jong ka, ka long ba ki bun ki daw.
Ia ka HLC, la thaw, ha ka 4 tarik u jylliew 2018 bad hadien ba la thaw,la shem ba ki ba bun kiei kiei kiba i donkam ban leh bad ban pynbeit.
U la iathuh ruh ba kawei na ki jingeh ka long ba halor ka jingiasoi soskular jong u Syiem ka Hima Mylliem bad ka Municipal Board kam long kaba shai bad dei na kane ka daw ba ki hap ban bishar bniah halor ka jinglong trai ia kane ka jaka bad ha kane ka jaka don kam ruh ia ka District Council ban ia kren lang namar ka hap ha ka jaka jong ka District Council.
U la ong ruh ba ha u snem 2019 ka sorkar pdeng ka la ithuh ia ka Shillong kum kawei na ki smart city ha kaba ka la ai lad ia ka sorkar ba kan pyn itynnad ia ki katto katne ki jaka bad ka sorkar ka kwah ban weng ia kine ki jingeh ka ban long shijunom dei na kane ka daw ba ka la shim por.
U Symbud myntri rangbah u la iathuh ruh ba ka HLC, shen kan sa shong biang ia ka jingialang ka ba khadduh ha kaba ia ka kaiphot yn sa phah sha ka sorkar jylla.
U myntri u la ong ba katkum ka rule 132 ba pyniaid ia ka iing dorbar ka kren shai ruh ba ympat dei ban ia kren ia kane, hynrei ka sorkar ka don ka jingthmu ban pynbeit ia kane ka jingeh kaba la sohkyrdot la bun bun snem mynta.
Shillong: Ha ka jing iakhun ka Women’s Senior One Day Trophy hapdeng ka Meghalaya bad ka Tamil Nadu mynnin ka sngi ha Chennai, ka Meghalaya watla ka la leh kat lah kat iai ha la ka bor hynrei ka dang shah pynliem noh da hynriew wicket.
Haba ka Meghalaya ka la jop ia ka toss bad jied ban tied bol ka la shah pynkut noh tang 101 run ha ka 40.3 over, bad wat lada ka dang dei ka jingkamai kaba rit hynrei ki la leh shitom katba lah ban kot sha ka shispah run pyrshah ia ka Tamil Nadu kaba dei ka kynhun kaba ha khlieh duh na ka jylli jong ki.
Hadien ka jingbym lah jong ka Meghalaya ban kamai bun ha ki lai tylli ki inning jong ki match kiba la dep, ka player ba nabar ka Saee Purandare ka la ioh ban mih madan sa shisien ha kaba ka la lah ban kamai 53 kaba kynthup ia shiphew tylli ki boun daries.
Haba ka Meghalaya ka la sdang ia ka inning kaba ar ka la lah ban pynduna ia ka liang pyrshah da 36/3, hynrei da ka jingiaineh ki wicket kiba saw kiba la ia kamai lang haduh 64 run ka la buh ia ka Tamil Nadu ha ka lynti ka jingjop da ka jingduh tang saw wicket ha ki 16 over.
Ka Captain Debasmita Dutta ka la ioh pynliem 2/26, katba ka player ba nabar ka Ahireeta Mukherjee ka la ioh 1/17.
Ka Daiaka Warjri kaba la lehkai bha ka la ioh pynliem 3 ngut ki wicket da kaba ioh kem ia ar ngut bad ioh pynkhyllem stump ha ka shi run.
Ka Meghalaya kan ioh ban iakhun khatduh sa bad ka Himachal Pradesh lashai ka sngi u Blei.
Ka Seng Longkmie, Nongmensong Women’s Welfare Association ka dap da ka jingsngewkhia kaba khraw halor ki khubor kiba la mih ha ki lad pathai khubor ia ka jingdon jong ka Association kaba la tip kyrteng kum ka Rot Association of Meghalaya (RAM), kumba la kam da ki katto katne ki kynthei ba ka Headquarter jong kane ka Association ka don ha Nongmensong.
Ka Seng ka dap da ka jingsngew kyndit kaba khraw, ba kumno kane ka Association ka lah ban don hapoh u pud u sam jong ka shnong Nongmensong khlem ka jingtip jong ka shnong ka thaw.
Kane ka la long ka jingjah burom bad ka jingthad burom kaba la ktah ia ki paid nongshongshnong jong ka Nongmensong hi baroh kawei.
Ka Seng ka ai ruh ka jingkyrshan kaba pura ia ka Seng Samla Shnong kaba la dawa ia ka jingpynshai na ka RAM hapoh shi taiew kata ha shuwa ka 25.03.2021.
(Mrs M.Mawkhiew) (Mrs A.Nongrum)Genl.
Secretary, NWWA President, NWWA.Shillong: Uwei u rangbah u ba la tip kyrteng kum u bah Bokstar Khongstid 35 snem ka rta u la ngat ha ka jingmynsaw jur hadien ba hap u maw na khlieh jong u, ha ka jaka ba pyntrei ia ka surok Shillong -Dawki.
Kat kum ka jingiathuh jong u bah  Benus Sungoh u BRO ARSS infratructure project LMT, kaba pyntrei ia ka surok, u la iathuh ba kane ka jingjia ka la jia ha ka por 9baje eiei ha kaba u bah Bokstar u ba dei u labour instructor ha ryngkat u bah Sungoh ki la leit ban jurip ia ki nongtrei ha katei ka jaka.
U bah Sungoh u la iathuh ba kane ka jingjia ka la jia ha kaba ka kali puh shilum ka ba dang trei ha katei ka jaka ka dang khat ia ki maw bad ka khyndew ban thepha ka truck.
U la iathuh ruh ba dei ba na ka liang u wei u nongniah truck u ba ieng hajan ka kali puh shilum bad thep, ia u khyndew ba tih u la khot ia u bah Bokstar ban shongkai lang ha truck bad  na ka liang u bah Bokstar khlem da pyntip sha u nongniah ka puh shilum u la leit sha kane ka truck ha kaba ka kali puh shilum ka dang thep, ia ki maw bad ka khyndew ba tih na kane ka jaka ha kane ka truck kaba u bah Bokstar u thmu ban kiew la kum hap uwei u maw ba heh na ka khlieh jong u.
La iathuh ruh ba u bah Bokstar um shem la don shuh ha ka jingtipbriew naduh kane ka kynta ba jia kane ka jingjia bad la rah noh ia u sha civil hospital da ki nongtrei jong kane ka company kynthup ia u Supervisor.
Ha kaba na ka liang ka Civil Hospital namar ba duna ki tiar sumar ki la phah rah noh sha NEIGRIHMS Hospital katba na ka liang ki kur u bah Bokstar ji la rai ban rah ia u sha Super Care Hospital.
La iathuh ba u bah Bokstar mynta u dang don ha ICU bad u don hapdeng ka jingbymtipbriew.
Na ka liang jong kane ka company, ka la shim ia ka jingkitkhlieh ban bei ia ka bai sumar ia u bah Bokstar Khongstid.
Shillong: Mynta ka sngi ka 19 tarik u Lber 2021, ka Meghalaya Pradesh Congress Committee(MPCC) ka la pynlong da ka jingiathang mombati ha Khyndailad kum shi bynta ban pynpaw ia ka sngewsih kaba khraw halor ka jingshah thombor bad ka jingshah pyniap jong ki kynthei naduh ki khyllung ki khynnah, ki samla lud bad ki longkmie ha ki runar kiba la duh noh ia ka mynsiem ia tiplem.
Haba iakren bad ki lad pathai khubor, ka Kong Joplin Shylla kaba dei ka President jong ka Meghalaya Pradesh Congress Committee(MPCC), ka la ong ba ka Sorkar Jylla ka dei ban shim khia bha halor kane bad ba ka dei ban hukum ruh ia ki tnad pulit ba kam dei satia ban shongthait na ka bynta ban thwet ia ki runar kiba leh ia ka kam bymman bad ha kajuh ka por ka la ong ruh ba ka Sorkar ka dei ban pynshitom da kaba shu sdien phasi noh kine runar khnang ba kiwei ruh kin nym shlan ban leh ia kane ka kam kiba long kum ki jingpyntieng pynsmiej ia ka shnong ka thaw bad ka imlang ka sahlang hi baroh kawei.
Ka Kong Joplin Shylla, ka la ong ruh ba la jan man ka por bad man ka sngi ka jingshah batbor jong ki kynthei ka don bad kumta ka Sorkar haba ka iohi kum kine ka dei ban shim khia da kaba leh da kaba tyngeh ia ki runar kiba donkti ha kine ki kam batbor.
Nongpoh: Ha ka Joint Committee ki Ar-tylli ki dorbar shnong kiba kynthup ia ka shnong Umryngksai bad Lumbyrhing, kiba dei ruh ki shnong kiba don hajan ka sor Nongpoh, kaba ki la pynlong hynnin ka sngi, ki la shim ia ka rai ban pyrshah halor ka jingthmu buh dukan kyiad (Wine Shop) ha kawei ka jaka khappud kitei ki ar-shnong, kumta ban pyrshah halor katei, hynne ka sngi ki nongialam shnong na kitei ki ar-shnong, ki la phah jingthoh sha ka Deputy Commissioner, Superintendent of Police bad Superintendent of Excise ha Ri Bhoi, khnang ba katei ka dukan kyiad kan ym urlong.
Ha ka dorkhas kaba ki nongialam na kitei ki ar-shnong ki la phah sha ki bor pyniaid Distrik ka Ri Bhoi, ki la pynpaw ba na ka liang kitei ki ar-shnong, da lei lei kim pdiang ban don kino kino ki dukan die Kyiad ha katei ka jaka, da kaba khein ba kan sa ktah ia ka burom ka ijot jong kitei ki shnong.
Ha katei ka dorkhas, kaba ki la phah sha ki bor pyniaid Distrik ha Ri Bhoi, la iohi ba la jan baroh ki nongialam shnong na kitei ki ar-shnong, ki la iasoi iasain na ka bynta ban pyrshah ia katei ka dukan die kyiad, kiba la pynpaw ruh ba kitei ki shnong ki kwah ban don ka shongsuk shongsain ha shnong ha thaw, ha kajuh ruh ka por ki la kyntu ia ki bor ba deipeit ba kim dei ban ailad ia katei ka dukan kyiad ba kan don ha katei ka jaka.
Shillong: U Myntri Rangbah ka jylla u Conrad K Sangma, u la iathuh ba ka sorkar ka la dep ban pynbeit bad ka NEEPCO ha ki kato katne ki bynta bad kyrmen ba kan ym don shuh ka jingpynlip light.
Haba kren ha ki lad pathai khubor, hadien ka jingialang jong ka cabinet, u mytnri rangbah u la ong ba khlem ia kren ia kane ka jingeh hapoh ka jingialang jong ki kynhun myntri, namar ba u la khot ia ka jingialang bad ki nongialam ka NEEPCO bad u kyrmen ba kan ym don shuh ka jingshah pynlip light.
U Conrad u la ong ruh ba bun na ki jingeh kiba ia kynduh la lah ban ia pynbeit bad thikna ba kan nym don kata ka jingpynlip light, kan nym jia kumba jia bad ka NTPC ha kine kiba la dep namar ka NTPC ka la shu ot khlem pyntip.
Ula iathuh ruh ba ha kaba ia dei bad ka jingsiew sha ka NEEPCO, la lah ban ia pynbeit namar ka jingeh ka dei bad ka REC bad PFC bad ia kane la lah ban ia pynbeit bad ka pisa kaba dei ban siew sha ka NEEPCO bad kiwei kwei ka long T.360 klur tam ne duna.
Ka rai kaba ka sorkar ka la shim ia ka rai ka long ban pynkhuid ia ka bai light kaba sah sha ki kompeni pynmih light bad kane ka sorkar ka la shim ia kane ka jingshim ram bad don kam ruh ba ka MeECL kan hap ban wanrah ia ka jingpynkylla ha ka jingtrei kam.
Shillong:U MLA ka North Shillong u bah Adelbert Nongrum, mynta ka sngi u la wanrah ia ka phang ia kren halor ka Khyndailad, kum ka jaka kit ia ki kynthei die met, ha kaba u la ong ba ha ka 10 tarik u lber 21 ha ba u wanrah ia kane ka jingkylli bun ki ia rkhie bad kaba pynsngewsih ia u, ka long halor ka jingkyntait jong ka sorkar, ia ka jingjyllei ka kam khaiimet ha khyndailad.
U la ong ruh “Na ka liang jong nga ha kato ka sngi ba u la wanrah ia kane ka jingkylli u la iawer ruh ia u myntri kampohing ba yn leit jurip ia ka Khyndailad.
U la ong ruh ba kat kum ki kaiphot na ki Social media ka pawshai ba ki tnad pulit ki tip bha ia kane ka kam khaii met ha khyndailad.
" U bah Adelbert, u la ong ruh ba na ka liang jong u, um shem la pyrshah ia ka sorkar lane ia ki kynthei kiba don ha kane ka kam beain, hynrei u la kyntu ia ka sorkar ba kan shimkhia ia kane ka bynta bad ban wad ia ki lad ki lynti ban iarap ia ki briew kiba la ngop ha kane ka kam khaii met.
U bah Adelbert u la iathuh ba katkum ka jingkhein ba la ioh na ka National AIDS Control Organization ha u snem 2018-19 ki don haduh 15,153 ngut ki kynthei ki dei kiba khaii met bad katkum ka Meghalaya AIDS Control Society ki don haduh 4525 ki briew ki ba don ia ka jingpang HIV na kine 2198 ngut ki dei ki kynthei, 223 ki khynnah kiba kynthup ia ki 104 ki khynnah shynrang bad 119 ki khynnah kynthei.
U bah Adelbert u la ong ba kane ka jingkhein ka pynpaw shai ba ka ka jylla ka don hapdeng ka jingma lada ka sorkar kam shimkhia ban khanglad ia kane ka kam khaii met.
Haba jubab ia ka Half hour discussion u myntri ka tnad kampohing u bah Lahkmen, u la ong ba ban iada ia ki hotel na ka jingpyndonkam ha ka khaiimet ka tnad ka la pynmih ia ki SOP, ha ka ba ki hotel kin hap ban phah ia ka dur bad ki video jong ki CCTV sha ki pulit.
U la iathuh ruh ba la bthah ruh ia ki hotel ban buh ia ki pulit, kiba la tbit bad ruh ban ym ai jaka sah ia ki briew bym lah ban ai ka jingpyn ithuh ialade bad ban ym shah ia ki khynnah rit khlem da don lang ki kmie ki kpa.
U la iathuh ruh ba la phah ruh ka jingbthah ia ki pulit ba ki dei ban iaid pahara bha ha khyndailad bad na ka liang ka Anti Human trafficking unit ki ju leit ban jurip ia ki hotel ki ba suba ba ka don ka jing iakhaii met.
U bah Lahkmen, u la iathuh ba na ka liang ki pulit ki la thaw ruh ia ka special cell ha sardar police station ban iada bad iarap ia ki kynthei.
U bah Lahkmen, u la iathuh ruh ba kat kum ka hukum jong ka supreme court ka la bthah ia ka sorkar jylla ban iarap ia ki kynthei kiba don ha kum kine ki kam ban kyntiew ia ki ha ka pule puthi ban pynrung kam ia ki ha ki kam ba donburom bad ban ai jinghikai bad ban khanglad ia ki kynthei samla ba kum dei ban pyniasoh ia lade ha kum ka ne ka kam.
Shillong: Ha ka 16tarik Lber 2021, ka North Eastern Electric Power Corporation Ltd.
(NEEPCO), ka la pynmih ia ki kyndon, kiba iadei bad ka  jingsam bor ding sha ka  Meghalaya Power Distribution Corporation Ltd (MePDCL).
Ka sorkar jylla, ka la thawlad tyngeh ban pynbeit ia katei ka kam bad ka sorkar jylla, ka la phah pisa ban siew sha ka NEEPCO, hynrei, namar ba ki don ki rukom pyniaid jongka, ka NEEPCO, kam lah shuh ban weng ia katei ka jingbthah jongka ban pynduh bor ding.
“Ngi sngewthuh ia ka jingeh jong ki samla pule, kiba pynkhreh ia ki eksamin jongki bad ngi sngewsih, ia ka jingthut ia ki riew paidbah.
Ngi pyn thikna ba ka jing pynlip ding, kan kut hapoh ka 48 kynta" ong ka kyrwoh na U James K Sangma, myntri bor ding ka sorkar Jylla.
tip keiñ mynhakane lei tang 36 kynta hana.
Shillong: Ka jing pynlip ding, ka la sdang biang ha ka jylla bad katei kan trei kam ha Garo hills bad ha Shillong, naduh ka por shiteng synnia, haduh hynriew baje mynstep.
Ha Jaintia Hills bad Ribhoi (Public), naduh 6 baje haduh 9baje mynstep.
Ha Khasi Hills, Jaintia Industries bad Shillong, naduh ka por 9baje mynstep haduh shiteng sngi, ha Jaintia Hills & Jaintia Industries & Ribhoi (Public) bad Garo Hills, naduh 12 baje haduh 2baje nohsngi.
Ka Khasi Hills bad Jaintia Industries, ba kynthup ia ka Shillong & Garo Hills, naduh ka por 2baje nohsngi, haduh 4baje nohsngi.
Ha Jaintia & Jaintia Industries bad Byrnihat Industries, naduh ka por 4 baje haduh 6baje janmiet.
Ha Byrnihat Industries & Ribhoi Public, naduh 6baje janmiet haduh 8baje janmiet bad nangta sa ka Byrnihat Industries, naduh  baje haduh 12baje.
Ka khlam covid 19, ka la nang kiew stet bha ha India, ha kaba ki don palat 40hajar ngut kiba ioh pang ha ka sngi thohdieng.
Haduh mynta, kiba ioh pang, ki la poi sha ka  1,15,14,331 ngut bad kiba jem, na ka jingpang, ki long  1,10,83,679.
Kiba dang don ha ka jingshah sumar, ki long  2,71,282 bad kiba iap, ki long baroh 1,59,370 ngut.
Kiba ioh pang thymmai, ki long  39,726 ngut bad kiba iap na katei ka jingpang, ki long  154 ngut, ha ki 24 kynta ba ladep, nangta ki don sa kiba jem na ka jingpang, kiba long 20,654 ngut, ong ka kyrwoh na ka tnat ka koit ka khiah ka sorkar India.
Ka Border Road Organisation (BRO), ka la trei pyndep ia ka jingkieng ha Dwarksuid, kaba pyn iasoh ia ka Shillong Bye pass na Guwahati sha Jowai.
La iathuh da ka BRO, ba katei ka jingtrei, ka sdang ha ka 11tarik Lber bad la pyndep, ha ka 15tarik Lber 2021, kaba long tang hapoh san sngi, ha ka jaka, kaba dei ban pyndep hapoh 15 sngi, ong ka khubor kaba la pynmih ha ka India Today.
Shillong:Ha ka 18 tarik u Lber 2021, u Myntri Rangbah jong ka Sorkar jylla, u Conrad K Sangma u la kyrpad ia baroh ki paidbah kiba long ki nong shong shnong jong ka jylla, ba kin ia mih shakhmat ban ai ia ka dawai tika injekshon Covidshield khnang ba kin ioh ia ka jingiada na ka jingiabit jong u khniang Covid 19 hadien ba kane ka khlam ka la wan ban lynshop ha kane ka jylla ha u snem 2020 bad kaba dang iai bteng sah haduh kine ki sngi.
Ha kajuh ka por u Myntri Rangbah, u la kyntu ia ki nongleit jingleit bad ia ki nongwan jngoh kai pyrthei ba ki dei ba ki dei ban pyntip sha ka sorkar jylla lada ki la ioh ia kane ka dawai tika khnang ba ka sorkar kan dup ioh lad ban buh jingkheiñ bad jingthoh thik pa thik.
U Conrad Sangma u la ong,"Katkum ka jing mad kaba ngi mad mynshem snem, ngi shem ba ka jingshlur ban mih shakhmat bad ka jingphikir ialade ka long kaei kaei kaba lah ban tehlakam.
Ia mynta ngim pat sngew iahap ban don ki jingteh pyrkhing hynrei ngim lah pat ban ong ba une u khniang un nym wan shuh bad baroh ka shong lut ha ka jinglong jingman jong ka pyrthei.
Watla ngi la don ia u dawai bad ki nongpang ruh ki la kham duna hynrei ngim lah pat shu kheiñ sting noh kumto.
Nga kwah ban ong lyngba ki lad pathai khubor ia ki paidbah nongshong shnong jong ka jylla ba ki dei ban shim lut baroh ki lad jingiada kumba ngi la shim ha ki sngi bad ki bnai kiba la leit bad ban iai bteng beit ia kine".
Shuh shuh u lah ong ruh ba ka sorkar hi kan dang iai bteng ban peit bniah ia ki nongleit nongwan sha kane ka jylla khnang ban lah ban teh lakam ia une u khniang ha kane ka jylla bad kiba wan na sha ki jaka kiba shabar ki hap ban leh shwa ia ka test RTPCR hashwa ba kin ioh ban rung ha ka jylla.
Jowai:U District Magistrate ka West Jaintia HIlls District, u la pynmih ia ka hukum mynta ka sngi ban khang pyrshah ia ka jingkhlong maw, sh yiap bad tih par maw ha wah bad ha rud shilynter ka wah Myntdu.
Ia kane ka hukum la pynmih hapoh ka kyndon 144 CrPC.Katkum katei ka hukum la khang pyrshah ruh ia ka jingsait kali, sait jain bad bret pathar ia ki niut lane kino kino kiba lah ban pynjot bad pynjakhlia ia katei ka wah.
La pynmih ia kane ka hukum dei hadien ba la lap ba ka jinglong jingman katei ka wah bad ka um kaba tuid ka la kylla jakhlia, na ka sngi sha ka sngi.
Shuh shuh la khang pyrshah ruh ban pom ia ki dieng ki siej kiba don ha ki rud jong katei ka wah katkum ka hukum jong ka NGT.Shillong:U Myntri ba dei peit ia ka tnad bor ding, U James K Sangma, haba jubab ia ka jingkylli u Zenith M Sangma (Congress), u la iathuh ba ki chief Engineer ha Garo Hills hapoh ka MePDCL ki don 2 ngut.
U la iathuh ba ka dei ka jingshisha ba la thaw ia ki ar tylli ki post hapoh jong ka MePDCL kawei ka dei jong u Chief Engineer (Distribution) West Zone, Tura bad kawei ka dei ka post jong u “Officer on Special Duty" (Revenue Monitor) Western Zone ha ka kyrdan Chief Engineer (Electrical ).
U myntri u la iathuh ruh ba mynta ki don ar ngut ki Chief Engineer ha Western Zone bad ka jingthaw ia kane ka post kaba thymmai, ha ka kyrdan Chief Engineer ka long tang ban peit kyrpang ia ka jinglum bai thang ding, na ka bynta ka Garo Hills District.
Haba jubab ia ka jingkylli bynrap, na ka liang jong u myntri tnad bor ding, u la iathuh hapoh ka ingdorbar ba ha Garo Hills District ki don shibun ki jingeh ha kaba ia dei bad ka jingsam ia ka bor ding electric bad kane ka jingeh ka dei kaba la slem bha bad ka dei na kane ka daw ba ka sorkar ka ialeh ban pynbeit ia kane ka jingeh.
U la iathuh ruh ba ka jing wan pisa na ka bai light, na ka ophis ba dei ka thain Chokpot ka long tang 12.86%, na Baghmara 12.12% bad Mendipathar ka long tang 22.64%,katba haba ia nujor bad ka Sohiong ka jingiohlum bai light ka long haduh 82.09%, East Khasi Hills 89.60%.
Halor ka jingduh nong jong ka lad kamai, la iathuh ba ha East garo hills, ka long 83.9 pc, ha West garo hills, ka long 61.50 pc, katba ha Shillong, ka long 12.50 pc.
Shillong:U Myntri Rangbah ka jylla u Conrad K Sangma, haba jubab ia ka mat ia kren ban shim rai ban pynbeit ryntih ia ka jingspel dak ia ka ktien Khasi bad Garo ia kaba la wanrah da u bah George B Lyngdoh MLA kum ka jingpynkhlain ia ka jingdawa ban ioh ia ka jing ithuh ia ka ktien khasi ha ka khyrnit kaba phra jong ka riti synshar jong ka Ri India,u la ong ba ka sorkar kan sa peit lada donkam ban don ia ka committee ban peit halor kane ka mat.
Haba iadei bad kane ka mat ia kren, u myntri rangbah u la ong ba ka sorkar ka la shim khia ban ioh ia ka jing ithuh ia ka ktien khasi bad Garo ha ka khyrngit kaba phra jong ka riti synshar jong ka Ri India dei na kane ka daw ba ka iing dorbar ha ka 27 Naiwieng 2018, ka la shim ia ka rai ban dawa na ka sorkar pdeng ban ioh ia ka jingithuh ia ka ktien khasi bad Garo hapoh ka khyrnit kaba phra jong ka riti synshar ka Ri India.
U Myntri rangbah u la ong ba kumba ka long mynta ka ktien khasi bad Garo ka la dang kiew bad ia kane ka ktien la pule haduh ka kyrdan P.hd bad ka sorkar ka la pynrung ha ka polisi ka tnad pule puthi ban pynkhlain ia ka jingpule ia ka ktien khasi bad Garo ha ki skul bad wat ha kaba thoh ia ka eksam MPSC.Naduh ba la ioh ia ka dak thoh ha ka ktien khasi naduh u snem 1842 bad ktien Garo ha u snem 1860, ka tnad pynneh pynsah ia ka riti dustur ruh kala juh pynmih shibun ki kot ha ka ktien khasi bad Garo, dei ha dien 46 snem ba la ioh ia ka jylla ka sorkar kala shim ia ka rai ban dawa ban ioh ia ka jingithuh ia ka ktien khasi hapoh ka khyrnit kaba phra jong ka riti synshar ka Ri India.
U Myntri Rangbah u la ong ba dei ha dien ba ka sorkar Meghalaya kala shim ia ka rai ka sorkar pdeng kala phah ia ka jingthoh ban ong ba ka sorkar pdeng ka sngewthuh ia ka jingangnud jong ki paidbah ban pynneh pynsah ia ka ktien, ka sorkar jylla kan dang iai bteng ban ia kren bad ka sorkar pdeng halor kane ka bynta.
Haba ia dei bad ka jingai jingmut ban don ia ka Kommittee ban peit ia kane, na ka liang jong u myntri rangbah u la ba ka sorkar kan peit lada don kam ia ka kommitte, halor ka Spel dak ktien Khasi bad Garo ka sorkar kala shim khia ia kane ka phang, ha dien ba la pynshai u myntri rangbah u la kyprad ban weng noh ia kane ka mat ia kren hapoh ka iing dorbar.
U George B Lyngdoh (Congress), ha dien ba la ioh sngew ia ka jingjubab jong u myntri rangbah ka jylla ba ka sorkar kan sa shim khia lada don kam ban don ia ka Kommittee u ong ba don kam ban pynbeit ia ka jingspel dak ia ktien khasi bad Garo, bad ha dien ba la kren ban ioh ia ka jingpynshai la weng noh ia kane ka mat ia kren.
Kiwei ki MLA kiba la kyrshan ia kane ka mat ia kren ban shim ia ka rai ki long u bah Kimfa S Marbaniang, bah PT Sawkmie, bah Mayralborne Syiem, Kong Dr Ampareen Lyngdoh, u Zenith M Sangma kien baroh ki la ban jur ba don kam ban pynbeit ia ka jingspel dak bad ki la ai jingmut ba dei ban don ia ka committee ban peit ia kane ka kam.
Shillong: Ha ka 17 tarik u Lber 2021, ka Dorbar shnong jong ka shnong Pahamrioh kaba don ha ka them Ribhoi ki la pynpaw ia ka jingsngewkhia kaba jur halor ka jingbym lah jong ka Meghalaya Energy Corporation Limited(MeECL) ban pynpoi ia ka bill jong ka jingthang bording haduh ba ka la wanrah jingeh shikatdei eh ia ki longiing longsem kiba duk ba jynjar ban siew ia ka bai bording ka jong ki kaba la kot da ki hajar tyngka.
Na ka liang jong ka Dorbar Shnong Pahamrioh, ba la lamkhmat da u Rangbah shnong jong kane ka shnong, u Bah K Suting ryngkat bad ki longkmie jong kane ka shnong ki la pynlong da ka jingiakynduh lang haiing dorbar ban iashong pyrkhat ba kumno ban weng ia kane ka jingeh ba pynslem da ka MeECL ban pynpoi ia ka bill thang bording ka jong ki kaba ki pyndon ha la iing la sem.
Haba kren sha ki lad pathai khubor, u Bah K Suting u la ong ba kane ka jingleh jong ka MeECL ka la ktah shikat dei ia ki nongshong shnong jong kane ka thaiñ kiba shu im sngi ha ka kam bylla sngi kyndoi jakpoh ban bsa ban btiah ia la ka iing ka sem.
Na ka liang une u rangbah shnong u la kyntu ia ki bor ba dei peit ia kane kata ia ka tnad MeECL ba ka dei ban pyrkhat lem ha kaba iadei bad kane ka bynta ba kan pynpoi ia ki bill light man la u bnai khnang ba kan pynsuk bad jingsting ia ki nongshong shnong jong kane ka thaiñ da kaba kin ioh ban siew noh man la u bnai bad ba kan nym don kata ka ram ka shah.
Shuh shuh une rangbah shnong u la ong wat la ka long kaei kaei ka jingkmen ia ka shnong ka thaw hadien ba ka Sorkar ka la wanrah ia ka skhim Saubhagya na ka bynta u paidbah nongshong shnong kaba long ka skhim kaba ai ia ka bor elektrik ha man la kawei pa kawei ka thliew iing hynrei ka long pat kaei kaei kaba sngewdiaw mynsiem hadien ba la ioh ia kane ka skhim ka jingpynpoi ia ka bill light pat ka long kaba slem bad kaba shim por ruh da ki snem, kane ka wanrah ia ka jingsiew ia ka bill light shisien shisnem bad kane ka buh jingeh shikat dei eh ia u paidbah jong kane ka shnong.
Balei buh syntiew tang ha ki thain police bazaar?? Hato buh da ka sorkar ne ki trai dukan?.
Shillong: Ka Khasi Students’ Union Mawlai Circle haka 18 tarik Lber 2021, ka la ïoh ban pynhap pyrda noh ïa ka Open To All Knock Out Basketball Tournament 2021.
Na ka liang ki kynthei kiba ïa knieh ïa ka nam lahduh ka long hapdeng ka Tyllilang ‘A’ pyrshah ïa ka Shillong Labet ha kaba ka Shillong Labet, ka la jop da 25 Basket shiteng 8 Basket shiteng pyrshah ïa ka Tyllilang ‘A’ katba ha ka liang ki Shynrang ka Ïaineh ‘B’ ka la ïakhun pyrshah ïa ka TES ha katei ka Final ki Shynrang ka Ïaineh ‘B’ k ala jop da 31 Basket la 21 Basket.
Ha ka bynta ba nyngkong shwa ban sdang ka jing ïalehkai ki kynthei la don shwa ka jingïalang ba la pynïaid da u Samla Rapborlang Nongrum General Secretary KSU Mawlai bad uba dei ruh ha kajuh ka por u Assistant Finance Secretary.
La ai jingkren da U Bah Joe Marbañiang, uba dei u nongïalam barim jong ka KSU Sengkmie kumjuh ruh jong ka Mawlai Circle, hadien katei sa ïoh ïaka jingleit ai khublei ïaki players bad ban sdang ïaka jing ïalehkai ba nyngkong jong ki kynthei.
Ha ka bynta ba ar hashwa ban sdang ka jingïalehkai ki Shynrang kala don ka jingïalang ba la pynïaid hi da u Samla Rapborlang Nongrum,la ïoh ïa ka jingkren pdiang sngewbha na u Samla Biangbor L.Paliar President jong ka KSU Mawlai Circle bad uba dei ruh ha kajuh ka por u Vice – President KSU Seng kmie,hadien kata la ïoh jingkren na u Samla Manly J.Nongpluh Finance Secretary jong ka KSU Sengkmie uba long kum u symbud kongsan ha katei ka Sngi.
Khatduh laïoh jingkren na u Samla Lambokstarwell Marngar President Rangbahduh jong ka Seng bad hadien katei ka jingkren laïoh ban leit ai khublei lang ïa ki Player da u Kongsan, Symbud Kongsan,ki Nongïalam ka KSU Sengkmie ki nongshah khot Sngewbha bad ki Nongïalam ka KSU Mawlai Circle bad la aiti syndon ha ki Referee ban pynïaid bad sdang ïaka jingïalehkai.
Ha katei ka sngi ki lahduh kata ka Ïaineh ‘B’ bad ka Shillong Labet ki la ïohrah ïaka Song Pisa ba mar 20Hajar tyngka katba kiba wan ar kata ka TES bad ka Tyllilang ‘A’ ki la ïohrah ïa ka song pisa ba mar 10Hajar tyngka.
Ïa ka Most Valuable Player ( MVP ) naka liang ki kynthei la ïoh da ka Samla Larihun Warjri na ka Shillong Labet bad ka la ïohrah ïaka Song Pisa ba 3Hajar tyngka bad naka liang ki Shynrang uba la ïohrah ïa katei ka song Pisa ba 3Hajar tyngka da u Samla Peter Kharshandi naka kynhun Ïaineh ‘B’.
Kum ban shu pyn kynmaw ba ïa katei ka Tournament la plie pyrda haka 8tarik Lber 2021 bad baroh ki kynhun kiba la wan ïashim bynta ki long 26tylli naka liang ki Shynrang bad 10tylli naka liang ki kynthei, ong ka kyrwoh na u Samla Badonbok Malngiang Sports Secretary KSU Mawlai Circle.
Shillong: Ha ka 18 tarik u bnai Lber 2020, ka seng Hynniewtrep Achik National Movement(HANM) Central Body ryngkat bad ki dkhot ka seng na Ri Bhoi District ki la leit ban pynlong ia ka jingtohkit ha ka khyrdop khrong pisa jong ka National Highway Authority of India kaba don ha ka shnong Diengpasoh East Khasi Hills District hadien ba ki la ioh ban pdiang ia ka jingujor halor ka jingshah ktah kti jong uwei u nongniah trok u ba dei u trai jylla na Jowai West Jaintia Hills District kaba la jia ha ka 16 tarik u bnai Lber 2021 ha ka por kumba 12 baje shiteng synnia ha ki nongtrei kiba ju khrong pisa ha kane ka khyrdop man la ka sngi.
Hadien ba ka seng ka la dep ban pynlong ia ka jingtohkit ka la dawa na ka pulit ba ka dei ban kem noh mar mar ia ki briew kiba donkti ban shoh ban dat haduh ban da mynsaw ia une u nongniah trok bad ban beh noh syndon na kane ka jaka kaba ki trei ki ktah.
Shuh shuh ka seng ka la maham ruh ia baroh ia ki barjylla kiba trei kiba ktah ha ki toll gate jong ka National Highway Authority of India ba kim bit ban leh baheh bad pyni bor ia ki trai jyll bad ka seng ka la maham ruh ba lada kine ki barjylla kim sngap ia kane ka jingmaham, ka seng ka la byrngem ba kan leh da kaba tyngeh.
U nongialam jong kane ka seng u la ong, “Ngi kyntu sha baroh ki toll gate kiba don hapoh Meghalaya ia ki non-tribal, sngewbha wat nym pyni da ka bor ia ki paradohki parasnam ki jong ngi.
Lada ka nang iai jia na ka por sha ka por, ngi na ka liang ka HANM, ngim banse ban pyni da ka bor.
Haduh mynta ngi dang burom ia ki non tribal hynrei lada kumne shi kumne ki pyni bor, kan sa poi ka por ba na ka liang ka HANM, ngin sa dat ngin sa shoh ia kine ki non tribal kiba shong ha kane ka Ri baieid ka jong ngi.
Nangne shakhmat lada ngi lap ba kum kane ka jingjia kan jia, na ka liang ka seng ngin leh ia kaba donkam bad ngin nym ailad ia kine ki khyllah jait ba kin leh donbor ha kane ka Ri baieid eh ka jong ngi".
Shuh shuh ka seng ka la ong ruh ba na ka por sha ka por la ju iohi ba lada u non tribal u shah ktah kti bad shoh ia u paradoh parasnam u jong ngi, u lait ban shah kem, hynrei lada u Khasi,  u shoh ia u dkhar tang hapoh shiteng kynta ne shikynta la ioh ban kem noh ia u namar ba ka aiñ, ka  iashah ia ki non tribal bad dei na kata ka daw ba sa jyllei ka jingleh heh jong kine ki non tribal, hynrei ka aiñ ka dei ban iada iangi u trai ri u trai muluk ym ban iada ia u non tribal uba shu wan nangno nangno.
Ka Dorbar Federation of Khasi State ka pynpaw ia ka jingkyndit bad ka jingsngewsih kaba khraw halor ka jingduh noh ia u paia bad u nongbuh bad nongsei kot u Late Bah Peter David Rynjah, 84snem ka rta iba la khlad noh ha ka 18-3-2021.
Ngi dang iai kynmaw ba dang shen I la wan rah ia ki kot ki sla kiba ia dei bad ka khyndew ka shiap ki kur ka thain ri war.
Ngim lah ban klet ia ki jingiaid lang ha baroh shi lynter u pud ka Ri Khasi Jaintia naduh ki snem 1999 bad khamtam ki jingnoh synniang bad ka jingtrei shitom jong i halor kumno ban pyntip sha ngi halor kiba bun ki jingeh jong ka thain Ri War kumjuh ha ka por ba wan thombor ki khar bangla sha ka thain pyrdiwah.
La kha haka 23/12/1936 ha lyngkyrdem,bad ila khlad haka 18/3/2021bd yn pndep haka 20/3/2021,bd ila iehnh shadn ia i kurim bd 11ngut ki khunI trei ha PWD, bad ila shongthait ha u snem 1997 kum u junior engineer, i la bat teng kum u rangbah shnong Lyngkyrdem la bunsien, bad i la bat teng kum u secretary shnong, bad i long ruh u General Secretary jong ka Federation of Ri-War Mihngi Local Dorbar (FORMLD), bad kum u secretary jong ka CCIB, bad Secretary, JAC for demanding pynursla civil sub division.
Ha kum kane ka por ngi pynpaw ka jingsngewlem na ka liang ka Dorbar ki khlieh Nongsynshar, na ka FKS bad na ka FORMLD sha phi baroh kawei ka iing ki kur ki kha jong I (late) Bah Peter D Rynjah.
Ngi sngew dei ban kyntu ia ki bor Raid Mawlieh ki bor Hima Khyrim ba la donkam shisha ban buh ia u mot sah kynmaw na ka bynta une u Rangbah kynthup ia kiwei ki Nongsynshar kiba la khlad dangshen kiba la noh synniang kyrpang ia ka jingiada ia u pud hapdeng ka Ri Khasi Jaintia bad ka Bangladesh.
Khublei,Bah John F Kharshiing,Chairman, Ka Dorbar Ki Khlieh Nongsynshar Ka Ri Hynniewtrep,Adviser Spokesperson, Federation of Khasi States,Spokesperson, FORMLD,.
Ki lad pathai khubor mynta ka sngi ki la sei madan ia ka bamsap kaba 450.75 Klur kaba iadei bad ka Scheme thang light/Kam bording jong ka Saubhagya & Smart Metter bad ka sorkar ba la ialam da ka NPP ha ki Cash Memo ka la pyni ba wat ka Cement ba iathied paitbah Rs.360/- tyngka hynrei la thied ha ka dor Rs.857/- tyngka ynnai ia khein ia kiwei kiwei bad ngi ai khublei ia ka TUR lyngba ka Kong Angela Rangad kiba sei madan ia kane ka bamsap ba shyrkhei hapoh ka jingialam jong ka NPP.Kumta lyngba kane ka khubor kum uwei na ki riew paitbah nga dawa ia ka jinghiar shuki mardor jong u Conrad Sangma kum u Chief Minister jong ka Meghalaya kumjuh ruh u James Sangma kum u myntri bording bad ha ka juh ka por ban thung mardor ia ka kynhun tohkit CBI bad lada kiwei ki nongialam ki don ha ka bor ka jingtohkit kam da long laitluit bad yn da kyrpad ia ki seng synro ha ki dei ban shlon/ther tyngeh ia kane ka bamsap bad lada kin sngap ki dei ban ai da ka Case shapoh Supreme Court la pynkut ka kyrwoh na u Bah Hopestandard Myrthong Sr.
Member BJP.Shillong: U Myntri ba dei peit ia ka tnad bording, haba jubab ia ka mat, ba la wanrah da u Nujorki Sungoh (UDP), halor ka jingkhlad jong ki arngut shipara ha Umsalait West Jaintia Hill, u la ong ba dang ap ia ka kaiphot ba pura na ki pulit bad ka kaiphot post-mortem jong kine ki shipara ki ba khlad na ka jingjia shah bat ha ka bording electric.
Kat kum ka kaiphot na  ka ophis  jong ka Inspectorate of Electricity ka la pynmih ia ka hukum ban pynlong ia kane ka jingjia ha ka 24 tarik u lber 2021, hapoh ka Section 161 jong ka  Indian Electricity Act, 2003.
Ki la iathuh ba ha ka 10 tarik u lber 2021, ki ophisar jong ka Inspectorate of Electricity ki la ioh ia ka khubor ba ar ngut ki heprit ki ba tip kyrteng kum u Ardaban Papeng 10 snem ka rta bad u Pynskhem Papeng 1 snem ka rta ki la khlad noh na ka jingshah bat bording electric.
Ki ophisar jong kane ka tnad ki la hiar mardor  ban jurip ia kane ka jaka ba jia kane ka jingjia bad la lap ba u pin insulator 11 k V u ba la pra, u dei  u ba la pyndait ia u channel jong u post bad shiliang ha ka khyndew.
Namar ka jing pra u pin insulator ka la wanrah ia ka jingtyngkhuh jong ki sainar bording bad u post kaba la wanrah ia ka jing par ka bording electric kaba khlain  ha u post.
La iathuh ruh ba u 11 kV line ha kaba kane ka jingjia ka la jia  ka line ka dei  jong ka 25 kV A Substation  jong ka Summit Digital Infrastructure PVT.La iathuh ruh ha shuwa kane ka jingjia ha ka 9 tarik ka don ka jinghap slap kaba jur ha ryngkat ka jingtied u pyrthat ha ka ba ka lah ban long na kane ka daw ba ka wanrah ka jingpait jong u  pin insulator na ka jingtied u pyrthat.
Shillong: Ka Dorbar Shnong Jaiaw Pyllun kala dawa ia ka Sorkar Jylla bad ia ka Meghalaya Energy Corporation Limited (MeECL) ba kan pynsangeh shisyndon ia ka jingthmu pynlip bording biang (load Shedding) bad ka jingpyn treikam ia ka Smart Meter ha Jylla.
Ka Dorbar Shnong Jaiaw Pyllun kaba kynthup ia ki San tylli ki Dobar, ki la shim ia kane ka rai ha ka jingialang ba kyrkieh jong ka Executive Committee ba long hynne ka sngi palei, kaba iatai halor ka jingthmu pynlip bording biang naduh ka 20 tarik Lber namar ka jingshah otbording ha ka NEEPCO.“Ka Dorbar Shnong Jaiaw Pyllun ka pyrshah jur ia ka jingthmu pynlip bording biang jong ka MeECL bad ngi dawa ia ka Sorkar Jylla ba kan tuklar kloi ia kane" ong u Chairman Bah PD Nongrum bad Secretary Bah S Pariat ha ka kyrwoh.
Kat kum ka jingong jong ki, ka jingthmu pynlip bording biang ha kum kine ki por, kan sa ktah jur bha ia ki samla pule kiban sa iakhun ia ki eksamin bapher bapher naduh ki eksamin SSLC, HSSLC bad kiwei kiwei ki ban sa sdang shen.
Ban iaid lait na ka jingpynlip bording, ka Dorbar Shnong kala ai jingmut ia ka MeECL ba kan sangeh noh ia ka jingpynlut ne pynsyrwa kai ia ka pisa ba ioh lum na ki bill bording jong u paidbah kaba kot da ki phew klur tyngka shibnai.
Ha kajuh ka por, kala kyntu ruh ba ka MeECL ba kan pynsangeh shuwa ia ka jingpyntreikam ia ka Smart Meter ne ki project thymmai ba da ki spah klur ha Jylla ia kiba dang lah ban ap, katba kam pat lah ban pynkhuid ia ka ram ba ka pynsah na ka jing thied bording elektrik na ki kompani bapher bapher.
Ka Dorbar Shnong ka la kyntu ruh ba kan pyndonkam hok ia ka song pisa ba ka ioh na ka Sorkar Pdeng nalor ka ram ka shah ba ka shim na ki Bank ha ka ban siew ia ka ram baroh khnang ba ki Nongshongshnong ka Jylla kin lait noh na kum kine ki jingeh ba mynta.
Nga kum u nong shong Shnong bad u nong kit kam jong ka Shnong Pdeintaloo nga don hangne ban pynshai halor ka jing kynnoh jong kawei ka longkmie haka 18/3/2021, ki ba bun rukom kata naduh ka kam Balang, ka kam Shnong bad ka jingkynnoh ba nga knieh jubor iaka kper jong ka, nga kwh ban pynshai kumne ba haka kam Balang nga ngam dei u nongkit kam ne Rangbah Balang bad ngam don bynta ban ai jaka ia ki khun ka Balang bad ngam dei ma nga ba dei ban ai, bad lada ka kwh ban ioh nongrim iing ka dei ban ia syllok bad ki Rangbah Balang bad ki nongialam jongka Balang,haba iadei bad ka khlaw Balang, ka khlaw Balang ka don naduh ki por mynshuwa bad ka Roimon Siangshai pat ka dang shu dep thied ia ka lyngkha Hali kaba don ha poh u pud u sam jong ka khlaw Balang,kumta haba iadei bad kane katba ka Roimon Siangshai kam pat thied ia kane ka jaka kam pat don hi ruh ka jingiakajia hapdeng ka Balang bad ki trai lyngkha Hali kiba mynshuwa bad iaka pisa kaba ka la kynnoh ba dei ka jingia pynbeit daki nongbat jobcard ba kin kynshew na ki shaka balang dei tad ynda la mih ka jingia kajia kala kylla ktien pat bad kala pan iaka pisa kaba la dep thep sha account balang bad iaka pisa ba ka la pan ki nongkit kam jong ka Balang ki la Siew noh sha ka,bad teng teng namar ba slem pisa ban poi bad khlem update passbook ruh katei ka longkmie ka la kynnoh bun jait bun rukom,haba iadei pat bad u khaw rashon nga ngam dei u nongsam rashon bad ha Shnong jong ngi ymdon Fair Price shop dealer haduh mynta ngi baroh shi Shnong ngi dang ia bam khaw rashon na Lapangap-A Fair Price Shop dealer bad ngam ju sam khaw rashon lait noh tang haka por ba sam khaw u MLA haka por Lockdown haka ba ngi kum ki nongshong Shnong ngi la pyrta ha shuwa ban sam ia u khaw, haba iadei bad ka job card nga thep application ia kiba la don iing don sem ngi thep thymmai khnang ba kin ioh bylla sngi lem lyngba ka ne ka scheme bad ia ki jing don job card don kawei kaba duna dkhot met bad don ki iing kiba iaphet lok ki leit sah pat sa iingkmie.
haba iadei pat bad ka certificate nongshong Shnong u Rangbah Shnong u ju sign bad phah pyndap pat ha nga lada ki rah Voter ID ngan pyndap bad lada kim don ID ngam ju pyndap hi ruh, ka jingbakla hangne ka long ba maka ka Xerox ia kawei kaba la dep seal bad sign u Rangbah Shnong bad ka pyndap hi pat ia bun tylli ki kyrteng bad ka seal bad sign u Rangbah Shnong ka paw zerox kumba la kam katei ka longkmie.
Ia ka BPL pat kala kynnoh ba ngam ai iaka, kaba bakla ka long ngam pat long u nong kitkam Shnong ha kitei ki snem, kumta ha phi kiba iadon bynta ban thad bad kynnoh khlem nongrim ia nga bad ia ka Balang kalong ka bym lah ban pdiang.
Haka juh ka por ngi pynrem jur ia katei ka longkmie bad ngi kum ka Balang ruh ngim lah ban pdiang kumba la kynnoh.
Kata Ka shnong te dei Ka balang shnong nga sngew ba pyniaid hi Ka balang.
La khlad noh I Mr Peter David Rynjah, ba shong ba sah ha Laitlyting, Lyngkyrdem, ha ka 18-03-2021 bad ka jingleit on tep don burom, kan long ha ka 20-3-2021 ha u lum jingtep, ka Balang Presbyterian, Lyngkyrdem, ha ka por 2.00 PM.HaKi Nongsynshar Shnong,Nongsynshar ba don burom,Ka bording elektrik ka dei kawei na ki jingdonkam ba kongsan jong ki paid nongshong shnong bad ka dei ka marbam ba kongsan.
Katne ka jyrsieh ka tnat shalan bad pyniaid bording jong ka Jylla bad khlem pep kane kan ktah ia ki nongshong shnong ha ki por ban wan nangne shakhmat.
Ka bai bording kan kiew kum u roket bad ka jingduh bording kan iai long lynter tait.
Hato kam dei mo ba ki Dorbar shnong kiba im ba trei na ka bynta ka bha ka miat ki nongshong shnong kin iapyrkhat lem na ka bynta u paid nongshong shnong u ban sa shah ktah na ka jingkiewdor bad jingduh bording?Sa kawei bad kaba kham kongsan lada ki engineer MeCEL, kiba bun mynta ki dei ki trai Ri kiba treishitom bad iaksaid ba kane ka tnat kaba dei ka nongkynti jong ngi kan neh, kim ioh ka jingkyrshan na ki nongshong shnong ka la shitom bad khala khala kane ka tnat kan sa leit sha ki kti ki heh saipan company na bar ri.
Ngi kynmaw kum ki khun ka Ri ba naduh SESU ha Secretariat Hill haduh Byrni ki khyndew jong ka MeSEB shano kine kin poi lada la lilam ia ka MeSEB sha ki kaia ne ki heh saipan na bar ri?Nga kyrpad ia ki Dorbar Shnong ban shim khia ban iakren, iakhih bad tuklar halor kane ka mat.
Khublei.
Ki nongtrei ophis sorkar ha Japan, ki la shah pyn shitom, namar ba ki mih kloi, da ar minit napoh ophis jongki.
Kitei ki nongtrei, ki shah pynshitom ha une u bnai  Lber, ba ki mih ar minit shwa ban kut ka por trei bad kitei ki shah pynshitom, da kaba shah khate tulop bad katei ka jingjia, ka dei ha  Funabashi City Board of Education ha Chiba Prefecture.
La lap da katei ka ophis jong ka Board of Education, ia ki 316 ngut ki nongtrei, kiba mih khlem pat dei por, na la ki kam jongki, naduh U Jymmang 2019 haduh U Kyllalyngkot 2021 bad kitei ki mih tang ar minit, shwa ban kut ka por trei kam, namar ba ki kwah ban poi kham kloi sha iing bad ban ioh da ka bos, kaba iaid kham ha shwa.
U counsellor, jong katei ka tnat ruh, uba peit ia ka jing poi biang por ki nongtrei, ula shah pyn shitom, namar ba u thok ia ka por mih jongu, na ophis, ha kaba u pyni, ba u ju mih ha ka por 5:15 janmiet.
La iathuh ba u counsellor, u shah ot tulop lai bnai kynthih, ha kaba la ot shi bynta na ka shiphew bynta ka tulop, kaba u dei ban ioh.
Ki nongtrei, ki iathuh ba ki mih kloi da ar minit, namar ba ki kwah ban poi iing kham kloi bad ki iathuh ba ka bos, kaba nyngkong, ka mih ha ka por 5.17 baje janmiet; katba lada ki duh ia katei kin hap ap tam, sa shiteng kynta, ha shwa ba kawei pat ka bos, kan mih ha ka por 5.47 baje janmiet.
Ki stad saian, ki dang pyrshang mynta ban lum ban lang ia ka DNA jong ki 6.7 million ki symbai jong ki briew bad kiwei ki jingthaw bapher jong ka pyrthei, ba kin leit buhai shnong sha u bnai, lada jia ba ka pyrthei, kan duh noh ha ki snem ki ban sa wan.
Ki saiantis, ki ioh ia katei ka buit, na ka iing lieng jong U Noah, kaba long katba kum ka jingthoh jong ka Baibl, hynrei ha kane ka kynti, ka iing lieng, kan nym long shuh ha pyrthei, lane halor jong ka um, hynrei, kan dei ha ka met jong u bnai.
Ha katei ka iing suin, kin don ki symbai lane ki pylleng jong ki 6.7 million, ki jingthung bapher, ki symbai jong ki mrad, ki dohkha, ki dohum bapher, kiba don ha ka pyrthei.
U bnai, u don ki jaka kiba biang bha ban buh ia kitei ki symbai, ong ki stad saian.
Ia kitei ki symbai, yn pynher da ki robot, ba kin leit hiar ha u bnai, ban thaw ia katei ka iing ha u bnai.
Ynda la dep ban leit buh ia kitei ki symbai, yn sa ai ia ka jingshit bad ka jingshai ha utei u met bneng.
U Jekan Thanga, uba dei  stad jong ka University of Arizona, ki dang pynkhreh mynta ia katei ka iing bah, ka ban kiew sha u bnai bad la antad, ba yn donkam ia 250 tylli ki roket, ba kin her sha u bnai, ban leit buh ia ki symbai bad ban thaw ruh ka iing bah.
Da ki billion tylli ki khniang kynsha, kin leit rung ha ka Ri America, ha u bnai Iaiong, u ban wan.
Kitei ki khniang, ki la shong syaid ialade shapoh ramew, ha ki 17 snem ba ladep bad mynta, ka la dei ka por, ba kin mih pyrthei, ong ka khubor.
Kitei ki khniang kynsha, ki dei kiba la tip da ka kyrteng cicadas bad kin sa pynshlei mam ia ka nongbah New York bad ka Georgia.
Ka kotkhubor,  The Conversation, ka iathuh ba ki stad saian, ki kwah bha ban iohi da la ki khmat ia kitei ki khniang, hynrei, ka long kaba eh ban iohi ia ki ha ryngkew, namar ba ka shimpor kumba 20 snem, ba kin mih pyrthei.
Kitei ki khniang, la tip, ha ka ktien jong ka saian, da ki  Brood X.Kitei kin mih pyrthei bad shang shnong, na ka bynta shi bnai eiei, namar ba kitei kin dei ki sngi, ba kin ia poi kha bad kin pynmih ruh ia ka sur, kaba halla bha, ban ia wad ia la ki jong ki jong ki jur.
Hadien ba ki la ia poi kha, ki kynthei, kin sa leit kha pylleng ha ki tnad bad hadien kata, kito kiba heh, kiba kynthup ia ki shynrang bad kynthei, kin sa iap lut ploin.
Mar ia kha pylleng, kitei ki pylleng, kin hap ha madan bad kin rung shapoh niamra bad kin kylla jingim bad kin shong shapoh ramew bad hangtei kin heh kin san, na ka bynta 17 snem kynthih.
Ka seng samla shnong nongmensong ka sngew khia halor ka jingpynmih ha ki lad pathai khubor (Facebook, whatapps bad kiwei kiwei) ba ka don kata ka headquarter jong ka seng Rot Association of Meghalaya hapoh u pud u Sam jong ka shnong Nongmensong katkum ka kyrwoh ba la phah na I kong I Kharmuti president , P.Mylliemngap Secretary bad I D.Mawlong Publicity Secretary.
Kane ka long ka jingdawa jong ka Seng Samla Shnong nongmensong halor kane ka seng.1.
Hato ka don seh kum kata ka headquarter ha Nongmensong??2.
Mano ba ai jingbit ia ki ban buh office ha u pud u Sam ka shnong Nongmensong??Ka seng samla kam shym la shong kli kti naduh ka sngi ba la mih kane ka khubor, ka la wad jingtip ha kine ki sngi hynrei ym shym la don kum kata ka headquarter.
Bad ngi khein ba ka dei ka seng beàin khlem jingtip ka Dorbar Shnong bad kane ka khubor ka ktah ia baroh ki ba shong ba Sah ha Shnong Nongmensong.
Samla P.Warjri , PresidentSamla C.kharmawphlangGeneral Secretary.
Shillong:Ki pulit ka Pynursla, ki la ioh bat ia ar tylli ki bike, kiba shu tuh na Wahkdait, ha ka por 7.30 mynta ka step bad kitei ki dei kiba don ia ki number OD 04 E 9447 bad ML 05 G 1066.
Haba ki iohi ia ki pulit, ki saw ngut kiba rong tuh ia kitei ki bike, ki la phet krad sha khlaw bad iehnoh ia ki bike shadien.
Ha ka jingbeh thong, la ioh kem ia uwei, uba kyrteng U Pynshai Rani, uba dei uwei na kiba donkti ha shibun bah ki kam thok.
Ki pulit, ki dang wad ia kiwei pat kiba donkti ha katei ka kam tuh bike.
Don ar tylli ki ejahar ha Mawlai, halor ka jingjah kitei ki bike, ong ka khubor na U Superintendent of Police, East Khasi Hills, Shillong.
Kitei ki bike, ki dei kiba thmu ban die tuh sha Bangladesh.
Nongpoh: Ki paidbah hapoh ka Shnong Umdem kaba don hajan ka shnong Maikhuli kaba dei kawei na ki shnong khappud Ri Bhoi bad kaba hap ha Jirang Constituency, ki la hap ban shong dum mynta la lai snem kynthih khlem bording.
Kumba la iathuh da u Silva Sangma, Secretary shnong ka Umdem, u la ong ba ki paidbah hapoh katei ka shnong kim banse ban shu shong khlem bording mynta la lai snem, kata ka dei tang namar ka jingshah iehbein ha ki nongtrei ka tnat sam bording, namar naduh ka por ba sniew u Transformer ym shym la don kiba wanpeit wan khmieh, bad kumba ka long mynta lei u la sop tang da ki niut ki nier.
Ki briew katei ka shnong, ki la ong ba wat hapden ba katei ka shnong kam don bording, hynrei ki la don kumba 37 tylli ki longiing kiba ka bai bording ka wan poi beit bad nalorkata ki la don kumba 11 tylli ki longiing kiba la dei ban ioh bording lyngba ka skim baduk (BPL), hynrei la shu wan pyndait tang ia ki meter.
Nongpoh:Ki Longkmie kiba don hapoh ka kynhun kaba la tip kyrteng kum ka Iasnohlang Village Organization, Umroi Madan, myn hynnin, ka sngi ki la iamih ryntih, na ka bynta ban leit pynkhuid ia ki bynta ba la jaboh palat hapoh ka Jingkieng Fly over kaba don ha Umiam, kiba bun na kitei ki jaboh ki dei ki Bitor kyiad, kaba la bret na ki nongdih kiba ju mlien ban leit shongkai hapoh katei ka jaka.
Ia katei ka prokram ki Longkmie hapoh ka Iasnohlang VO, la iatreilang ka Dorbar shnong Umroi Madan, ia kaba la kyrshanlang ruh da ka Synjuk ki Rangbah shnong Umroi-Umiam area, ha kaba ki riew rangbah kiba don ha katei ka sngi, ki kynthup ia u Bah B.J Kharshandi, ADC ka Ri Bhoi kum u kongsan, nangta kiwei pat, kiba kynthup ia u Raja Brahma, BDO Bhoirymbong Block, u Bah Sen Thabah, Chairman ka Synjuk ki rangbah shnong, u Bah P.B Sylliang, Secretary lem bad kiwei ki riew rangbah ka thain.
Haba iadei bad katei ka jingleit pynkhuid ia katei ka Jingkieng Fly over, ka Kong L.Malai, President katei ka VO, ka la ong ba ka nongrim kaba la pynlong ia katei ka Village organization ban shim ia katei ka sienjam, ka dei hadien ba ki la iohi ia ka jingjaboh ha katei ka jaka, kaba la wanrah ia ka jingisaitmet bad ka jingijli.
Katei ka Longkmie, ka la ong ruh ba ka jingleit pynkhuid jong ki ia katei ka jaka, ka long ban wanrah ia ka khuid ka suba hapoh katei ka Jingkieng fly over kaba nyngkong eh ha ka jylla bad lyngba katei ka Jingkieng fly over, la lah ban iohi ia kiba bun ki bynta ba itynnad jong ka Umiam.
Kiwei pat ki nongkren, kata naduh u Kongsan, ki rangbah shnong lem bad kiwei, ki la ai ka jingiaroh ia ki nongialam katei ka Village organization, kiba la shimkhia ban leit pynkhuid ia katei ka jaka, na ka bynta ban wanrah ia ka khuid ka suba ha katei ka jaka.
Shillong:U Myntri ba dei peit ia ka tnad bording u James K Sangma, haba jubab ia ka jingkylli u bah George B Lyngdoh (Congress), u la iathuh ba ka jingpyntrei kam ia ka jingmap ram ba shisien lane ka One Time Settlement skim, ka long ban iohbiang ia ka bai ding, kaba sah bun.
U la iathuh ruh ba ki nongthang ding, kiba la wan shakhmat ban shim ia kane ka jingailad lyngba ka One Time Settlement skim ki long 3152, ha kaba haduh ka 28 tarik u Rymphang 2021, la ioh lum T.19,02, 47,452.00 /- ia ka bai ding kaba sah.
Haba jubab ia ka jingkylli bynrap u Myntri u la ong ba ka bai ding, kaba sah baroh ka long T.544 klur bad ha dien ka 31 Lber 2021 ka MeECL kan leit ban ot naphang ia kito ki meter kiba khlem siew ia ka bai thang ding.
U myntri, ula ai jingkhein ruh ia kito kiba siew bai thang ding bad kitei ki kynthup ia T.7,25,45,196 ha Ribhoi District, T.64,47,402 ha East Khasi Hills District, T.42,15,570 ha West Khasi Hills District, T.35,005,375 ha South West Khasi Hills, T.64,35,576 ha East Jaintia Hills, nangta T.9,47,27,905 ha West Jaintia Hills, T.13,14,162 ha East Garo Hills, nangta T.1.12,400 ha West Garo Hills, nangta T.1,89,583 ha North Garo Hills bad nangta sa T.7,29,303 ha South West Garo Hills bad nangta ka South Garo Hills, kam shym la siew satia tang shi naia ioh, ha katei ka jingsiew ia ka bai ding kaba dang shah jong ka tnat MeECL.Shillong: Ka Dr Ampareen Lyngdoh kaba dei ka nong mihkhmat jong ka seng Congress, ka la ai da kaba tyngeh ia ka NEEPCO kaba la phah da ka jingthoh sha ka Sorkar Jylla, ba ka dei ban pynduna noh ia ka jingsam bording ha ka jylla Meghalaya lada ka sorkar kam lah ban siew noh ia ka ram kaba ka shah ha kane ka Kompani ai bording ha ka thaiñ shatei lam mihngi jong ka Ri India.
Haba kren sha ki lad pathai khubor, ka Dr Ampareen Lyngdoh, ka la ong ba ka long kaei kaei kaba sngewlyngngoh bha, haba u Myntri Rangbah ka jylla, u Conrad K Sangma, u la kular ba ka Sorkar jong u kan pynkhuid lut phar ia kane ka ram kaba ka jylla ka shah ha kane ka kompeni sam bording; hynrei ka long pat kaei kaei kaba sngewlyngngoh ban iohi pat ba ka NEEPCO ka la phah pynban da ka jingthoh sha ka sorkar jylla ba ka dei ban pynkhuid noh ia ka ram thied bording ba ka jylla ka la shah ha kane ka kompani kaba la kot kumba 300 klur tyngka.
Ka Kong Ampareen ka la ong “Ngi kyrmen ba kan nym don shuh satia kane ka jingpynlip bording ha ka jylla bad ba ka Sorkar ka dei ban long shai bad kren shai hakaba iadei bad kane ka jingioh notis ka jong ki khnang ba u paidbah un tip ia ka jingshisha ha kaba iadei bad kane".
Jowai: Kawei ka longkmie kaba la tip kyrteng kum ka Roimon Siangshai, kaba na ka shnong Pdeintalo jong ka thain khappud Lapangap bad Karbi-Anglong, ka la ujor Ejahar pyrshah ia ka Balang Catholic Pdeintalo da kaba kynnoh ba katei ka Balang ka la sei ia ka pisa jong ka napoh bank Account ia kaba ka la ioh kamai, na ka kam bylla 100 sngi lane ka MGNREGS.Katei ka longkmie ka la mih shakmat ban ujor haduh lai tylli ki ejahar pyrshah ia u Secretary Shnong uba bat ruh ia ka kam Secretary VEC, u ma, Telmi Dkhar halor ka pyndonkam bakla ia ka bor halor ka kam sam khaw rashon bad ai Job Cards, kawei pat pyrshah ia utei u Secretary Shnong bad dkhot shnong u ma Telmi Dkhar bad u para kur jong u, u Pyrkhat Dkhar halor ka jingkynnoh ba kitei ki arngut ki la knieh jubor ia ka jaka jong ka bad kawei pat pyrshah ia ka a Balang Catholic ha kaba utei u Telmi Dkhar u long kum u rangbah ha katei ka balang bad uba dei ruh u Nonghikai Skul SSA.Ha ka jingujor jong ka halor ka kam sam khaw rashon bad ai Job Cards katei ka long kmie ka la kynnoh ba naduh u snem 2014 haduh mynta ym shym la ai khaw BPL satia ta ka Eiporlang Siangshai.
Ka la pynpaw ruh ba katkum ka kyndon jong ka MGNREGA tang kawei ka Job Card ha kaweika thliew iing katba ha katei ka shnong u Secretary VEC uba dei ruh u Secretary Shnong u la pynioh Jobcard haduh khamta ia kiba ha iing hasem jong u u dang pynioh haduh 2 tylli ki Job Card ha kawei ka longiing.
Shuh ha kaba iadei bad u khaw baduk ha kane ka por Lock Down ba la dep, u la sam tang sha ki para kur bad ka jait shylla, la kynnoh katei ka longkmie.
Utei u Secretary Shnong u la kren kop ruh ban pyntyrkhong koit ia ka jait jong nga ha kaba ia kane ka jingkren jong u la sakhi ruh da u Rangbah shnong ka Lapangap A, la kam katei ka longkmie.
Shuh shuh ka la kynnoh ba haba pan ia ka Certificate Shnong, utei u Secretary Shnong um ju ai bad lada u ai ruh u ai pynban da ka Xerox copy katba ia kaba u la soi hi da u khulum um ju ai.
“U la leh jubor halor ki jaka puta jong nga da kaba tih um hapoh ka kper jong nga bad pynjaboh ia ka pynthor kba jong nga", la ong katei ka kong Eporlang.
La kynnoh shuh shuh ba ka pisa kaba ka la ioh kamai na ka kam bylla 100 sngi u la ot noh haduh T.5093.00p bad um shym la pynphai shuh haduh mynta.
Shuh shuh ka Khlaw Balang Catholik kaba la rai ban ai jaka shna iing ia ki bym don jaka, la ai tang ia ki para kur jong u.
“Utei u Secretary ka shnong u la shim hi ia ka bor baroh ha lade tang namar ba u Rangbah Shnong udei u briew u bym don satia ka jingnang jingstad", la pynpaw katei ka longkmie bad kyrpad ruh ia ki bor pulit ban tohkit bniah ia kane ka jingeh jong ka bad kiwei pat ki para shnong ha kaba iadei bad ka jinglehbor jong utei u Secretary Shnong pyrshah ia ka hok jong ki.
Ka pyrthei kulmar.
Ka jingsylla pyrshah ïa ka Sorkar Jylla ::: Kane kadei ka jingkyang jong ngi kiba shah ban beiñ; kadei ka jingpyrta jong ngi kiba shah ïuhroit!Pararot,Ka por ka dawa ba ngin ïeng tylli kawei.
Ka jingïakhun jong ngi ka long ban ïoh ïa ka jingïada ba pura.
Ki jingeh kiba ngi ïakynduh ki lah neh da ki phew snem mynta bad ngi dei ban ïakhun haduh ba ka Sorkar kan pynbeit noh ploiñ ïa kiei kiei baroh; ym da kaba shu trei thurmur bad thohmut thohmat, hynrei ka dei ban pynbeit lut ploiñ na sdang ha kut.
Ka jingïakhun ka lah sdang bad kaba donkam mynta ka long ban nang pynkhlaiñ shuh shuh ïa ka jingïakhun.
Ha kane ka jingïakhun, ngi donkam ruh ban phai dien kumno ngi sdang ïa ka jingïaleh jong ngi bad ha kane ka rukom kan nang ai bor ai mynsiem ïa ngi ba ngin ïakhun haduh ba ngin da ïoh ïa ka jingjop bad ban weng noh shisyndon ïa ki jingeh jong ngi baroh.
Mangi kum ki nongïalam jong ka Rot Association of Meghalaya lyngba kane ka pyrta, ngi pynsngew hakhmat u Myntri Rangbah jong ka jylla, u Conrad Kongkal Sangma ha kaba ïadei bad ka hok kamai ja kpoh jong ngi lane ka “right to livelihood" ba ngi ruh kum ki ‘thei nuti ngi dei ban ïoh katkum ba la pynkhamti ha ka riti synshar jong ka Ri.
Ngi pynsngew ruh ha u Myntri Rangbah ba lada ka Sorkar Jylla kam kloi ban ithuh noh da ka aiñ ïa ka kam khaïi met ha ka jylla Meghalaya, kan sa poi ka por ba ha kum kane ka juk kyrduh kam, u duk u suk – u rangli u juki kin ïap ei baroh.
Bad lada kum kane ka apot kan wan jia ha kane ka jylla jong ngi, ki nongbahkhlieh kin long ki nongthawaiñ ka jylla hi.
Ngi kyntu ïa u Myntri Rangbah ba un shim khia ïa kane ka mat kaba la shu sahkut sah hajuh shi hajuh bad ban pynurlong noh shisyndon.
Lada ka Sorkar Jylla kam sngap pat ïa kane ka jingdawa ka jong ngi, mangi kum ka synjuk ngin ïaid shakhmat ha kaba ngin ujor syndon da ka Public Interest Litigation (PIL), hakhmat ka Meghalaya High Court.
Ka Rot Association of Meghalaya, ka synjuk jong ki ‟’thei nuti bad ki ‘rang die met ka khot ka wer ïa phi ki pararot baroh ban ïasnoh kti lang bad ïadon ryngkat ha ka jingïaïaid paidbah ka ban long ha ka 1 tarik u Ïaïong, 2021 ha ka por 12 baje shiteng synñia na Mawïong Rim sha Nongmynsong ha kaba ka synjuk kan ai jingpynshai ïa ka nongrim ba ka ïeng.
Ka RAM ka khot sngewbha ruh ïa ki nongïalam jong ka STIEH bad HNYF (Women’s Wing) bad kumjuh ruh ïa I Pastor Dunai, Adelbert Nongrum bad Allantry Dkhar ban ïadon ryngkat.
Sngewbha message ïa ngi ha ka Telegram group jong ngi (@RotAssociationOfMeghalaya) lada phi kwah ban ïakren ïasyllok bad ngi ha rynsan jong ka internet.
Khublei!I.Kharmuti (President), P.Mylliemngap (General Secretary) & D.Mawlong (Publicity Secretary)Rot Association of Meghalaya (RAM)Headquarters: Nongmynsong, Shillong – 793019Meghalaya, East Khasi Hills – IndiaLada kiwei ki don ka lad kamai balei kine ki thei die met kin duh lad?Leh ki kam ki bym hok pan pat ia ka hok.
Shillong:Ha ka jnglehkai jong ka Women’s Senior One Day Trophy kaba la ialeh mynnin ka sngi ha Chennai, ka kynhun ba na Meghalaya ka la hap ban mad ia ka jingrem sa shisien pat ha ka Delhi ha kaba ka la shah rem haduh 285 run, hadien ba ka Meghalaya ka la hap ban ap bad kawang bol ha ka kylla step da ka jngjop jong ka Delhi ia ka toss bad ba ka la lah ban pyndep ia ka 50 over da ka jingbuh thong ia ka Meghalaya haduh 332/2.
Ka nongplie ia kane ka match ka Shweta Sehrawat ka la ioh ban kamai haduh 118 run ha shuwa ba ka nongkawang jong ka Meghalaya ka Captain Debasmita Dutta (1/56) kan ioh ban pyn khyllem ia ka, kaba la bud nadien ka Vandana Cha turvedi kaba la shah mait ha ka Neelam Roy (1/62) hadien ba ka la lah ban kamai 58 run.
Kine ki nongtied jong ka Delhi ki la lah ban ia kamai lang 139 run ha shuwa ban liem noh iwei na ki bad kine shi paralok ki la pynioh la kumno kumno hynniew run ha ka shi over.
Shipor, ka Meghalaya ka la lah ban pynsuki ia ka rukom kamai jong ka Delhi hynrei kam shym la lah ban pynneh ia ka rukom pyrkhing jong ka, ha kaba bud jong ka jingkhyllem noh jong ka nongtied ba lah duh jong ka liang pyrshah.
Watla ki la don katto katne ki jingkylla ha ka Meghalaya, hynrei kane ka kynhun ka dang shem jingeh shibun ha ka rukom tied bol jong ka, namar ym shym la don mano mano ba la lah ban tied 10 run shaneng bad namar kane ka lah ban pynphai tang 47 run da kaba liem lut baroh ki wicket.
Lai ngut ki nong tied kiba la kamai 9 run ki la shah mait ha ka Dutta, ka Sanchisa Sangma bad ka player ba nabar ka Rajni Lodhi.
Sa lashai ka sngi ka Meghalaya kan sa iakynduh sa bad ka Tamil Nadu.
Shillong: Ha ka sngi rakhe burom ia ki kynthei ka 06 tarik u Lber 2021, ka Seng Longkmie Umpling kaba la iashim bynta da ki spah ngut ki kmie jong kane ka shnong ka la ioh ban rakhe ia kane ka sngi ba kyrpang jong ki ha ka iing Dorbar jong ka Shnong.
La pyniaid ia kane ka program da i Treasurer ka Seng i kong Alvarina Nongkynrih, ha kaba ki la pynlong shuwa ka jingsngap jar kaba 2 minit ia baroh kiba la khlad noh ha u snem ba la dep kynthup ruh ia u MLA Bah David Nongrum.
I President ka Seng i kong Naomi Lyngdoh i la ai jingkren halor ka phang “KI KYNTHEI KUM KI NONGIALAM BAN JOP BAD TUR SHAPHRANG HA KA PYRTHEI COVID 19".
La ioh ruh ia ka report treikam ka seng na i General Secretary, kong Aida M Syiemlieh bad khamtam ia ka jingnoh synniang jong baroh ha ka por Lockdown bad ka jingdon jong ki Quarantine Centre hapoh shnong.
Ka la don ruh ka jingrwai pynsngewtynnad na i kong Catherine Pyngrope bad kumjuh ka jingiamir jingmut kiba la ioh pynpaw shibun ki phang ki ban rah pat sah ka bor ka shnong.
Ha ka jingiathir jingmut halor ka theme jong ka International Women’s Day “CHOOSE TO CHALLENGE" ki longkmie ki la pynpaw ka jingpyrshah kaba jur ba ka Pisa kam dei ban rai ia ka lawei jong ka pateng ki khun ki kti bad bym dei ban kmen thoh-hoh ia ka pisa ioh-ei ha ka por ilekshon kan ban long pynban ka jingtim ia ka iing ka sem.
Ki la pynpaw ruh ba ha kane ka ilekshon shiteng samoi ha ka Constituency ka Seng Longkmie kan peit pyrman bha ba ioh don ki jingthied vote da ka pisa bad lada lap ba don kum kita ka seng kan kem lane shondur bad aiti sha ki bor ka ain.
Ka Seng ka pynpaw ka jingsngewnguh kaba khraw ia u Bah Pyniaid Sing Syiem, u Chairman ka KHADC uba la ai sngewbha ha katei ka sngi ia ka Sanction Order kaba 5 lak tyngka na ka Chief Minister Special Development Fund na ka bynta ban shna ia ka ophis treikam jong ka seng.
Ka Seng ka phah ia ka jingkyrkhu kyrdoh, ka jingkitbok kitrwiang ia u Bah Pyniaid Sing Syiem uba la ju ai ka jingiarap na ka por sha ka por bad khamtam ha ka por Lockdown uba la noh synniang shibun ia ka Quarantine Centre jong ka shnong.
La pynwai ia katei ka program da ka jingai khublei pynwai na i kong Riverine Pyngrope.
Ka sorkar India, mynta ka sngi, ka kren shai ba kam don jingthmu satia ban pyn trei kam, ia ka  National Register of Citizens (NRC) ha ka ri baroh kawei.
U Nityanand Rai, myntri khynnah ka sorkar India, haba jubab mynta ka sngi ha  Rajya Sabha, u iathuh ba ka sorkar India, kam don jingthmu ban pyntrei kam ia ka NCR ha ka ri baroh kawei.
“Haduh mynta ka sorkar India, kam shym don satia ia ka jingthmu ban pyn trei kam ia ka  National Register of Indian Citizens ha ka ri baroh kawei" ong U Rai, haba jubab, da ka jingthoh ha iing dorbar Rajya Sabbha.
Ia ka NRC, la thoh ha Assam, ha ka jing bthah jong ka Supreme Court bad ha  ka por ba la pynmih ia ka kaiphod ba pura jongka, ha U Nailar, 2019, ki don 19.06 lak ngut kiba la shah kyntait noh, na ki  3,30,27,661 ngut kiba thep kyrteng.
Ka NRC, ka dei ka jingthoh, kaba pyni ia ka jingdon ki nong India ba pura ha Assam.
U Rai, u iathuh ruh ba ha ka kyndon jong ka  Citizenship Act, 1955 bad ka National Register of Indian Citizens, kam don satia ka jingbthah ban buh ia ki jaka set ia ki briew.
Shillong: U Symbud myntri rangbah ka jylla u bah Prestone Tynsong, u ba peit ruh ia ka tnad ri jingri, ha ba jubab ia ka phang iakren lyngkot ha ingdorbar ba la wanrah da u bah George B Lyngdoh, u la ong ba kane ka jingujor ejahar jong ka seng na Delhi, ka dei ka bym don nongrim namar ba ha ka jylla Meghalaya kam shem la don ka jingkhang ban shoh doh bad kam shem ladon kano kano ka jingpynkhein ia ka ain.
U la ong ruh  ba shen  yn sa pynlong ka jingialang bad  ki bor District, ban bthah ia ki ba shuwa ba kin pdiang ia ka jingujor ejahar ki dei ban da bishar bha shuwa la ki don nongrim ne em.
U la iathuh ruh ba u la dep ban ia kren bad u Superitendent of Police jong ka Ribhoi ba “Balei ban pdiang ia ka jingujor Ejahar kaba na Delhi ha ka ba kim tip eiei ia ka Prevailing Regulation Act  ka ba don ha ka jylla Meghalaya".
U bah Prestone u la ong ruh ba ha ka ba iadei bad ka iew die masi ha Baridua, Khanapara RiBhoi District, yn sa khot ia ka jingialang ban lah ban weng ia kane ka jingshah khang khyrdep kane ka iew diemasi.
U bah Prestone u la iathuh ruh ba hadien ka jingpynkiew ia ka dor jong ka dohmasi, u la khot ia ka jingialang bad ki Khasi Jaintia Butcher Assiociation ha ka ba na ka liang jong ka Assiociation ki la wanrah ia ki mat jingeh ha khmat u Myntri.
Kawei ka long halor ka jingbymdon ka Regulated Market bad kawei ka long mano ban pyniaid beit, ia kine ki iew die masi, kumba long mynta ki iew ki ba don  hapoh  ki sixth schedule ki dei kiba hap ha ka jingpeit jong ki District Council.
Ka District Council ka lah ban shna ia ki iew ha ryngkat ka jingmynjur lang jong ka Hima Mylliem bad ki nongialam shnong.
U la ong ba ka sorkar ka la don ka jingtip ba ia ka iew die masi dang shen kala shah ujor ejahar da ka Jan Foundation na  Delhi, ha kaba kane ka case ka dang don ha District court Nongpoh bad yn ym kwah ban ong eiei halor kane.
Ha ka ba iadei bad ka iew, u myntri u la khot ia ka jingialang ia u CEM ka KHADC bad u Syiem ka Hima Mylliem ban ai jingmut ba ki dei ban wanrah ia ka rukom pyniaid kaba biang, na ka bynta kane ka iew, na mar ka kam jong ka sorkar jylla ka lah tang ban buh ia u doctor veterinary  ban peit ia ki masi ha kane ka jaka.
U la iathuh ruh ba kum ki shalan, ki doctor hangne ki ai ia ka Health certificate ban rah sha ki jaka ba dei ban pynpoi ia kine ki masi bad la leh ia kane kat kum ka prevention on cruelty Act.
U myntri u la bthah ruh ia ka KHADC bad ka Hima Mylliem ban wad jaka da kawei ban shna ia ka iew die masi  kaba pura namar ba kane ka jaka ka ba don mynta ka la long ka ba khapngiah.
Halor ka jingkhaii beain ia ki masi sha ka  Bangladesh,   kaba la wanrah jingduna ia ka doh masi ha ka jylla, u la iathuh ba barabor kane ka tnad ka ju pynlong ia ka jingialang bad ki SP, ki DC ha ryngkat ki BSF ban khanglad ia kane ka jingkhaii beain.
Ha ka jing pynkhreh ia ka elekshon sha ki saw tylli ki jylla bad kawei ka jylla rit, ka Election Commission, ka la ioh kurup pisa bad kiwei ki tiar kiba long beain, kaba la kot sha ka T.331.47klur.
Ka elekshon jied nong mihkhmat sha ki dorbar Jylla, kan long ha  West Bengal, Kerala, Tamil Nadu bad Puducherry.
Ka jingkhein, ba la pyllait da ka Election Commission, ka pyni ba ka la ioh kurup ia T.127klur na Tamil Nadu, nangta sa T.112.59klur na West Bengal, nangta sa T.63klur na Assam, T.21.77klur na Kerala bad T.5.72klur na Puducherry.
Ha Tamil Nadu, la ioh kurup ia ka pisa kaba T.50.86klur bad nangta sa ka ksiar bad kiwei ki mar remdor kaba long T.61.04klur, ha Assam, la ioh kurup da ka kyiad kaba long T.17.25klur bad ka Assam, ka wan bun eh, ha ka jing ioh kurup ia ka kyiad bad nangta ha  West Bengal, la ioh kurup da u droks, kaba long T.47.40 klur.
Jowai:Ki paidbah nongshong shnong ka dong Khliehrymphum, Ladthadlaboh (shadien Polytechnic) khamtam eh ki samla shynrang bad ki rangbah ki la ia mih paidbah ban shna hi ia u surok u ban khlad na u surok Kiang Nangbah – Dulong Road shapoh katei ka dong.
La shna ia ka bynta ban rung shapoh katei ka dong namar ka jingsniew palat.
La pyndonkam da ka dewbilat, shyiap bad maria bad ia ka jinglut baroh la synniang da ki nongshong shnong ka dong.
U rangbah dong u ma Stranger Lamare uba la lamkhmat ia katei ka jingtrei ia utei u surok u la ai khublei ia baroh ki dkhot jong ka dong kiba la noh synniang bad ki ba la mih paidbah ruh ban iatreilang ban pyndep ia ka bynta jong utei u surok.
Ka dong Khliehrymphum kadei ka dong kaba dang hap hapoh ka jingpeit ka Dorbar Shnong Ladthadlaboh bad ka dang long ruh kaba la bun ki thliew iing hynrei u surok uba jrong kumba 3 km tam u long u ba sniew palat khamtam eh ha ka por lyiur ba jur u slap.
Na ka liang u ma Stranger u la iathuh ba na ka liang ka dong ka la dep ai jingthoh sha u local MLA ban kyrpad ia u ban pynioh skim na ka sorkar ban trei ia utei u surok bad u don ka jingkyrmen ba u Local MLA un sa shimkhia ban pynioh ia u surok rong na ka bynta ban suk ki paidbah nongshong shnong jong katei ka dong.
