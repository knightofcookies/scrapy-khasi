Na bynta ka medical emergency ne ki jingleit shim dawai bad shah sumar la bthah ban shim car pass da kaba aplai online ne da kaba ai jingthoh ha u District Magistor.
Shuh shuh ha kawe pat ka hukum u Magistor ula hukum ban khang ia baroh ki skul ha East Jaintia Hills District.
Ki dukan sha bad ja, dhaba, restuarant hotel, ha shilynter ka surok bah NH 6 ruh la shah ban plie tang da kaba song ne take away basis.
Ki iew kiba la pyrkhing bad pyntreikam iaki kyndon pynjari ki kynthup iaka Ladrymbai Khliehdupon, Ladrymbai B, Ladrymbai Dongwah bad Datsympein, Byndihati, Chiehruphi, Soo Kilo, Umpleng, Lumshnong bad ka iew Nongjri.
Ha baroh kine ki iew la bthah ia u paidbah ban bud ryngkhi iaki adong adit sorkar bad Bor synshar district ban tem iaka jingpur u khlam COVID-19.
Ka kynhun niah kali bad thuk thuk kaba la tip kum ka Motorsports Club 04:86 Brotherhood, Jowai haka sngi Saitjain kala kner la ka kti jingiarap jong ka da kaba synniang da ki marbam, jain kymbor bad kiwei kiwei sha ki khynnah jong ka Children’s Home, Wahiajer.
Ia kine ki tiar la aiti haka Superintendent iong ka Children’s Home, Wahiajer ka Kong Grace Myrmen bad ki nongtrei kane ka jaka ri khynnah.
Ha kane ka jingai sngewbha kane ka kynhun niah kali thuk thuk la ialam da u Haunie Rymbui uba long u president, Chesterfield Dkhar treasurer bad u Wandy Tariang bad kiwei kiwei ki dkhot jong ka Motorsports Club 04:86 Brotherhood.
Arngut ki koidi kiba la shah rai pynrem haka ïing bishar kila lait phet na Jowai Civil Hospital, Ialong haka step Sngi U Blei.
Kine ki arngut ki dei u Small Phawa uba la shah rai pynrem halor ka jinglehbeijot bad uwei pat u dei u Kwall Laloo uba la shah rai pynrem halor ka jingpyniap briew.
Ka khubor kaba iohlum kine ki arngut kila lait phet na dukan sha ha Jowai Civil Hospital, Ialong.
Kine ki arngut kila ud pang bad la ialam sha hospital ba kin ioh jingsumar.
U Superintendent of Police, West Jaintia Hills District Bikram D Marak ula ong ka jingtohkit kala iaid shakhmat bad thwet ia kine ki ar ngut kiba la lait phet naduh ka por step.
Haduh bala thoh ia kane ka khubor ka jingthwet ia kine ki ar ngut kala iaid shakhmat.
Ka Seiñ Kur Dkhar Jaintia Hills, Wapung Circle ka la pynkup burom ïaki 15 ngut ki samla kiba la pass bha haki kyrdan jingpule bapher bapher ïa kaba la tip kum ka “Excellence Award 2020 Ceremony".
Ïaka jingïalang pynkup burom la pynlong ha madan Catholic phutbol Pamrakmai, East Jaintia Hills haka jingïadonlang ki dkhot nongïalam jong ka Seiñ Dkhar na East Jaintia bad West Jaintia Hills District mynta ka sngi Saitjain.
Napdeng ki 15 ngut kiba la shah pynkup burom, u samla Ajay Dkhar u khun jong ka Kong Empor Dkhar ba shong basah haka Shnong Mookhep udei uwei uba la rung kyrteng haka thup Top-10 (6th Position) jong ka resol HSSLC Examination (Commerce) jong ka MBOSE.Hashwa ka jingpynkup burom ka la don ka jingïalang ba la pynïaid da u President ka Seiñ Kur Dkhar Wapung Unit u Shaniahskhem Dkhar bad ïaka kaiphod (report) jong Kur la pynsngew da u Kyrshan Dkhar bad la ïoh ïaki jingkren lyngkot naki nongïalam na West Jaintia ba kynthup ïa u Hamjhan Dkhar, u Dawan Dkhar, u Teras Dkhar President ka Kur na East Jaintia bad kiwei kiwei.
Baroh ki nongkren ki la ai ka jingïaroh ïa kine ki samla kiba la wanrah ka nam ka burom ïalade shimet, ka ïing ka sem bad ka kur Dkhar bad ki la ai ka jingkitbok kitrwiang bad ka jingkyrkhu kyrdoh ba kin nangkiew shaphrang haki jingpule puthi jong ki.
Ha kane kajuh ka sngi ka Seiñ Kur Dkhar ka la pynskhem ïaka Pamrakmai Unit bad pynbam smai ïaki dkhot nongkitkam naka bynta ka samoi treikam jong u snem 2021-2024 bad ïaka jingpynbmai smai la shimti da u Harwis C Dkhar.
U Hamjhan Dkhar haka jingkren ula ïathuh ba ïaka Kur Dkhar ha rilum Jaintia la seng ha u snem 1999 halor ka nongrim ban wanrah ka jingithuh ithaw iwei ïa iwei, ka jingïeid, ka jingïatylli bad ban wanrah ka jingsngew ïajan na kawei ka Shnong sha kawei ka Shnong bad ruh ban ïakit ïabah lang haka khia ka shon bad kiwei ki jingdonkam jong ka Kur.
Ila ïathuh kumba long haduh mynta la thaw haduh 16 tylli ki Unit bad Circle.
U Dawan Dkhar ula ong ka jingthaw ïaki Unit ka long ka kabu ksiar ïaki longïing jong kito ki Kur ki bym don ïaki Kñi ki rangbah ki ban kit ïaka khia ka shon hynrei lyngba ka jingdon jong ki Unit ka wanrah ka jingshngaiñ ïaka longïing jong ki.
U Harwis C Dkhar ula kyntu ïaki dkhot nongkitkam jong ka Pamrakmai Unit ba kin bud ryntih ïaki kyndon treikam jong ka kur, kumjuh ban ri ïaka burom jong ka kur, ban im bha im miat hapoh Shnong poh thaw, haka niam ka rukom, ka imlang sahlang, ka synshar khadar bad ban kamai ïaka hok longbriew man briew khnang ban roi parum pareh na kawei ka pateng sha kawei ka pateng.
U kongsan u Ohibait Dkhar ula pyllait paidbah ïaka riti treikam jong ka Seiñ kur Dkhar bad la pynphuh pynphieng ïa kane ka sngi da ki jingrwai ieit Kur bad jingshad tynrai da ki khynnah, ki samla bad longkmie jong ka Kur Dkhar.
Nalor u Ajay Dkhar kiwei pat ki samla jong ka Kur Dkhar kiba la shah pynkup burom ki long u Pynshaikupar, ka Ibakordor, u Livingstone, u Ha-O, ka Ruphina Santa, u Wametre, ka Ribisonia, u Seibor, u Tobias, u Me-U-Ïoo, ka Sonysanki, ka Soowaka, bad ka Suzan.
Ïaka jingïalang pynkup burom la pynkut da ki kyntien ai khublei na ka Kong Ronika Dkhar na ka Shnong Pamrakmai.
U MLA jong ka Jowai u ma Wailadmiki Shylla haka sngi Saitjain ula hiar jurip iaka jingkieng doi doi ha Wah Myntang kaba la jot rathai ha ka shnong Mukhla.
Ha kane ka jingjurip iaka jingkieng doi doi la iadonlang ki sahep jong ka tnad Soil and Water Conservation, ki nongialam jong ka Dorbar Shnong Mukhla Nongrim bad kiwei kiwei.
Kane ka jingkieng ka don ha Wah Myntang ha Nawplem, kaba ki nongrep ki kam shilliang iaka wah na kane ka jingkieng ban leit rep leit riang.
Kane ka jiangkieng kadei kaba la shna naduh u snem 2012, hynrei mynta kala jot bad ka donkam iaka jingmaramot ba kyrkieh, kaba u MLA Jowai ula shimkhia ban iakren bad ki sahep ka tnad Soil ban maramot noh ia kane ka jingkieng.
Ha kane ka juh ka sngi la jurip ruh u transformer ban sam bording haka shnong Mukhla Nongrim uba la shu ieh la bun bun snem khlem jingker uba buh jingma iaki nongiaid nongieng khamtam ki khynnah bad ki mrad mreng.
Na kaliang ka MeECL kala Kular ban pyndep ban ker ia une u transformer hapoh shitaiew.
Ka Federation of Khasi Jaintia and Garo People’s (FKJGP) kala pynkha tnad thymmai kaba la Jowai kum ka Jowai Town Circle bad kala pynskhem ruh iaki nongkitkam ka FKJGP Jaintia Hills Zone haka 29 tarik une u bnai ha Vianney Hall, Jowai.
Ki nongkitkam ba thymmai jong ka Jaiñtia Hills Zone: President: Tuesday Lytep Vice President: Danny Shadap & Marhok Marboh General Secretary: Ricky Shylla Assistant General Secretary: Jimy R.Kharmuti, Chief Organising Secretary:  DS War, Organising Secretary: Mac Meral Suting bad u Nabait Ymbon Information Secretary: Alphrin Dkhar Assistant Information Secretary: Welking Swer Education Secretary: Deihok Sumer Assistant Education Secretary:  Reyoo Pulang Sports Secretary: Dauni Phawa, Assistant Sports Secretary: Wympher Wann Disciplinary Secretary: Batskhem Myrshiang Assistant Disciplinary Secretary: Bahshlur Mukhim Socio and Cultural Secretary: Reachingson Khongwang La jied ruh 5 ngut ki Executive Member.
Nongkitkam jong ka FKJGP Jowai Town Circle: President: Dinovert Challam Vice President: Robert Lamare General Secretary: Marius Chyrmang Asst General Secretary: Kynsai Shylla Secretary Organising: Marjan Biam Assistant Organising Secretary: Shanki Phawa Information Secretary: Rlipon Syndai Assistant Information Secretary: Pynbiang Pala Education Secretary: Wanburom Phyllei Assistant Education Secretary: Nangpoi Syrti Agriculture Secretary: Nidaeimi Dkhar Assistant Agriculture Secretary: Jameris Lyngdoh Disciplinary Secretary: Lam Lyngdoh Assistant Disciplinary: Toni Chyrmang Sports Secretary: Haimonmi Ryngkhlem Assistant Sports Secretary: Bhalang Sana La jied ruh 4 ngut ki EC Member.
Iaka jingialang la pyniaid da u Kitboklang Nongphlang Chief Organising Secretary ka FKJGP central body bad u Incharge jong ka Jaintia Hills.
La iadonlang u bah Joe Marweiñ nongialam barim ka FKJGP, u D Khongsit, General Secretary FKJGP central body, President ka KSU Jaiñtia Hills Unit u Ohibait Dkhar, HH Mohrmen kiba la sneng la kraw ban long kiba iatylli bad ban peit iaki ishu bad ki jingeh sha nongkyndong.
U President FKJGP central body u Welbirth Rani ula pynskhem iaki nongkitkam baroh.
Ka Meghalaya Pradesh Mahila Congress (MPMC) kala pynskhem iaka East Jaintia Hills District Pradesh Mahila Congress Committee haka 28 tarik une u bnai ha Community Hall jong ka Khliehriat West.
Ha kane ka sngi la pyniaid iaka jingialang da U president Khliehriat Block Congress committee u ma Deibormi Syad.
La ioh jingkren shaphang ka rukom treikam ka party na u Piwel Shylla, working president ka Khliehriat Block Congress committee.
La pynskhem ia ki nongkitkam jong ka East Jaintia Hills District Pradesh Mahila Congress Committe ka president Meghalaya Pradesh Mahila Congress (MPMC) ka Kong Jop Scott Shylla haka jingiadonlang ka Kong A.Ryngkhlem, vice president MPMC, kong Catherine Marbaniang, general secretary ka MPMC, Kong Rimaya Manar, general secretary ka Khliehriat Block Congress committee, u ma Thynda Sana, working president ka Khliehriat Block Congress committee nalor kiwei kiwei.
Ki Nongkitkam jong ka East Jaintia Hills District Pradesh Mahila Congress committee: President: Kong Jhanika Siangshai Vice President: Kong Lasting Nongtdu Vice President: Kong Shimika Sungoh General Secretary: Kong Jenita Mukhim Asst.Secretary: Kong Ieitlang Dkhar Treasurer: Kong Daman Swer.
La thung ruh 20 ngut ki Executive members.
Ka Hynniewtrep Youth Council (HYC), East Jaintia Circle kala kyntu iaki bor pyniaid ka tourist sport ha Sahksaw bad Rynji ban peit iaka jingshngain ki nongwan kai suwari namar bun ki jaka kiba along synrang bad kiba lah ban wanrah iaki jingjia ba sngewsih.
“Ka Sahksaw bad ka Rynji kiba don ha East Jaintia Hills mynta kila khring bha iaki nongwan jngohkai, hynrei ki don bun ki jingduna ha kaba iadei ka jingshngain ka leit ka wan ki nongwan jngohkai.
Ngi kyntu iaka nongpyniaid ia kine ki jaka ne tourists Spot ban buh ne waah iaki kynja jingmana ba ki nongleit nongwan kin husiar haki jaka ba ma," la ong u Michal Chyrmang vice president ka HYC East Jaintia Circle.
“Ngi la sakhi ba ki nongwan jngohkai ki shait shong kai ha khlieh ka kshaid Rynji bad kane ka buh jingma ia ka jingim ki nongwan jngoh kai sha kitei ki jaka bad la kyntu iaki volunteers bala buh daki nongpyniaid ban peit bha iaka jingshngain ki nongwan jngoh kai ban lait na ki jingjia ba sngewsih," ula ong shuh shuh une u nongialam ka HYC.Ha Sahksaw la kyntu iaki bor pyniaid ban khang iaka jingiaid bun bung ngut haka jingkieng doi doi kaba dang shu dep shna ban shngain u paidbah ba iaid ba ieng.
Ka jingai jngshakri ka Jio company ia ki paidbah pyndonkam mobile phone bad internet kala thud ha baroh kawei ka Rilum Jaintia bad bunsien ki paidbah kila sakhi iaka jingthud ka network bad kim ioh ban pyndonkam hok iaka phone kumjuh ka internet.
“Ka jingtreikam jong u Jio ha khappud kum haka shnong ka Khanduli, Lapangap bad kiwei kiwei ki shnong khappud kam long kaba iaid beit iaid ryntih katkum ka jingangnud u paidbah jong katei ka thain.
Ka jingwan ka Jio kala kylla long ka jingkyrkhu kaba khraw shisien ka sngi, hynrei ka jingthud ka treikam ka long pynban ka jingtim kaba khraw na ka bynta u paidbah ba shaniah iaka jingshakri ka (Jio)," la ong u Tynshain Krem president KSU Khanduli Umshangiar Unit.
Ka jingthud ka jingai jingshakri ka Jio kala jia ha Jowai bad kiwei kiwei ki shnong ruh bad bun ki paidbah kila ud namar ba kim ioh ban pyndonkam hok ban iakren phone kumjuh ban pyndonkam iaka internet.
Ka Khasi Students Union, Khanduli-Umshangiar Unit, haka 27th Kyllalyngkot, 2021, hapoh ka jingialam u President ka Unit Tynshain Krem ryngkat ka jing ia synranlang u Saikial Sumer (Secretary ka KSU Lapangap Unit) ki la leit ban ia kynduh ia u Manager ba dei peit ia ka Jio telecom ban kyrpad bad dawa na u ban pynbiang network ha baroh 24 kynta khnang ban pynsuk ia u paidbah haki thain khappud.
Ngi kiba haiiing hasem, ngi sngewsih ban pyntip sha phi ki lok ki jor ki kur ki kha ba I Kong Martha Lyngdoh kala khlad noh haka 29.01.2021.
I Kong Maratha dei iba juh trei ha Civil Hospital Jowai bad iaka met jong i la pynthiah ha Mihmyntdu (Mokymphad), ka iing sah jong i.
Ka jngleit ontep ia i kanlong haka 30.01.21 haka por 1.30 pm ha u lumjingtep ka Balang U Khrist.
Ka Sonapyrdi Tourism & Economic Development Society (STEDS) kala pynpep noh iaka Lukha Festival mynta u snem namar ka khlam COVID-19.
U Lurstep Berstewyth Syih Publicity & Social Media Information Secretary STEDS, ula ong ba kila hap ban pynsangeh iaka Lukha Festival ha une u snem kum shibynta ban iatreilang bad ka sorkar haka jingiakhun pyrshah ban tem iaka jingpur ka khlam COVID-19.
Ula ong ba ka STEDS ka pynpaw ka jingsngewkhia kaba khraw halor ka jingnangjur ka jingkylla rong jngum (Sky blue) jong ka Wah Lukha na uwei u snem sha uwei pat naduh u snem 2007 kaba la jia nyngkong kaba la iap pathar ki dohkha ha shilynter ka wah Lukha.
“Kane ka jingkylla rong ka wah Lukha kala theh umpjah iaka jingtrei shitom ka STEDS ban iada iaka um ka wah bad ban kyntiew iaka kam jngohkai ha ka thain Narpuh," ula ong u Lurstep.
Ula ong “Baroh ngi tip ba ka Wah Lukha ka long ka wah kaba bun dohkha bha ha ki por ba mynshuwa, bad ka long ka wah kaba khuid bad kaba bha ban pyndonkam, khamtam ki briew kiba leit ba wan lyngba ka shnong Sonapyrdi ki ju kynmaw tympang ia ki jingbang jong ki dohkha kiba na kane ka wah.
Hynrei mynta pat tang ban peit ia ka ruh ym don shuh ba kwah, namar ka rong jong ka ka la long kum ka Umphniang sharak (Kerosene).
" “Harud ka Wah Lukha ka don ka Narpuh Wildlife Sanctuary kaba la tap da ki khlaw kiba rben bad ki mrad kiba har rukom bad ki dih um na kane ka wah ha ki por kiba mynshuwa, hynrei mynta pat wat ki mrad ruh kim treh shuh ban dih ia kane ka um," ula ong u Lurstep bad kyrpad ia ka Sorkar jylla lyngba ka Environment Committee jong ka bad kumjuh ia kiwei kiwei ki kynhun trei mon sngewbha ba kin sngewbha ban buddien lem ia kane ka jingpynjakhlia ia kane ka wah kaba pawnam ban lap dien ia ki jingshisha.
Ka Lum Sohpetbneng Komiti, Seng Khasi Kmie lyngba kane ka kyrwoh ka pyntip ba ka jingkiew Pyneh Rngiew ba shisien shisnem sha kliar u Lum Sohpetbneng ba kyntang kan long ha ka 7.2.2021.
Katkum u kyrwoh bala phah da u Rgh F.Kharrubon Secretary Lum Sohpetbneng Komiti Seng Khasi Kmie ula ong na ka daw jong ka jingpyrkhing ki bor pyniaid District kat kum ka Order Memo No.DCRB(GENL)13/2016/Pt-I/126 -A, dated 21.1.2021 na ka Deputy Commissioner, Ri Bhoi Distrct, Nongpoh, la kyrpad ia baroh ki parakur ki parakha ba kin ym sngew ei ei ba ha kane ka kynti ngin ym lah ban iawer paidbah.
Ka jingiashim bynta ha kane ka sngi kan long tang da kiba dei ban pyndep ia ka Niam bad kito kiba lah dep jied bad khot ban wan.
Ka Leimow United, kawei naki club kaba dang mih thymmai hapoh Laskeiñ Block haka 6 tarik Rymphang kan pynlong iaka T.20 Cricket kaba la tip kum ka Mowkaïaw Constituency Premier League (MCPL) Cricket Tournament.
Ka Leimow United ka khot ka wer iaki Club ki kynhun shimet ban wan iashimbynta ha kane ka lympung ka ban pynlong da ka maruti ball rongsaw bad ia kane ka lympung yn pynlong tang haka sngi shuti.
Ka bai rung ka long 200 tyngka kawei ka kynhun, ka bai registration player ka long 30 tyngka marwei.
Ka tarik ban pdiang khatduh ïaki kyrteng kan long haka 2 tarik Rymphang.
Ïaki jingtip kiba kham bniah lah ban phone ha kine ki number EC Dkhar President 6909750730, D Tang General Secretary 9615686180, B Shadap Secretary 7005602213 bad u D Rymbai Assistant Secretary Tournament 9612930511.
Ka Hills United Cricket Club, ka club kaba dang shu seng thymmai kan pynlong ia ka Selection Trail ne ka jingpyrshang ban ioh jied iaki khynnah kiba tbit haka ialehkai Cricket.
Kane ka jingpyrshang ka dei na ka bynta ki khynnah shynrang haka kyrdan U-14& U-19.
Kane ka jingjied khynnah kan long haka 2 tarik u Rymphang (February) 2021 nauh ka por 10 Am ha madan Jrisaleiñ, Chutwakhu Jowai.
Ka jingthmu ban jied iaki khynnah ka long ban ioh iashim bynta ha ka Tournament ka ban pynlong da ka All Jaiñtia Cricket Association ha u bnai February 2021.
La kyrpad ia ki nongialehkai ban wanrah ia ka Birth Certificate ba ioh na Municipal/CHC/PHC/Block bad ki nongialehkai ki dei ban long ki riewlum Khasi / Pnar bad Garo.
Ki nongialehkai ki dei ban wan da ki jaiñ ialehkai, ym don TA/DA bad refreshment.
Ia ki jingtip ba khambniah lah ban ioh na u Yoomi Patweth (Coach) ha u nomber 9366938122.
Ka Federation of Khasi Jaintia & Garo People (FKJGP) Lai Shnong Area Unit ha ka 26 th January (Kyllalyngkot) 2021 kala pynhap pyrda noh ia ka 1 st FKJGP Lai Shnong Area Knock-out Football Tournament 2021.
Ha ka jingiakhun final ka Mawnianglah-B Sports Club kala pynliem noh ia ka Mawrashe Sports Club da 2-1 kala ioh ban rah ia ka song tyngka kaba long 5hajar.
Ka jingialehkai kalong kaba pynshongshit ia ki paidbah kiba la wan ban sakhi bad ban kyrshan iala ki jong ki kynhu.
Nalor ka jingialehkai Football ha katei ka sngi na ka liang jong ka FKJGP Mawnianglah Unit kaba long kawei napdeng ki tnad treikam kaba hap hapoh ka jing peit jing khmih jong ka FKJGP Lai Shnong Area Unit kala synniang jingiarap sha ka Skul Iewrynghep Secondary School, Mawnianglah da ki ar tylli ki Top Syntex kiba 1000 ltrs.
Ka FKJGP kala synniang da ki syntex sha katei ka skul hadien ba na ka liang jong ka seng kala ioh ia ka jingud jing nam jong ki bor pyniaid jong katei ka skul.
Ia kitei ki Syntex la aiti sha ki bor pyniaid jong ka skul da u Bah Arphin Marbaniang, Asst.General Secretary FKJGP Upper Shillong Circle uba la long ruh kum u Kongsan ha katei ka sngi.
Ha kane ka jingpynkut noh ia kane ka jingiakhun football ka FKJGP la iadonlang ryngkat ki Rangbah Shnong kiba kynthup ia i Bah Tairus Mawphniang, Rangbah Shnong Mawrashe, I Bah Teilang Nongkhlaw, Rangbah Shnong Mawkhan, Bah S.Rynjah Headmaster Iewrynghep Secondary School lem bad ki President & General Secretary jong ka FKJGP na ki Unit ki bapher bapher jong ka FKJGP Upper Shillong Circle kiba kynthup ia ka Baniun Unit, Pomlum Unit, Mawnianglah Unit, Mawrashe Unit & Mawkhan Unit.
Ia ka jingialang ha katei ka sngi la pyniaid da u Bah Hopewell Kharkongor, President FKJGP Lai Shnong Area Unit.
La palat ar-snem kynthih sahteng ka surok kaba leit na Pongtung sha Lyngkhat naduh ba la khlong ia ka rong kaba rim.
Ka jingpyntrei ia ka surok kaba leit na Pongtung sha Lyngkhat ka buh ha ki jingeh kaba khraw ia ki nongshong shnong ka Raid Lyngkhat Khyriem Syiemship hi baroh kawei kiba hap ban iaid ban ieng manla ka sngi na katei ka surok namar ka jing bym shimkhia ki bor kiba ba pyniaid ban pyntrei iaka surok kaba la sah teng la ar snem hadien bala khlong noh iaka surok kaba rim naduh u snem 2018.
Katei ka surok kaba leit na Pongtung sha Lyngkhat ka dei kawei na ki surok kaba ai jingim ia ki paid trai shnong ka thaiñ Riwar hi baroh kawei kiba im na ki kam khaïi pateng bad ki nongrep ruh kumjuh.
Shuh shuh katei ka surok dei ka surok kaba lah ban khring ruh ia kiba bun ki nong wan jngohkai kiba na kylleng ki ri ka pyrthei kiba leit iuhkjat ia ka shnong Mawlynnong bad leit lyngba sha ka iew Lyngkhat, ka wah Borhil bad ka jingkieng Dawki.
Kaba lyngngoh ia kane ka surok Lyngkhat ngi iohi ba lah palat ar-snem ruh la shu iehbeiñ bad la shu iai bteng sah ban siang ia katei ka surok tang da ka khyndew na ka wei ka aiom sha kawei ka aiom haduh kat kine ki sngi.
Kumta katei ka surok jong ngi ka pynmih ia ki pumpum ki phrit khyndew kiba pynkylla rong bthuh lut naduh ki shnong ki thaw ki iing ki sem ki mar ki mata ki jingthung jingtep kiba don marjan katei ka surok.
Ki nongrep kiba hap ban iaid kjat manla ka sngi na katei ka surok ki shem syrtok shibun khamtam ha aiom lyur namar ka ka ktih khyndew ka rben shilynter katei ka surok bad ha ka por synrai, tlang bad pyrem ka jur palat ka pumpum ki phrit kiba her ha ki por ba iaid ki kali.
Kumta kum u wei na ki riew shimet bad u samla u ba shong shnong ha kane ka thaiñ hadien ba nga lah mad ia ki jingeh dalade hi bad nga ioh sngew ia ka jingud jing bynñiaw ki paidbah ka thaiñ kumta nga dap da ka jingsngewkhia bad nga la pyrshang ha i jing bor i barit ban wad ki lad ki lynti ban weng noh ia kitei ki jingeh, hynrei haduh kat kine ki sngi katei ka surok ka dang iai sahteng kumta ngam banse ban shim ia ka lad ban pynpaw sha ki lad pathai khubor khnang ba kin pynsaphriang ia kitei ki jingeh ki paidbah ka thaiñ ka jong ngi bad ban iarap ban pynsngew ruh sha ki bor sorkar kiba dei peit dei khmih ia katei ka surok jong ngi.
Ha shuwa ka Khristmas bad Snem thymmai la iohi ba ki la sdang ban pyntrei tang harum Pongtung khyndiat bad la shu pynsangeh biang ia katei ka kam katba ia ka surok Lyngkat haduh mynta ym pat don ki dak ban pynsiang rong.
Shuwa ban pynkut nga sngewbha ban pynpaw lyngba une u kyrwoh da ki jingkyrpad rit sa shisien ia ki tnad treikam kiba dei peit ia ka tei ka surok bad ki bor bahalor kiba peit ia peit ia ka bha ka miat u paidbah ka thaiñ jong ngi ba kin sngewkhia ban phah pyntrei kloi bad pyntrei bha ia katei ka surok ka thaiñ jong ngi khnang kan long ka jingkyrkhu ia ngi ki paidbah kiba donkam ban iaid lynti manla ka sngi.
Da u Melajied Khongbuh , Nongtyngur, Raid Lyngkhat Khyriem Syiemship.
Ki pulit jong ka West Jaintia Hills District ki la kem ïa u nongïalam Khasi Jaintia National Union (KJNU) halor ka jingkynnoh ba ula dawa pisa na ki nongshalan masi.
Une u nongialam ka KJNU u dei u Niman N Shadap.
Ki Pulit ka West Jaintia Hills kila kem ia u najan DC ophis Jowai haka sngi Balang hadien ba u thmu ban leit pan bail na ka iingbishar halor ka jingshah kynnoh ba u dawa pisa.
La kem ïa u Niman haba ïa dei bad ka Jowai PS Case No.5 (1) 21 u/s 386/511 IPC.Katkum kane ka case la ïathuh ba, u Jayanta Tati bad kiwei na Nagoan Assam ki la ujor ha Ummulong OP ba ha ka 13/01/2021 katba ki dang kit masi ha artylli ki trok AS 02 BC 3654 bad AS 02 AC 6222 sha East Jaintia Hills bad ynda ki la poi ha Mookyndur kawei ka kali ML 10 B 3654 ka la pynsangeh ïaki trok bad dawa ïaki challan bad kiwei kiwei de ki kot ki sla kaba ki la kyntait ban pyni.
La kynnoh ba Niman bad u Teilang Lamare kila dawa ar lak tyngka na ki.
Kaba phylla pat ka long, u Niman ula ujor ha Ummulong OP ba ula shah byrngem pynïap ha u President Meghalaya People United Front (MPUF) central body, u Dapoiwanmi Laloo.
Ki pulit ki la register ïa ka jowai PS case no 6(1) 21 u/s 506 ipc halor katei ka jingujor.
Ka Dorbar Shnong Rangad, ka Pdien Rangad bad ka Umbyrlein Eco Tourism Society ryngkat bad ka District Administration, East Jaintia Hills kala pynbna paidbah ba yn khang shuwa shipor ban wan kai ki nongwai kai sha Pdien Rangad Umbyrlein Falls naduh ka 28 tarik haduh 31 tarik Kyllalyngkot (January).
La khang iaki nongwan kai kum shibynta ban teh lakam ia ka jingpur jong ka khlam COVID-19 sha ka shnong Rangad ha kine ki 4 sngi namar ba kan don ka Lympung ba 24 jong ka Seiñ Kyntu Seiñ Raij 12-Daloi haka shnong Rangad.
Mynta ka sngi u Chief Engineer ka PWD Building haka jingiadonlang u Assistant Chief Architect ka PWD Building, Executive Engineer ka PWD Building Jowai kila sorjamin iaka jaka ban tei iaka Mini Secretariat ha Jowai kaba don ha phyllaw ka PWD, Ladthadlaboh, Jowai.
Ha kane ka jingsormin ka PWD Building la iadonlang u MLA ka Jowai u Wailadmiki Shylla, u Deputy Commissioner, West Jaintia Hills ma Garod LSN Dykes bad kiwei kiwei.
Ka Eastern Jaintia National Council (EJNC) Khliehriat West Unit haba buddien ïaka jingïap jong ki syiar jong u ma Vesper Lamare, ka la leit ban ïakynduh ïa u District Medical and Health Officer (DM&HO) ha ophis treikam jong u haka sngi Balang.
Ka EJNC haka jingleit ïakynduh ïa u DM&HO ka la ban jur ban bthah ïaki nongpynïaid jong kane ka CHC ban leit jurip ïaka jaka ri syiar jong u ma Vesper Lamare kaba don mar syndah bad ka Khliehriat CHC bad ban siew ïaka bai lutsan.
U DM&HO haba ïakynduh bad ki nongïalam jong ka EJNC ba kynthup ïa u President Shanborlang Bamon, u Diamon Bareh General Secretary bad ki katto katne ngut ki dkhot nongkitkam ula kular ban bthah ïaki doktor ka tnat Vertinary ban leit jurip ïa katei ka jaka ri syiar khnang ban lah ban pyntikna ïaka jingiap jong ki syiar.
Lah ban pynkynmaw hangne ba u ma Vesper Lamare na ka Shnong Khliehriat West ula ujor haka East Jaintia National Council (EJNC) Khliehriat West Unit haba ïadei bad ka jingïap ki syier jong u bad u kynnoh ba ka jingïap ki syiar jong u kadei naka daw jong ka um jakhlia kaba wan tuid na CHC sha ka jaka ri syiar jong u.
Shuh shuh ula kynnoh ba da ki spah tylli ki Syiar jong u kila ïap naduh ba ka um jakhlia umtngit jong ka Hospital ka wan tuid sha ki sem syiar jong u.
Kumta haka 22 tarik mynta u bnai ki nongïalam jong ka EJNC-KWU kila ïakynduh bad ka Dr Nidamon Pahoh kaba dei ka Medical Superintendent Khliehriat CHC kaba la kyntait ban siew ïaka bai lutsan jong u Bah Vesper Lamare.
Ka EJNC – KWU ka la kyntu ïa u DMHO ban pynkloi ïa katei ka jingjurip na ka bynta ka bha ka miat jong ki nongshong Shnong ka Khliehriat West.
Ka All Jaintia Cricket Association (AJCA) kan pynlong iaka U-14 & U-19 T20 Cricket Tournament 2021 ha u Bnai February (Rymphang), 2021.
Iaka U-14 Cricket Tournament yn pyniakhun da ka ball (Maruti Ball rong saw), katba ka U-19 Cricket Tournament da ka deuce cricket ball.
Ki kynhun kiba ioh rung sha ka final kin ioh iaka khusnam pisa, trophy and certificate.
Ka AJCA ka khot ka wer iaki kynhun, sports club na West Jaintia Hills ban wan iashimbynta ha kine ki ar tylli ki lympung.
Ka bai rung kalong T.2000 bad bai registration player T.20 uwei haka U-14 bad haka U-19 ka bai rung T.3000 bad T.50 uwei ka bai registration.
Ka tarik ba khatduh ban pynpoi iaka bai rung bad ka registration player kalong haka 6 tarik February 9Rymphang) 2021.
Iaki jingtip ba bniah phone ha kine rangbah harum: U I.Muksor        – 8729912904 (General Secretary, AJCA) U W.Sohlang – 9863043885 (Chairman, Tournament Committee) U H.Passah – 7005217560 (Secretary, Tournament Committee) U W.Phawa       -7005923636 (Asst.Secretary, Tournament Committee).
Ki katto katne ki shiparalok kiba don ka juh ka jingthmu ban wanrah iaka khuid ka suba kila pynlong iaka jingpynkhuid iaka bynta jong ka Wah Myntdu naduh Syntu Ksiar, Lynter bad kiwei kiwei ki bynta.
Ïa kane ka jingpynkhuid la pynlong haka sngi rakhe iaka Republic Day.
Kane ka jingpynkhuid kaba dei kaba la tip kum ka Myntdu Cleaning Drive kaba ka phang pdeng jong ka kadei “Toa yn man i ki nongmuna, hei wow sumar ya i jet i pra ka Bei-rymaw" ne “To ngin long ki nuksa ban sumar ia ka jingjot jingpra ka Mei Ramew,".
Lyngba kane ka jingpynkhuid la pynlong ruh iaki jingai jinghikai iaki paidbah nongshong shnong bad ki dukan dukdoh.
Kane ka kynhun kala kyntu iaki paidbah bad ki nongshong shnong ka Jowai ban long kiba lehkhuid bad ban sumar ia kane ka jaka kaba khring iaki paidbah bad nongshong shangkai suwari.
U ma Stanly Shylla, uba shong  ba sah ha Dkhiah West, East Jaintia Hills District ula khlad noh haka 26-01-2021.
U ma Stanly Shylla u dei u kurim jong ka kong June Khongngain bad u kpa ka Dr.Banri Khongngain bad u para khatduh jong u ma Phlim Shylla.
Ka jingleit ontep ia u kan long haka 28-01-2021 ha u Lumjingtep Balang Presbyterian Dkhiah haka por 1pm nohphaisngi.
Ka shnong Moolymylliang kala ioh iaka khusnam “Cleanest Village Award 2021’ ne ka shnong kaba khuid tam hapoh ka District East Jaintia Hills District.
Ka District Swachh Bharat Mission (Grameen), East Jaintia Hills District kala ai ia kane ka khusnam sha ka shnong Moolamylliang hadien ba kala jop iaka jingiakop pynkhuid shnong kaba la pynlong ha u snem 2020 hapoh ka Swachh Bharat Mission Grameen.
Ia kane ka award la shimti da u Apmon Pachiang, waheh shnong Moolamylliang na u Renikton L Tongkhar u myntri ka tnad PHE bad kiwei uba long u kongsan haka jingrakhe iaka Republic Day kaba 72 ha Khliehriat.
Lah ban pynkynmaw hangne ba ka shnong Moolamylliang ka dei kawei na ki shnong kaba la thung shibun ki dieng ha baroh sawdong ka shnong naduh ka snem 2014 bad iai bteng haduh mynta.
Shuwa kane kala don ka jingpynher iaka lama lai rong ka ri da u kongsan, la iadonlang u Deputy Commissioner, East Jaintia Hills E Kharmalki, SP Deepak Kumar Palecha bad kiwei kiwei.
Haka parade la shimbynta da ka tnad Pulit ka East Jaintia Hills District bad la pyni nam ruh iaki tableau da ki tnad sorkar bapher.
Ban pynphuh pynphieng iaka jingrakhe iaka jingioh iaka riti synshar ba pura ka ri kala don ruh ka prokram pynbyrngia kaba la shimbynta da ki samla bad khynnah na ki shnong bad ki skul hapoh ka district.
Ka All Jaiñtia Youth Welfare Organisation-East Jaintia Zone (AJYWO-EJZ) ka la dawa na u Superintendent of Police, East Jaintia Hills District ban pynmih pyrthei ïaka jingtohkit haba ïadei bad ka jingjia shah pynïap bad suba shah lehbeijot ka khynnah skul haka thaiñ East Jaintia.
Ka AJYWO kala ai da ka dorkhat ha u SP East Jaintia Hills bad la phah kopi ruh sha u Deputy Commissioner ka East Jaintia Hills haka sngi Nyngkong.
Katkum ka dorkhat ka AJYWO ka la dawa ruh ban pyndep noh kloi ïaka jingtohkit bad pynshitom katkum ka aiñ ïa ki riew runar kiba donkti ha katei ka kam.
Ka AJYWO kala ong ba ki don ki briew kiba la shah rah ban shah tohkit haki pulit, hynrei ym tip la ki dei ne em kiba donkti bad kala dawa na ka tnad pulit ban pynsted iaka jingtohkit ban pynshitom iaki runar khnang ba katei ka khynnah kan ioh ka jingbishar kaba hok.
Lah ban pynkynmaw ba ka jingshah pynïap katei ka khynnah kaba dang shong haka klass IX ka la jia haka 16 tarik Nohprah 2020.
Ka jingwan u slap ryngkat ka jingtied u pyrthat kala pynsniew iaka line bording jong ka 132kV Mustem Substation and 132kV Khliehriat Substation haka sngi U Blei.
Haduh bala thoh iaka khubor ki engineer bad ki linemen ki dang wad iaki line ding ba thud bad ka jingmaramot ruh kala iaid shakhmat.
Kane ka jingtied u pyrthat kala wanrah ka jingsniew ki line bording ha baroh kawei West Jaintia HIlls bad East Jaintia HIlls.
Ka khubor na MeECL ka iathuh ba ia mynta ka miet ym thikna ban lah ban shna iaka line bording.
Kane ka jingduh ka bording ha rilum Jaintia kala palat iaka 5-6 kynta.
Ka Dorbar Shnong Ialong haka 1 Jymmang kala pyllait iaki symbai dohkha haka Umdalong Fish Sanctuary bad kala pynlong ruh iaka jingpynkhuid shnong bad buh iaki jaka bret ñiut kiba la ai da ka tnad Tourism jong ka Jylla.
Ia kane ka jingpynkhuid shnong la pynlong da ka Village Organisation bad ka bor shnong.
Ka VDP shnong kala leit jurip ruh iaki ki jingtei kiba don haki jaka jngohkai ha Ialong Tourist spot bad kiwei kiwei ban peit iaka jingshngain ki nongwan kai bad la iaid pahara ruh ha kiba bun ki jaka ban peit iaka shongsuk shongshngain.
U Waheh Shnong Ialong u ma T Ram Phawa ula ong ba da ki hajar tylli ki symbai dohkha kila pyllait Um-Dalong Fish Sanctuary kaba ka dorbar shnong kala pynkylla sanctuary danshen ban pynneh pynsah iaki dohum dohpnat.
Ka jingthmu kalong ban pynitynnad shuh shuh ia kane ka jaka ban khring iaki nongwan jngohkai kaba dei kawei na ki lad ba aikam aijam iaki nongshong shnong.
Ula pyntip ruh bala khang pyrshah ban khwai bad tong dohkha ban bret pathar iaki niut ki nier  bad ban sah camping, ban sum ban sait bad ban bam khana ha kane ka jaka kaba la pynbna fish sanctuary.
Ka Khasi Students’ Union (KSU) bad ka Federation of Khasi Jaintia and Garo People (FKJGP) kila dawa naka tnad ka koit ka khiah ka jylla ban thung doktor bad ban pynbiang iaki jingdonkam ki lai tylli ki jaka sumar ha War Jaintia.
Kine ki ar seng kila dawa na u Director Health Services (MI) Dr Aman War ban thung doktor ha Jarain PHC, Pdengshakap PHC bad ha Nongtalang CHC.Nalor kata kila dawa ban pynioh ambulance ban kit nongpang ha kine ki jaka sumar.
Kane ka jingleit iakynduh ia u Director Health Services haka 29 tarik u Iaiong la iadonlang ki nongialam na ka KSU, u Laitphar Syngkrem, Lurman Talang, bad na ka FKJGP, u  Reachingson Kongwang bad Bahshlur Mukhim.
La kyntu ruh iaka tnad ka koit ka khiah ban pyntreikam iaka jaka pynkha khyllung hapoh ka Jairain PHC bad ban maramot noh ia ka building Pdengshakap PHC.La pynkynmaw ruh ia ka mat jingdawa ka kynhun joint action committee ban dawa kyntiew kyrdan ia ka Padu state dispensary.
U Dr Aman ula iathuh ba ka kam ka dang iaid shakhmat bad u la phah ruh ia kine ki seng ban iakynduh bad u DMHO ka West Jaintia Hills ban pyntip ia u ba un phah noh ia ki repot na ka bynta kane ka kam.
Na ka liang kine ki ar seng ki la pynpaw ka jingsngewkmen halor kane jingshimkhia une u ophisar bad kyrmen ba ka kam kan ur long noh shen ha kine ki khyndiat sngi na ka bynta ki pait ka thian war jaintia ha baroh kawei.
Ha ka khyllipmat jong ka jylla bad khamtam lei lei ka nongbah kaba la iakhun ia ka jingsaphriang ka khlam jingpang Coronavirus ne COVID-19, ka khubor kaba sngewtynnad ka long ba ki paid nong shnong Sikh ne ki Punjabi ba don ha ka nongbah Shillong, da la ka mon sngewbha ka jong ki, ki la buh mynta ia ki jingthiah bad kumjuh ia ki ktang lyer ne ki oxygen, hapoh ka Auditorium jong ka Gurudwara ka Shri Guru Singh Sabha ba don mar shilliang ka Iing u Lat ka jylla.
Ka jingbuh ia kine ki jingthiah ryngkat bad ki oxygen,m ka long kum shi bynta ba kine ki kynhun ba don ha kane ka jylla, ki kwah ba kin pynpaw sha ka pyrthei ia ka jinglong ba kloi lem ka jong ki ban kit ban bad ne ban iarap ban tynrong lem ia ka jingeh ba ka jylla ka ia kynduh, khamtam lei lei haba shem bad iohi ia ka jingiai kiew sted jong ki briew kiba ioh ban kem ia ka jingpang Covid 19, kaba sa shisien ka la wan ba kan lynsher ha kane ka jylla ha ka sien kaba ar.
Haba iakren bad u Syllad na ka liang ka jong u Dr Kamaljit Singh Sehdava, ba dei artad u General Secretary jong ka Shi Guru Singh Sabha, u iathuh ba kane ka jingpynkhreh lypa ka jong ki, ka long ba kin lah ba kin ai ia  I lad jingiarap iba ki lah ban ioh ei, ia kaba ia kane baroh la lah ban leh da ka jingiakynshew pisa hapdeng para paid nong shnong shnong jong ka jylla.
Shuh shuh u Dr Kamaljit u iathuh ba ka jingbuh ia ki jingthiah bad ki oxygen ha kane ka jaka, ka long ban plie lad lem ia kino kino ki paidbah khlem da niew ne khien jaidbynriew ne sngewpher ka jait ka niam ne ka kynja, ba lada ki sngew donkam ban ioh ia ka oxygen, ki lah ban leit ha katei ka jaka ba ki la pynkhreh ia ba ki lah ban ioh ia ka lad ban shah sumar shipor, bad ynda haba ki la sngew lah ring mynsiem suk, ki lah ban leit phai sha la ki iing ki sem.
“Ka jingbuh ka jong ngi ia kine ki jingthiah bad ki oxygen, ka long ban ai ia ka lad jingiarap ba kyrkieh ia kino kino ki briew kiba donkam, hynrei ngi kren shai ba ngin nym lah da lei lei ban shim ia ka jingkit khlieh kaba ngin sumar ne ban ai dawai ha kane ka jaka" la bynrap u Dr Kamaljit.
Ha kane ka jaka, yn don lang ruh kumba kato katne ngut ki doctor ryngkat bad ki para medical kiban iarap ia ki riew paidbah ba kin ioh ia ka lad jingiarap kaba shipor bad kine ki nongiarap bad ki doktor ki dei kiba la kloi nalade ban wan shakhmat ban khreh ban ai jingsumar ia kino kino ki paidbah kiba  donkam shisha ia ka lad jingiarap ha kum kane ka por jong ka saw ka sian.
Haba  kylli hato kane ka jingpang Covid 19 kan iai bteng ba kan khie ne ban jur bha ne em ha kane ka jylla kumba long ha kiwei pat ki bynta jong ka ri, u Dr Kamaljit u ong ba kumba ka long ia mynta yn nym lah satia ban batai, hynrei u sngew pat ban pynpaw ba ka sien jam ba ka sorkar jylla ka la shim naka bynta ban pynjari biang ia ka jingpyrkhing (Containment Measuers) kaba 10 sngi, khlem pep kan don ka jingteh lakam ia ka jingsdang ban pur sted jong kane ka jingpang hapdeng para briew.
Ha kaba kut u Dr Kamaljit u iathuh ba ka kynhun ka jong u ka la pynkhreh ba kan wanrah ruh sa ia artylli ki kor (Oxygen Generator) kaban dang wan poi ha ka taiew kaban wan napoh ka jylla Gujarat, khnang ba yn lah ha kaban iarap lem ia ki bor sorkar kiba don biang sa shisien hapdeng ka jingiakhun ia ka jingwan lyngshop ha ka sien kaba ar jong ka Coronavirus ne ka COVID-19.
Ka Khasi Student Union (KSU) Wapung Unit, Ladrymbai Unit bad All Jaiñtia Youth Welfare Organization (AJYWO) kila ujor sha u Deputy Commissioner, East Jaiñtia Hills halor ka jingbym kohnguh ki dukan ban bud iaki kyndon kiba la bthah ka sorkar bad ka bor synshar district ban buh iaki dor ki mur ki mata bad ka stock jong ki hakhmat ka dukan haka sngi Thohdieng.
Kine ki ar seng kila kynnoh la jan baroh ki dukan Whole Sale & Retail kiba don ha Ladrymbai, Khliehriat, Saw kilo bad kiwei kiwei ki jaka ha East Jaiñtia kim shym la buh ne wah iaki dor ki mar ki mata jong ki ha khmat ki dukan kaba pynsuba jur ba ki dukan ki leh khliehshrieh.
Kine ki ar seng kila kyntu ia u DC ban leh da kaba tyngeh bad ban pynshitom ia kine ki dukan kibym shym la bud satia iaki kyndon jong ka Essential Commodities Act, 1995 bad la kyntu ruh ban pynbna paidbah iaki dor ki mur jong ki mar bam mardih hapoh ka district khnang ba u paidbah un lait na ka jngshah shim kabu ha ki dukan kiba die iaki mar bam mar dih.
Ka Dorbar Shnong Mihmyntdu kala pynbna paidbah ba kala mana pyrshah ia kino kino ki trai ban ai iing wai iaki briew kiba nabar ban shongwai hapoh u pud u sam ka shnong bad khang ruh iaki nongniah trok ba kim bit ban wanphai iing bad pynrung trok shapoh shnong Mihmyntdu baroh kawei.
Ka dorbar shnong kala buh ia kine ki kyndon jingpynjari ban teh lakam iaka jingrung jingmih klumar ki briew hapoh shnong poh thaw ha kum kane ka por bala sar ka khlam COVID-19 tad haduh bala pynbna da kumwei.
Ka jingpyrkhing iaka jingshong iingwai ki briew ka dei tang ia kiba thymmai, hynrei ia kiba la shongwai lypa la kyntu ban iatreilang bad ki kyndon kiba la buh ka shnong bad kim bit ban ialam ia kiba haiing hasem ne paralok kiba na kiwei ki shnong lait noh kiba la don lypa hapoh shnong poh thaw.
U Ma Abul Phawa, Waheh Shnong Mihmyntdu, ula ong ba kim banse ban shim ia kane ka rai ban pyrkhing tehlakam iaka jingwan ki briew kiba nabar bad u la kyntu ia baroh ki trai iing ban treilang bad ka shnong.
Ula ong kino kino kiba leh pyrshah kin ngat haka jingpynshitom katkum ki ain shnong.
Ka Dorbar shnong ka kyntu ïa baroh ki trai dukan kumjuh ki nongshong shnong ban bud ryntih ïaki jingbthah jong ka sorkar naduh ban deng ïaki mask, ban pynbiang ïaki sanitizer bad register haki dukan jong ki bad ïa jngai uwei ia uwei.
Kino kino kiba lap ia kiba pynkhein iaka aiñ shnong ka Dorbar Shnong Mihmyntdu ki lah ban pyntip ha kine ki number harum:.
Ka Disrtrict Magistor jong ka South West Khasi Hills District, Mawkyrwat haka sngi Thohdieng kala pynmih iaka hukum ban pynbna iaka Dhar Company Area kum ka Containment Area.
La pynbna containment area ia kane ka jaka hadien ka jingiabit khlam COVID-19 haka iing bad ka compound ha 25 Mile bad dei namar ba donkam ban pyndep iaka contact tracing ne ban buddien ia ki briew kiba shah ktah bad ban pynshong kset kyrpang ia ki briew ka donkam ban pyrkhing iaka rung ka mih ki briew ha katei ka jaka ban lait saphriang ka khlam.
Ka hukum ka District Magistor ka ong ba la pynbna ia ka iing bad ka phyllaw jong ka Dhar Company Area kum ka containment ban pyrkhing iaka jingrung jingmih klumar ki briew tad haduh bala pynbna da kumwei.
U MDC jong ka Jowai Noth u ma Brightstar Chyrmang ula ai khublei iaka samla Dahun Shisha Lyngdoh kaba la pass bad kylla long ka namtam da kaba wan haka kyrdan kaba hakhliehduh haka exam Meghalaya Civil Services (MCS) kaba la pynbna da ka Meghalaya Public Service Commission (MPSC) haka 29 tarik une une u bnai.
“Ka jingjop jong kane ka samla ha kane ka exam ym tang ba wanrah burom iaka iing ka sem jong ka, hynrei iaka District baroh kawei.
Kane ka dei ka nuksa kaba kiwei ruh ki samla pule kynthei bad shynrang kin duriap haka pule ka puthi ban poi sha ka thong ban jop iaki exam kum haka MCS, IAS, IPS bad kiwei kiwei," la ong u ma Brightstar.
Ka Dahun Shisha ka dei ka khun jong u Ma Elias Siangshai bad Kong Oisibon Lyngdoh bad kiba shong basah ha Caroline Colony, Jowai.
U MDC ka Jowai North ula kitbok kitrwiang bad ai ka kyrkhu kyrdoh ia ka Samla Dahun Shisha ba ioh ka met kaba koit kaba khiah bad iaid shakhmat haka jingim bad ka jingtrei kam jong ka.
Ula ai khublei lang ruh iaki 37 ngut kiwei pat kiba pass MCS bad u kyrmen ba kin jop ha ka jingim jong ki ha kano kano ka kam kaba ki trei ki ktah.
Shuwa ban pyntreikam iaka kyndon pynjari (Containment Measures) ka ban sdang naduh 1 tarik Jymmang haduh 10 tarik une u bnai ha sor Jowai, ka tnad Pulit jong ka West Jaintia Hills District kala mih paidbah da ki kali ban iaid rally ban wer bad kyntu ia u paidbah nongshong shnong ban iatrelang ban jop iaka jingsar ka khlam COVID-19.
Ki Pulit jong ka West Jaintia Hills haka jingialam ka Deputy Superintendent of Police (Crime) Kong Cresency W Lyngdoh MPS bad kiwei kiwei ki ophisar ryngkat ka kynhun pulit kila mih sha surok bad iaid kylleng ka sor Jowai ha ryngkat ki tynghung ban kyntu iaki paidbah iatreilang bad ban bud ryngkhi iaki adong adit bala pynbna ka sorkar ban iakhun iaka khlam COVID-19.
“Ki pulit ki long tang ki nongiarap ban tem iaka jingpur iaka jingpur ka khlam bad lada phi (paidbah) phim iatreilang ngim lah ban jop iaka jingsar ne jingwan lyngshop ka khlam.
Na kaliang jong ngi ki Pulit ngi kyntu ia baroh naduh ki paidbah, ki nongkhaii, ki nongniah kali bad kiwei kiwei ban bud ryntih iaki adong adit bala buh ryntih ka sorkar ban iakhun pyrshah bad ban pyndkut ia u kynjri jingpur ka khlam," la ong ka kong Lyngdoh.
“Lada phi ki paidbah phi leh pyrshah, ngim banse ban pyntreikam ia ka bor jong ka aiñ.
, hynrei ka jingpyndonkam iaka ain ha kum kane ka por kan nym rah jingmyntoi namar ba tang ka jingiatreilang bad bud iaki kyndon ban iada kaba ngi lah ban pyndkut ia u kynrji jingpur ka khlam," ong ka kong Lyngdoh haba kren lyngba ka tynghung ha iew bad ha ki kyntoit bapher jong ka Jowai.
U Sub-Divisional Magistrate jong ka Mairang Civil Sub-Division ula pyntip ba iaka Iew Langstieh, kawei na ki iew kiba heh tam hapoh ka Sub-Division, yn khang ha ka sngi Nyngkong, kata haka 3 tarik u Jymmang, 2021.
Katkum u Sub-Divisional Magistrate, la shim ia kane ka rai na ka daw jong ka jing pur sted jong ka khlam COVID-19 hapoh ka Sub-Division bad khamtam eh ha ka shnong Pyndengumiong ha kaba ka Iew Langstieh ka don.
U Sub-Divisional Magistrate ka Mairang Civil Sub-Division, Mairang ha ka hukum ba la pynmih ha ka 29 tarik u Iaiong, 2021 ula pyntip ba hadien ba la  ioh ia ki Negative report jong baroh ki High Risk Contact bad namar ba la dep pynkhuid ia ka State Bank of India, Mairang Branch bad ki rud ki kiar jongka, la weng noh ia ka Containment Order na ka bynta kane ka Bank naduh ka 30 tarik u Iaiong, 2021 bad la plie ia ka bank.
Ha kawei pat ka jingpynbna, u Sub-Divisional Magistrate ka Mairang Civil Sub-Division ula pyntip paidbah ba don katto katne na ki nongtrei jong ka Meghalaya Co-Operative Apex Bank, Mairang Branch kila ioh ia u jingpang COVID-19 bad namarkata, la kyntu ia ki paidbah kiba la leit donkam sha katei ka Bank ha ka 19 tarik u Iaiong, 2021 ba kin shong pynkyrpang ialade na ka bynta 10 sngi ha iing.
Shuh shuh, lada don kino kino napdeng kiba shongpynkyrpang ialade hala iing kiba sngew shit met, jyrhoh lane jynjar ban ring ne pynhiar mynsiem bad kumta terter, ki dei ban pyntip mardor lyngba ka phone sha ki number phone 94853-95373, 82579-46145, 76420-08817 lane  89740-37257.
U Deputy Commissioner, East Jaintia Hills District u Bah E Kharmalki u pynbna paidbah ba u khniang jingpang coronavirus ula pur sted bha hapoh ka Ri India bad lada ki paidbah kim bud ryntih iaki adong adit bala pynmih na ka tnad Ka Koit Ka Khiah ka Sorkar Meghalaya kan buh jingeh iaka district bad ka jylla baroh kawei.
Kumta ban pynjari iaki kyndon bala pynbna ka sorkar, la bthah ia baroh ki Nongshnong Shnong hapoh ka East Jaintia Hills District kaba kynthup ia ki khyllung khynnah ba ki dei ban pyndonkam da ka mask man la ka por, ban sait bha ki kti man ka por, ban pynia jngai iwei na iwei pat bad kiar na ki jaka ba bun briew.
U Deputy Commissioner ula pynmih da ka hukum bad lada lap ia uno uno ne kino kino ki briew kiba leh pyrshah yn pynshitom kat kum ka ain.
La bthah ruh ia ki Bor Shnong, ki VDP bad kiwei kiwei ki seng ba kin long kiba peitngor bha hapoh shnong hapoh thaw ba ym dei ban don mano mano ba pynkhien ia kine ki jinghikai.
Shuh shuh, u la bthah ia baroh ki Nongshong Shnong ka Distrik ba dei ban long kiba phikir bha khnang ban lah ban tehlakam ia une khniang jingpang ba shyrkhei.
Ka Federation of Khasi Jaintia and Garo People (FKJGP), Bataw Unit bad Lama Unit ki la leit ïakynduh ïa u Manager ka Jio Company haka ophis treikam kaba don ha Jowai ban ujor halor ka jingtlot ka rukom shakri ka Company Jio ha ki ar shnong.
Haba ïakynduh bad u Manager jong katei ka kompani ba la lamkhmat da u President FKJGP Bataw Unit u Deihok Sumer haka jingdonlang u President bad General Secretary ka FKJGP Lama Unit u H.Suchen bad L.Dong ki la pynsngew ïaka jingtlot jong ka Company ban ai jingshakri ïaki ar shnong ka Bataw bad ka Lama, East Jaiñtia Hills District.
Kitei ki nongïalam ki la ong, ba paidbah ba pyndonkam ïaka simcard Jio ki shem jingeh jingshitom namar ba tang shu lip ka bording ka network Jio ruh ka jah noh.
Ka jingbymlah jong ka Company jio ban ai jingshakri ïaki paidbah khamtam haki thaiñ nongkyndong ka ktah ym tang ïaki kam ki jam hynrei wat ïaka pule puthi jong ki khynnah khamtam mynta ba shaniah beit haka internet ban pyndep ïaki kam ki jam kumjuh ki online class namar ka jingwan arsien ka khlam COVID-19 hapoh ka ri bad Jylla.
Kumta halor kane ka bynta ka FKJGP Bataw bad Lama Unit ki la kyrpad ïaka Company Jio bad ïaki bor ba dei peit ba kin shimkhia ban pynbha pynmiat ïaka network Jio ha kitei ki Ar shnong khnang ban suk ki paidbah ba pyndonkam ïaka Jio Simcard.
Ki Pulit jong ka West Jaintia Hills District kila ïoh ban kurup ïa u kynja ba khia 422.15 kilo bad iohkem 3 ngut ki briew na kawei ka trok ha Phramer.
Ki Pulit hadien bala ioh ka jingtip ba thikna kila pynapshrip (Naka) ha Phramer bad kila ioh bat iaka trok kaba don u registration AS 25 EC – 3411 haka por 11:30 AM Ki Pulit kila khynra ia katei ka kali bad kila kurup 37 tylli ki song kiba la songbha bad haba khynra la lap ba u dei u kynja uba khia 422.15 kilo.
Ha kane ka jingiohkurup ia une u kynja la bat ia ki lai ngut bad la register case pyrshah iaki bad la pyngngat hapoh ka kyndon aiñ NDPS Act.
Ka lyer bajur bad khlain bor kaba la wan ryngkat bad u slap haka shnong Ïooksi Kyanmynsar, Thlongmoo kiba hap ha Laskein Block, West Jaintia Hills District kala pynjulor iaki hynriew tylli ki ïing bad rat iaki tnum iing.
Ka jingwan lyngshop jong ka lyer bad u slap ka la jia haka 27 tarik haka por 11.30 mynstep, ïathuh u Waheh Shnong ka Ïooksi Kyanmynsar, Thlongmoo u Bah Leonard Rabon.
Ula ïathuh ba ka jingwan jong lyer kaba la neh shikynta ryngkat ka jinghap jong u slap ba neh saw kynta ka la wanrah ka jingjulor bad jingduh bakhraw ïaki Hynriew tylli ki longïing ha kane ka Shnong kynthup ki jingthung jingtep ba la rep da ki nongrep khamtam u riewhadem.
Kine ki Hynriew tylli ki longïing kiba shah pynjulor haki bor mariang ki long ka ïing jong ka Daplin Pasleiñ, Hunlang Latam, Dapsan Ïakai, Phulwin Pasleiñ, Iknas Manar bad Willson Tangliang.
U Bah Rabon ula ïathuh ba na ka liang u BDO jong ka Laskeiñ ruh ula phah ïaki briew jong u ban jurip ïa kane ka jinglyngshop ki bor mariang.
Ula ïathuh ruh ba na ka liang ka Shnong hynnin ka sngi ka la mih paidbah ban maramot ïa kitei ki ïing bad synniang ruh da ki Tin lai ban ryngkat ka pisa.
U Waheh Shnong ula kyrpad ïaki bor District ban pynïoh ki lad jingïarap katba lah kloi khnang ba kine ki lanot kin ïoh jaka riehtngen.
U Nangaibormi Sutnga ula shah jied kum u waheh shnong ba pura jong ka Shnong Umdeiñlien, Iooksi B, West Jaintia Hills District haka jingjied waheh shnong ba thymmai kaba long haka 26 tarik une u bnai.
Ha kane ka jingjied waheh shnong la iadonlang u Dalloi ka Elaka Raliang u ma Chawas Lyngdoh, uba la pynbna ruh ba u Nangaibormi ula shah jied kum u waheh shnong ba pura ka Umdeiñlien, Iooksi B haka elekshon jied waheh shnong.
U Nangaibormi u dei u samla uba kit bah iaka kam shnong naduh ba u dang khynnah haka rta bad u dei ruh u dkhot ba shitrhem jong ka Khasi Students’ Union (KSU) la bun bun snem mynta.
U dei u nongaibuit ka KSU ha ka thain Laskein bad u angnud bha ban wanrah iaka jingkylla hapoh ka shnong ka thaw.
Ka bor synshar district jong ka West Jaintia Hills kan pynthikna shuwa iaka jingkynnoh ba iaid beit ka jingpyntrei iaka ktem pulit jong ka Assam haka shnong Saba, kaba la pynsangeh haka 21 tarik une bnai.
U Deputy Commissioner u Garod LSN Dykes ula ong ba kin hap ban pynthikna shuwa iaka jingkynnoh ba bteng ka Assam ban tei iaka ktem pulit ha Saba.
Ula ong ruh ba lashai ka sngi Palei ka bor district kan leit ban jurip ia katei ka jaka ban pynthikna.
Ia kane u DC ula ong hadien ka jingwan iakynduh bad ai dorkhat ka San Shnong Development Organization kaba kynthup ïaka Shnong Barato, Mukroh, Saba, Maitdeiñ bad Ïongkynshur kiba la dawa ban pynpra mardor ïaka jingtei ïing Border Outpost Police (BOP) da ka Assam ha haka jaka kaba khot Langhong Sangdathli, Saba kaba hap hapoh u pud u sam jong ka Meghalaya.
Hadien ka jingwan pynsangeh ka bor synshar district, ka Assam kala phah pyrton pulit ban pahara ban pyntrei shait shait ia kane ka ktem pulit kaba la pynshongsyier ruh iaki paidbah nongshong shnong ka thain la ong u President ka SSDO u Ma Hamboide Sumer uba dei ruh u Waheh Shnong jong ka Mukroh.
Nalor kata hadien ka jingjurip sa ki nongialam bad dkhot ka UHM haka 23 tarik kiba la shah thombor bad shah ktah ruh ha ki nong Karbi, kam long shuh kaba shngaiñ ïa ki nongleit nongwan ne kiba leit bri leit khyndew namar ba ki shah beh thong ha ki briew kiba pynthud iaka shongsuk shongsaiñ ha kine ki thaiñ, la iathuh u ma Sumer.
Ka Sanshnong Development Organization ka la dawa na ka sorkar ba kan shim khia kloi ban buh ïaka Border Outpost Police (BOP) haka shnong Saba ne Mukroh khnang ba ki nongshong shnong ha kine ki khappud kin shngaiñ haka leit ka wan.
“Ngi dawa ruh ba ka sorkar kan pynbeit noh kloi ïa u pud u sam hapdeng ka sorkar Assam bad Meghalaya namar lada u pud u sam un sahteng kumne shi kumne kan sa poi ka por ba ka Assam kan sa klun lut ïa ki jaka jong ka Meghalaya bad kan sa poi ruh ka por ba ki nongshong shnong kin long nongwei ha la ka jong ka ri namar wat mynta ruh ki nongshong shnong kiba don ha kine ki jaka ba khappud ki la shah knieh jubor ki jaka jong ki bad ki shah thombor man la ka por ha ki bor jong ka Assam", ong utei u nongïalam.
U MDC ka thaiñ u Aiborlang Shadap ula ong ka jingiasoi soskular hapdeng ka Jylla Meghalaya bad ka Jylla Assam ban pynneh pynsah ïaka Status Quo ka long ka bym don jingmut namar tang ka sorkar Meghalaya kaba burom bad bud ryntih ïaka soskular hynrei ka sorkar Assam ka bteng ban thom naphang da kaba pyntrei jubor ïaki skhim kiba bapher bapher ha ki jaka ïakajia khappud khnang ban nang pynskhem ïa la ka jingkam trai.
U MDC ula kyntu ïaka sorkar Jylla kaba ïalam da ka NPP ban pynbeit kloi ïa u pud u sam hapdeng ka Meghalaya bad Assam kumba la khei kular haka por ba ka ïalap Election ba u pud u sam dei ka thong ba hakhmat eh jong ka party NPP.U Executive EM incharge Trade u Winning G Sungoh ula ïathuh ba ka konsil kan khot tender biang sa shisien na ka bynta ka Dawki bad ka Mookyndur Check Point hadien bym biang ki kot ki sla ki nongthep tender.
Ula ong ba iaka check point ha Sunapyrdi pat la dep khot tender bad la pdiang ia nongthep tender haka dor kaba T.38 lak shi snem.
“Ïaki artylli ki check point ka Mookyndur bad Dawki ia mynta shipor yn pyniaid hi ka konsil tad haduh la dep ban khot iaka tender," ong u u EM incharge.
Shuh shuh ka Hynniewtrep Integrated Territorial Organisation (HITO) haka sngi Balang kala leit ban ai dorkhat ha u Chief Executive Member (CEM), Jaintia Hills Autonomous District Council (JHADC) ma Thombor Shiwat haka jingiadonlang u EM inchangre Trade ka JHADC ban dawa pyniaid hi ia kine ki khyrdop da ka konsil.
U president ka HITO, u Donbok Dkhar, ula ong ba kine ki khyrdop kim wanrah jingmyntoi ïaka konsil lada pyniaid da ki riew shimet, hynrei kin long pynban ka khyrdop kaba pynmyntoi tang ïaki katto katne ngut ki nongïalam ka konsil ki bym pyrkhat shuh ïaka lawei jong ka JHADC.La kynnoh ruh ba ki nongpynïaid iaki khyrdop kim lah ban ai jingkheiñ da kaba biang sha ka konsil kat kumba dei ban ai.
Ka HITO ka la kyntu ïa u CEM ba ïaki khyrdop ymdei shuh ban ai sha ki riew shimet hynrei ban pynïaid hi daka konsil khnang ban lah ban tehlakam ïaka jinghiran pisa jong ka konsil.
U CEM JHADC u ma Thombor Shiwat, ula ong kane ka jingdawa jong ka HITO ka konsil kan shnong pyrkhat bad ia mynta hi ka konsil ka khot da ka tender bad ki don bun ki kyndon kiba ki nongshim wai ki hap ban bud ryngkhi ban khanglad iaki jingkhaii beain ki bar jylla.
U Ma Vesper Lamare na ka Shnong Khliehriat West ula ujor haka East Jaintia National Council (EJNC) Khliehriat West Unit haba ïadei bad ka jingïap ki syiar jong u.
U Ma Vesper Lamare uba dei uwei na ki nongri syiar bad ka jaka ri syiar jong u ka don ha kyrpong ka Khliehriat, Community Health Center (CHC) bad man ka por ki Syiar jong u ki ïap bad u kynnoh ba dei naka daw jong ka um jakhlia kaba wan tuid na CHC sha ka jaka ri syiar jong u.
Ula kynnoh ba da ki spah tylli ki syiar jong u kila ïap naduh ba ka um jakhlia umtngit jong ka Hospital ka wan tuid sha ki sem syiar jong u naka ka jingtwa ka kynroh kane ka jaka sumar.
Ka EJNC haka 21 tarik hapoh ka jingïalam jong u Shanborlang Bamon president EJNC Khliehriat, u Diamon Bareh general secretary EJNC Khliehriat kala leit ban jurip ïa katei ka jaka ri syiar jong u ma Vesper bad ka la lap ba ki sem syiar ki la dap da ki um jakhlia umtngit kiba sma iwtung bad shibun tylli ki syiar ki la ïap.
Ha katei kajuh ka sngi ka EJNC ka la buh da ka jingthoh shaki nongpyniaid jong Khliehriat CHC bad kyntu ïaki ban leit jurip hi dalade ïa katei ka jaka ri syiar bad ban siew ruh ïaka bai lutsan jong u ma Vesper.
U Dr Nidamon Pahoh Medical Superintendent Khliehriat CHC kaba la kyntait ban siew ïaka bai lutsan jong u ma Vesper Lamare, la ïathuh u Shanborlang Bamon President EJNC.Ka JNC – KWU kan nym shong kli kti bad hadien ka Republic Day ka seng kan ïa kynduh ïa u DMHO & DC jong ka East Jaintia Hills District ban ïa kren sani halor kane ka jingiap kitei ki syiar.
U Emboklang Jat ula rah iaka nam lahduh haka lympung ialehkai Badminton tournament ba nhyngkong eh ka Wahiajer Sports Club kaba la poi sha kaba kut haka sngi Nyngkong.
Kane ka lympung ialehkai kala sdang naduh u bnai Nohprah 2020.
Kane kala wan hadien ba u Emboklang u la pynliem ia u Riburom jat haka jingiakhun final haka kyrdan single, katba haka jingiakhun double iaka nam lahduh lah ioh rah da u Emboklang Jat bad u Riburom Jat da kaba pynliem ia u Kamniwan Pakyntien bad ia u Ebormi Jat.
Watla kane kan dei ka sien kaba nyngkong bala pynlong iaka jingialehkai Badminton ha katei ka shnong, hynrei kala plie lad pat iaki samla ka shnong ban pynpaw iaki sap ki phong jong ki lyngba kane tournament.
U Ma Kmenlang Shylla ula long kum u kongsan bad ula sam iaki khusnam sha ki nongjop.
la iadonlang u secretary sport ka Wahiajer u Dauni Phawa lem bad kiwei ki dkhot Wahiajer sports club.
U Iaiban Lyngdoh u ba na ka shnong Sutnga ula lehkmen ia ka sngikha jong u da kaba kner ki kti jingiarap ban synniang daki tin sopïing sha ki ar tylli ki longiing haka shnong Mooshrot, Laskieñ block west Jaintia Hills District.
Ha kane ka jingai sngewbha une u samla iadonlang u Waheh shnong u Janai Suchiang, Justice Paul Lyngdoh Education Secretary ka KSU Jaintia Hills District, Barlin Suchiang ryngkat ki nongialam shnong bad ki rangbah jong kane ka shnong.
U waheh shnong ula pynpaw ka jingsngewnguh ia une u samla uba wan shakhmat ban lehkmen iaka sngikha jong u da kaba noh synniang bad iarap ia kiba duk ba rangli.
Ka Meghalya People’s United Front (MPUF) haka sngi Saitjaiñ ka la pynkha sa kawei ka tnad treikam kaba tip kum ka MPUF-Jalyiah Unit.
Hashwa ban pynskhem ïaki dkhot bad nongkitkam ka la don ka jingïalang lyngkot ba la pynïaid da u Kmenlang Siangshai haka jingiadonlang u President central body u Dapoiwanmi Laloo, u President ka MPUF East Jaintia u Kyrshan Blah kiba la pashat ruh ki kyntien sneng kyntien khraw iaki dkhot ba thymmai.
Ki dkhot nongkitkam ki long u President Yowansuk Rymbai, General Secretary Sikaishuh Dkhar, Vice President- Teibormi Dkhar, Assistant General Secretary- Mecki Dkhar, Publicity and Information Secretary- ka Janta Dkhar bad 14 ngut ki dkhot.
Kum shibynta ka jingpynkhreh ïa ka election sha ka ïing dorbar thawaiñ ka Jylla ha u seem 2023, ka United Democratic Party (UDP) Jowai Circle mynta ka sngi ka la khot ïaka jingïalang general meeting na ka bynta jied nongkitkam ka Jowai Circle.
Ha ka jingïalang kaba la long ha Infinity Hall u MDC barim jong ka Jowai South u ma Moonlight Pariat ula pdiang sngewbha ïa baroh ki dkhot bad la ïoh ka jingkren na u ma Kitboklang Nongtdu bad u MDC barim ka Jowai North u Ma Marki Mulieh halor kumno ban pynkhlaiñ shuh shuh ïaka party hapoh ka Jowai Circle.
Ha kane ka jingïalang la jied ïa u Kitboklang Nongtdu kum u President ka UDP Jowai Circle, u Marki Mulieh kum u Vice President, u Kynsai Bareh kum u General Secretary, u Timothy Phawa kum u Assistant Secretary bad u Ma Moonlight Pariat kum u Adviser.
Nalor kata la jied ïaki nongkitkam jong ka Youth Wing ba kynthup ïa u President u Wympher (Kjam) Laloo, Vice President Da-O Toi, Secretary Mewan Pyrtuh bad Assistant Secretary Deisarmi Toi.
La thung Convener ïaka Kong S.Synkrem bad Kong EL Dkhar.
Ka Dorbar Shnong Tympang Iawmusiang kala pynbna paidbah ba kan shain kuna haduh T.5000 ia ki briew kiba bret pathar iaki ñiut kat shaba lap ba shem.
Ka Dorbar Shnong haka jingialam u ma Edystone Shylla kum u Waheh Chnong kala shim iaka sienjam ban wanrah iaka khuid ka suba jong ka iew Iawmusiang naduh ka jingiakhun iaka khlam COVID-19 ha u snem 2020 bad kane kala wanrah shisha katto katne ki jingkylla ha kaba ki briew kila sdang ban bret iaki ñiut ki nier ha ki jaka ba dei ban bret.
Pynban marsien plie ki iew ki hat, ka rukum bret ñiut ki nongshong die jingdie, ki paidbah kiba ba iaid ba ieng ha Iawmusiang kala sdang biang iaka rukom kaba rim ban bret biang iaki ñiut katba shaba lap ba shem.
U Chairman Shnong ka Iawmusiang u ma Wompher Nartiang, ula ong ka shnong kala lap ba ki dang don ki paidbah kiba bret pathar iaki ñiut hapoh u pud u sam ka Iawmusiang naduh ka lad Thomas Jones Synod College, ki jaka shong die jingdie ha shilynter ka Iawmusiang bad ha khmat DC bad kane kala theh umpjah iaka jingtrei shitom ka shnong ban pynneh pynsah iaka jingkhuid suba.
“Haka jingialang kaba long dangshen ngi la rai ban shain kuna ïaki paidbah kiba leh jakhlia, haka sien kaba nyngkong lada lap ia kino kino kiba bret pathar iaki ñiut ka naduh ki jaboh plastic bad kiwei kiwei ñiut ki ñier ka kuna kalong T.100 bad haka sien kaba ar lada lap biang ba u juh u briew u bret ñiut pathar ka kuna kanlong T.5000," la ong u ma Wompher bad kyntu ba ki paidbah bad ki nongshong dukan ba ki dei ban bret ruh iaki ñiut ha ka por ba wan ka kali Jowai Municipal Board bad ban bud ryntih iaki aiñ ki kyndon jong ka MSPCB ba nym bret pathar bad thang pathar iaki ñiut ki nier.
U General Secretary ma Ajoy Lywait, ula kyntu iaki nongshong shnong ban pynneh iaka khuid ka suba ka Wah Myntdu.
Ula ong ba ki don ki katto katne ki jaka ba jur bha ka jingtuid ki jakhlia sha ka Wah Myntdu kum ka Chahtngit, Wah Gate, Ïngkieng Moo, Riatsasim kiba ki briew ki bret bad lumthup ïaki ñiut bad kine ki tuid sha Wah Myntdu, kaba bsa um iaka sor Jowai.
Ula ban jur iaki paidbah ban bret iaki niut ki nier jong ki ha ki jaka ba dei khnang ba iada iaka wah Myntdu.
Ka bor shnong kala kyntu ruh iaki briew kiba pyndonkam da ka kali ban shong dih kyiad ha ki jaka ba dum bad ban leh kino kino ki kam ban pynsyier iaki kynthei khynnah ba iaid ba ieng.
La kyntu ruh iaki nongniah kali ban nym pynher sted iaki kali motor ha u pud u sam ka Iawmusiang, ban shngain ka leit ka wan u paidbah bad ban nym wanrah kino kino ki jingjia ba sngewsih.
Ha kane ka jingiakren bad ki nongthoh khubor la iadonlang u Waheh Shnong MA Edystone Shylla, Assistant Waheh Shnong Latu Nartiang bad u Assistant Secretary u ma D Nartiang.
Ka dorbar shnong Iawmusiang ka ai khublei iaka bor synshar district bad ka Jowai Municipal Board kiba la trei shitom ban wanrah iaka khuid ka suba jong ka Iawmusiang.
Ka Woodland WK Hospital kala pynbna ba kala empanelled ne pynrung kyrteng ialade bad ka Megha Health Insurance Scheme (MHIS) lane ka smart card ban pynsuk iaki nongshah sumar ha kane ka hospital.
Ka khubor kaba kaba la pyllait na ka bor pyniaid ka Woodland WK Hospital ka iathuh ba naduh mynta ka sngi kin pdiang iaki nongpang ba don smart card ban shah sumar ha kane ka hospital.
Kane ka hospital kaba don 108 jingthiah ka don haka shnong Sabahmuswang, West Jaintia Hills harud ka surok bah NH 6.
La plie paidbah naduh 15 Nailur (September 2020) bad kala la plie iaka IPD naduh ka 24 tarik u Naiwieng 2020.
Ki Doktor kiba don ha kane jaka sumar ki kynthup ia u Medicine, Paediatrician, Surgery bad ENT.Ka Out Patient Department (OPD) kaba kynthup naduh ECG, Endoscopy, X-ray, Ultra Sound (Scanning) bad Laboratary.
Ka Meghalaya People United Front (MPUF) Khliehriat Circle haka sngi Palei kala synñiang jingïarap sha kawei ka longïing kaba la ngat haka jingshah bam duh haka ding haka shnong Molamanoh, East Jaintia Hills District.
Katei ka ïing kadei jong ka Kong Teilang Dkhar bad ka jingpluh ding kaba la wanrah ka jingjulor kaba bun.
Na la liang ka MPUF Khliehriat Circle ka la noh jingïarap da u khaw bad kiwei ki tiar jingdonkam ba man ka sngi.
Ha kane ka jingleit ai jingiarap ka MPUF la lamkhmat da u Sanjoy Bareh President Khliehriat Circle haka jingdonlang u Vice President Khliehriat Circle u Bantei Suklaiñ, u General Secretary ka MPUF-EJHD u Kmenlang Siangshai bad kiwei ki dkhot jong ka MPUF.U Waheh Shnong ka Malamanoh u Dras Siangshai ula ai khublei ïa baroh ki dkhot ka MPUF kiba la mih shakhmat ban ïarap ïa kane ka longïing kaba la ngat haka jingjia kaba sngewsih.
Kiba bun ki paidbah kila kynthoh tyngeh iaka jingjia halor ka jia iap krem dewiong jong ki 6 ngut ki nong Assam ha East Jaintia Hills District haka sngi Palei.
Ki paidbah kumjuh ki sengbhalang kila kynthoh iaka sorkar MDA kumjuh ia u Conrad K Sangma, Myntri Rangbah ka Jylla, u James Sangma Myntri Sorkar bad ia u Deputy CM u Prestone Tynsong da kaba ong “Phi lah ban thok katto katne sien ia ki katto katne ngut ki briew, hynrei phim lah ban shukor ia baroh ki briew ha baroh ki por.
" Kila ong ia kane hadien bala jia ka jingiap jong ki 6 ngut ki nong Assam ha Sarkari hajan ka shnong Dienshalalu bad Rymbai.
Kine ki 6 ngut ki lanot aksident ha krem dewiong ki dei u Jilal Uddin (25) na Jalabad, Karimganj, Dilwar Hussain (35), Ali Hussain (40) bad Mokbul Hussain kiba dei shipara na Karimganj, Abdul Sabur (32) na Laborputa, Silchar, Cachar District.
Uwei pat haduh bala thoh iaka khubor ym pat lah ban pynthikna iaka kyrteng jong u.
Ka jingiap hapoh krem dewiong hapoh ka Jylla kam dei shuh kaba phylla, hynrei kane ka sien kadei kaba sngew par niangkhriat ha kaba la shu mut ban ieh syndon iaka metiap jong ki 6 ngut nongtih dewiong kiba la shah ban hadien ka jingdkut ka synduk tan dewiong.
Kane ka jingjia aksident ha krem dewiong kaba la shim noh iaka jingim jong ki 6 ngut ki nong Assam kiba na Karimganj kiba hap haka Ratabari Police Station, Karimganj.
Kane ka jingjia kala jia haka por 12 baje mynsngi haka 21 tarik une u bnai.
U Sultan Hussain u ba haïing jong ki lanot hap krem dewiong ula ong ba marsien jia kane ka jingjia u sirdar ne u nongpeit iaka jingtih deiwong ula phet rieh ialade.
Katba ki trai jong kane ka par dewiong pat “Kila ong iehnoh iaka metiap shapoh krem dewiong da kaba ong ruh ba ki dei nong Bangladesh suda bad," la kynnoh u Sultan Hussain, uba la iam kthang haba kren bad ki nongthoh khubor ha Khliehriat.
Shuh shuh u Sultan ula ong “Ngi la ioh jingtip halor kane ka jingjia na ki paralok ba iatreibylla bad wat hadien ba ngi pan jingiarap ym don ba iarap dei hadien bala tip ki Pulit bad u DC kiba la iadonlang baroh shimiet sha katei ka jaka ba ngi la ioh jingiarap.
" “Namar ka jingduk ngi wan trei bylla ban tih dewiong sha Meghalaya," la ong u Sultan uba ap iaka metiap bad kiwei pat kiba haiing jong kine kiba la khlad ha Khliehriat CHC.U Azim Uddin pat ula ong ba u don u bahaiing jong u uba la iap ha kane ka jingjia.
Ula iathuh ba kane ka kam tih dewiong kala iaid la shibnai bad marsien tip ia kane ka jingjia ula wan Haduh bala thoh iaka khubor ka metiap kine ki briew ka dang don ha Khliehriat CHC ban pyndep iaka jingdonkam ka aiñ bad ka post mortem U DC East Jaintia Hills u Bah E Kharmalki ula ong ba la mudui da ka jingujor ejahar pyrshah ia u/ka trai par bad ka jingtohkit kala iaid shakhmat.
“Ka District Disaster Management Office (DDMO) ryngkat bad ki sahep jong ka State Disaster Response Force (SDRF) kila pynlong ka jingtohkit ha katei ka par dewiong bad la pynthikna ruh ba ym don metiap shuh lait na kitei ki 6 ngut," ong ka khubor na u GK Iangrai, Assistant Inspector General of Police (A), Shillong.
Ka Meghalaya People United Front (MPUF), East Jaintia Hills District kala Ioh ban plie ïaka ophis treikam ba pura jong ka ha Khliehriat, East Jaintia Hills bad kala bad pynkha ruh sa ïa ka tnad Khliehriat Circle haka sngi Balang.
Ïa kane ka ophis treikam la plie ïaka da u President MPUF central body u Dapoiwanmi Laloo bad ha kajuh ka por ula pynskhem ïaki dkhot nongkitkam ka MPUF-Khliehriat Circle.
Ha kane ka sngi la don lang u President ka MPUF East Jaintia u Kyrshan Blah, u General Secretary-CB u Aimom Syad bad kiwei kiwei ki dkhot haka jingïalang ka ba la pynïaid da u General Secretary u Kmenlang Siangshai.
U Kyrshan Blah ula ïathuh ba ka thong kaba ki la plie ïa katei ka ophis treikam bad kumjuh ruh ban pynkha ïa ka tnad treikam kalong ban pynkhlain ïa ka jingshakri bad khamtam ba kum ki samla kin ïeng tylli ban ïada ïa la ki para doh ki para snam ba kin nym shah khñioit beiñ ha la ka jong ka jaka ka muluk.
Ki nongkitkam ba hakhmat jong ka MPUF-Khliehriat Circle ki long u President Sanjoy Bareh, General Secretary Thawlad Lyngdoh bad 15 ngut kiwei pat dkhot.
U Deputy Commissioner (Supply), East Jaintia Hills District u pynbna paidbah ba la pyllait ia u Khaw rashon na ka bynta u bnai January, 2021 ha East Jaintia Hills District, Khliehriat.
Ka jingsam ka long kumne, ia u Khaw AAY yn sam 35 kilo shi ing shibnai ha ka dor Rs.3.00 tyngka shi kilo, ia u Khaw PHH yn sam 5 kilo shi khlieh shi bnai ha ka dor Rs.3.00 tyngka shi kilo, katba ia u Khaw Non- NFSA pat yn sam 7.215 kilo shi ing shi bnai haka ka dor Die Lang ka ba long Rs.11.77 tyngka shi kilo bad ha ka dor Die Khutia ka ba long Rs.12.34 tyngka shi kilo.
La kyrpad ia ki paidbah ba lada shem ba ki Dealer kim die kat kum ka dor lane kg kumba la bthah ne kdew haneng, ki dei ban ujor sha u Deputy Commissioner (Supply), ka East Jaintia Hills District lane phone sha u Toll free No.1697, lane sha u District Grievances Officer ka East Jaintia Hills District.
Ka Hynñiewtrep National Youth Front (HNYF) kala dawa na u Deputy Commissioner, East Jaintia ban shna noh da ki railing haki lynti ïaid kjat (footpath) ba don lynter ka surok bah Khliehriat, East Jaintia Hills District.
Ïa kane ka jingdawa ka HNYF ka la pynsngew haba ïakynduh bad u Deputy Commissioner u Bah E.Kharmalki ha kamra treikam jong u mynta ka sngi ba Ar.
“Ka jingdawa ban shna da ki railing ha baroh ki lynti ïaid kjat kata naduh Petrol pump Khliehriat, East haduh Petrol pump Dkhiah East ka long ban shngain ki nongleit nongwan khamtam ki khynnah skul bad ruh ban ym pynwit than ïaki kali ba ïaid ha surok bah," ong u Damechwa Syrti General Secretary ka HNYF.Ula ong kumba long mynta ka lynti ïaid kjat ka long kaba khim na kadaw ba ki nongdie madan ki pyndonkam ïaka footpath kum ka jaka die jingdie.
Kumta ka HNYF ka la kyntu ïa u DC ban shim khia noh kham kloi ban shna ïaki jingker nar khnang ban ïada ïaki nongleit nongwan bad ban wanrah ka jingitynnad ïaka sor Khliehriat.
Kawei hadien kawei ka sorkar kala kular bad mang ban pynbha iaka Kiang Nangbah Stadium bad mynta ka kynti ruh ka sorkar MDA hapoh ka jingialam u Conrad K Sangma kala kular ban tei pynbha iaka Kiang Nangbah Stadium kumjuh ka Indoor Stadium.
Kaba sngewtynnad shuh shuh kalong ba iaka Kiang Nangbah Indoor Stadium yn pynkylla ïaka State of Art Stadium bad yn buh flood lights ruh iaka madan.
Nalor ban shna noh iaka stadium kaba heh “mega football stadium" ha Wahiajer, West Jaintia Hills haka jinglut kaba T.25 klur.
U Myntri Rangbah haka tweet jong u dangshen, ula pynbna ba na ka bynta ban pynbha iaki jingtei haki thain nongkyndong hapoh ka Rural Sports Infra la mang ban pynlut T.50 klur hapoh ka jylla ha kine ki lai snem ban wan kaba hap haka Restart Meghalaya Mission.
Ka All Jaintia Sports and Games Forum (AJS&GF) haka sngi ba ar kala iakynduh ia u Myntri Rangbah Conrad K Sangma, uba la kular ia kane ka synjuk ban shna pynbna ia ki madan ialehkai bad ban wanrah katto katne jait ki jingialehkai ha Jaintia Hills lyngba ka National Games 2022.
Ha kane ka jingiakynduh ia u Myntri Rangbah la ialam da u ma Eddie Murphy H Passah, u Ambrose Gatphoh kiba long ki chairman bad secretary ka forum bad ki nongaiktien kiba kynthup ia President JSU bad General Secretary u Jersom Shylla bad u Treiborlang R Suchen.
Kane ka synjuk kala ai ruh da ka dorkhat sha CM halor ka jingshah kyntait ka Jaintia Hills haka National Games bad dawa ban tei bad shna pynbha iaki jaka ialehkai ha rilum Jaintia kaba la pynmih bun ki nongialehkai ha ki jait ialehkai bapher bapher.
Ka CoMSO kala rai ban pynlong da ka jingiakhih kaba jai jai haka 21 tarik shuwa ban wan Union Home Minister Amit Shah ban pyniaid iaka 69 th plenary session jong ka NEC ha ka 23 tarik une u bnai.
U Roykupar Synrem, Secretary, CoMSO ula ong ba kila pynbeit ban thang mombati ha baroh ki district headquarter haka 21 tarik ban dawa pyntreikam noh ia ka ILP bad kumjuh ruh ban dawa na u Lat ban soi noh ia ka MRSSA (amendment bill) 2020.
“Ngi la ia Rai ba ha ka sngi 21.1.21 kaba dei ka Meghalaya Day ngin pynlong ka jingiakhih ban pynpaw ba ngi sngewsih iaka jingmynthi ka sorkar India bad ka Sorkar Meghalaya ban pyntreikam noh ia ka ILP.ka ka jingbym mynjur u Lat ia ka jingpynkylla iaka MRSSA, ka jing bym pat pynbeit ia u pud u sam ka Jylla, ka jing sahkut sah ka issue Them Metor bad kumjuh ruh ka jing dawa ban pynrung ia ka ktien Khasi ha ka Eight Schedule," la ong u Roykupar.
Ula ong “Namar ka jingwan u Amit Shah, Union Home Minister ka Ri ha Shillong bad ka donkam ban ioh ia kren markhmat bad u ban ia shai noh halor ka resolution jong ka ILP bad ka MRSSA amendment bill 2020 ngi la shim shwa ban don da ka jingiakhih ba jai jai.
" Kane ka jingthang mombati kadei halong ka phang pdeng “Ka Sngi Sngewsih ia ka Mynthi ki Korbarri" bad ka jingthang mombati kanlong naduh ka 3pm haduh 6 pm.
Ha Shillong yn pynlong ha Madan Malki bad yn kynmaw burom ruh iaki nongialeh Hill State.
Ka Seiñ Kyntu Seiñ Raij – 12 Daloi kumba ka ju long khlieh la ka snem, mynta u snem ruh ha ryngkat bad ka jingiatrei lang bad ka Seiñraij Rangad kan pynlong iaka lympung ba 24 haka 30th, 31st tarik January (Kyllalyngkot) 2021 haka shnong Rangad, East Jaintia Elaka Rymbai.
U S Sari, Publicity Secretary Seiñ Kyntu Seiñ Raij 12 – Daloi ula pyntip ba ka Seiñ Kyntu Seiñ Raij 12 – Daloi ka khot wer sngewbha iaki khun U 7-Trp, 7-Skum baroh ban ia pyllait por khnang ban iawan sha katei ka lympung.
Ha kane ka lympung ym shah iaki khynnah ba 10 snem shapoh bad kumjuh ia ki rangbah briew kiba la dap ia ka 65 snem shaneng bad la kyntu ia baroh ban bud ryntih iaki kyndon bala buh ka sorkar ban iada na ka khlam COVID-19.
Ha kane ka lympung kan don ka jing Shad Tynrai (Culture) bad ki jingsneng jingkraw na ki riew rangbah ban pynneh pynsah ia ka niam ka rukom bad ka riti ka dustur.
Ka Jaintia Student’s Movement (JSM) ka la pynlong da ka jingthang mombati ban pynpaw ïaka dak ka jingsngewlem halor ka jingshah pynïap dusmon kawei ka khynnah skul haki riew thrang snam kiba la suba jur ba ki la bat bor shwa ban pynïap ïaka.
Ïa kane ka jingthang mombati la pynlong ha Parking Lot jong ka Sein Raij kaba don ha Ïawmusiang, Jowai mynta ka janmiet jong ka lah sngi U Blei.
Lah ban pynkynmaw ba ka jingshah pynïap kane ka khynnah kaba dang shong haka klass IX ka la jia haka 16 tarik Nohprah 2020 ha kawei ka shnong haka thaiñ East Jaintia Hills.
Kumba ju long man ka sngi, katei ka khynnah ka mih na la ïing haka step 16 tarik ban leit sha skul ban thoh ïaka eksamin khlem da tip satia ba kan long ka sien kaba khatduh ba ki ba haïing jong ka kin iohï ïa ka.
Hadien ba la dep thoh eksamin ka la mih ban leit beit beit sha la ka ïing hynrei kam shym la poi satia sha la ïing haduh ka por janmiet ba ki ba haiing kila wad haryngkat bad ka shnong kila wad paidbah iaka.
Dei haka step 17 tarik ki sa lap ïa ka met ïap jong ka ha lynti paidbah bad ki nongshong shnong kila pynpaw ka jingsngewkhia halor kane jingjia.
Hashwa ban ïashim bynta haka jingthang mombati ka la don ka jingïalang lyngkot ha kaba ki nongïalam jong ka JSM ba kynthup naduh u Joint Secretary u Pillar Phawa, General Secretary Women Wing ka Kong Nida bad Iba Dkhar bad kiwei kiwei kiba la kyntu ïa ki bor jong ka aiñ ba kidei ban shim khia bad bad kem ïa ki runar kiba donkti ban leh ïa kum katei ka kam kaba ym lah ban pdiang da ka imlang salang bad lada lap la kyntu ïaka aiñ ba ymdei ban pyllait hynrei pynshitom tyngeh ïaki.
U Jumai uba khlain bor 6.4 haka Richter scale ula pynkhynñiuh haka sngi Balang ïa ka Jylla Meghalaya haka por 7.51 AM.Ka National Centre for Seismology, Earthquake, kala ong ba ka thymmei jong une u jumai ka dei na Sonitpur, Assam.
U jumai ula khynniuh haduh lai sien kynthih ha Assam ha ka juh ka step.
Ka thymmei ka jingjylliew une u jumai kalong 10 km.
Ka jingkhynniuh une u jumai kala ktah iaka jylla, Assam bad ka thain shatei lammihngi.
Ban pynsuk ïaki paidbah nongshong shnong bad ban pynjanai ïaka rukom treikam, ka shnong Namdong B ka la plie paidbah ïaka ophis treikam jong ka haka jingïalang kaba la long haka sngi Nyngkong.
Ïa kane ka ophis treikam la wan ban plie ïaka da u President ka Synjuk ki Waheh Shnong Mynsngat Namdong Khanduli Area u Yooshida Nongspung haka jingïadonlang u Waheh Shnong Khonsaro u Damonmi Dkhar uba long ruh u Secretary Synjuk ki Waheh Shnong Mynsngat Namdong Khanduli Area haka jingïalang kaba la pynïaid da u Waheh Shnong Namdong B u D.S.War.
U Yooshida Nongspung haka jingkren ula ong, ka Namdong B kadei ka shnong kaba nyngkong sha kane ka thaiñ ban don ïaka ophis treikam jong dorbar shnong.
Ula kitbok kitrwiang ïaki dkhot EC bathymmai ban kin nangtrei shuh shuh na ka bynta ka bha ka miat ka shnong ka thaw bad ban ïakhun pyrshah ïaki kam sniew haka imlang ka sahlang.
U Damonmi Dkhar haka jingkren ula kyntu ïa nongïalam shnong bad nongshong shnong ban don ka mynsiem ïa ïeid ïatylli para nongshong shnong khnang ba ka roi ka par bad jingkylla kin wan hapoh shnong poh thaw.
Ha kane ka sngi la donlang ruh u Elias Susngi Waheh Raij Namdong bad u Icydol Pakma Secretary Raij Namdong kiba la ïaroh ïa u Waheh shnong bad ïaka Executive committee ba ki la shim ïa kane ka sein jam ban plie ïa kane ophis treikam.
Ka KSU Nartiang circle kala dawa naka sorkar Meghalaya ban pynsangeh mardor iaka jingshna ktem pulit ka sorkar Assam haka shnong Saba kaba iaid shait shait wat hadien bala pynsangeh ka bor synshar district West Jaintia Hills.
Ka KSU Nartiang circle kala pynpaw ruh iaka jing sngewkhia halor ka jingshah tied shah bom ki dkhot ka UHM haki paid Karbi haduh bala kila mynsaw jur.
“Ka jingshlur ki paid Karbi ban thombor iaki paradoh parasnam jong ngi ka pyni ba kim salia ban klun iaki jaka puta wat la ka jaka ka hap hapoh u pud u sam ka Jylla," ong u Chanbor War general secretary KSU Nartiang Circle.
Ka KSU Nartiang Circle kala dawa bad ban jur iaka sorkar MDA haka jing ialam u Conrad K Sangma ban tuklar bad ban pynsangeh mardor ia katei ka jingshna police out post ka sorkar Assam, lym kumta ka KSU kam banse ban shim da kiwei pat ki sienjam naka bynta ban iada ia ki paradoh parasnam ha katei ka thaiñ.
Ka Hynniewtrep Youths’ Council (HYC), East Jaintia Hills circle kala ujor sha u Deputy Commissioner East Jaintia Hills District halor ka jingkiew dor syndet ki mar bam mar dih hapoh district ha ka sngi Nyngkong.
Kane ka jingkiew dor ki mar bam mar dih kynthup ia u khaw uba juh die 1100-1200, ki dukan kila die haduh 1300-1400 kaba la wanrah jingeh ia u paidbah, ong ka HYC lyngba u kyrwoh bala phah u Preios Pale president HYC.Ka HYC kala kyntu ia u DC ban shimkhia ban khanglad iaki dukan shimkabu na u paidbah ha kum kane ka por ba jingiakhun iaka khlam COVID-19 ka jur khnang ba ki paidbah kin nym shah ktah.
U President ka All Jaintia Tourist Commercial & Vehicle Association (AJTCVA) u Paila Kordor Lyngkot ula kyntu ïa baroh ki nongñiah kali ha rilum Jaintia kiba la dap 45 snem shaneng ba kin mih shakhmat ban leit ai injek tika khlam COVID-19 sha ki jaka ba la pynbeit da ka sorkar ban iada na ka jingpang COVID 19.
U Paila ula kyntu ïa baroh ki para nongñiah kali kamai ba kin deng ïaki mask bad ban buh ruh ïaki sanitizer ban pyndonkam hapoh ki kali lane ki sabon ban saitkti.
La ban jur iaki nongniah kali ban lehkhuid bad nym bret pathar iaki jaboh jabain kat shaba lap ba shem bad bret ha ki jaka ba die ban bret.
Ula ong ruh ba ka Dunkin kala shong jingialang bad u Deputy Commissioner, West Jaintia u Garod LSN Dykes, IAS haka jingïadonlang u District Transport Officer, u District Medical & Health Officer bad u DSP ka West Jaintia nalor kiwei ki seng ñiah kali bapher bapher ka West Jaintia ban ïakren halor kumno ban khanglad ïaka jingpur jong u khñiang jingpang COVID-19 hapoh ka District.
Haba ïadei bad ka rukom thep passenger, baroh ki drivers kamai ki dei ban thep katkum ka capacity ba la buh da ka sorkar bad ïa ka bai kali ruh dei ban shim hapoh ka dor ba la buh da ka sorkar.
Kino kino ki driver ki ba shim kabu ïaki paidbah pyntip sha ki nongkitkam ka Association khnang ba yn lah ban leh ïaka ba donkam.
Ka Nartiang Modop Coordination Committee kaba kynthup iaki san tylli ki sengbhalang JSM, JSU, HNYF, MPUF, KSU bad FKJGP kila lap ba jot tasam ki ar tylli ki skul ha Nartiang bad Nartiang Modop.
Ia kane kine ka committee kala lap haka jingjurip iaki skul ha ka thain Nartiang haka 22 tarik une u bnai.
Kine ki ar tylli kiba jot rathai ki kynthup iaka Nartiang Pohshnong Govt Lower Primary School bad Nartiang Modop Lower Primary School.
Hadien ka jingwan jurip ka Coordination Committee ka la leit iakynduh ïaka Sub Divisional School Education Officer (SDSEO), West Jaintia Hills District bad ai ruh da ka jingthoh ban shna iaka ïing skul jong kine ki ar skul, ban pynbiang ki kamra klass bad paiñkhana, ban pynbiang ki ben ki shuki, ki Black board bad kiwei kiwei jingdonkam.
Nalor kata la dawa ban pynbiang nonghikai ha kine ki ar skul.
Kane ka committee kala kam bad ka SDSEO kala pan por shitaiew ban ïakren halor kane ka kam.
Shuh shuh ka School Managing Committee jong ka Nartiang Pohshnong Govt Lower Primary School ruh mynshem snem ka la buh da ka jingthoh sha ka SDSEO ban dawa pynïoh da ka ïingskul bathymmai hynrei haduh mynta kam don kino kino ki dak ki shin ban shna ia ka skul kaba la jot rathai kaba la kylla iing jah.
Ka dorbar shnong Mihmyntdu kala bthah ia baroh kiba wan nabar jylla ban kin pyntip sha ka dorbar shnong hashuwa ban rung hapoh shnong poh thaw.
Ka dorbar shnong Mihmyntud kala shim ia kane ka rai kum shibynta ban bud ryngkhi iaki jingbthah jong ka sorkar ban iada na ka jingpur ka khlam COVID-19, kaba la sar biang haka sien kaba ar ha kiba bun ki bynta jong ka ri India.
La kyntu ia baroh ban iatreilang bad bud ryntih iaka Social Distancing bad ban iada iaka ka khmut ka khmat da kaba deng iaki mask.
Kino kino kiba don khun shabar kilah ruh ban pyntip ne phone ha kine ki nomber +91 7005616706/ +91 8132995768.
Ka East Jaintia Taxi Owners Drivers Association (EJTODA) haka jingialam u president Tiplang Rymbai bad u secretary u Ma Hameki Salahe bad u vice president Ma Edrick Paslein haka sngi Saitjain kila synniang pisa jingrap sha u ma u Ma Yoowanki Dkhar  ba na ka shnong Moolamanoh, uba long ruh u para nongniah kali uba don hapoh ka synjuk hadien uba la mad bun ki jingeh haka jingim jong u.
Ka Synjuk EJTODA kala shim iaka sien jam ban kyrshan ia une Yoowanki hadien ba ula mad bun ki jinghtynjuh haka kam niah kali kaba la wanrah iaka jingkyrduh ban pyndap pynbiang iaka jingdawa ka iing ka sem.
Ka EJTODA kala kner la ka kti jingiarap kum ka dak ban kyrshan kylliang para driver kiba duna haka ioh ka kot bad khamtam haka por ka shitom saja.
Ban ioh iaka jaka kaba heh ha kine ki sngi kalong kaba eh namar ka jingrem ka jaka, hynrei ka jingjynsur bad ka jingiohi jngai jong ka Dorbar Shnong Ummulong kala pynurlong iaka jingthmu jong ka All Jaintia Cricket Association (AJCA) ban ioh jaka kaba heh haduh 5 acres ban shna madan ne stadium Cricket ha West Jaintia Hills District.
Kane ka jaka kaba ka dorbar shnong Ummulong kala ai sha ka AJCA ka dei haka dur jong ka jingai wai kaba la tip kum ka ‘leased’ na ka bynta 30 snem bad ka jaka ka heh haduh 20.563 square meters ne 5 acres kaba don ha Phangsamyntiñ, Ummulong.
Ia soskular la ia soi haka sngi Saitjain ha katei ka jaka haka jingiadonlang ki nongialam shnong ka dorbar shnong Ummulong naduh u Waheh Shnong u ma Leo Laloo, Easterius Shylla general secretary Ummulong bad u ma Manbha Shylla chairman shnong Ummulong, katba naka AJCA la iadonlang u president ma Edystone Shylla, u Waibor Sohlang general secretary AJCA bad ki nongialam bad dkhot ka Meghalaya Cricket Association (MCA) kaba dei ka guarantor ha kane kam kaba kynthup ia u Bah Gideon Kharkongor, Honorary Secretary MCA, Dhruva Thakuria, Treasurer MCA.“Ka dei ka sngi ka ban sah kynmaw haka history jong ka AJCA bad ka dorbar shnong Ummulong ban pynkylla ia kane ka jaka kaba heh kum kawei na ki stadium cricket," la ong u president AJCA u ma Edystone Shylla.
“Ngi la shim wai ia kane ka jaka naka shnong Ummulong kaba heh 5 acre namar kalong kaba eh bha ia ngi ban ioh ka jaka bad ngim banse namar ba ka shitom bha iaka AJCA ban pynlong kino kino ki lympung ialehkai cricket ba kam don iaka madan ka pura bad da ka jingioh ia kane ka madan ngi kyrmen ba ngin lah ban kyntiew iaka kam ialehkai Cricket haka district bad ka jylla baroh kawei," ong shuh shuh u ma Edy.
U Ma Edy ula khublei kyrpang iaka dorbar shnong Ummulong bad ka shnong baroh kawei kaba la pdiang iaka jingtyrwa jong ngi ban pynkylla ia katei ka jaka kum ka madan ialehkai cricket ban myntoi ki khun samla bad ki khynnah ialehkai ka district.
The state has recorded one death and 155 new COVID-19 cases on Saturday.
Director of Health Services (MI) Dr Aman War said that one died of COVID-19 taking the death toll to 158 in the state.
Dr War said the new cases include 115 in East Khasi Hills district, 11 in Ri Bhoi district, 9 in West Jaintia Hills district, 8 in East Jaintia Hills district, 7 in West Garo Hills district, 2 each in West Khasi Hills district and South West Khasi Hills district and 1 in South West Garo Hills district.
He informed that as many as 148 patients have also recovered from the viral infection of which 113 are from East Khasi Hills district, 26 from West Jaintia Hills district, 4 each in West Khasi Hills district and Ri Bhoi district and 1 in East Jaintia Hills district.
So far, the state has detected a total of 15,786 COVID-19 cases out of which 1,244 are active cases, 14,384 recovered and 158 deaths.
East Khasi Hills is the worst affected district in the state with 895 active cases followed by Ri Bhoi district with 124 cases and West Jaintia Hills with 115 cases.
There are 39 cases in East Jaintia Hills, 26 in West Khasi Hills, 29 in West Garo Hills, 12 in South West Khasi Hills, 1 in South Garo Hills, 1 South West Garo Hills, 1 in East Garo Hills, and 1 in North Garo Hills.
On the other hand, of the 4,47,985 persons who have tested for COVID-19 in the state as on date, 4,32,199 were tested negative for the virus even as 230 persons are in institutional quarantine and 1,014 under home quarantine.
There are 1,10,256 entrants from outside the state.
Ka Tia Chaphrang HSS, Sohkymphor da ka jingiatreilang bad ka Ophis jong u Range Forest Officer, Social Forestry, Khliehriat Range, East Jaintia Hills kala rakhe iaka ‘Earth Day’ haka 22 tarik une u bnai da ka jingthung dieng.
Ka phang pdeng mynta u snem kalong “Restore Our Earth".
Ha shwa ban thung dieng ka la don ka jingialang lyngkot ha kaba u ma Damewanhi L.Rymbai, Chairman jong ka Moolamylliang Biodiversity Management Committee, uba la long kum u kongsan haka jingiadonlang u bah B.Dhar, Forester, Khliehriat Range, u ma Kmen Lapasam, Waheh Chnong ka Sohkymphor Mission, u ma Sevenborn Tang, Ex- MDC JHADC, u ma P.Suiam bad ka kong Liancy Suchiang, ki trai skul lem bad ki dkhot ka SMC, ki Nonghikai bad ki khynnah skul.
Ha ka jingkren jong u ma Reachingson Siangshai, uwei na ki dkhot jong ka SMC, u la pynpaw ba ka skul ka la buh thong ban thung dieng man la uwei pa uwei u/ka  khynnah skul bad ki nonghikai baroh (One Student One Tree, One Teacher One Tree) ha une u snem, khnang ban iasnohktilang bad ki ri ka ka pyrthei ban pynwandur biang ia ka pyrthei (Restore Our Earth) katkum ka phang.
U ma Damewanhi L.Rymbai, ha ka jingkren jong u kum u kongsan, u la pynpaw ia ka jingdonkam ban leh ia kiba bun ki bynta khnang ban  lah pynwandur biang ia ka pyrthei da kaba kyntiew ia baroh ban kynmaw ia ki 3Rs (Reduce, Reuse & Recycle).
Ula ong haba pyndonkam ia kiei kiei ki jingdonkam man la ka sngi dei pynduna (manage) ia ki jakhlia.
U la kyntu ruh ia baroh ban thung & sumar ia ki tynrai dieng khnang ba ngin ioh ia ka lyer (Oxygen) kaba khuid, khnang ban don ki um, ban iada ruh na ka jingtwa ka khyndew, ban ioh ia ki soh kiba tei ia ka met jong ngi bad kiwei kiwei ki jingmyntoi ia ki briew kiba ngi lah ban ioh na ki dieng.
U ma Rymbai u la ai jingmut ruh ia ka skul ban don da ka Eco Club bad register sha ka Forest Department khnang ba ka skul kan ioh ia ka jingiarap ha kaban poi thong katkum ka thong jong ka skul ha ka jingrakhe ia ka Earth Day bad ruh kan iarap ia ki khynnah ban sngewthuh shuh shuh ia ka jingdonkam ban sumar ia ka mariang bad ban wad lad ban pynbha ia ka.
Ka Forest Department ka kloi ban iasnohkti lang shuh shuh bad ka skul ban ai tynrai dieng shuh bad kiwei kiwei ki lad jingiarap khnang ba kan poi thong, pynpaw u ma S.Dhar, Forester, Khliehriat Range ha ka jingkren jong u.
Kiwei kiwei kiba ai jingkren ha katei ka sngi ki long u ma Kmen Lapasam, Waheh Chnong, u ma P.Suiam,  ka Mayalang Suchiang, ka Merciful Lyngdoh bad ka Rikhienlang Sumar, baroh kiba dei ki nonghikai jong katei ka skul, ha kaba baroh kila pynpaw ia ka jingdonkam ban leh ia kiba bun ki bynta khnang ban lah pynwandur biang ia ka mariang.
Hadien ka jingialang, u kongsan u la ialam ha kaban sdang ban thung ia ki 100 tylli ki tynrai dieng ha pyllaw jong ka skul, bad la pynbud sa kiba shah khot sngewbha baroh ha katei ka sngi, ki trai skul, baroh ki nonghikai bad katto katne ki khynnah skul bad yn sa bteng ia kane da baroh ki khynnah skul ha ki por ki sngi ban wan, khnang ban lah ban iadonbynta ban pynwan dur biang ia ka mariang katkum ka phang mynta u snem ha ka jingrakhe ia ka Earth Day-2021.
Ka Khasi Students’ Union Jowai Unit kala byrthen ban khang shi syndon iaki dukan bar jylla kiba ym don trading license ban khaii pateng hapoh u pud u ang ka Jaintia Hills Autonomous District Council (JHADC).
Ka KSU kala rai ban khang ia ki dukan bar jylla kiba ym biang kot sla hadien ka jingwan iakynduh ia u EM incharge ka tnad Taxation u ma Wining Garland Sungoh haka sngi Thohdieng.
U president KSU Jowai, Unit u E.Phawa bad u publicity secretary KSU Jowai unit u N Shadap kila ai da ka dorkhat ha u EM hadien bala kut ka jingai por iaka konsil ban khynra iaki dukan bar jylla kiba ym biang kot biang sla ban kamai kajih ha kane ka district.
Ka KSU kala ong ruh ba ki don ki dukan bar jylla kiba don tang kawei ka license pynban ki buh ar lai tylli ki dukan kaba ktah iaka konsil kumjuh iaki trai ri ban buh dukan lane ban seng kano kano ka kam ban khaii pateng.
Ka KSU kala rai ban tynrong halade iaka jingkitkhlieh ban khang shisyndon ia kum kine ki dukan kiba knieh iaka kamai ka kjih jong ki trai ri hadien ba ka konsil kala leh bymsuidniew ban khynra iaki dukan kiba pyniaid da ki bar jylla.
Mynta ka step ar tylli ki mynsiem kiba dei shi kmie shikhun kila duhei ïaka mynsiem haka shnong Mowtyrshiah B naka daw ka jinging ding.
Kane ka longkmie dei kaba la tip kyrteng kum ka Ebormi Wann (42) bad I khun shynrang jong ka i ba dang ar snem tam.
La iathuh ba kane ka jinging ding kala jia haka por step haka kper jong kane ka longkmie.
La lap iaki haka por 4:30 am.
Halor kane ka jingjia ka jingtohkit ki Pulit kala iaid shakhmat bad kila shimti ruh iaki metiap ban pyndep iaka jingdonkam ka aiñ.
U Deputy Chief Executive Member Jaintia Hills Autonomous District Council (JHADC), Lasky Rymbai ula pyllait paidbah ïaka kali kit nongpang (Ambulance) ha Tuber Shohshrieh, East Jaintia Hills haka sngi Saitjain.
Ïa kane ka Ambulance la pynïoh jingïarap lyngba ka SAG Scheme jong u snem 2019-2020.
La pyllait paidbah ia kane ka Ambulance haka jingïalang kaba ka long ha phyllaw ka ïing dorbar ka shnong Tuber Shohshrieh haka jingïadonlang ki nongshong shnong kynthup naduh ki longkmie longkpa bad ki samla.
U Waheh Shnong Tuber Shohshrieh u Ma Khroo Ksoo bad Secretary Shnong u Ma Kunebha Muruh ki la pynpaw ka jingkmen kaba khraw namar ba u MDC ula pynurlong ïaka jingangnud jong ka shnong na ka bynta ban shakri ïa ka imlang sahlang lyngba kane ka kali.
“Ngi ïakren bad u MDC tang da ka ktien ban pynsngew ha u ïaka jingdonkam ban don ka Ambulance haka shnong jong ngi bad ula kloi shisha ban ïarap ïa ngi", la ong u Waheh Shnong Bah Khroo Ksoo.
Baroh ki nongkren ba kynthup naduh u Secretary San Shnong u Ma Tyrnit Sana, u Ma Ribun Sana na Tuber Kmaishnong, u Assistant Waheh Shnong Wapung shnong u Chalan Dkhar, u Waheh Shnong Pynthor Sale u Ma Yooki Phawa bad u Waheh Shnong Rymbai u Ma Justice Lyngdoh ki la ai jingïaroh ïa u MDC uba la ïarap da ka kali ban kit ban bah bad ban pynpoi ïaki nongpang sha ka jaka sumar ban ïoh ka jingsumar haka por kaba biang.
U Lasky Rymbai uba long ruh u MDC ka thain Tuber haka jingkren ula ong, kane ka kali kan nym shakri tang ïaki nongshong shnong ka Tuber Shohshrieh hynrei wat ki shnong marjan lada ki donkam kyrkieh ha kano kano ka por.
Ula kyntu ïaki paidbah ban sumar iaka bad ban pyndonkam hok ïaka khlem da leh shiliang ïano ïano.
Kumba ka sorkar ka dang don hapdeng ka jingïaleh ban ïakhun bad ïada na ka jingsaphriang u COVID-19 ha ka Jylla u MDC ula kyntu ïaki paidbah ba kim dei ban kheiñ sting hynrei ban bud ryngkhi ïa kaei kaba ka sorkar ka la bthah ïaki ban leh ban lait naka jingpur ka khlam.
Ka Hynniewtrep Women Welfare & Development Organization (HWW&DO) haka sngi Thohdieng kala pynlong ïaka jinghikai ban pynsngewthuh paidbah halor ka jingsniew ka shongkha khynnah bad ka jingshah thombor ki kynthei khynnah haka shnong Saphai, West Jaintia Hills District Ïaka jiinghikai ha Community Hall ka shnong Saphai kaba la wan ïashim bynta ki khynnah skul naki skul bapher ka shnong bad ki nongshong shnong ka Saphai.
U Dr W.Dkhar ula pynshai ba ka jingshongkha khynnah khlem pat dei rta ka wanrah ïaka longiing longsem kaba jot kaba pra.
Ula ong ba ka jingshongkha khynnah ka ktah ha baroh ki liang ia u/ka khynnah naduh ka rukom pyrkhat pyrdain, ka jingthud haka pule ka puthi bad ka ktah ïaka koit ka khiah ki khynnah.
Ki khynnah ki dei ka lawei ka imlang ka sahlang bad lada ki duh noh kloi iaka jinglong khynnah bad kit iaka lyngkor jong u rangbah khlem dei por kan buh jingeh iaka imlang sahlang.
Ka shongkha khynnah kadei kaba beaiñ bad ban iakhun pyrshah ia ka jingshong kha khynnah, kumta ki khynnah skul, ki kmie ki kpa bad ki nonghikai kumjuh ki dei ban pynsngewthuh bad iasyllok bad ki khynnah halor ka jingktah ka shongkha khynnah ban lait na ki jingeh hadien habud.
Ka Kong W Ksoo Superintendent Children’s Home Boys, Jowai kaba la ai jinghikai halor ka jingshah thombor bad jingshah pynïap dusmon ki kynthei khynnah.
Kala ong ba ki kam sniew, ki kam thombor iaki kynthei khynnah ka jia namar ba la jakhlia ka rukom pyrkhat u/ka briew, hynrei lada pynmlien ban leh bad ban peit ia kino kino ki kam kiba bha bad ki nuksa ba bha kine baroh lah ban tem bad iakhun pyrshah.
Ka pynshlur iaki khynnah ban minot haka pule ka puthi bad kiar na ka jingmlien ba sniew ban jop haka jingim.
Nalor ki riew shemphang la ïoh ruh ka jingkren na u Waheh Shnong u Bah A.Bareh, u Incharge ka Saphai Police Outpost u Bah R.Syngkon, u Adviser ka HWW&DO u Bah C.Sungoh bad na ka President ka Kong O.Suchiang.
Baroh ki nongkren ki la kyntu ïaki khynnah skul bad nongshong shnong ban shimkhia bad pylleit jingmut halor ki jingai jingmut bapher bapher ki ban tei ïaka imlang sahlang ha ka jingim briew na bynta ka jingshngaiñ ka jingkiew shaphrang bad shibun ki jingmyntoi.
Ki nongialam bad dkhot ka United Hynniewtrep Movement (UHM) kiba la hiar sha shnong Saba kaba don haka shnong Mukroh, West Jaintia Hills District ban jurip iaka police out post kaba la tei ka Assam kila shah hiar thma bad shah shoh pynmynsaw haki briew kiba suba jur ba ki dei naka jaidbynriew Karbi.
Ha kane ka jingshah shoh ha u paidbah Karbi naka thain Umkhyrmi bad kiwei haduh 5 ngut ki dkhot ka UHM kila mynsaw jur.
La kynnoh ba kine ki dkhot ka UHM kila shah bom shah shoh ha ki Karbi kiba la rah iaki wait ki dieng bad kiwei kiwei ki tiar pynmynsaw.
Kane ktem pulit kadei kaba la tei daka sorkar Assam, bad ka bor synshar district West Jaintia Hills District dangshen kala leit pynsangeh iaka jingtei ka sorkar Assam ia kane ka ktem pulit haka 21 tarik une u bnai.
Haduh bala thoh iaka khubor ym pat lah ban iathuh iaki kyrteng kiba mynsaw bad 5 ngut la pynkit ha Barato PHC ban shah sumar.
Halor kane ka jingjia ki Pulit jong ka Nartiang Police Station kila hiar sha katei ka shnong ban tohkit iaka jingjia.
U Additional Deputy Commissioner i/c ka Mairang Civil Sub-Division, Mairang, u Bah A.Nongbri, u la bthah ba baroh ki draibar kali kamai bad ki nongshong die dukan ha baroh kawei ka Mairang Sub Division ban bud ryngkhi iaki kyndon ban iada na ka khlam COVID-19.
Katkum ka jingbthah u ADC la bthah ia baroh ki nongniah kali kamai ba kidei ban leit ai ia ka injek kum shi bynta ba iada na u khniang jingpang COVID-19.
La banjur ruh ba ki draibar  ki dei ruh ban deng beit thik ia ki mask haba don briew ne passenger ha ki kali kamai jong ki.
La bthah ruh ia ki draibar sumo, taksi bad auto rickshaw ba kin pynbiang ia ki sanitizer, ban pynkhuid ia ki kali kamai jongki man ka sngi bad kim dei ban shah iaki passenger bym deng mask ban shong ha ki kali kamai jongki.
Ki dei ruh ban buh iaki kynja pla khnang ba ki briew kin ioh  bret ia ki niut bad ym dei ban shah ia ki nongshongkali ban bret niut mata madei ha surok ne lynti syngkien.
Halor ka rukom thepbriew, la bthah iaki draibar ba kin thep passenger katkum ka jingbthah ka tnat Transport, kata,  ki Local Taxi (Maruti 800) ki dei ban thep saw ngut ki passenger, laingut hadien bad  iwei hakhmat bad kumta ter ter ia kiwci  pat ki kali.
La mana ruh iaki draibar bad nongshong kali ban biah pathar bad ban dih duma ne sikret hapoh kali bad kiba pynkhein ia kitei ki kyndon kin shah dain kuna katkum ka ain bad ia ki laisen jong ki draibar kiba pynkhein ia kane ka jingbthah yn shim noh, bynrap shuhshuh u Additional Deputy Commissioner.
Ha kajuh ka por u ADC ula bthah ruh ia baroh ki nongshong dukan ha ka thain Mariang naki kidei ban leit ai ia ka injek kum shi bynta ban iada na u khniang jingpang COVID-19 bad  ki nongshongdukan ki dei ruh ban deng beit thik ia ki mask haba don ki nongthied jingthied ha ki dukan ki jongki.
La bthah ruh ia ki trai dukan ba  ba kin pynbiang ia ki sanitizer, ban pynkhuid ia ki dukan jongki man ka por bad kim dei ban shah ia ki nongthied jingthied bym deng mask ban rung ha ki dukan  jongki.
Kim dei ruh ban bret pathar iaki niut bad ki dei ban buh ia ki borti bret niut ba biang khnang ba ki nongthied jingthied kin ioh  bret ia ki niut bad kim dei ban shah ban iarung khapngiah briew hapoh dukan.
Ki dukan sha bad dukan bam, kim dei ban shah iaki briew ban shongkai hapoh dukan,  bad ki nongbam ruh, mar  iadep bam ki dei ban mih noh napoh dukan.
Shuhshuh, katba lah, ki trai dukan sha bad ja ki dei ban pyndonkam ia ki sla bad pela kot ban ai ja ne sha ia ki nongbam bad kim dei ban pyndonkam ia ki pliang ne pela plastic.
La mana ruh ia ka jingbiah pathar bad jingdih duma ne sikret ha ki dukan bad kiba pynkhein ia kitei ki kyndon kin shah dain kuna katkum ka ain bad ia ki dukan kiba pynkhein ia kane ka jingbthah yn khang khyrdep noh  mardor, bynrap shuhshuh u Additional Deputy Commissioner.
Ka Khasi Students Union (KSU) Jowai Unit haka jingialam u Ewanmi Phawa bad u Solangki Paslien kkiba dei ki president bad general secretary bad katto katne ngut ki dkhot kila leit ban ujor sha ka tnad MePDCL halor ka jingtlot ka bording haka shnong Mihmyntdu, Lumpyrtuh bad Moomon bad kiwei kiwei ki dong kiba hap hapoh u pud u ang ka Mihmyntdu.
Ka KSU kala leit ban ujor sha ki engineer ka MePDCL hadien ba la ud la nam ki paidbah namar ba ki shem shitom palat khamtam haka por mynmiet ba ki hap ban shet ja ne shet jingshet.
Naka u engineer marsien ioh iaka jingujor ula leit jngoh marmar bad lap shisha ruh iaka jingtlot ka bording ha kaba u lah  kular ruh ba un shimkhia ban leh iaka ba donkam lashai hi ka sngi.
Ka Jañtia Fishing and Environmental Protection Association ka dei kawei na ki seng kaba la treiborbah ban ïada ïaka wah Myndtu ha ki bynta kiba don haka shnong Jowai.
Ka JFEPA ka long ruh kum rynsan kaba ïatreilang bad ki seng baroh kiba don hapoh Jañtia kiba ïaleh ban pynneh pynsah ïaki um ki wah bad ki dohum dohpnat kiba don ha ki.
Kawei na ki kam ba hakhmat eh jong ka seng ka long ban pynneh pynsah ïaki dohkha kiba don ha Syntu Ksiar da kaba sdang ïaka Fish Sanctuary ne ka thwei psan dohkha hangne.
Kala shna ruh bun tylli ki dam haka wah Myntdu ban ïada ïa ka wah naka jingpynjulor jong ki riew khwan myntoi shimet.
Ka Syntu Ksiar nalor baka dei ka jaka kaba don la ka jong ka jingiathuhkhana ka don jingïadei ruh bad ka parom shaphang ka jingïaleh ki Pnar hyndai pyrshah ïaka sorkar phareng.
Mynta ka jingdon kane ka jaka psan dohkha kala nangkhring shuh shuh ïaki nongwan jngohkai pyrthei kiba wan sha kane ka jaka.
Ha ki por kiba la leit ka JFEPA haryngkat ka jingïatreilang bad ki bor sorkar kala leh shibun ki kam ban pynneh pynsah bad ïada ïaka wah Myntdu naka shah pynjot ha ki bor ki bym don jingsngewnguh bad burom ïa kane ka wah ka bsa um ïaka shnong Jowai bad ïaki pyntha kba ka pynthor neñ bad pynthor wah kib bsa khaw ïaki briew.
Ha kane ka kynti ka seng kum shi bynta ban ïada ïaka jingtuid jong ki jakhlia na ki bynta ka Ïewmusiang shaka wah Myntdu, ka Jañtia Fishing and Environmental Protection Association kala pynkhreh ban shna ïaka check dam ka ban khanglad ïaka jingtuid jong ki jakhlia sha ka wah.
Ka Ïawmusiang ka dei ka ïew kaba heh tam ha Jañtia bad haduh mynta ki jakhlia kiba mih na ka ïew ki tuid sha ka wah bad kane ka buh haka jingma ïaki nongshong shnong jong ka shnong Jowai kiba pyndonkam ïa ka um  na kane na ka bynta ka jingdonkam jong ki baroh.
Mynta ka sngi ka JFEPA hapoh ka jingïalam jong u President jong ka u ma Lamwan Paswet, u Secretary ma N.K.Lamare  ryngkat bad ka komiti shnong jong ka dorbar chnong Tympang Ïawmusiang hapoh ka jingïalam jong u ma Eddie Stone Shylla bad u General Secretary ma Ajoy Lywait bad ki nongïalam jong kine ki ar kynhun kila leit ban jurip ïa ka jaka ha kaban tei ïa katei ka check dam.
Baroh arliang kila ïamynjur ïa ka jaka kaba biang bha ban shna ïa kane ka check dam ka dei ha Chahtngit kaba hap hapoh ka jingpeit jong ka dorbar shnong.
U ma Lamwan Paswet President jong ka JFEPA ula ong ba ka pisa ban shna ïa kane ka checkdam ka dei kaba wan na ka MP Scheme jong u ma Vincent Pala bad ula ong ruh bad mynta ka seng kan sdang pyntreikam noh hi ïa kane ka projek.
Ka Ophis jong U Electoral Registration Officer 7-Amlarem (ST) Assembly Constituency, ka pynbna paidbah ba ka la dep pynkhreh ia ki jingpynkylla (Amendments) ha ka Draft Electoral Roll jong ka 7 – Amlarem (ST) Assembly Constituency da ka ba buh ryntih ia ka 01-01-2021 kum ka Qualifying Date bad ka ba bud janai ia ki ain bad ki kyndon jong ka Registration of Electoral Rules,1960.
Kino kino kiba kwah ban peit ia kane ka Electoral Roll bad kine ki jingpynkylla ki hap ban wan sha ka Ophis jong U Electoral Registration Officer 7 – Amlarem (ST) Assembly Constituency, ha ki por trei kam jong ki Ophis sorkar.
Ka synjuk jong ki trai kali bad nongñiah kali jong ka Jowai hapoh ka lama jong ka WJHTOOA ka la mana ïa baroh ki Taxi kamai ba kim dei ban pynlip ïaki light jong ki haka por ba ki kamai mynmiet ban shngain ka leit ka wan u paidbah bad ban lait na kino kino ki jingjia.
Kala mana ban pyndait ïa kino kino ki light kiba long pyrshah ïaka aiñ ba la buh da ka sorkar.
La kyrpad ruh ban bud ryntih ïaki kyndon ba la buh da ka sorkar ban iada na ka khlam bad na ka bynta jingbit jingbiang lang jong baroh.
Ka Hyniewtrep Youth Council (HYC) War Jaintia Circle haka sngi Saitjain ka taiew kaba la dep kala pynkup burom iaki doctor bad Asha kiba trei ha Amlarem Sub Division ha Syiem Jingsuk, Hall.
Kane ka jingpoynkup burom ka long shi bynta ban ai burom iaki doctor bad ki Asha kiba trei ha ki jaka sumar bapher bapher jong ka tnad ka koit ka khiah U Henry Manar u ula long kum u kongsan ha kane ka jingpynkup burom ryngkat ka jingiadon lang u Vice President CEC seng kmie u ma Donboklang Kharlyngdoh, u incharge ka Jaintia hills District u ma Rockerster Warjri, Yoodahunki Shylla bad Tohmondiam Mukhim president bad general secretary HYC War Jaintia Circle  lem bad kiwei kiwei.
U Dr Arwin Khonglah ula ong “Ki nongtrei Asha ki dei kita ki shipai kiba la iarap bad ia don ryngkat bad ngi bad haba don kino kino ki kam kyrkieh haki shnong ki thaw kiba ki ia mih khamtam haka por Lockdown ban leit jurip ia kiba shong quarantine.
Naka liang jong nga, nga pynpaw ka jingsngewnguh iaki Asha kiba la trei met bad mynsiem haka por Lockdown.
" Shuh shuh  u Dr Arwin u la pynpaw ka jingsngewnguh shikatdei eh iaki dkhot ka HYC kiba la mih shakmat ban iatrei lang ryngkat bad ki khamtam eh haka por Lockdown.
U ma Henry Manar u la ong “To ai ba kane ka jingtrei mon sngewbha ka jong phi kan iai neh bad to nang leh kham bha shuh shuh na ka bynta ka miat ka bha ka imlang ka sahlang.
" Hadien katei ka jingpynkup burom, la ioh ruh ban pynkha sa iaka HYC Padu unit bad la ioh ruh ban pynthymmai iaki nongkitkam ka Amlarem unit hakaba la pynbam smai iakitei ki ar tylli ki unit da u Vice President CEC seng kmie u ma Donboklang Kharlyngdoh hapoh ka jingpeit ka HYC War Jaintia Circle.
Ha ka sngi 16 tarik une u bnai ka Self Help group (SHG) Synroplang SHG kaba don ha Pyntei, Raliang West Jaintia Hills District Kala ioh ban plie nyngkong eh ia ka Menstrual Unit projek “Stree Swabhiman" lynba ka jinglam khmat bad jingiatreilang ka CSC eGovernance ryngkat bad ka MSSRLS.Ka Stree Swabhman ka dei ka projek kaba dei halor ki Sanitary Napkin (Sanitary pads) kaba dei shaphang ki khynthei halor ka koit ka khiah kumjuh ruh ka jingleh khuid ha ka jinglong briew jong ki (Women‘s Health and Hygiene).
Ka long ka projek ka ba thymmai ha ka jylla hi kaba ym da juh ionsngew na ki por sha ki por.
Ia kane ka projek da plie nyngkong eh da Honble Minister ka ri India u Ravi Shankar Prasad u ba dei peit ia ka tnat Electronics & IT and Law and Justice ha Delhi.
Ha kane sngi plie la iadonlang ryngkat u Deputy Commissioner ka West Jaintia Hills District Garod L.S.N Dykes IAS u ba long u kongsan, U Kamailang Garod Secretary Shnong, Sanki Lamare Rangbah shnong Raliang, U Rolinstar Shadap DDM Meghalaya State Rural Livelihoods Society (MSSRLS) U Marda Oo Myrchiang District Manager CSC e Governance, Ka Kong Ameecia Pariat District Manager CSC e Governance ryngkat ki wei de ki members jong ka shnong.
U Kongsan ha kane ka sngi u la iaroh shibun eh ia ka Synroplang SHG rynkat ka jingialam lynti ka CSC eGovernance bad ka MSSRLS ba ki la lah ban pynurlong ia kane ka projek ha ka shnong jong ki kumjuh ruh ha ka District hi baroh.
Ka long ruh ka sein kaba nyngkong eh ha ka District kaba wanrah kum ia kane ka projek ka ba dei ia ka koit ka khiah jong ki khynthei.
U la kyntiew ruh ia ki khynthei ba ki dei ban lehkhuid halor ka koit ka khiah ka jong ki.
Da ka jingdon ia kine ki Machine ban shna Sanitary pads kiba la shna kyrpang u la kyntiew shuh shuh ia ki khynthei, ki longkmie ba kin dei ban theid da kine ki pads kiba ioh na ka shnong lajong hi ha kador kaba biang.
U la ong shuh shuh ba kadei ka projek ka ban iarap bha ia ki khynthei ki ba shong ba sah ha nyngkyndong.
Kane kadei kawei na ki lad ban seng kam lajong khamtam ba mynta ba duna ki kam sorkar.
U lah pynshlur shuh ia ki khynthei ban kim dein ban ran dein hynrei ban mih shakhmat ban long kita ki nongmihkhmat ha shnong ha jylla kumjuh ruh ha ka ri hi baroh.
Da kaba pynkut ia ka jingkren jong u u lah ong ba ki SHG hi ki long u budlum jong kiei kiei baroh ha shnong.
U Marda Oo Myrchiang uba long u District Manager CSC e Governance West Jaintia Hills District u lah ong ba ia kane ka projek ba lah wanrah na ka sorkar kmie ka ri da ka jingshimti ka CSC e Governance.
U la ong ruh ba dang don shuh ki projek ki ban iarap ia ki SHG lane ki briew shimet ha kaban pynheh ia ka kamai kajih ka jong ki.
Ia mynta ia kane ka projek lah ban sdang ha ki blocks jong ka District.
Hadein habud yn plies pat sha kiwei ki shnong.
U Rolin Star DDM Meghalaya State Rural Livelihoods Society (MSSRLS) u la ong ba ka ba kongsan hi kadei ka koit ka khiah bad ka jingleh khuid.
Da kaba pyndonkam ia kine ki sanitary pads ki khynthei hi kidei ban leh khiud.
U la pynshlur ia ki Khynnah skul kiba don ia ka rta kaba 14 snem shaneng kim dei ban lehrain hynrei kidei ban pyndonkam da ki sanitary pads ki balah shna kyrpang ia ki.
La ioh jingkren ruh na u Secretary shnong, U Rangbah shnong ki ba lah ai jingiaroh shibun eh ia ki Office ki ba iarap ia ka Synroplang SHG haka lah ban wan rah ia kum kane ka projek ia ka koit ka khia jong ka shnong bad ka District hi baroh.
Ha kane ka sngi lah ioh ruh ban sam ei ia ki Sanitary pads sha ki khynnah skul da u kongsan.
Mynta ka sngi ka synjuk ialehkai bapher bapher kynthup ka Jaiñtia Students’ Union kila rai da kawei ka sur bad la thaw iaka forum kaba la tip kum All Jaintia Sports and Games Forum (AJSGF) ban iakren bad ka sorkar Jylla halor ka jingbym shym la kynthup ïaka rilum Jaintia haka National Games 2022 kaban long ha Jylla.
Ki nongialam kane ka forum ki kynthup ia u Chairman u ma Eddie Murphy H Passah, Vice Chairman u ma Joshua Sajem, Secretary u ma Ambrose Gatphoh, Joint Secretary u ma Wympher Lamare bad lajied ia u president bad secretary ka JSU u Jesrsom Shylla bad u Treiborlang R Suchen kum ki nongai ktien jong kane ma forum.
Ïa kane ka jingialang la pynlong ha ophis treikam ka JSU ha Jowai kaba la wan iashimbynta da ka West Jaintia District Sports Association(WJDSA), East Jaintia District Badminton Association (EJDBA), West Jaintia District Badminton Association (WJDBA), Laskein Block Sports Association(LBASA), Amlarem Sub Division Sports Association (ASSA) bad ki player kiba pawkhmat ka jylla bad rilum Jaintia.
Kane ka Forum kala kyrpad lang ruh ia baroh 7 ngut ki nongmih khmat ka ri lum Jaintia ban phai khmat sha laka jong ka thaiñ ban wanrah iaka roi ka par ba ki khun samla kin ioh jingmyntoi haka ba bun ki liang bad khamtam haka kam ialehkai namar ba kane ka thain kadei kawei na ki thain kaba sei bun ki nongialehkai haka Jylla.
La rai ha kane ka jingialang ban iakynduh ia u Myntri Rangbah ka jylla u Conrad Sangma ban dawa na ka sorkar ban kynthup ne ban ai bhah lang ia ka ri lum Jaintia haka 39th National Games.
U Dolloi ka Elaka Jowai u ma Puramon Kynjing ula pyntip ba la kynriah tarik noh ïaka lympung ki khynnah jong ka Seng Khasi Seiñraij kaba 16.
“Kane ka lympung kaba 16 jong ka Seng Khasi Seiñraij ka dei kaba la thmu ban pynlong haka 16 bad 17 tarik u bnai Kyllalyngkot haka shnong Mukhap, West Jaintia Hills bad la pynkynriah noh iaka sha u snem 2022 na ka daw ban iada naka jingpur ka khlam COVID-19," la ong u Dolloi uba long ruh u president lympung ki khynnah Seng Khasi Seiñraij.
Mynta ka sngi kum ka dak ban iarap lem ia kiwei ki para briew ba donkam ka jingiarap, ka seng Hynniewtrep Youth Council (HYC) East Jaiñtia Circle hapoh ka jingialam u vice president u Michal Chyrmang lem bad ki dkhot ka seng kala ioh ban leit ai jingiarap sha kawei ka jaka ri khunswet  kaba la tip kum ka 7-Thyndai Child Care Institution Cum Counselling Centre, kaba la pyniaid da ka seng kynthei jong ka Tuber Kmai shnong, kaba don ha Tuber Kmai Shnong, East Jaiñtia Hills District.
Ka HYC kala ai jingiarap da ki pla kot, ki pela, borti bad kiwei kiwei.
Ka kong Tiewmihpli Lyngdoh kaba dei peit ia kane ka jaka ka la ai khublei ia ka seng HYC kaba la lah ban ai ia kine ki jingiarap ba donkam hapoh kane ka jaka ri khunswet, ka la ong wat la ki long kino kino ki jingai hynrei ki long kiba donkam na ka bynta kane ka jaka.
Ka Khasi Students’ Union Narpuh Circle kala rai ban ujor sha ka National Green Tribunal (NGT) namar ka jingbym shimkhia ka sorkar jylla ban phah tohkit halor ka jingkylla ring blue ka Wah Lukha.
Ia kane ka rai ka KSU kala shim haka sngi Palei, hadien ba u DC, East Jaintia Hills u la iathuh ba haduh mynta um shym la ioh satia ka report na ka Meghalaya State Pollution Control Board (MSPCB).
“Ka jingbuh por ka la kut, hynrei haduh mynta ka sorkar ka khlem leh eiei.
Ngi la dep shim ia ka rai ba lada ka sorkar ka sngap jar ka seng kan leit ujor sha ka National Green Tribunal (NGT), kumta hap ban leh namar la i  ngiah ia ka jingbymshim khia naduh ka sorkar barim bad haduh mynta.
" la ong u KS Suchiang president KSU Narpuh Circle.
“Ngim kam lah shah  ban shu peit ki khmat namar ka jingduh nong ba khraw ia ki trai shnong, kane ka jingkylla rong ka um bad ka jingkylla acid ka wah kala pyniap lut iaki dohum, ka ktah iaka koit ka khiah u briew ba pyndonkam ha ka shet ka tiew, ka sum ka sait  ka jingdonkam ba manla ka sngi," ong shuh shuh une u nongialam bad tang da ka jingmudui iaka mukotduma sha ka NGT kan lah ban ai ia ngi iaka daw ba kylla rong ka wah Lukha.
Ka Khasi Students’ Union (KSU) Narpuh Circle haka sngi Palei kala dawa na ka bor synshar district jong ka East Jaintia Hills District ban buh da ka ktem pulit ba shipor ha Malidor ban khanglad iaka jingkyrtur pud ka Assam bad ka jingkhlong maw beaiñ ha wah Malidor.
Ka KSU hapoh ka jingialam u KS Suchiang president bad uS.Bamon general secretary kila leit ban ia kynduh bad u Deputy Commissioner East Jaiñtia Hills u Bah E.Kharmalki IAS, ban buh ka jingujor halor ka jingkyntur pud ka Assam bad ka jing khlong maw beaiñ na wah Malidor ba dang hap hapoh u pud u sam ka jylla  Meghalaya.
Ha kane ka jingia kynduh ka KSU kala dawa na u DC ban buh ia ka ktem pulit ba shipor ha jingkieng Malidor khnang ban peitngor ia ka jingkyntur pud bad ka jingkhlong maw ki nongkhaii maw Assam ha Wah Malidor.
Ka KSU halor kane kala dep ruh ban mudui da ka jingujor hapoh Umkiang Police Patrol Post bad la ai kopi ruh sha u Ranger Forest Officer Umkiang Range, Apha kumjuh sha u Divisional Forest Officer (Territorial) Jowai, West Jaiñtia Hills bad shaduh u myntri ka tnat Forest & Environment Dept jong ka sorkar jylla MDA.“Ki suba nongkhaii maw na Assam kila pyrshang ban kyntur sha katei ka jaka bad la sakhi ruh ba ka Assam mynta lei ka la shna syndon da u surok haduh ha wah Malidor mar syndah bad ka jingjieng ha kaba la pynbitar puk ia ki nongshong shnong Ratachera bad mynhynnin 13/01/2021 ki paidbah Ratacherra ki la ia mih paibah ban khanglad ia katei ka jingpyntrei surok bad la pynpra pyntyllun da ki maw heh hapdeng surok," la ong u KS Suchiang.
“U DC u la shimkhia da kaba phone mar mar sha u SP EJH ban dawa ban buh ktem pulit ba shipor hangtei ha jingkieng malidor haduh ban da poi ka aiom lyiur ban peitngor ia ka jingthmu ba sniew ka Assam.
U DC u la kular ruh ban phone ia u DC Assam Cachar District ban phah pynsangeh shisyndon," la ong u KS Suchiang bad ula bynrap ba ka KSU ruh kan ym shong kli kti, hynrei kan peitngor ban iada la u pud u sam ba ka khyndew ka shyiap kan ym leit sha ka Assam wat tang shi inshi ruh.
Ka Dorbar Shnong Ratacherra kala hiar sha Malidor ban pynpra iaka surok kaba la lur ha Malidor kaba suba jur ba la shna da ki nongkhaii maw beaiñ na Assam haka sngi Balang.
Ka Dorbar Shnong Ratacherra kala mih paidbah ban pynpra iaka surok ba la shna da ki briew kiba ym pat lah satia ban ithuh bad la suba jur ba ki dei ki nongkhlong maw ban ioh khlong maw beaiñ na katei ka wah.
Haduh bala thoh iaka khubor ym pat lah satia ban tip mano ban lur ia katei ka jaka da ka puh shilum ban suk ban leit sha ka bynta jong ka wah ha wah Malidor, kaba hap ha jaka khappud Meghalaya Assam (Barak Valley).
La kynnoh ba ka jingshlur jong ki briew ban leh ki kam beain ha katei ka jaka ka dei na kadaw ka jingbym shim khia jong ka sorkar Jylla ban iada iaki shnong ki thaw haka thain khappud na ka jingshah thombor haka Jylla Assam.
Ka bor district jong ka East Jaintia hills bad ka tnad kam khlaw ruh ki dang sngap man man halor kane ka jingkhlong maw beaiñ ha katei ka jaka.
Haba iakren bad ki nongshong shnong la iathuh ba katei ka surok kadei ka jaka ba juh buh kali (parking) ki nongshong shnong haba ki leit sum leit saitjain bad ki sa iaid kjat pat lyngba ka lynti rit haduh ban da poi ha wah Malidor.
Ia katei ka surok kaba la lur pynheh da ki kali JCB la pyntrei haka sngi U Blei haka por ba kynjah ki nongleit sum nongleit saitjain sha katei ka wah, iathuh u Pynkhlain Dhar u samla na katei ka shnong.
Ula iathuh ba ki nongshong shnong kiba la thmu ban leit saitjain sha katei ka wah Malidor ki la iohi ia katei ka surok thymmai haka step sngi Nyngkong bad ki la pyntip mar mar shaki nongialam shnong bad ki la hiar jurip sha katei ka jaka.
Haka sngi ba Ar ki nongialam shnong ki la pynlong ka jingap pahara khnang ban lap ksai mano ba leh ia katei ka kam namar ki suba ioh ba dei ki khar Assam kiba shna ia katei ka surok khnang ban pynsuk iaki kali motor jong ki ban kit ban rong iaki maw kiba ki juh khlong beain ha katei ka wah.
Hadien ka jingbym lap ksai, ka Dorbar Shnong Ratacherra mynta ka sngi Balang ka la lum iaki paidbah nongshong shnong bad pynpra syndon ia katei ka surok.
Kumban shu pynkynmaw haka 8 tarik Nailur bad 30 tarik Nohprah 2020 ka Khasi Students’ Union (KSU) Narpuh Circle ka la lap da ki phew ngut ki khar Assam kiba wan khlong maw beaiñ na katei ka wah Malidor.
Ka KSU mar dor ka la phah pynhap ia ki maw kiba la kit hapoh trok bad beh krad iaki bad maham ba kim bit shuh ban wan khlong maw na katei ka wah kaba hap shapoh u pud u sam ka Jylla Meghalaya.
Ka KSU Narpuh ka la ai jingthoh bad iakynduh ruh ia u DC barim, hynrei kine ki nong Assam ki leh bymsuidniew bad bteng ban khlong maw na katei ka Wah.
Kum ka dak ka jingsngewnguh iaka jingshakri bad lehbha iaka Amlarem Sub Division, ka Synjuk Waheh Shnong War Jaintia Amlarem ka la ai khublei kyrpang iaka Kong JU Kharpuri, SDO Civil Amlarem ryngkat ki jingai sngewbha.
Ka Kong JU Kharpuri kala shakri kum ka EAC ha Amlarem Sub Division ha u snem 2014 bad haka 17 tarik Lber (March) 2015 bad 9 tarik Risaw (October) 2017 ka la Incharge kum ka SDO Civil bad shimti lang ban long ka BDO ha Amarem Block.
Haka 21 tarik Nailar 2017 haduh ka 30 tarik Risaw (October) 2019 bad ha u snem 2018 kala wan rah burom ïaka Amlarem Block lyngba ka jingïoh khusnam Award ka Block na ka sorkar pdeng lyngba ka District namar ka jingkiew bad ïaid beit ka skhim shispah sngi ne ka MNREGA.Ka Kong Kharpuri kala shah pynkynriah na Amlarem sha Mawkyrwat, South West Khasi Hills.
U Daniel Khongsit, President Synjuk ki Waheh Shnong War Jaintia Amlarem haka kyrwoh kaba ula phah, ula ong ka Synjuk ka pynpaw ka jingbynnud ïaka jingshah pynkynriah kam noh ka Kong Kharpuri sha kiwei pat ki jaka namar ka la leh bha shibun ïaka Amlarem Sub-Division.
Ula ong ka Kong JU Kharpuri kadei ka briew kaba sngewrit kaba jemnud bad kaba lah ban pynïadei naduh kiba rit haduh kiba heh.
Haka jingshimti biang iaka kam kum SDO Civil Amlarem ha u 2018 bad ha une u snem ka la kitkhlieh ban pynïaid ïaka ophis Amlarem Block bad ophis Amlarem Sub Division namar ym don officer ha SDO ophis.
Haka 20 tarik Risaw (October) 2019 ka sorkar kala pynkiew kyrdan ïaka kum ka ADC Incharge SDO Civil Amlarem bad ka tnad Supply hapoh ka jingpeit jong ka, ka kiew bha lada ïa nujor bad kiwei ki tnad Supply hapoh ka Jylla.
U Bah Richard Pohlong President ka Foreign Trade Chamber of Commerce Meghalaya (FTCCM) ula ai ka jingïaroh ïaka jinglah jong ka ban pynïaid bad plie ïaka ïew Export sha Bangladesh wat lada bun ki Waheh Shnong ki sengbhalang kiba pyrshah ban plie ïew na kadaw ka khlam COVID- 19.
Ka Kong Kharpuri ka la khot bun tylli ki jingïalang bad ki Waheh Shnong kumjuh ki sengbhalang, ki Exporter ban pynsngewthuh ïaki bad ka la lah ban pynsngewthuh ïa baroh kiba pyrshah bad ka ïew Export ka la lah ban plie haka 17 Nailar (August) 2020.
Kumta kum ka dak ka jingsngewnguh ka seng ki nongkhaii Exporter (FTCCM) ka ai ki jingai sngewbha bad kitbok kit rwiang ba kan koit kan khiah krad bad ba in nanglah shuh shuh ban shakri ia u paidbah ha kino kino ki jaka ba ka trei.
Ka San Shnong Lower Primary & Upper Primary School, Nongkseh ha 3rd Mile, Upper Shillong ka la ïoh ban plie ia ka building ba la shna pynheh ha ka jinglut kaba long 5 lak tyngka haka sngi ba Ar.
U Bah Hamletson Dohling, MLA ka Mylliem uba dei ruh u Myntri Sorkar Jylla ba dei peit ia ka tnad Community & Rural Development ula pynioh ia kane ka building lyngba ka skhim Special Rural Work Programme (SRWP) 2019-2020.
La plie ia kane ka iing skul da u Bah Hamletson Dohling ha ka jingiadonlang u Bah Moris Shabong, President ka School Managing Committee (SMC), Bah Everest Thangkhiew bad Bah Baswell Nongneng Shanpru, kiba dei ki dkhot jong ka SMC, i Headmistress bad ki nonghikai skul.
U Bah Hamletson Dohling, haba ai jingkren, u la iaroh ia ki nongpyniaid ka skul ki nonghikai kiba la aiti lut ïalade met bad mynsiem ban ai ka jingshakri ia ki khynnah pule bad kumjuh ban kyntiew ia ka pule puthi jong ki khynnah ka shnong bad thain Nongkseh hi baroh kawei.
Ka Khasi Students’ Union (KSU) Jowai Circle kala pynskhem iaki nongkitkam ba thymmai jong ka naka bynta u snem 2021-24.
Ki Nongialam ka KSU Jowai Circle: Ioanis Suchiang President Ewanmi Phawa Vice President Phraki Hawni Thubru General Secretary Auspicious Talang Asst.General Secretary Eugene Hinge Organising Secretary Longshlur Pakma Asst.Organising Secretary Conard R Sana Education Secretary Jespar War Asst.Education Secretary Banshanlang Laloo Publicity Secretary Leadermi Rymbai Asst.Publicity Secretary Treki Bang Sport Secretary Kyntumiki Lytan Asst.Sport Secretary Tyrshain Dkhar Office Secretary Rimiki Kharsyntiew Asst.Office Secretary Pdianglang Ryngkhlem Finance Secretary Frederick Siangshai Asst.Finance Secretary.
Ia kine ki nongkitkam bad dkhot la pynskhem haka sngi Saitjain ka taiew kaba la dep.
La iadonlang u Lambokstar Marngar President ka KSU Sengkmie, ha ryngkat ka jingiadonlang u Reuben Najiar Asst.Education Secretary ka KSU Sengkmie bad Leningrad Tariang Organizing Secretary ka KSU JHDU.Ka Khlehriat Block Congress Committee kala kner laka kti jingiarap jong ka da kaba ai sngewbha da ki shuki plastic sha ka Iakyrshanlang Village Organisation (VOs) kaba don haka shnong Iongkaluh East Jaintia Hills District haka sngi ba Ar.
Shuwa ban aiti ia kine ki shuki la donka jingialang kaba lyngkot kaba pyniaid  da ka Kong Betrin Kyndiat ka President Ka Village Organisations (VOs), Iongkaluh.
La ioh ka jingkren lyngkot na u Piwel Shylla uba dei U working President ka Khliehriat Block Congress Committee bad na U Ma Pheinlang Siangshai, Vice President ka Khliehriat Block Congress committee bad kumjuh da U President ka Khliehriat Block Congress committee U Ma Deibormi Syad.
Laiadonlang ki dkhot bad secretary ka VO ka Ieitlang Dkhar bad kiwei kiwei.
Ka Khlehriat Block Congress Committee kala kitbok kitrwiang ia kane ka VO ba kan nang iaid shaphrang haki kam ki jam bad ban pynneh iaka jingtylli hapoh ka kynhun khnang ba kin jop ha kino kino ki kam ba ki trei.
Ka Khasi Students’ Union (KSU) Laskein Circle kala pynrem jur iaki riew runar kiba thmu ban shim iaka jingim u rangbah naka shnong Biar, West Jaintia Hills haka miet sngi Nyngkong.
Une u rangbah uba shah dung ha ki briew kiba ym lah satia ban ithuh u dei u Kenny Papang.
Kine ki runar kila thang ruh iaka kali Rural Public Transport kaba u niah kaba don u number ML 04 C 4806.
Ka KSU ha u kyrwoh bala phah u Ioolang Lathong, Publicity Secretary ula ong ba ki sngewkhia halor ka jingroi ki kam sniew haka thain bad haka juh ka por ka KSU ka kyntu iaki bor ka ain ban thwet haduh ban da shem iaki riew runar kiba donkti ban leh ia kane ka kam bad ban pynshitom iaki katkum ka aiñ.
Ka KSU ka ong “Lada kiba donkti ban leh ia katei ka kam ki don kino kino ki daw ki dei ban leh daka lynti ka aiñ ym daka ba shuh thmu ban shim iaka mynsiem ba kordor jong u briew.
".
Wat la ka shnong Lapangap ka pyrshah iaka jingsiang surok ka sorkar Assam, hynrei haka 12 tarik une u bnai kala rai rangbah ban shah iaka sorkar Assam ban trei iaka surok lada kam pynthud pat iaka jingshna surok ka sorkar Meghalaya na Khanduli sha Lapangap, kaba long kum ka jingia ai kylliang ban wanrah iaka roi ka par ha ki shnong khappud.
Kane ka rai kala mih naka shnong Lapangap hadien ka jingmih paidbah ban pyrshah iaka jingsiang surok ka Assam na Tahpat, Langkeroi, Lapangap kaba ka sorkar Assam kala trei naduh u bnai July jong u snem 2019.
Ha kane ka jingshim rai ka dorbar shnong Lapangap la iadonlang ki nongialam bad dkhot jong ki sengbhalang ka KSU, FKJGP bad ka JSM kiba la hiar sha Lapangap ban pyrshah iaka jingshna surok ka Assam na Tahpat, Langkeroi, Lapangap.
Ka sorkar Assam naduh u snem 2019 kala iaid beit shakhmat ban trei ia kane ka surok kaba la pynlong iaki nongshong shnong ban pyrshah jur bad kynnoh ba ka Assam kala kyntur ïaki pud u sam bad ki jaka rep jong ki.
Kane kala poi sha ki skhor jong ki bor synshar jong ki ar district, West Jaintia Hills bad ka West Karbi Anglong, hynrei kam shym la poi shaei shaei.
Kumta ka bor shnong Lapangap ruh kala iai pyrshah, hynrei kala rai da kawei pat ka sur haka 12 tarik une u bnai ha kaba ki nongïalam jong ka Dorbar Shnong Lapangap ki la pynpaw ba ki kloi ban ailad ban iaid jingshna surok ka Assam na Tahpat, Assam sha Khanduli, Meghalaya lyngba ka Shnong Lapangap lada ka sorkar Assam kam pynthud pat ïa ka jingshna ïa ka surok na Khanduli sha Lapangap lyngba ka Shnong Langkeroi.
Ïa katei ka jingdawa la pynpaw da ki nongïalam jong ka Dorbar Shnong Lapangap ha ka jingsynran lang jong ka Border Magistrate jong ka West Jaintia Hills District ka Kong B Blah bad u DSP u Bah M Marngar bad ki nongïalam jong ki Lai tylli ki sengbhalang ka KSU, ka FKJGP bad ka JSM ha khmat u Border Magistrate jong ka West Karbi Anglong District u Mongve Enghi bad u DSP u Nayan Moni Barman.
Ka dorbar shnong Lapangap kala dawa ban pynsangeh shwa ïa ka jingshna ïa katei ka surok na Tahpat shaduh Khanduli lyngba ka Shnong Lapangap tad haduh ba ki bor district jong kine ki ar tylli ki district bad sorkar kin ia soi iaka soskular ba kim dei ban pynthud iaka jingshna surok na Khanduli shaduh Lapangap.
Ka sorkar Assam marsien bna ia kane ka jingrai mih paidbah kala pynsangeh iaka jingtrei surok naduh ka 11 tarik une u bnai.
Ki nongïalam jong ka Dorbar Shnong Lapangap kiba kynthup ïa u Waheh Shnong u Bah Deimonmi Lyngdoh, u Bah Pyrkhat Pyrphet kumjuh ki nongïalam jong ki Lai ki sengbhalang kiba la shah khot sngewbha haka Dorbar Shnong Lapangap ïa u President ka KSU Jaintia Hills District Unit u Ohibait Dkhar, u Chief Organizing Secretary ka FKJGP Jaintia Hills Zone u DS War bad kiwei kiwei de ki la ïalam ïa ki paidbah jong ka Shnong Lapangap bad ki dkhot jong ki sengbhalang ym duna ïa ka arspah ngut naduh ka Shnong Lapangap shaduh ka surok kaba dang shna thymmai da ka sorkar Assam hapoh u pud u sam jong ka Shnong Lapangap haduh ka Jingkieng halor ka Wah Umtyra.
Katei ka jingïaid paidbah sha katei ka jaka ka long ban pynpaw ïa ka jingpyrshah jong ki halor ka jingshna jubor ka sorkar Assam ïa ka surok hapoh u pud u sam jong ka Shnong Lapangap.
Ka jingjngai jong katei ka surok naduh Tahpat kaba don ha West Karbi Anglong District shaduh Khanduli lyngba ka Shnong Lapangap ka long kaba jngai haduh 11.40 kilometers bad kumba 5 kilometer ka hap hapoh u pud u sam jong ka Shnong Lapangap.
Halor katei ka jingdawa jong ki na ka liang jong u Border Magistrate jong ka West Karbi Anglong ula kular ban pynsngew sha ki bor kiba halor jong u bad ki DC jong kitei ki artylli ki District kata ka West Karbi Anglong bad ki West Jaintia Hills District kin sa shim ïa ka rai halor kane kam.
Ki nongïalam jong ka Shnong Lapangap bad ki sengbhalang ki la pdiang ïa katei ka jingkular ba ki la ïa rai ban leit phai noh sha Lapangap da ka lynti kaba jai jai bad ka jingkyrmen ba ka jingdawa jong ki kan sa urlong.
Shwa ban pynlong ïa katei ka jingpyrshah la pynlong ïa ka jingïalang paidbah ha ka phyllaw jong ka Community Hall jong ka Shnong Lapangap haba la ïoh jingkren na Waheh Shnong u Bah Deimonmi Lyngdoh, u Bah Pyrkhat Pyrphet bad na ki nongïalam jong ki Lai sengbhlang.
Ki nongkren baroh ki la pynrem ïa ka sorkar Meghalaya kaba ym shym la shim khia ban pynbeit noh ïa u pud u sam ba ka sorkar Assam bad ki la pynrem ïa ka jinglong arsap jong ka sorkar Assam kaba la khang ïa ka jingmarmot surok na Lapangap sha Khanduli da ka Dorbar Shnong Lapangap ha u snem 2019 katba ka sorkar Assam pat da ka surok thymmai ka shna syndon hapoh u pud u sam jong ka Shnong Lapangap.
Ka ophis u District Sports Officer, East Jaintia Hills District kala rakhe iaka National Youth Day (NYD) ban kynmaw burom ïaka sngi kha u Swami Vivekananda.
La rakhe ia kane NYD da ka jingiatreilang  District sports Office, Sein Khynroo shnong Dkhiah West bad bad ka Meghalaya AIDS control Society.
Dr.Janirius Nongtdu ila ai jinghikai halor ka “AIDS & Youths".
Ila ban jur iaki samla ban sumar kyndong iaka akor ka burom bad ban kiar na ka jingmlien ba sniew.
U Danosha Tlang uba dei ka nongseng kam lajong bad u trai ka DD Spices ula ong ba ki samla kim dei ban ap iaka kam sorkar, hynrei ban sdang ia kino kino ki kam kiba ki don ka sap ka phong ba kin jop haka jingim.
Ka phang pdeng kaba u ai jinghikai kalong halor ka “Role of an Entrepreneurship in Nation building".
Ula ong ba ki nongsengkam lajong ki dei ban sngewsarong ba ki dei kiwei na ki nongai kam ban kyntiew iaka ioh ka kot ka ri.
U Coming one Joy Tlang ula ai jinghikai halor ka “Channelizing Youth Power for nation building".
U Coming one Joy Tlang u dei ruh u Waheh shnong jong ka shnong Dkhiah West.
U DSO Ma Daniel Dan, haba kren kum u kongsan  ula kyntu iaki samla ban bud iaki nuksa bad ki nongmuna jong ki riewkhraw ka ri ban kyntiew iaka District, Jylla bad ka Ri Baroh kawei bad ban imsngi ha ki kam kiba lah ban tei ia lade bad ruh ka imlang sahlang.
La ioh iaki jingrwai bad jingshad naki samla ka shnong Dkhiah West.
Bad ruh la ioh ban sam iaki participation certificate sha ki samla baroh ba wan iashim bynta.
U ma Generous Shadap, uba long ruh u President ka Seinkhynroo shnong Dkhiah west ula iadonlang bad ki samla ba pawkhmat ka shnong ba kynthup ia i  Bakitlang Phawa, Kerlang Tlang, Dawniwan Salahe bad ruh I Wanshiruplang Tlang.
Ka Ophis u District Sports Officer, West Jaintia Hills District kala rakhe iaka National Youth Day haka sngi ba Ar ha Kiang Nangbah Indoor Stadium, Ladthadlaboh ban kynmaw burom iaka sngi kha u Swami Vivekananda.
Ka jingrakhe iaka National Youth Day kadei na ka bynta kyrsiew kyntiew iaki samla ba kin bud ia ki nuksa jong u Swami Vivekananda ha ka jingim, ka rukom pyrkhat, bad ki nongmuna jong ki riew khraw kynthei bad shynrang kiba pynlong ia ka India kaba khraw.
Ha Jowai ka ophis u DSO, West Jaintia Hill District kala pynlong iaka jingai jinghikai halor ban iada ialade naka jingkyrni haka dih drok, ban bam iaki jingbam ba tei iaka met bad halor ka rukom pyrkhat pyrdain ban ioh iaka rukom pyrkhat kaba koit kaba khiah bad ban iarap bad ban sngap iaka jingeh ki paralok ban ioh ai jingiarap.
U DSO ma Khroobok Passah haba kren ula ong baka jingrakhe ia kane ka sngi kalong kaba kyrpang khnang ba ki samla kin bud iaka nuksa bad ki nongmuna u Swami Vivekananda ban wanrah iaka jingkylla haka ri bad ka thain da ki kam bad ki sap ki phong jong ngi.
Ula ong ka tnad sport kala pynlong ia kane ka prokram ban pynshlur iaki samla ha ka kam ialehkai namar baka kam ialehkai kadei ka kharkhana kaba ai kam ai jam ban ioh ieng hala ki jong ki kjat.
Ki riew shemphang kiba la wan ban ai jinghikai ki kynthup iaka ka  kong S kyndiah n aka ICDS Office, Ka  Diana  Tongper na District  Mental  Health  bad ka Kong  Lucy  Ksoo napoh  SCOPE  Foundation  kabatai  shaphang  shaphang  ka  jingktah  jong  ki  jingdih  pynbuaid bad  kilad  jingiarap.
Ha kane ka sngi la shimbynta da ki khynnah skul na ki skul bapher bapher bad la sam ruh iaka syrnod iashimbynta.
Ka Jaintia Students’ Movement (JSM) haka sngi ba Ar kala pynkha tnad haka shnong Chyrmang, West Jaintia Hills District.
Ki dkhot bad ki nongialam ka JSM Chyrmang ki kynthup ia president u Twelve Talang bad ia u general secretary u Ram Lakiang.
La jied haduh 14 ngut ki dkhot ka executive committee kiba kynthup ruh iaki longkmie kiba la pyniasoh ialade sha ka JSM.Ha kane ka jingpynkha tnad thymmai ka JSM kaba long ha LP skul ka shnong Chyrmang la pyniaid iaka jingialang da u Skhembhalang Dkhar vice president haka jingiadonlang u PS Phawa Incharge Western Region, RB Biam Education( WR), Pynbaitlang S Passah Sports Secretary, Smt Nida Dkhar Gs Women’s wing bad kiwei kiwei.
Uwei u briew ula mynsaw jur hadien ba ula shah dung ha ki runar kiba ym pat lah satia ban ithuh ba kidei kiei bad thang ruh ka kali sorkar haka miet Sngi Nyngkong haka shnong Biar, West Jaintia Hills kaba hap ha Raliang Polie Out Post.
Une u briew uba la mynsaw jur u dei uba la tip kum u Kenny Son Papang.
U dei ruh uba niah ia kane ka kali.
Kane ka kali kaba shah thang ka dei ka Tata Winger, kaba don u register number ML 04C 4806 kaba dei ka kali paidbah- Rural Public Transport jong ka sorkar Jylla.
Ka khubor kaba iohlum kane ka jingjia kala jia haka por kumba 11 PM bad ym tip na kaei ka daw kitei ki runar kila thang iaka kali bad pynmynsaw ia u Kenny.
Ula shah dung naka bynta ka kpoh ha kaba ula shitom jur bad la pynkit ia u sha Dr.Norman Hospital Jowai ban ioh iaka jingsumar.
Haduh bala thoh iaka khubor ki Pulit kim pat lap ksai mano ba donkti halor kane ka kam.
Kawei ka longkmie kaba la tip kyrteng kum ka Joplin Tongper kaba khot sin Kong Dari kala khlad noh hadien ba shah iuh ka trok kit mawshun ha Nongtalang.
Kane jingjia kala jia haka sngi Palei ha Nongtalang Thymmai, Amlarem Sub Division.
La iathuh ba kane ka longkmie ka dei ka nongkhaii mawshun kaba mat Bakur kala ieng haka bynta ba shadien ka trok bad kumno re kumno kynsan kala leit rung hapoh khrum trok bad shah iuh.
Ki paidbah kiba iohi ia kane ka jingjia mar mar kila lah rah iaka sha Nongtalang CHC, hynrei namar bala jur ka jingmynsaw kane ka longkmie kala khlad noh.
Ki paidbah ka thain Nongtalang, Dawki bad kiwei kila pynpaw ka jingsngewsih halor kane ka jingjia bad kila lap ruh haka por ba jia ki jingjia aksident ka shitom bha ban iarap iaki paidbah kiba ngat haka kum kane ka apot namar ba Nongtalang CHC ka don shibun jingduna ban sumar iaki case aksident.
Nalor kata ban pynkit iaki ba mynsaw ruh ki shem jingeh bha namar ba ka thain war Jaintia kam don Ambulance ban kit nongpang.
Ki paidbah ka thain War Jaintia daka mynsiem kaba sngewkhia kila kyrpad rit ia u nongmihkhmat badon burom u ma Lahkmen Rymbui ban pynbiang iaki lad ai jingsumar ia kiba aksident bad kiwei kiwei jingpang jingshitom kiba kyrkieh.
U Ma Pyrkhat Hinge, u wei na ki contractor ba paw khmat jong ka Rilum Jaintia ula plie paidbah iaka iing lehniam khatduh iaki briew kiba la khlad ha lum jingtep jong ka Balang Katholik Mooshrot haka sngi Palei.
Ia kane ka iing lehniam ka Balang Katholik Mooshrot la synniang pisa ban tei da u ma Pyrkhat.
U ma ma Pyrkhat u dei u nongshong ka shnong Nongbah, West Jaintia Hills District.
Ha kane ka jingplie paidbah ia kane ka iing la iadonlang u parish priest ka Sahsniang ha ryngkat u Waheh Shnong u Chanky Lyngdoh MDC barim ka thain.
Ka Khasi Student Union (KSU) Wapung Unit kala rakhe ‘Earth Day’ haka 22 tarik une u bnai halor ka phang “Restore Our Earth" da kaba thung iaki tynrai dieng haki phyllaw jong ki skul kiba don ha Wapung Shnong bad Wapung Skur Hashwa ka jingthung dieng ka la don ka jingïalang lyngkot ha Moopynïein Govt L.P ba la pynïaid da u Pynshai kupar Dkhar president NEHU haka jingïadonlang u Waheh Shnong Wapung Skur u Satly Ryngkhlem, u Organising Secretary Khliehriat Circle u Shaniahskhem Dkhar bad kiwei kiwei ki dkhot.
La ïoh ki jingkren na u Deiniwan Lyngdoh president KSU Wapung Unit halor kumno ban ïada ïaka mei mariang bad ban pynneh pynsah ïa ki dieng ki siej.
U Damehiwan L Rymbai ula kren ai mynsiem ïaki dkhot ka KSU ban ïada lang ïaka mariang kumba ki ïeng ïada ïaka ri bad ka jaitbynriew.
Hadien ka jingïalang ki dkhot ka KSU Wapung Unit ryngkat ka jingsynrang lang ki khynnah skul bad nonghikai ki la ïashim bynta shitrhem haka jingthung ïaki 70 tylli ki tynrai dieng.
Ha kawei pat ka khubor , ka Dorbar Shnong Moolamylliang ha ka jingiatreilang bad ka Moolamylliang Biodiversity Management Committee kala pynlong iaka jingthung dieng hapoh u pud u sam ka shnong.
Ka jingthung dieng haka shnong Moolamylliang, ka kam khampher ha kaba ki nongshong shnong haka jingialam u waheh shnong kila shimbynta shitrhem ban thung da ki tynrai dieng Sohphan (Jackfruit).
Na ka daw jong ka jingleh mynthi jong ka sorkar Jylla halor ka jingdawa ban thung nonghikai sorkar haki LP bad UP School ka Jaintia Students Movement (JSM) ki la leit khang tala ïaka ophis treikam jong ka tnat pule puthi kaba don ha nongbah Jowai haka sngi Palei hadien bala kut ka jingaipor ban thung iaki post nonghikai kiba thylli ha baroh ki skul hapoh ka district.
Ki dkhot jong ka JSM hashwa ban khang tala ïa kane ka ophis ki la phah mih lut ïa baroh ki nongtrei bad khang tala ïaki kamra SDSEO bad ka pakhang lynti iaka kyrdop ban rung sha ka ophis.
Ka bor District ba kynthup ïa u Magistrate u Bah MA Challam, u DSP ka West Jaintia u Bah MJ Marngar ryngkat ka kynhun pulit haba ïoh jingtip halor kane, ki la wan poi ha kane ka jaka bad ki la khot ïaki katto katne ngut ki dkhot jong ka JSM ban ïakren pynbeit ïa kane ka kam.
Katba dang ïaid ka jingïakren, ka DSEO ka la ïoh pdiang ïaka shithi na u Director of School Education & Literacy jong ka sorkar Jylla ban thung noh ïaka kam Assistant Teacher haki skul Govt.
LP School bad Govt.
UP School ha West Jaintia da kaba bud thikna ïaki kyndon ba la buh haka pule puthi.
Kine ki nonghikai kiban thung ki dei kiba la pass iaka MTET.U Ribok Biam Education Secretary JSM, ula ong ka jingkhang tala ïa kane ka ophis treikam ka long namar ba ka sorkar kam patiaw ïaki mat jingdawa jong ka seng ban thung nonghikai haki skul sorkar kaba kynthup iaki LP bad UP skul.
Ula ong ka sorkar Jylla lyngba ka tnad pule puthi ka la pynmih ïaka hukum haka 26/3/2021 ba ki skul kidei ban plie noh naduh ka 1 tarik Ïaiong 2021 hynrei haka jinglap jong ka JSM ki don haduh 10 tylli ki skul sorkar ki bym don wat tang iwei ruh i nonghikai.
Ka Kong A Syiem DSEO, ka la pyntip ba ïaki shithi thung kam yn pynpoi sha ki nonghikai hapoh shi taïew.
Ka DSEO ka la pyntip ruh ba ki nonghikai haki Govt LP School ki don 226 ngut katba ki ha Govt.
UP School ki don 14 ngut.
Nakaliang ka JSM ruh kala pdiang hun ia u soh bala mih na ka jingiakhih jong ka bad kala mih na katei ophis.
Kumban shu pynkynmaw ka tnad pule puthi jong ka sorkar Jylla ka la khot Application iaki nonghikai ba pass MTET na bynta ka post-Assistant Teacher haki skul Govt.
LP/UP School ha u bnai Jymmang 2020 bad ka interview la pynlong ha u bnai Nohprah 2020 bad ïaka result la pynmih haka 25 tarik Rymphang 2021.
Ki pulit pyniaid kali jong ka Jowai Traffic kila buh da ka No Entry haka surok Thomas Jones Synod College sha Dulong College Road na baroh arliang ka surok.
Kane ka jingbuh no entry ka dei namar ka PWD kan shna maramot iaka surok ha kane ka bynta ka surok kaba julor tasam.
Kumta halor kane ka tnad pyniaid kali kala weng No-Entry ha Kynruhsohphlang, Moosalyngkat naduh mynta ka sngi tad haduh bala dep maramot iaka surok.
I Kong Biolin Saioo kaba trei kum i VT Assistant, Mawryngkneng Poultry Farm jong ka tnad Animal Husbandary & Veterinary ka sorkar Meghalaya kala khlad noh haka 21/04/2021.
I Kong Biolin ka dei kaba shong ba sah Moowamon, Mihmyntdu, West Jaintia Hills District.
Ka jingleit on tep ia i Kong Biolin kan long haka 23-04-21 haka por 12:30 nohphaisngi ha u lum jingtep ka Balang Katholik, Mihmyntdu.
Ka bor synshar district jong ka West Jaintia Hills haka sngi Balang kala pynsangeh iaka jingshna ktem Pulit ka Assam ha Saba, ka shnong kaba don hajan Mukroh kiba hap ha khappud Meghalaya- Assam.
Ki Pulit jong ka West Jaintia Hills District hadien ba kila ioh khubor haka jingialam Border Magistrate jong ka West Jaintia Hills District uba long ruh u BDO Laskein ma B Langbang bad ka kynhun pulit haka jingialam u Dy SP (Headquarter) MJ Marngar kila leit ban pynsangeh iaka jingshna ia kane ka ktem pulit jong ka Assam kaba la jan dep artad.
Katei ka ktem Pulit jong ka sorkar Assam ka dei kaba la dep ban shna nadong shadong bad kaba sah kalong sa tang ban pyndep iaka tnum ïing.
Kane ka ktem Pulit kadei kaba la shna bha da ka mawblock bad ka dewbilat.
Halor katei ka jingshna ia katei ka ktem pulit ka Assam ym don mano mano ba bna.
Dei tad hadien ba u Border Magistrate bad ka kynhun Pulit ka West Jaintia Hills kila hiar sha katei ka shnong ban phah sangeh iaki pulit Assam ban shna ia katei ka ktem Pulit kaba hap hapoh u sam ka Jylla.
Bunsien ka sorkar Assam ka mang ban buh ktem pulit ha Mukroh bad kala ju pyndik iaki paidbah nongshong shnong kitei ki ar shnong haka por rep por riang bad kem ruh iaki kali kit dieng na katei ka thain, hynrei ha kane ka kynti kala shna ia katei ka ktem pulit sop sop haka jaka khlaw haka shnong Saba.
U  Sub Divisional Officer (Civil), Amlarem Sub-Division Abhilash Baranwal, IAS  ula pynbna bala weng iaka hukum containment haka shnong Kongwang haka sngi Balang.
Katkum ka hukum kaba ula pynmih ula ong ba iaka containment haka shnong Kongwang la weng, katba kiwei ki shnong kaba kynthup iaka Darrang, Dawki bad Bakur la ailad iaki briew ban kamai kajih bad ban iaid ban ieng ki briew tang hapoh shnong.
Ka jingpynjynsur iaka containment ha kine ki saw tylli ki shnong kadei hadien ba la ioh iaka report na ka tnad ka koit ka khiah baka jingpur ka khlam COVID-19 ha kine ki shnong kala duna hadien bala pyndep iaki test bad iaki briew kiba don jingma na ka jingbit iaka khlam.
Hynrei katkum ka hukum la khang pyrshah ban rung ban mih ki briew na kine ki saw tylli ki shnong namar ba dang hap ban ap iaka result RTPCR kaba la shim haka 21 tarik u Iaiong.
Katba ka hukum containment haka shnong Shnongpdeng bad ka Lymba ka neh kumjuh katkum ka hukum kaba la pynmih haka 13 tarik Iaiong tad haduh ba la lah ban pynthikna ba la tem iaka jingpur ka khlam COVID-19.
Kum shibynta ban iada iaki dohkha bad kiwei kiwei ki dohum dohpnat, ka Dorbar Shnong Ialong, West Jaintia Hills kala pynbna paidbah ba ïaka thwei Um Dalong, ka bynta jong ka Wah Myntdu kum ka Fish Sanctuary haka sngi Balang.
Kane ka bynta jong ka Wah Myntdu kaba la pynbna kum ka Fish Sanctuary ka long hapoh shi spah metre (100M) naka Check Dam kaba don ha Deiñrngam bad sha ka bynta ba shaneng ka wah sha ka liang sep sngi shuwa ban poi ka thwei Kai Ksoo.
U Ma T Ram Phawa, Waheh Shnong Ialong, ula ong ka dorbar shnong kala khang pyrshah ia baroh ban khwai lane tong iaki doh um doh pnat ha kane ka jaka kaba la pynneh pynsah iaka dohkha naduh 1 tarik u Jymmang (May) 2021.
Ula ong ba kino kino kiba leh pyrshah kin ngat haka jingshah pynshitom katkum ki aiñ shnong.
Ula ong ba ka dorbar shnong ka wer ia baroh ki paidbah ban iatreilang bad ka shnong khnang ba ka jingthmu ban kyntiew iaka shnong kum kawei ka Tourist Spot kan long kaba jop.
Ka Khasi Students’ Union (KSU) bad ka Federation of Khasi Jaintia and Garo People (FKJGP) na War Jaintia, hapoh ka jingialam Laitphar Syngkrem, president ka KSU bad u Reachingson Kongwang, Secretary ka FKJGP kila iakynduh ia u Deputy Commissioner, West Jaintia Hills ban pynjynsur ïaka hukum containment areas kaba la pynbna ha ki 6 tylli ki shnong bad ki jaka rung lane Entry Points na Dawki Amlarem Jowai road- Shnongpdeng, Dawki Boating Point bad Dawki PHC shaduh Tamabil.
U Sub Divisional Officer (Civil), Amlarem Sub-Division Abhilash Baranwal, IAS ula pynmih ka hukum haka 19 tarik u Iaiong bad bthah ia baroh ki nongshong shnong ban bud ryngkhi iaki hukum jong ka containment areas kaba la pynbna haka 13 tarik une u bnai.
Kane ka hukum kaba la pynmih haka 13 tarik u Iaiong kala pynbna ia ki 6 tylli ki shnong kaba kynthup iaka Shnongpdeng, Darrang , Kongwang, Lymba, Dawki, Bakur kum ka Containment Areas.
Kine ki ar seng haka 19 haka jingiakynduh ia u Deputy Commissioner ka District kila pynpaw ba kane kala buh jingeh iaki 6 shnong namar ba kila duh ka lad ban leit kamai kajih bad leit rep leit riang.
La kyntu ia u DC ban thaw lad thaw lynti ban pyllait noh ia ki paitbah na ka hukum containment areas ban pyntreikam da ka micro containment khnang ban nym ktah ia u luk u lak bad ka ioh ka kot jong ki.
Ka KSU bad ka FKJGP kala kynthoh ruh iaka tnad ka koit ka khiah ba hadien ba kila dep test bad mih ka result positive COVID-19 khlem kano kano ka jingiasyllok ne ki lad jingiarap ki shu ieh beit iaki nongpang ba ki shong kset ha iing bad lada dei kiba duk ki shem jingeh bha ban pynbiang iaka bam ka dih.
Haba iadei bad ka iew khappud kala pynhap haka kyrdan ba kadei kaba donkam ia u paidbah, hynrei ia ki paidbah na ki 6 shnong pat ym shah ba kin iashimbynta ha katei ka kam khaii khappud, ka KSU bad ka FKJGP kila kynthoh ba theh shilliang ka hukum containment areas bad ka ktah ia u paidbah salonsar.
Watla katta ruh ka FKJGP bad ka KSU kala kyntu ia u paidbah ba kim dei ban khein sting iaka khlam COVID-19 bad ki dei ban bud ryngkhi iaki kyndon bala pynbna da ka sorkar ban tem iaka jingpur ka khlam.
Ki Pulit Assam haka sngi ba Ar kila iohkem iaki ar ngut ki runar kiba suba donkti ban pyniap briew bad kiwei ki kam pyntriem na Ladrymbai, East Jaintia Hills District.
Uwei na pdeng kine ki runar ba donkti ha kam pyniap briew u dei uba la bit khlam COVID-19, ula lait phet hynnin ka sngi Nyngkong na MMC hospital, Guwahati.
Ki Pulit haka jingthwet ia une uba lait phet kila ioh kem ia u na Ladrymbai bad u wei paralok ba iadonkti lang haka kam pyniap briew.
Ki Pulit ka Kamrup kila pyllait paidbah iaki dur ki dar jong ki ha ryngkat ki PPE Kits bad kane ka dur kala saphriang kylleng.
Ban wanrah iaka roi ka par jong ka Nartiang Constituency, ka kynhun jong ki hynriew tylli ki sengbhalang ba kynthup iaka Jaintia Students’ Movement (JSM), Jaintia Students’ Union (JSU), Hynniewtrep National Youth Front (HNYF), Meghalaya People United Front (MPUF), Khasi Students’ Union (KSU) bad ka Federation of Khasi Jaintia and Garo People (FKJGP) kila thaw da ka Nartiang Modop Coordination Committee.
Ia kane ka committee la thaw haka sngi ba Ar haka jingiadonlang ki nongialam bad ki dkhot jong kine ki sengbhalang na ka thain Nartiang.
