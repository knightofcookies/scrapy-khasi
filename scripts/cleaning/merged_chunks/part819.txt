Mukul Sangma ban kdew ia ki mat jingdawa jong ki nongbylla sngi ha Sohra.
Haba kren sha ki nongthohkhubor u President katei ka Union bah Balawanlam kupar Khongmawpat bad u General Secretary u bah Hichestone L Marshillong ki la ong ba ki la dawa na ka sorkar ba kan pynkiew noh ia ka dor bai bylla sngi jong ki kaba ki la kdew ba ki nongtrei ba la tbit ( Skilled) ka dei ban long T.900 tyngka shisngi, Semi Skilled T.700 tyngka shisngi bad Unskilled pat T.500 tyngka shisngi.
Kumba ka long mynta ki ong ka bainong u misteri ( Skilled) ka long T.500 tyngka, Semi Skilled T.350 haduh T.400 tyngka bad ki Unskilled pat T.300 tyngka shisngi.
Ki la ong ba katei ka jingdawa jong ki ka dei na ka daw ba baroh ki mar bam mardih bad ki tiar ki tar ki la kiew dor lut bad kim lah shuh ban kyrshan ia ka ing ka sem jong ki naduh ka baiing, ka bai skul, ka bai bam, ka bai dud khyllung ruh ka la kiew, ka bai umphniang ruh ka la kiew bad kiwei pat ki mar.
Ki la dawa ruh ba ka sorkar ka dei ban shim ia ka lad ka lynti ba ki nongai bylla ki ju pyntrei palat por kata palat ia ka 8 kynta kumba la buh ka sorkar, ki la ong ba la pyntrei ia ki naduh ka por mynstep haduh ban dad um ka bneng bad lada jia ba kim lah kumta ki shah beh kam ha ki nongai kam ia ki.
Ki la dawa ruh ba ka sorkar ka dei ban pynbeit ia ka rukom siew bainong namar kum ha Sohra ki ju siew bainong ha ka sngi iewbah hynrei don ki nongaikam pat ki bym siew biang por haduh ba ki nongbylla kim don eiei shuh ban thied jingthied.
Ki la ujor ruh ia ka jingbun ki nongbylla kiba na bar jylla bad ki la kyntu ia ka sorkar ba kan peit bniah naduh ki kot ki sla namarba ha Sohra ki ong la bun da ki bar jylla kiba trei laitluid bad kane ka ktah ia ka kamai jong ki.
Ki nongialam katei ka seng ki la ong ba ki khmih lynti ba ka sorkar kan pyntreikam shuwa ka dorbar tlang lym kumta kin shim ia ki lynti kiba eh kum ban kyntait thep vote ha ka elekshon.
Shillong, 06 Nohprah:Ka Sengbah Ki Nongshat Nongkhein Hynniewtrep Hynniew-skum ka pynsngew sha kito kiba thang ia kane ka ing leh Niam ba kin wan ban phla noh ia la ka jong ka jingleh bakla jongki ha ka 9 tarik Nohprah ha ka por 2 PM janmiet ha iing seng ha Baniun.
Ka iing leh niam ka Sengbah ka la shah thang ha ki runar ha ka janmiet sngi Baar kaba la kylla dpei namar ba la shna ia ka tang da ki dieng bad ki siej nalor ki tiar ba la buh ha ka, ki la ingkhong lut khait.
“Ka Sengbah ka sngewsih halor ka jingshah thang ka iing leh niam ha Baniun ha ka 5 tarik Nohprah.
Namar ba ka long briew ka bym biang bad bun sa tang ki jingduna suda bad ka Sengbah ka kren shai sha kito kiba thang ia ka iing leh niam kin wan ban panmab noh ia la ka jingbakla ha katei ka tarik bad ka por ba la buh.
Bad lada kim wan ha katei ka sngi ba la buh kin kit khlieh hi dalade", la ong ka kyrwoh mynta ka sngi na u Bah JL Hynniewta u secretary ka Ka Sengbah Ki Nongshat Nongkhein Hynniewtrep Hynniewskum.
Shillong, 06 Nohprah:Kumba 3000 ngut ki samla kiba la pyndep lut ia ka eksamin haduh ka personal interview ia ki kam ba lait ha ka tnad pulit, ki la dawa ba ka sorkar jylla lyngba ka Central Recruitment Board ba kan pynbna noh ia ka result kaba ki la ap slem bha mynta.
Haba kren sha ki lad pathai khubor mynta ka sngi, u samla B Kharumnuid, uwei na ki samla ba la ap ia ka result, u la ong ba ka kashari High Court Meghalaya ka la pynmih ia ka hukum ha ki sngi ba la dep, ba la ai bor ia ka sorkar jylla ba kan pynbna noh ia ka result jong kane ka eksamin kam tangba kam pat lah ban thungkam haduh ban pynmih ia ka hukum kaba kut da ka Kashari.
Katkum ka jingong kine ki samla, ka hukum ka Kashari ka dei hadien ba ki la ujor da ka PIL ia ka jingpynslem ban pynmih ia ka result hadien ba ki la ap slem la jan dap shiteng snem.
Ka jingslem ban pynmih ia ka result ka dei hadien ba la don ba ujor, sha ka High Court ba ka la don ka jingbym beit ia ka jingpyniaid ia ka kam bad dei halor kane ka nongrim ba ka Central Recruitment Board (CRB) kam lah ban pynmih ia ka result haduh kine ki sngi.
Ia ka personal interview la dep naduh u bnai Jylliew bad Naitung mynta u snem.
“Ngi kwah ba ka sorkar ka dei ban pynbna noh ia ka result namar ba ki samla ki la sah mynta ha umdum kumno ban leh", la ong u samla B Kharumnuid ba la iadonlang kiwei kiba samla ba ap ia ka result.
Ki don 3000 ngut ki samla ba la pyndep ia ka personal interview ha u bnai Naitung mynta u snem kiba iakhun ban ioh ia ki 2700 tam ki kam ba kynthup ia ka UB/AB/SI /SF-10.
Kum ban shu pynpaw ka Kashari ka la pynmih ia ka hukum ha ka 30 tarik Nailar ban pyndam noh ia eksamin ba la dep ban pynlong bad ban khot pat da kaba thymmai.
Uwei napdeng kine ki samla u la ong ba kane ka jingshah pynsangeh noh ban pynmih ia ka result ka la pynsngewsih ia ki kum ki samla bad na ka liang jong ki kin iaid katkum ka ain khnang ban lah ban pynmih noh ia kane ka result.
Shillong,6 Nohprah:U MLA barim ka Nongshken konstitwensi u bah Donkupar Massar uba dei ruh u kyrtong jong ka NPP na Ranikor konstitwensi ha ka elekshon MLA 2018, u la kyntait ia ki khubor kiba la pynsaphriang ba un leit ialap ia ka seng NPP ha Pynursla bad Shella konstitwensi ha ki jingialang ialap elekshon jong katei ka seng.
U bah Don Massar u la ong ba un ym leit satia ban ia shim bynta ha ki jingialang ka NPP ha Pynursla konstitwensi kaba dei ka konstitwensi kaba ka lok jong u ka kong Grace Mary Kharpuri ka MDC ka Nongshken konstitwensi ka ba dei ruh ka kyrtong jong ka PDF kan ia khun pyrshah ia u kyrtong ka uba ka NPP kan sa pynbna uba dei u MLA ka Pynursla konstitwensi u bah Prestone Tynsong.
“Ngan ym leit ban ialap pyrshah ia ka lok lajong" ong u bah Don.
U la ong ba ki paidbah ki la jied ia ka kong Grace kum ka MDC bad ka jingjop jong ka dei ba ki paidbah ki ieit ia ka ym na ka daw jong u.
“Ki paidbah ki pynjop ia ka ym ba nga iarap ma nga, kam don jingmut hi ruh ban ia leh elekshon ban khring vote da kaba ialam da kiwei pat ki briew ban pyni sha u paidbah, nga ialade nga ialeh elekshon ngam donkam ban ialam iano iano ba ioh vote , nga tur hi nga leit hi dalade sha u paidbah" ong u bah Don Massar haba ia kren bad u Rupang.
Shuh shuh u la ong ba ha kane ka elekshon MLA 2018 un ym don por ban leit sha kiwei pat ki konstitwensi hynrei un pynleit jingmut tang sha Ranikor kostitwensi ka konstitwesi kaba u ia khun, “Ka Pynursla, ka Shella kam hap shuh sha nga, mynta nga la dei ha Ranikor konstitwesi" ong u bah Don.
Ka kong Grace pat ka la ong ba katei ka jingpynphriang khubor ka dei tang ka buit jong ki liang pyrshah ban pyntroin ia ka naba ki la iohi ia ka jingkhlaiñ jong ka ha Pynursla konstitwensi.
“Kumno u lok jong ka un leit ban ia khun pyrshah ia nga, ka dei kaei kaei ka bym lah long, ka PDF ruh ka don u kyrtong ha Ranikor konstitwensi u bah Air Marshall Diengngan hynrei lada ki ong ba ngan leit ialap pyrshah ia u Don hangthie ngan bha kaba ieh ia ka Party ban ia kaba ialap pyrshah ia u lok" ong ka kong Grace haba ia kren bad u Rupang.
“Nga kyntu ia u bah Prestone kumjuh ruh kiwei pat ki kyrtong kiba ia khun na Pynursla konstitwensi ba haba ia leh elekshon kim dei ban pyndonkam da ki buit khyllah kiba thmu ba pynpait pynpra shi ing shisem" pynkut ka kong Grace.
Jowai, 6 Nohprah:Bun ngut ki riew paidbah kila pyntip ba ka don ka jingsahkut kali naduh na Kong-ong- Tahkniang shaduh sha Phramer mynta ka meit na ka daw ba ki pulit ki la pynlong ia ki trok kit dewiong ban lap ia ki ba kit ne shalan dewiong be-ain na Jaintia Hills sha Assam.
Ki riew paidbah bad wat ki nongmihkhmat paidbah ruh ki la kynnoh ba ki pulit ki la dawa da ka fine kaba heh ban pyllait ia ki wat lada ki kit be-ain, na kata ka daw ba ka la jia ka sahkut kali ha shi lynter u surok bah naduh Kongkong shaduh sha Phramer.
“Kane ka la jia naduh hynnin ka miet bad ka la bteng haduh mynta ka meit bad ka la buh jingeh shi katdei eh ia ki paidbah kiba leit ba wan", la ong u MDC barim jong ka thain.
Ha kajuh ka por, uwei pat u nongiaid lynti u la phone ban iathuh ba wad ka Ambulance kaba ba kit nongpang bad kaba donkam ban poi kyrkieh sha jaka ai jingsumar ruh ka la sahkut mynta ka miet da bun kynta.
“Ki pulit ki la dei ban pyrkhat ia u paidbah, ym tang ban khynra ia ki trok.
Hooid kidei ban kem bad ban pynshitom ia kiba leh be-ain, hynrei kim dei pat ban pynwit pynthut ia ka leit ka wan jong u paidbah", la ong u ma H.Dkhar.
Utei u rangbah u la kyntu ia u SP ka WJH ban shimkhia halor kane khnang ba u paidbah un suk ka leit ka wan khamtam ia kito kiba pang kiba shitom.
Shillong, 6 Nohprah:U myntri rangbah ka jylla u Dr.Mukul Sangma u la takraiñ kylla ia u ma Comingone Ymbon uba dang shu risaiñ noh na ka kam myntri sorkar kaba u bat kum u myntri jong ka tnad bording.
U la ong ba ki jingkynnoh jong u ma Coming ba u tuklar lut ia ki kam ki jam ka dei ka bym don nongrim satia.
“Pyrkhat phi ka tnad bording ka dei ka tnad kaba donkam bha bad ka don hapdeng ka jingeh kaba khraw ha ka pisa pilain , ka shuki myntri ka dei ka shuki kaba donkam bha kaba hap ban shim bun ki jingkitkhlieh hynrei haba mih ki jingeh u myntri ka tnad bording um ju don ha Shillong, ngan leh kumno kum u khlieh nga hap ban lum jingialang, nga hap ban shim ia ka rai ban pynbeit ia ki jingdonkam kyrkieh, ki kyndon ruh ki don haba u myntri sorkar um don ha ophis ne u leit jingleit ka phail ka dei ban poi sha u myntri rangbah ioh mih kino kino ki kam kyrkieh" ong u Dr.Mukul Sangma haba ia kren bad ki nongthohkhubor.
Haba pynksan nia shuh shuh ba u ma Cooming um ju don ha ophis u Dr.Mukul u la ong,"Wad jingtip seh da ka RTI ia ka leit ka wan une u myntri sorkar, phin shu iohi beit ba u mih na Shillong sha Kolkata bad na Kolkata sha Shillong, ter phin iohi ki jingleit jong u tang sha Kolkata beit, Don aiu sha Kolkata, mano ba ap ia u ha Kolkata,lada nga kum u khlieh ka jylla nga ym shim ia ka jingkitkhlieh shano kein kane kane ka jylla jong ngi kan poi" ong biang u Dr.Mukul.
U Dr.Mukul u la ong ba ym dei tang u ma Coming hynrei u bah Prestone Tynsong ruh u dei u bym ju don ha Shillong, “U bah Tynsong ruh uba shu lapmiet tang sha Kolkata" u la ong.
Halor ka jingrisain jong u ma Coming hadien ba u la bat tang khyndiat bnai u Dr.Mukul u la ong “Nga tip bha ba kine kiei kiei kin sa mih hadien,hynrei ngam iohi pat ban don uwei ruh uban nud ban risain na ka kam MLA, ngi la ap naduh mynno, ngi kwah khnang ban peit mano ba ud ban risain, ym don uwei ruh uba nud, hynrei kiba kum kine ki jingjiakim dei kiei kiei ruh ki dei tang ki jingshah shet jylla jong ki hajar ngut ki paidbah kiba la jied ia ki nongmihkhmat bad kiba la kyrshan ia ka Congress da kaba jied ia ki, ngan ym kdew kti iano iano ruh" u la ong.
Haba kylli balei pat haba u la tip lypa u dang thung ia u kum u myntri sorkar,"Ka dei ruh ka kamram jong nga ban ailad lem ia kiwei pat ba kin pyni ia ka jinglah jong ki ban trei,lada ngam ai un phet noh un og bym ai long myntri sorkar, haba wat mynta ruh ba u ioh lut kat kaei kaba u kwah,u dang phet ngan ong kumno" ong biang u Dr.Mukul Sangma.
Ha kaba ia dei bad ka dorbar tlang ka ban wan kaba kan don ka jingiatynjuh bor u Dr.Mukul u la ong “Ai kin leh katba ki mon katba ki kwah hynrei nga ruh nga la tip kumno ngan leh haba mih kiba kum kine ki jingeh, la bunsien nga la ia kynduh ia kum kine, nga don la ka jong ka jingkhein" u la ong.
Halor ka jingkynnoh ba u dei u myntri rangbah ba bamsap tam u Dr.Mukul u la ong “Ha ka jingshisha kam dei ia nga ban pynshai,ka kam jong nga ka dei ban shu tan beit sha kashari,don napdeng jong ki kiba la weng noh ia ka jingkren jong ki,hynrei kaei ka ban jia ngin sa ia peit" u la ong.
U la kob ruh ba ha ka elekshon 2018 wat hapdeng kiba bun ki jingkynnoh ka seng Congress kan jop 40 ngut ki MLA.Shillong, 7 Nohprah:Ki nonghikai SSA hapoh ka Jylla kin sdang iakhih da kaba pynlong da ka jingiaiaid paidbah, ha ka 12 tarik mynta u bnai ha nongbah Shillong ka ban sdang naduh na madan phutbol Nongthymmai shaduh Additional Secretariat Parking Lot naduh ka por 11 baje mynstep haduh 2:30 janmiet.
Ia kane ka rai ban iakhih la shim hadien ba ka Sorkar Jylla kam pat pyllait satia ia ka arrear ba phra bnai jong ka snem mang tyngka 2016-17, kaba dang sah naduh ka 1 tarik Naitung 2016 haduh ka 28 tarik Rymphang 2017 bad saw bnai ka tulop naduh u Nailar haduh u Naiwieng mynta u snem jong 12481 ngut ki nonghikai SSA.La iathuh da ka seng, ba ka jingaipor ia ka Sorkar Jylla ka la kut noh mynta ka sngi, ong u Bah Aristotle C.Rymbai President ka Meghalaya SSA School Association Seng Kmie.
Ka Synjuk ha ka taiew ba la dep ka la buh por, ban iakynduh ia u myntri rangbah, Dr Mukul Sangma ban iakren halor katei ka bynta hynrei u khlem jubab, bynrap shuh shuh u Bah Rymbai.
Kumta ka Synjuk ka kyrpad ia baroh ki nonghikai SSA hapoh ka Jylla ban ia mih ryntih kumba la iarailang ha katei ka sngi.
Kan don ka jingiakynduhlang shwa ha madan phutbol Nongthymmai ha ka por 9 baje mynstep shwa ban sdang ka jingiaiaid Paitbah.
Shillong, 8 Nohprah:“Ha u snem 1996 la shah pom dieng, ki kynnoh ia ka Congress, mynta pat la shah khang tih dewiong, ki kynnoh ia ka Congress tang namar ba ka Congress ka Synshar" la ong u ma Vincent H Pala haba kren ha Saphai hynnin ka sngi Palei ha ka dorbar ki 13 shnong, ha ka jingdon lang jong u ma Nehimayah Tangkan uba dei u kyrtong ka Congress na Mowkaiaw.
“Ha u snem 1996, ki la kynnoh ia ngi ki Congress bad ki la jop ki hynniew jainspong halor ka nongrim ba ki la kular ban pyllait ia ka jingkhang pomdieng, Hynrei namar ba ka dei ka rai jong ka Supreme Court, ym satia ka rai jong ka sorkar, da ki jop makna kim shym la lah ban pyllait….
", la ong u ma Pala…U ma Pala u la ong ruh ba ka jingwanrah ia ka Municipal Board da u ma RC Laloo ka la wanrah ia ka jingshahrem bad ka jingjop ia ka UDP kaba la kular ia u paidbah ba mar synjop kin pynduh pyndam ia ka, hynrei mynta pat u bar jylla u la ujor sha Supreme Court ba ka sorkar ka la pynkhein wat ia ka hukum ba hakhlieh duh ka synshar bad bishar ka ri.
Ha katei ka jingialang kaba la wan tuid da ki hajar ki la pynpaw ba kim dei ki briew kiba ieid ia ka Party, hynrei ngi dei ki briew kiba trei shitom ban kyntiew ia ka imlang ka sahlang da ka jingiarap ki nongmihkhmat ka thain bapher bapher".
Shillong,7 Nohprah:Ki trai par mawshun napoh jong ka Shella Konstitwensi ki la ong ba ki la pynlut shibun bah ka pisa ban pynbiang kot pynbiang sla ban ioh ia ka Quary Permit bad ia ka Mining Lease hynrei haduh mynta kim pat ioh.
Ki la ong ba ki briew ki bym dei na ka konstitwensi ki la ioh ia ka bor ban tih mawshun, ryngkat ka jingbit ba ki shim na ki trai shnong katba ki trai shnong pat kim ioh.
Katei ka jingeh ka la pynlong ia ki trai shnong ban die tad ia ki mar ki mata jong ki ha ki briew kiba nabar tang ha ka dor T.7,700 tyngka shi trok.
Ka kyrwoh khubor ka la ong ba kane ka pynpaw ba ka sorkar ka la isih ia u MLA bad ka wanrah jingeh ia ki trai shnong.
Halor kane ka kwah ba u MLa un ther tyngeh ha ing dorbar, pynkut ka kyrwoh na ka Meghalaya Minerals Exporter Chamber of Commerce.
Shillong, 07 Nohprah:Ka dorbar tlang kaba dei ruh ka dorbar kut samoi ka jinglong MLA kane ka san snem, kan sdang lashai ka sngi ha kaban neh lai sngi kata 8 tarik, 13 bad 14 tarik mynta u bnai.
Ha kane ka dorbar, ka liangpyrshah hapoh ka jingialam ka NPP kaba la thmu ban wanrah ia ka jingbym shaniah shuh, pyrshah ia u Lamphang ka iing dorbar u AT Mondal ka la weng noh.
Haba pynthikna ia kane, u General secretary ka UDP u Dr Jemino Mawthoh u la ong ba kam don shuh ka jing bym shaniah, namar ba la weng noh.
“Kam don shuh ka jingwanrah ia ka no confident motion namar ba la weng noh hadien ba la iathir sani ia kane", la ong u Dr Jemino mynta ka janmiet.
Katkum ka jingtip, ka jingpolum ka jingthmu ban wanrah ia ka jingbym shaniah ia u Lamphang ha kane ka kynti ka dei namar ba ki liangpyrshah kim don ka jingiatylli.
Ha kawei ka liang, haba iakren bad u Lamphang ka iing dorbar mynta ka sngi, u AT Mondal u la ong ba kam don kano kano ka jingsngew pher ia ka jingwanrah ia ka jingbym shaniah shuh ia u namar ba ka shong ha ki ban leh ia kane.
“Lada dei ba nga shah shiliang, ngan nym pdiang ia ka no confident motion hynrei kum u Lamphang nga pyniaid ia ka dorbar khlem shah shiliang", la ong u Mondal.
U la ong ba ban kynnoh ba u Lamphang u don jingiadei bad ka sorkar kam dei namar ba ka kam u Lamphang bad ka sorkar kam don kano kano ka jingiadei.
“Lada khyllem u Lamphang ka sorkar kam nym khyllem hynrei kan wanrah ia ka jinghuri huri pynban jong ka riti synshar ka ri", u la ong bad bynrap, “Ka jingkhyllem ka sorkar ka long tang lada wanrah da ka no confident motion pyrshah ia ka sorkar bad kata lada ka duh ia ka jingbun paid".
U Mondal u la ong ba ki MLA na ka liangsynshar ym lah ban niew lada ki kyrshan makna ia ka no confident motion.
“Lada ka sorkar pynmih ia ka jingmana (whip) sha ki MLA liangsynshar, kin shah mait kyrteng lada kin leit kyrshan sha ka liangpyrshah", la ong u Mondal.
Ha kawei ka liang, ka Parliamentary Party ka sorkar MUA-II ka la shong jingialang mynta ka janmiet ha iing sah u Myntri Rangbah u Dr Mukul Sangma ban pynthikna ba ka jingthmu ban pynkhyllem ia u Lamphang kan nym urlong.
La iathuh ba ki don bun ki MLA kiba la wan poi sha kane ka jingialang bad ki don katto katne kiba pep.
Shillong, 7 Nohprah:Hadien ba la kut ka por katkum ka jingioh jingbit na ki bor District ban shong shah thngan tang haduh ka por 4 baje janmiet, mynta ka janmiet ki pulit ki la thep ia ki dkhot ka HYC hapoh Bos katba ki dang ia lum ha Parking Lot kaba don ha Addll Secretariat.
La kit ia ki ha ka por 6:30 baje eiei mynmiet bad nangtei la kit beit beit sha Mawngap Police Station bad hadien shiphang ar phang la kit biang na katei ka jaka bad la leit buh ha ophis jong ka HYC kaba don ha Mawlai Nongkwar.
Marsien dep kit ia ki briew ki pulit ki la thep ruh hapoh kali ia ki tynsok, ki tyrpal ba katei ka seng ka la pynkhreh ban thiah miet ha Parking Lot Addll.
Secretariat hynrei la ong ba don napdeng ki dkhot kiba la shim noh na ki pulit ban leit buh sha ki jaka ba ki la wanrah.
Haba ia kren bad u General Secretary katei ka seng lyngba ka telephone u la iathuh ba hadien ba la wan buh ha ophis katei ka seng ha Mawlai, ki pulit ki dang ap ia ki sha surok.
U la ong ba watla ka don ka jingkhanglad hynrei ka HYC kan dang bteng beit ia ka jingshah thngan jong ka ha katei ka ophis ne watla kan long ha kano kano ka jaka ruh.
Ha kaba ia dei pat bad ka bynta kaba lashai u la ong ba katei ka seng ka dang shongpyrkhat mynta ka miet kumno kan leh hynrei ka jingshah thngan kan iaid beit kumba la pynbna 3 sngi, watla kan long ha kano kano ka jaka ruh.
Ha katei ka jingshah kit ha ki pulit la donlang ruh ki nongialam ba hakhmat ka HYC ba kynthup ia u President ban Peter J Lawai, u Vice President Donbok Kharlyngdoh bad u General Secretary Robertjune Kharjahrin ryngkat kiwei pat ki dkhot.
Shillong, 8 Naiwieng:Ka surok kaba iaid lyngba ka Mawphlang, Mawkyrwat, Mawsynram shaduh Balat ter ter, ka la sniew haduh katta katta.
Kumta U bah Banshai Marbaniang, na Mawsynram, ula phah da ka dorkhas, sha ka ophis treikam jong u Myntri Rangbah duh jong ka Ri India u Narendra Modi, ha kaba ula phah kopi ruh sha U Myntri Nitin Gadkari ba bat ia ka tnad Road Transport & Highway jong ka Sorkar India.
Ha ki khyndiat sngi ba la leit, utei u rangbah, u la ioh ia ka jubab ba na ka liang jong ka Sorkar India ka la shim ia ka bynta kaba dei katkum ba la pynbeit bad la phah ruh ban shim khia napoh ka Ministry of Union Road Transport & Highway lyngba ka ophis jong u Superintendent Engineer jong katei ka tnad.
U Bah Banshai, u iathuh ba ula la ioh pdiang ia ka jingtip, napoh ka Planning Department jong ka Sorkar Jylla lyngba ka State Plan Outlay naduh u snem mang tyngka 2007-2008 haduh 2015-2016 kaba kdew ia ka jingioh pdiang pisa lyngba ka Budgeted Outlay ba la bei da ka Sorkar kmie bad haba phai sha ka jingioh pdiang pisa ha baroh kitei ki snem ka la kot haduh Rs.3,00,032.00 Klur tyngka tang ha ka tnad Transport.
Ka jingpynlut lyngba ki surok bad jingkieng (Road & Bridges) ka la poi sha ka Rs.2,67,013.00 Klur, nangta ka bynta jong ka Road Transport ka long Rs.3,135.00 Klur bad haba khein kyllum ia kitei baroh ki jing pynlut ka la kot sha ka Rs.2,70,148.00 Klur.
La pyni ba ha u snem 2012 kane ka surok MB Road ka la ioh pdiang pisa napoh ka tnad NLCPR kumba Rs.12.00 Klur tyngka bad shen dang ha u snem ba la lah la ioh biang ban pdiang pisa lyngba ka SPA Scheme haduh Rs.15.00 Klur ban maramot bad pynbha ia kane ka surok bad kumta ka pisa kaba dang tam bym pat lah ban pyn treikam lut baroh ka dang sah kumba T.29,884.00 Klur.
Shillong, 8 Nohprah:“Lada ym don aadhar, yn nym ioh ei shuh ia ki kot ki sla" kitei ki long ki jingkren, kiba mih na U Maharaj, uba pyniaid ia ka skul Ram Krishna ha Sohra.
Ka KSU Sohra, ka pynpaw ia ka jingsngewkhia jur jongka, halor katei ka jingbthah jong U Maharaj jong ka Ram Krishna, ha kaba u pynbor ruh ia ki khynnah skul, kiba pule ha katei ka skul, ba ki dei ban shon aadhar noh bad ba ula maham ruh, ba lada kim don aadhar, kin nym ioh shuh ia ki jingmyntoi, kumba ioh ei ia ki kot, kaba siew duna ia ka bai skul bad kiwei de kiba ka skul, ka lah ban iarap ia ki khynnah kiba pule ha katei ka skul.
U Bah Shemphrang Synrem, President ka KSU Sohra, haba iakren da ka phone bad U Rupang, mynta ka janmiet, u iathuh ba ula iakren hi myntaka sngi bad U DC Shillong, na ka bynta ban ioh jingshai, halor katei ka jingpynbor jong u aadhar, hynrei, u iathuh, ba ula ioh ia ka jing pynthikna ba u aadhar, haduh mynta, u dang long uba kat ka mon jong u briew shimet shimet, la ki kwah ban shon ne em.
U Bah Synrem, ha kajuh ka por, u la maham, ba lada ki bor pyniaid jong ka Ram Krishna, ki dang iai bteng ban pynbor ia ki khynnah skul, ban shon aadhar, kumta ka seng, kam banse ban iaid noh da kawei ka lynti.
U Bah Synrem, u ong ruh ba U Maharaj jong katei ka skul, um sngewthuh satia ia ki riti dustur jong ki briew ha katei ka thain bad kumta, u iai pynbor ia ki khynnah, namar ba u kwah ban thap myntoi ialade, na ka sorkar India, da kaba pyniaid shakhmat ia ka jingshon aadhar.
Shillong, 7 Nohprah:Ha ka sngi lyng khuh sngi iap ba 23 jong u President barim ka KSU u bah Bull Lyngdoh, u kni rangbah jong u, u bah Manbha Mastor Sing Lyngdoh Nongkynrih, u la iathuh ba ha ka por ba u la khlad noh na kane ka sla pyrthei u Bull u dang don ha ka rta kaba 31 snem bad lada dei ba u dang im mynta ruh u dang 54 snem karta bad u dang lah ban shakri ia ka jaitbynriew.
“Tang ha ka rta kaba 31 snem u la khlad noh, da dei ba u dang im u dang 54 snem karta" ong u kni jong u Bull uba la don mynta 73 snem karta.
U bah Manbha u la ong ba ha ka por ba u Bull u long kum u nongialam jong ka KSU, u dei u briew uba beit bad uba shlur bad um ju tieng ju riej iano iano ruh haba u mut ban pynlong jingiakhih bad um ju ngop ha ki jingshah pynbiej ne ki jingthmu ka sorkar ban thied ia u.
U la iathuh ba u dei ruh u briew uba khlain hynrei u la troin hadien ba ka sorkar ka la pynryngkar da kaba set phatok ia u ha Silchar, “Marsien shah set ha Silchar u la troin, ngam tip shuh ki leh kumno, ka jingmut jingpyrkhat jong u ruh ka la ktah, ka jingim jong u ka la kylla bad shen u la khlad noh" ong u bah Manbha.
U la iathuh ba u Bull u don tang 2 ngut shipara, u dei uba nyngkong bad i don sa i para kynthei jong u bad itei ruh i donlang ha ka jingialang kynmaw burom ia u ba la pynlong da ka KSU bad ka HYC.U Bull Lyngdoh u la iakhun ha ka elekshon shiteng samoi na Laitumkhrah-Malki konstitwensi ha u snem 1990 bad u la jop bad u la long ruh u myntri sorkar uba peit ia ka kam ain ka sorkar jylla hynrei hadien ba la kut ka samoi treikam u khlem ia leh elekshon shuh bad dei ha u snem 1994 ba u la khlad noh, iathuh u kni jong u.
Haba kylli shaphang ka jinglong jingman jong ka jylla ha ka por ba u Bull u dang bat kum u President ka KSU u bah Manbha u la ong “Tang ki jingiakhih beit, man ka sngi ki jingiakhih, nga pyrshah bha ia u ba u iakhih namar ba ialade nga trei hapoh ophis u DGP, ngi sah la ka jong ka ing , ki pulit ki wan wad beit ia u hynrei kim ju pyndik pat ia kiba haing ha katei ka por" ong u bah Manbha.
Shillong, 8 Nohprah:Ka KSU South Khasi Hills hadien ba ka la iohi ia ka jingduh jingdam noh ka put ka tem jingrwai ieid ri kaba shait ai mynsiem bad pynktik ia ki jingmut jingpyrkhat jong ngi, kane ka Seng ki Samla Pule ka la rai ban pynlong da ka Programme jingiakop rwai Khasi ieid ri ka ban long ha Sohra S.J.Bosco Boys ha ka 21tarik Nohprah 2017 ha ka por 2:00 nongphai sngi.
U Organising Secretary u bah Edmund Khongsya u la pynpaw ia ka jingsngewkmen jong u ba ka ri jong ngi ka dang don ia ka All India Radio kaba dang pynsawa ia ki sur rwai tynrai jong ki Khasi Kaitor kaba dang lah ban pynim katlah katiai ia ki jingrwai Khasi tynrai bad ki jingrwai ieid ri.
U la bynrap shuh shuh ba khlem ka All India Radio ki jingrwai Khasi jong ngi kin kut noh namar ba ha kane ka juk thymmai mynta ki Khasi kaitor kim mon shuh shuh ban rwai cassette ne Album kumba long ha ki por ba mynshuwa, namar kam iahap shuh ka jingpynlut bad ka jingpynmih.
Kumta kane ka seng ka pyrshang nangne shakhmat ban pynlong ia kum kine ki rynsan khnang ba ka sur tynrai ba ieid ri kan nang iai im iai sah ha ka ri baieid jong ngi.
Kane ka seng ia iawer ruh ia baroh ka Bri u Hynniew Trep ba kin wan ban iashim bynta ha katei ka sngi, khnang ba ka jingthmu jong ka Seng kan long kaba jop.
Shillong, 7 Nohprah:Ka KSU Central Body mynta ka sngi ka la leit ban buh syntiew ban rakhe kynmaw burom ia ka lyngkhuh sngi iap ba 23 jong u nongialam ba radbah katei ka seng u bah Bull Lyngdoh.
Ha katei ka sngi ki nongialam ka KSU ki la pynlong ia ka jingialang ba lyngkot ha kaba la don ryngkat ki nongialam barim katei ka seng u bah Samuel Jyrwa, Hamlet Dohling, la don ryngkat ruh u MDC ka Jaiaw u bah Adelbert Nongrum ryngkat ka jingiadonlang kiba haing hasem jong u bah Bull Lyngdoh.
Haba kren ha katei ka jingialang ba lyngkot u President rangbah ka KSU u la ong ba ki bar jylla ki la kmieh noh ia ka khai ka pateng jong ki trai muluk da ka jingioh wan buhai shnong jong ki ha kane ka jylla hynrei nalor kane ruh mynta ki la sdang ban knieh noh sa ia ka synshar ka khaddar da kaba pyrshang ban pynrung kyrteng ialade ha ka thup kyrteng thep vote.
“Sangeh ka jingkwah ban knieh ia ka synshar khaddar, ngi tip ba ki don kiba kwah ban iarap ia ki, hynrei ngi ong ia ki ba kim dei ban long ki nongprat lynti ia ki hynrei dei ban logn ki nongkhang lynti" ong u President ka KSU u samla Lambokstar Marngar uba la kren shaphang ka jingthmu ki politishian ban iarap pynrung kyrteng thep vote ia ki bar jylla ha kane ka jylla.
Shuh shuh haba kren lyngkot shaphang ka jingim jong u bah Bull, u President ka KSU u la ong ba dei une u rangbah nongialam uba la sdang ban ia khih pyrshah ia ka jingthmu ka sorkar ban wanrah lynti rel ha kane ka jylla bad katei ka ishu ka dang iai im haduh mynta, “Dang khyndiat bnai mynta, 32 ngut ki dkhot jong ka seng ki la shong ha ing byndi namar katei ka ishu, haduh mynta ka KSU ka ieng ha ka nongrim jong ka bad kam shym la kylla, ngin ym ailad satia ba ka lynti rel kan rung ha kane ka jylla khlem ki ain ki kanun kiba khlain ban tehlakam ia ka jingwan rung kyrthep ki briew kiba nabar" ong u samla Lambok.
U la ong ba ka sorkar ka la pyntieng pynsmiej ia ki nongialam ka KSU da kaba tynsat da ki ain bapher bapher hynrei u la ong ba kam pher kane ka sla pyrthei kam dei kaba kut jong u briew ,ka dang don sa kawei pat ka jaka bishar.
" Samla long kiba shynrang mynsiem , to tip ba ka ing byndi ka dei ka shlem ka ban phrang ia ka mynsiem ba shynrang bad ka mynsiem ieit ri" u la ong.
Shillong, 08 Nohprah:U MLA ka Ranikor u Martin M Danggo u la pynkyndit ia kiba bun haba u iathuh ba ha ka por ba u ialeh ia ka elekshon ha u snem 1998, um shym la jied ialade, hynrei u thep ia ka vote ha u Bah Probin K Raswai.
Haba shim bynta ha ka jingkynmaw ia ki nongialam ka jylla bad ka ri, kiba la khlad mynta ka sngi hapoh ka iing dorbar u Martin u la ong, “Ha u snem 1998, haba nga iakhun nyngkong kum u kyrtong ka seng PDM, nga khlem thep ia ka vote sha ialade hynrei nga thep sha u Bah Probin K Raswai".
U la ong biang, “Ka daw ka long ba naduh ba u shimti ban long kum u BDO ka Ranikor hadien ba u pyndep ia ka MCS, u bah Probin u dei u MLA bad myntri sorkar, ha kaba u la leh shibun ki kam pynroi ia ka thaiñ".
U la ong shuh shuh, “U Bah Probin u dei ba haiing bad nga namar ba u shong kha bad ka para ka bakha jong nga na shnong Khonjoy, bad ngam kwah ban iakhun pyrshah ia u ha ka elekshon".
Hynrei u la iathuh ba ka daw kaba la pynlong ia u ban mih madan sha ka elekshon ha utei u snem, ka dei namar ba u la shah pynbor ha ki paidbah kiba la kynnoh ba u lada um iakhun ia ka elekshon, ka mut ba u la don ka jingiasylla lang bad u Bah Probin.
“Ngam kwah ban iakhun ia ka elekshon pyrshah ia u Bah Probin, hynrei ki paidbah ki la pynbor bad kynnoh ia nga ba iasylla lada ngam ialeh ia ka elekshon bad ka la pynlong ia nga ban iakhun bad nga jop tang 126 vote ha u snem 1998", la ong u Martin.
Ha kajuh ka por u la pynpaw ruh ia ka jingsngew jingbitar hadien ba u la jop ha u snem 1998, ha kaba ma u lem bad u Bah Elston Kharkongkor bad u Cyprian Sangma kiba dei ki MLA ka PDM ha katei ka snem, ki la shah rahbor tang namar ba la wanrah ia ka jingpynkylla sorkar.
“Ngi ki MLA ba dang shu jop, ngi la sngew bitar ia ka jinglong ha katei ka por ha kaba ngi la shah rahbor ban thaw sorkar bad ha utei u snem ngi la ioh haduh 6 tylli ki sorkar tang hapoh san snem", la ong u Martin.
U la ong ba u la leit iakren bad u Lamphang ka iing dorbar ha katei ka por, u Bah EK Mawlong ba lada ka long ka sain pyrthei kumne, la sngew thait ban ia long MLA bad ka bha ban risain noh bad ka kham suk ban long nonghikai skul, ban shu iarap ia ki paidbah.
“Nga la ong ia u Bah EK Mawlong ba ngan risain noh ia ka jinglong MLA namar ba ka la pynngiah ia ka jingkylla sorkar bad ka jingrah bor hynrei u Bah EK Mawlong u la ong ia ngi, ‘Phi ba dang thymmai sngew bha ban long jai jai bad iai shah", la ong u Martin.
Shillong, 7 Nohprah:Hadien ka jingkyn-noh jong u myntri rangbah ka jylla u Dr.Mukul Sangma ba u bah Prestone Tynsong u myntri sorkar barim bad kumjuh ruh u ma Comingone Ymbon ba ki dei ki myntri sorkar kiba shu lapmiet tang ban leit sha Kolkata, u ba hPrestone Tynsong haba ia kren bad kawei ka lad pathai khubor u la ong ba naduh u snem 2011 u myntri rangbah u Dr.Mukul um ju don bha ha ophis bad u lapmiet ban leit shabar ri , “Ha kitei ki snem u myntri rangbah u poi ophis tang shi taiew eiei ha ka shibnai, wad RTI phi ruh u leit leh aiu shabar ri" ong u bah Prestone da kaba bynrap biang ba katei ka jingleit bar ri u Dr.Mukul ka la bteng ruh ha u 2013, 2014, 2015, 2016.
“Um ju pyntip ia ngi ki Minister shaei u leit, u jah shi taiew ne shibnai, teng teng haba wan ki briew ban kynduh ia u um ju don ki hap wan sha nga, dei ma nga uba ju smat bha ha ophis ha ka jingshisha lei, don ki kam ba nga lah dalade ban pyndep bad don kiba nga hap ban kren ia u" ong biang u bah Prestone.
Shuh shuh u bah Prestone u la ong ba ka kam myntri rangbah ka dei ka kam kaba shim ia ka jingkitkhlieh ba dei ban don beit hapoh ophis khamtam u Dr.Mukul uba bat da ki phew tylli ki tnad, “U Dr.Mukul lei uba bat da ki phew tylli ki tnad u dei ban don bha hapoh ophis, ngi lei ki Minister ngi bat tang kawei ar tylli ki tnad, kam dei ban shu kren shimet ia u briew tang ba ong bym ia khun shuh na ka seng Congress" u la ong.
U bah Prestone u la bteng biang da kaba ong ba lada u Dr.Mukul u lap ba ki myntri sorkar kim don hapoh ophis ne kim lah ban trei ia ka kam ba la bynshet ha ki u la dei ban thoh da ka jingthoh, “Lada u phah da ka jingthoh ban ong balei phim ju don ophis ne balei phim lah ban trei ia la ka kam , nga iaroh hynrei ialade ruh um don ha ophis , u kren pynban kum kitei ki ktien" ong u bah Prestone.
Shillong, 7 Nohprah:Ka Central Election Committee (CEC) jong ka People’s Democratic Front (PDF) kaba la long mynta ka sngi ka la pyllait ia ki kyrteng jong ki kyrtong jong ka ha ka thup kaba -ar.
Ki kyrtong kiba ka PDF ka la pyllait mynta ka sngi ki long u ba hArbinus Lyngdoh (MDC) na Umroi konstitwensi, u bah James Ban Basaiawmoit (MDC) na Pynthorum-khrah konstitwensi, u bah Highlander Kharmalki na Mawryngkneng konstitwensi, ka kong Sarita Lyngdoh na Mawlai, Judah J.M Wahlang na Sohiong, Leston Wanswett na Shella, Councellor S Wahlang na Mairang bad u bah Synranlang Nongshlong na Rambrai-Jyrngam.
Shillong, 10 Nohprah:“Ka jingsngew ba maian, ka la wan lypa ha nga" ong U Bah Pran Jala Vice President ka Sengbah ki Nongshat Nongkhein, haba iakren bad U Rupang da ka telephone mynta ka janmiet.
Katei ka dei halor ka jingwan pyndem jong ki arngut ki samla, kiba long niam Presbyterian bad kiba shong ba sah ha Sadew.
“Ha ka por ba nga dang leh kam, ha ka jingiakren jong u briew bad U Blei, ka la wan ka maian hanga ba kan sa jia kaei kaei, hynrei, ngam shym la iathuh satia hano hano ruh" ong U bah Pran Jala, ha kaba ula tip lypa, naduh ka por 1baje nohsngi, ba kan sa don kaei kaei hynnin ka sngi.
Hynrei, ka dei ha ka por 5baje janmiet, ba ki la wan mih arngut ki samla bad ki iaid beit beit sha ka iing sem, ha kaba ki ia don ki rangbah rangsan, kumba 150ngut bad ki wan phla, ba ki dei ma ki, kiba la thang ia katei ka iing lehniam.
“Mar kumta, nga la shim noh manga, nga la kdup ia ki bad nga lah khroh ia ki, ba kin iathuh hok" ong shuh U bah Jala.
Hadien ka jingkhroh U bah Pran, kitei ki la iathuh bad ki ong ba ki la shongshit ha katei ka miet bad ki ong “Map noh iangi".
U Rupang, ula kylli ia U bah Pran, la ula thikna, ba ki dei tang kitei arngut kiba leh ia katei ka kam bad ula ong “Hap peit biang".
Ha kajuh ka por, U bah Pran, u iathuh ba na ka liang ka Sengbah, ki la pynpaw ia ka jingkmen, ba kitei ki arngut, ki la wan pyndem, ha kaba ki la sneng ki la kraw, ba kin kylla noh sha ka jinglong babha.
La iathuh ruh ba la aiti sha ki pulit, hynnin hi ka janmiet, tangba la bthah ia ki, ba kin nym shoh nym dat, namar ki la dep phla ia kaei ba ki la dep leh.
Ki wan phla ha dorbar jongngi por 5baje, ki wan ha baniun, ki wan hi arngut.
Ki ong ngi leh mangi, wat sngew eiei, ki ong shongshit ngi lah leh bakla, ki ong map iangi, hap peit biang.
Ki la thikna.
Ki wan shimti ki pulit.
Ym don ba sabut.
Ki ia duwai ba ki dei ban mih markhmat.
Ki dei ki balang pres.140ngut, ia shong pyrkhat.
Suspect ba kan sa wan kaei kaei.
Ki rung beit sha jaka dorbar.
Ai signal, naduh 1baje, ym long ban iathuh.5pm.
Dap jingkmen ba khraw, ba ka lah shai bad jing panmap mar kyllliang.
To kylla noh jinglong babha.
Pulit wat shoh wat tied.
Mar ia wan nga kdup,nga khroh iaki.
Kitei ki arngut, kiba la leit ban pyndem ki long U Wanbor Kshiar (29) bad U Andy Marbaniang (21) kiba na Sadew, ha kaba ki la thang ia ka iing lehniam jong ka Sengbah ki Nongshat Nongkhein ha Baniun, Upper Shillong, ha ka miet jong ka 5tarik Nohprah 2017.
Kitei ki arngut, ki la phla bad ki la leh ia katei ka kam, ha ka jing buaid jawsheh “Ngi la leh ia katei ka kam runar bad mynta ngi wan ban pan map".
Katei ka jingjia, ka jia ha ka miet jong ka 5tarik Nohprah 2017 bad ki nongialam jong ka Sengbah ki Nongshat Nongkhein, ki la ujor sha ki pulit halor katei ka jingjia.
Shillong, 07 Nohprah:Ka Seng Khihlang ka la pynrem jur ia ka jingshah thang ka trep duwan ka Sengbah Ki Nongshat Nongkhein Hynniewtrep Hynniewskum ha Baniun ha kane ka 5 tarik Nohprah.
Ha ka kyrwoh ba la pynlait, ka Seng Khihlang ka la ong ba ka jingpynjulor kam ktah tang ia ka jingsngew jong ki para riew seng hynrei ka long ruh ka jingbym burom bad ka jingiuhroit ia ka hok ban ngeit bad mane laitluid ha kano kano ka niam katkum ba la mang ha ka riti synshar ka ri.
Ka seng ka kyntu ia ka bor ka ain ba ka dei ban thwet bad kem ia ki runar bad ban pynshong nongrim katkum ka ain.
Shillong, 08 Nohprah:U nongialam liangpyrshah uba dei ruh u president ka UDP u Dr Donkupar Roy, u la ong ba kam don jingmut shuh ban iakhih pynkhyllem sorkar ne ia u Lamphang namar ba ka por kam iahap shuh.
Haba kren mynta ka sngi hadien ba la wai dorbar, u Dr Donkupar u la ong ba ka UDP kam sngew dei shuh ban rah jingbym shaniah shuh ia ka sorkar ne ia u Lamphang namar ba lada khyllem ka sorkar ka por ka la dei ban leit sha ka elekshon.
“Ngim don jingkwah shuh ban rah ia ka mat bym shaniah shuh namar ba ka sorkar ka la khyllem lypa bad ka bha ban ap sa tang da ki taiew ban leit sha ka elekshon", la ong u Dr Donkupar.
U la ong, “Lada phi weng ia u Lamphang, dei ban jied biang ban pyniaid ia ka dorbar, te kaei ka jingmut ban pynkhyllem", la ong u Dr Donkupar.
Lah ban kdew ba ka jingthmu jong ka NPP ban wanrah ia ka jingbym shaniah shuh ia u Lamphang u AT Mondal la hap ban kynran dien noh hadien ba ki MLA ka liangpyrshah kim kwah bad kim kyrshan namar ka jingthymbit palat ka por.
Nongstoiñ, 10 Nohprah:U lum Mawphanlur u dei u wei na ki lum u ba don ha syndah bad u lum Mawthadraishan bad u tei u lum u dei ruh u wei na ki lum hapoh ka West Khasi hills District, u bala bna nam bha namar ka jingjrong bad jingitynnad ka jong u ia kaba u la lah ruh ban khring ia shibun ki nongwan jngohkai pyrthei na kylleng ban wan peit ia ka jingitynnad jong u.
Shuh shuh kaba kham pynitynnad shuh shuh ia u tei u lum ka long ba ha kliar jong u la don ruh ar tylli ki pung um kiba itynnad bha bad kitei ki pung um kim ju sngat la lyiur ne tlang bad lah ruh ban ong ba u tei u lum u dei ruh ka tyllong ban bsa um sha kiba bun tylli ki shnong kiba don hapoh jong u tei u lum kata ki shnong kiba hap hapoh ka Mawthadraishan C&RD Block.
Watla u tei u lum u dei ka tyllong ban bsa um sha kiba bun tylli ki shnong kiba marjan hynrei kaba sngewphyla ka long ba ki nongshong shnong ha jrong jong u tei u lum ki ju mad ia ka jingkyrduh um kaba shyrkhei khamtam ha aiom tyrkhong ha kaba ki hap ruh ban leit wad um na ki jaka kiba kham pajih na ki shnong bad hap ruh ban iaid da ki bun bun kynta.
Kumta ban wad ia ki lad ki lynti halor kumno ban pyllait ia ki nongshong shnong ha jrong jong u tei u lum ban lait na ka jingkyrduh um kaba shyrkhei na ka liang jong ka Meghalaya Basin Development Authority ha ryngkat ka jingiatreilang jong ka GIZ na Germany, NEPeD Nagaland bad ka Meghalaya State Council of Science, Technology & Environment (SCSTE), lem bad ki bor pyniaid District jong ka WKHD ha ka 6 tarik mynta u bnai kila lah ban pynioh ia ka Hydraulic Ram Pump halor jong u tei u lum.
Katei ka kor Hydraulic Ram Pump la pyntrei da ki nongshong shnong jong ka shnong Mawphanlur lyngba ka skhim 100 sngi bad katei ka Hydraulic Ram Pump kadei ka kor ksam um ka ban pynmih um na trai khyndew bad ia katei ka kor ym donkam bording ilektrik hynrei tang da ka bor mariang (Gravity) kala lah ban treikam.
Ka jingtreikam jong katei ka Hydraulic Ram Pump kala pynkyndit ia kiba bun ki paidbah namar ba katei ka kor tan um ka lah ban pynmih ia ka um kumba 27 litar ha ka 1 minit kata na ka jingjylliew kaba 230 phut tang da ka bor mariang khlem da pyndonkam ding ilektrik ei ei ruh em.
Ha ka sngi plie ia katei ka Hydraulic Ram Pump la iadon ryngkat lang u Deputy Commissioner ka West Khasi Hills District, u Arun Kumar Kembhavi, u BDO ka Mawthadraishan C&RD Block u bah L.Diengdoh bad kiwei kiwei bad nalor kitei ki heh ophisar sorkar na ka tnad treikam bapher bapher jong ka District la iadon ryngkat lang ruh ki heh ophisar na Sikkim bad Mizoram ban sakhi ia ka jingpyntreikam ia katei ka projek.
U Deputy Commissioner of West Khasi Hills, Arunkumar Kembhavi IAS, u la ong ba “Na ka liang jong ka ophis kala jied ruh ia ki katto katne tylli ki shong hapoh ka District kiba mad ia ka jingkyrduh um khnang ba un lah ban pyndonkam noh da kum kitei ki kor khamtam ha ki aiom tyrkhong um".
Nongstoiñ, 10 Naitung:U Mawnongrim jong ka Mawshynrut Civil Sub Division ba la ioh ban plie paidbah da u Myntri Rangbah ka sorkar Jylla u Mukul M Sangma ha ryngkat u HDR Lyngdoh Myntri kam pohiing, u la kylla dur, namar ba la shna noh tang dep, tang namar ban ioh pynrung ia ka kyrteng jong u MLA ka thain u bah H.Witting Mawsor, namar ba ha u Mawnongrim ba la pynkhreh bha ka kyrteng jong u MLA ka thain kam shym la don bad paw satia bad kumta tad haduh ban da pynbeit da kawei pat ka por kam shah shuh namar ba ka la dei noh ka sngi ban plie paidbah hynrei wat la u Mawnongrim u la kylla dur ha ka sngi plie la sngewthuh pat ba yn sa pynbha bad shna bha kham hadien.
Ha kaba iadei bad katei ka bynta u Rupang u la ioh ban iakren bad u bah H.Witting Mawsor halor katei ka bynta bad na ka liang jong u bah Mawsor u la ong ba katei kaei kaei baroh khoit kadei namar ka jingleh stad jong u DC; namar ba naduh ba u Mukul u la phun sha u tei u MLA ka Mawshynrut ha kaba iadei bad ka jingpyntip ban plie noh ia ka Mawshynrut Civil Sub Division, na ka liang jong u bah Mawsor wut wut u la phun ia u DC ka West Khasi Hills District, u Arun Kumar Kembhavi IAS bad u la ia kynduh ruh markhmat ia u DC ha Madan Christ King ha ka sngi Tohdieng jong ka taiew ba la lah ha kapor ba ki dang leit ban jurip ia kaba jaka ban pynlong ia ka jingialang plie ia u maw nongrim.
“Nga la pynkynmaw ia u DC ba ka kyrteng jong nga kum u local MLA kadei ban don ha u Maw nongrim hynrei u DC u la jubab ia nga da kaba u la ong ba “Protocol Doesn’t Allowed" bad hadien katei nga la buh  jingkylli ia u ba ka protocol aiu kata u kren bad nangno u la ioh hukum? bad na ka liang jong u DC u la jubab ba la hukum da ka Political Department ba um dei ban thoh ia ka kyrteng jongno jongno ruh, hynrei lait tang ka kyrteng jong u Myntri Rangbah bad jong u Myntri kam pohiing bad haba nga kylli ba mano bala hukum ia u bad u DC u la ong ba dei u MS Rao Principal Secreatary Home & Police Department" ong u bah Mawsor.
Shuh shuh hadien katei na ka liang jong u bah Mawsor u la ong ba u la pyrshang ban telephun ia u MS Rao, la katto katne sien hynrei um ioh bad hadien pat u la ong biang ia u DC ba ha baroh ki jingplie ia ka Civil Sub Division lane ia ki Block ka kyrteng jong u local MLA jong ka thain ka dei beit ban don namar khamtam ba ka Civil Sub Division Mawshynrut kadei hapoh Iing jong u bad dei ma u ban pdiang kum ka jingiadonlang (In Presence) bad ia ka burom dei ban ioh lut sha ka sorkar bad kumjuh u kongsan bad u symbud kongsan ki dei na ka sorkar,  hynrei kum ka dak jong ka jingiadon lang ka kyrteng jong u local MLA kadei ban don.
“Hynrei kaba sngew lyngngoh ka long ba u DC u la iai ong beit ba um lah ban leh ei ei lada um ioh ia ka hukum bad hadien ba nga la sngew dom nga la phun noh ia u Myntri Rangbah bad kumjuh ia u HDR Lyngdoh ban pyntip ia katei ka jingjia bad na ka liang jong ki ruh ki la pynpaw ia ka jingsngew lyngngoh halor katei ka jingbymthoh lang ia ka kyrteng jong u MLA ha u Mawnongrim bad hadien katei na ka liang jong u Myntri Rangbah bad u myntri ka kam pohiing ki la hukum ba dei ban kynthup lang ia ka kyrteng jong u local MLA ha u Mawnongrim bad kumta na ka liang jong u DC shimiet shimiet ki hap ban leh ia ka ban pynrung ia ka kyrteng ka jong nga ha u Mawnongrim" ong biang u bah Mawsor.
U bah Mawsor hadien bala wai ka jingialang plie ia u Mawnongrim mynta ka sngi u la leit iakynduh markhmat bad u MS Rao ban kylli ba ka dei shisha ne em ba dei ma u u ba la hukum ia u DC ban nyn thoh ia ka kyrteng jong u local MLA bad na ka liang jong u MS Rao u la jubab da kaba u ong Em bad u la ong ruh ba kam don kaba kum kata ka hukum bad u bah Mawsor u la ia kynduh ruh ia u DC bad u la ong ba “Phi la thok ia nga bad nga la sngewthuh ruh ba katei ka dei ka jingleh stad jong u DC ka Nongstoin bad nga la ong ruh ia u DC ba lada u kwah ban iatreilang nangne sha khmat um dei ban leh stad palat".
Ha kaba iadei pat bad ka jingpynkhreh ia ka jingialang plie ia u mawnongrim jong ka Mawshynrut Civil Sub Division kaba long tang lai sngi na ka liang jong u bah Mawsor u la ai khublei kyrpang ia baroh ki ophisar sorkar bad kumjuh ia kito kiba la iadon bynta baroh namar ba kila trei shitom haduh katta katta ban pynlong ia ka sngi kaba mynta ban iphuh iphieng bad ym i kop ruh ba ka jingpynkhreh ka long tang lai sngi, hynrei la I kumba la pynkhreh lypa da ki taiew.
Shillong, 10 Nohprah:Ka BJP ka sngew jwat ban iakhun hi marwei ha kane ka jylla ha kane ka elekshon MLA ban wan bad mynta ka la don ka jingthmu ban wad paralok ban iateh shwa ka elekshon.
Katkum ka jingkren u general secretary ka BJP u Ram Madhav, ka BJP kam don jingeh ban iateh paralok bad ki party ba iadon kajuh ka thong na ka bynta ka elekshon MLA kaban wan ha kane ka jylla.
“Ngi la pynkhreh ban iakhun ia ka elekshon, lada donkam ban iateh bad kiwei ki paralok bad lada kam long ban iakhun hi marwei", la ong u Madhav uba la wan jurip ia ka nongbah ha kane ka sngi Saitjain bad bynrap, “ka party kala don ka jingiakren bad ki katto katne ki party hynrei ka dang iaid mynta’.
U la ong ba lada ka jingiakren ban iateh paralok bad kiwei ki party kam urlong, ka party kan iakhun hi marwei ha baroh 60 tylli ki konstitwensi.
Hynrei u Madhav um shym la kwah ban iakren bun haba kylli shaphang ka jingiateh bad ka NPP.Watla um kren shai hynrei u la kam ba ka BJP kan thaw beit iaka sorkar ha kane ka jylla Meghalaya hadien ka elekshon 2018.
“Ka jinglong jingman ka long ban don ka jingiateh paralok bad kiwei ki party hynrei haduh mynta ym pat lah ban ong eiei watla ngi la don ka jingiakren bad ki katto katne ki seng sain pyrthei" u la ong.
U Madhav u la ong ba ka BJP kan sa pynbna ia ki kyrtong ban iakhun ia ka elekshon hadien ba la wan jngoh u Myntri Rangbahduh ka ri u Narendra Modi ha ka 16 tarik mynta u bnai.
U la kam ba ki don bun ki nongialam kiba la don ha ka jingiakren ban iasoh bad ka BJP namar ba kila ngiah ia ka jingsynshar bamsap ka sorkar Congress.
“Mynshwa ki paidbah bad ki nongialam kim don ka lad da kumwei pat hynrei mynta da ka jingdon ka BJP ki la don ka lad bad ka thong ka BJP ka long ban wanrah ia ka jingkylla ia ka Meghalaya bad dei na kane ka daw kiba bun kin sa wan ban iasoh bad ka party" u la ong.
Halor ka sorkar MUA-II ba ialam da ka Congress, u Madhav u la ong ba ka party kan sa pynkhreh ban pynngat mukotduma pyrshah ia ki kam bamsap jong ka sorkar Congress.
“Ngin pynkhreh da ki jingujor ban pynngat mukotduma ia ka sorkar Congress ba bamsap.
Hynrei kane kam dei ba kput ia u riew shimet ne iano iano hynrei ngi pyrshah ia ka sorkar ba ialam da u Dr Mukul Sangma," u la ong.
Halor ka jingwan jngoh u myntri rangbahduh ka ri u Narendra Modi, u Madhav u la ong ba ka thong jong ka party ka long ba ka jylla Meghalaya ka dei hok ban ioh ia ka jingkylla kaba lait na ka bamsap.
U Modi un wan ha ka 16 tarik bad yn ai ruh ka jingkren paidbah ha madan Polo, bad un plie ia ka iing ophis thymmai ka BJP ha Bivar Road, bad ruh ia ka surok Shillong-Nongstoin-Tura.
Ha kane ka jingialang paidbah la buh thong da ka BJP ban pynpoi ia ki paidbah kumba shi lak ngut na kylleng ka jylla sha madan Polo ban wan sngap ia ka jingkren jong u myntri rangbahduh ka ri ha ka sien kaba ar ka jingwan jngoh jongu ia ka jylla.
“Ka jingialang paidbah ka long ban pyni haduh katno ka BJP ka shim khia haba ka iakhun ia ka elekshon ha kane ka jylla", la ong u Madhav.
U la kyrmen ba ki nongialam bapher bapher na kiwei ki seng sain pyrthei kin sa rung sha ka BJP ha ka jingwan jngoh u Myntri Rangbahduh ka ri.
“Ki riew shemphang, ki riew stad ki pynpaw ia ka jingkyrshan ia ka BJP, nga kyrpad ia ki nongialam niam ruh ba kin kyrshan ia ka BJP", u la ong.
Shillong, 10 Nohprah:U Myntri Rangbahduh ka ri u Narendra Modi un wan ban iuh kjat biang ha ka sien baar ha nongbah Shillong bad ha kane ka kynti un wan ha ka 16 tarik mynta u bnai ban long shi bynta ban ialap elekshon ha kane ka jylla.
U Modi un kren paidbah ha madan Polo ha ka 16 tarik ha kaba la sngewthuh ba ka BJP ka la buh thong ban pynpoi briew kumba 1 lak ngut ha kane ka jingialang.
Haba kren ha kane ka sngi Saitjain hadien ba la wai ka jingialang ka core-committee ka party, u general secretary ba peit ia ka dong mihngi u Ram Madhav u la ong ba kane ka jingialang paidbah kan long ruh shi bynta ban ialap elekshon ha kane ka jylla.
“Ngin leit sha ki paidbah da ka sur ba ka jylla Meghalaya ka donkam ia ka jingkylla.
Ka jylla Meghalaya ka donkam ban lait noh na ka tyrsim ka bamsap na ka jingsynshar ka Congress", la ong u Madhav.
U la ong ba ki nongialam ka BJP kynthup ki myntri sorkar India kin wan ban synran lang ia u Myntri Rangbahduh ka ri nalor ki myntri rangbah na kane ka thain ba synshar ka BJP kum na Arunachal Pradesh, Assam, Manipur bad Nagaland.
U la ong ba ka BJP kan mih bujli ha jaka ka Congress ha kane ka jylla ban ai ia ka jingsynshar kaba khuid bad kaba larkam ha jaka ka Congress kaba bamsap.
Jowai, 11 Nohprah:Uwei U Nepali, uba kyrteng U Krishna Sapkota, uba shong ba sah ha Khlieriat, ula pyndonkam bakla ia ka bor jong u Waheh Shnong ka Latyrke, East Jaintia Hills, da kaba ai syrnod, ia ki hajar ngut ki Nepali bad Bengalee ha ka kyrteng jong u Waheh Shnong ka Latyrke ha ka dor T.700/- haduh T.1000/- kawei na ka bynta ban ioh kamai spah ia lade bad ruh ban pyni ba kitei ki nongwei ki shong ki sah ha Latyrke.
Ha ka jingiadei bad katei ka kam beaiñ jong utei u Nepali, ka seng ka kyntu jur ia ki bor jong ka aiñ ban ban tohkit, thwet, kem bad pynshitom lut ia baroh kito kiba don kti bad ruh wat ia kito kiba la ioh ia katei ka syrnod beaiñ kat kum ka aiñ namar kitei ruh ki iadon kti lang, lym kumta kin ym nud ban pdiang ia katei ka syrnod na utei u Nepali, namar ki tip bha ba ka dei ka kam beaiñ.
Ha kawei pat ka liang u Bah M H Dkhar u la ong shuh shuh"Ka seng ka kyntu jur ruh ia baroh ki Waheh Shnong jong ka Jaintia Hills ba kim bit ban ai syrnod khlem da pyndap lypa, sha ki nongshongshnong, hynrei dei ban da pyndap lypa bad ruh buh rekod thikna bad shai bha naduh ka kyrteng, ka number, ka tarik bad ki daw ba la ai ia ki bad kumta ter ter ha ka bui buh jingthoh jong ka shnong, khnang ba ka jingai syrnod jong ki kan buh ia ka jaibynriew ha ka jingma ha dien ha bud.
Ha kawei pat ka khubor, na ka liang jong ka Khasi Students Union Jaintia Hills District Unit, ka la leit ban ia kynduh ia u Superintendent of Police ka East Jaintia Hill, ha ryngkat bad U Rangbah Shnong ka Latyrke, na ka bynta ban kyntu ia u ban shimkhia bad ban tohkit bniah ia baroh kiba donkti bad ban kem syndon ia ki katkum ka ain.
“Ngi don ka jingsuba kaba jur ba lah ban donkti kiba trei hangto hapoh ophis kaba shim contract na ka bynta ban enrol iaki briew namar katkum ka jingiathuh ki paidbah kiba thmu pynrung kyrteng ialade baka bynta ban ioh ia u Addhar Number ba maki kiba wan naduh dangstep ki hap ban ap bad ieng da u lain katba haba wan une u Khrishna Sapkota pat u rung la ka rung kumta khlem don jingwit bad pyndep kam thik thik hangto hapoh" la ong ki nongialam ka Seng.
“Kaba sngew phylla shuh shuh ka long ba haba wan u ne u dkhar ki nongtrei hangto ki khang iaka jingkhang khlem da shah ban rung uwei ruh.
" La ong ki nongialam ka KSU Jaintia Hills District Unit.
Shillong, 8 Nohprah:Baroh ki ophis sorkar bad ki skul ruh kumjuh, kin khang ha ka 13tarik Nohprah 2017 ha West Khasi Hills District, na ka daw jong ka U Sib Singh Syiem Day.
Katei ka dei katba kum ka jing pyntip jong U Deputy Commissioner, West Khasi Hills District, Nongstoin.
Shillong, 10 Nohprah:Hynnin ka nohsngi, kawei ka kali Maruti Van, kaba don ia u number ML-05G-8610, kaba niah da U Bah Riewehbok Hynniew-ta (23), ka la kem ding ha 101 Area, Upper Shillong.
Kam shym la don satia kano kano ka jingmynsaw ia ki briew, na katei ka jingjia, ong ka khubor pulit mynta ka sngi.
Shillong, 26 Naitung:Na ka daw jong ka jingslap jur palat ha kine ki sngi, ka surok ban leit sha ki thain Nongjri, Borosra sha Baghmara, ka la twa ha Lailad bad ha 25-mile bad kane ka la pynlong ba ka leit ka wan sha ki tei ki thain ka la sah kut mynta la ar sngi naduh sngi u Blei haduh mynta ka sngi.
Ki shnong kiba la shah ktah na kane ka jingtwa surok ki long da ki phew tylli, ki thain Borsora, Nongjri, Kulang, Maheskhola, Khonjwai bad bun kiwei dei ki shnong kiba don ha katei ka thain.
Laong ba bun na ki kali kiba don sha kane ka jaka kila sah kut lut.
U Bah Deisar Kyndiah SDO jong ka Rankor PWD Division haba kren ha u nongai khubor u la iathuh ba ka dei ka jingshisha ba ka surok ka la twa ha Lailad ha ka sngi U Blei bad mynta ka sngi lah ban pynlait ia kane ka surok, hynrei ka dang don ka jingtwa pat ha 25-mile ha ka jaka kab la tip kum ka Mawshun.
La ong ba na ka liang jong ka PWD kala bthah ia ki briew ba kin trei ban pynlait ia kane ka surok ha kaba ki briew kiba dei na katei ka thain kin nym shah kut ha ka leit ka wan.
La ong ba lakumno kumno kin ialeh ba la shai ka sngi kin lah ban pynlait ia kane ka surok, la ong u Bah Kyndiah SDO.Nongpoh, 10 Nohprah:“Watla don kiba briew khamtam eh ki briew sorkar, kiba la pynsngewthuh bakla ia ki paidbah halor ki nongrim ba ka seng ka ieng pyrshah halor ka jingthmu ka sorkar ban wanrah lynti rel sha ka jylla, hynrei ka daw kaba hakhmat eh kaba pynlong ia ka seng ba pyrshah, ka dei namar ba ka sorkar kam pat pyntrei ia ki kyndon kiba pyrkhing na ka bynta ban khanglad ia ka jingrung kyrthep ki mynder sha ka jylla" ong u Samla Ferdynald Kharkamni, President ka KSU, NKHD, ha ka sngi kaba ka seng ka la leit ban nohsynniang da ki shuki sha ka Dorbar Shnong Lumbyrhing, Pahamrioh, Ri Bhoi.
Ha katei ka sngi, kaba la KSU ka la leit ban nohsynniang ha shnong Lumbyrhing, la sakhi ruh da ka jingdon u General Secretary ka KSU, NKHD, u samla Lambok Rymbai, u Bah K.Khongsdam, Rangbah Shnong ka Lumbyrhing, ki dkhot ka KSU lem bad ki paidbah nongshong shnong jong katei ka shnong.
Haba kren sha ki paidbah ha katei ka sngi, u Samla Ferdynald Kharkamni, u la kren ruh haba iadei bad ka Umroi Airport, ha kaba u la ong ba ka seng kam don jingpyrshah ei ei halor ka Umroi Airport, hynrei kum ka seng kam lah pat khlem da pynpaw ia ka jingsngewkhia haba iohi ia ka jingsuki ban pyntrei ia katei ka kad Liengsuin kaba don ha Umroi.
Ka seng ka ai ia ka jingiaroh ia ki paidbah jong kane ka shnong bad thain, namar dei tang ki paidbah jong kine ki shnong kiba lah ban tehlakam ia ka jingshimkabu da ki bar jylla haba iadei bad ka Khaii ka Pateng, namar bun na ki nongshong shnong ki im ha ka kam Khaii Pateng.
Namarkata, haba bad kitei ki tiar kiba la nohsynniang, ka seng ka kyrpad ba kin pdiang watla ki long tang khyndiat bad ba kin pyndonkam ha ki ba bun bynta jong ki kam shnong kam thaw.
Shillong, 11 Nohprah:U President ka BJP u bah Shibun Lyngdoh u la ong ba ka BJP kan nym pynbna lypa ia u briew ban shimti ia ka shuti Myntri Rangbah ha kane ka jylla, hynrei kan sa rai hadien ba la dep ka elekshon.
Haba kren mynta ka sngi, u bah Shibun u la ong, “Ka BJP kam nym buh kyrtong Myntri Rangbah lypa ha kane ka jylla namar ba hangne dang long thymmai bad kan sa jied ia uba biang tam hadien ka elekshon".
Haba kylli shaphang ka jingwan u Myntri Rangbahduh ka ri u Narendra Modi ha ka 16 tarik mynta u bnai, u Bah Shibun u la ong ba ka jingwan jong u Myntri Rangbahduh ka ri kan don shibun kiei kiei kiba u lah ban pynbna ia ka jylla Meghalaya namar ba ka dei kawei ka jylla kaba dang sahdien bha haba ianujor bad kiwei ki jylla jong ka ri.
“Ka jingwan jong u Myntri Rangbah kan don shibun kiei kiei kiba u pyrkhat ia ka jylla jong ngi ki nongshong shnong ka Meghalaya.
Kan don eiei na ka bynta ka jylla", la ong u bah Shibun.
U la ong ba ka BJP ka kwah ba ki nongialam kin wan man ka por sha ka jylla namar ba katkum ka jingong u Myntri Rangbahduh haba ianujor bad kiwei ki jylla ha ka ri, ka bynta ka dong mihngi kam long kaba iaryngkat kyrdan ha ka roi ka par kumba long sha kiwei ki jylla ka ri India.
“Kum ka party ngi long kiba thymmai ha kane ka jylla bad ka BJP ka sngew ba kito ki briew kiba kwah ia ka jingkylla ki wan ban iasoh bad ka", u la ong.
U la ong ba ka BJP ka kwah ban wanrah ia ka roi ka par bad ki paidbah ki dei ban sngewthuh ba ka thong jongka ka long tang ia ka roi ka par bad ym da kumwei pat.
“Ka jingwan ki briew sha ka BJP ka mut ba ki kwah ia ka jingkylla", u la ong.
Haba kylli shaphang ka jingkynnoh ba ka BJP ka la leh thok ia ki mashin thep vote (EVM) khnang ba ki vote kiba thep kin leit lut sha ka, u Bah Shibun u la ong, “Ka jingkynnoh ia ka EVM ka dei tang ka jingkynnoh khlem nongrim.
Haba ka AAP ka jop ki ong ka bha ka EVM, haba ka Congress ka jop ha Punjab ki ong ki EVM ki bha hynrei haba jop ka BJP ki ong ba ki EVM ki sniew".
Shillong 08 Nohprah:Ki dkhot ka HYC hynne ka sngi kila shah rah kylleng ki jaka ha ki pulit namar ba kila pynlong ia ka jingleit iakhih dawa Inner Line Permit (ILP) ha phyllaw iing sah u myntri rangbah u Dr Mukul Sangma.
Kine ki dkhot ka HYC ki la shah rah nyngkong na phyllaw iing sah u Dr Mukul Sangma sha Sardar police station bad nangne ki la shah rah sha Civi hospital Shillong bad hadien kane la wanrah biang sha sardar police station.
Khadduh la leit pynhap biang ia ki sha Mawlai Nongkwai kaba don ka ophis ka seng.
U general secretary ka seng u Bah Robert June Kharjahrin u la ong ba ki pulit ki la pynlait ia ki dkhot hadien ba la phah soi ia ka jingiateh watla kim shym la ujor eiei da ka ejahar.
“Ki la pynlait hadien ba la phah soi bad ki la wan buh biang sha ophis ka seng ha Mawlai Nongkwar", u la ong.
U general secretary ka HYC u la ong ba ka seng kan nym sangeh hynrei kan bteng beit lashai ruh ban shah thngan ban dawa ia ka ILP bad ki 14 mat kumba la pynbna mynshwa.
“Ki rah ia ngi na ing u Mukul sha Sardar police station, ki set ha ka Hall.
Ki leit rah sha Civil hospital na bynta ka medical check up.
Ki wanrah biang sha Sardar police station.
Ki pynngat ha ka ain.
Ki ai jamin da kaba phah soi bad bad ki wan buh noh ha ophis ka seng", u la ong.
Ka HYC ka la pynlong ia ka jingiakhih da kaba shah thngan naduh hynnin ban dawa ba ka sorkar ka dei ban pyntreikam da ka ILP bad kiwei ki mat ban iada ia ka jaitbynriew na ka jingwan rung ki briew nabar sha kane ka jylla.
Hynnin ki la shah kit noh na phyllaw ka Additional Secretariat hadien ba kim treh ban mih wat hadien ba la kut ka por haduh 4 baje janmiet kumba la ai jingbit da ka bor synshar district.
Nongstoiñ, 11 Nohprah:U khaw ia kiba duk dei da ka sorkar Congress, ka skhim 100 sngi, dei lyngba ka sorkar Congress, ong U Bah James Lyngdoh Working President jong ka Meghalaya Pradesh Congress Committee mynta ka sngi ha Nongstoin.
U Bah James, u kren ia kitei ki kyntien ha khmat ki 1,500ngut ki dkhot jong ka Nongstoin Block Congress Committee (NBCC), kiba wan shim bynta ha ka jingialang mynta ka sngi hapoh bishop Hall Nongstoiñ.
U Bah James, ula ong shuh shuh “Mynta ka la dei ka por ia ki paidbah Nongstoiñ ba kin jied ia ki nongmihkhmat kiba thymmai ym ban shu pynthymmai biang ia u juh u ba la long lypa".
U la ong ruh ba u bah Gabriel Wahlang um shym la ioh ia ka jingjop ha ka jingiakhun ia ka elekshon shiteng samoi napoh Nongstoiñ, hynrei u la trei shitom naduh katei kapor haduh mynta ka kynti bad u la ong ruh ba na ka liang jong ka MPCC bad ka sorkar kidon ha syndah bad u bad lada ki paidbah kin ai shuh ia ki vote jong ki sa khyndiat ban ia ka election shiteng samoi khlem pep u bah Gabriel Wahlang un ioh beit ia ka jingjop.
“Ka sorkar Congress kadei kaba la aibor ia ki paidbah, bad dei ka sorkar Congress kaba la wanrah ia ka hok sha ki paidbah ban wad jingtip na ki ophis sorkar bapher bapher lyngba ka (RTI) ia kaba la pyntreikam naduh u snem 2005, dei ka sorkar Congress kaba la wanrah ia u khaw na ka bynta kiba duk, ia ka skhim NREGS bad kiba bun bah kiwei kiwei kiba ka congress kala leh na ka bynta ban pynsuk ia kiba duk ki suk" ong u bah James.
Shuh shuh u tei u heh ka MPCC u la ianujor ruh ia ka sorkar ba la ialam da ka Congress bad ka sorkar NDA jong u Modi, da kaba u la ong ba ka sorkar NDA kaba mynta ka ai ia ki paidbah, tang da ki jingkhang suda bad pynkordit ia u rit u ria; katei kajuh ka sorkar NDA ka la ong ba kan leh bha khamtam ia ki thain shatei lam hynrei mynta la 3 snem eiei ba kala synshar aiu ba ka la leh, ym don ei ei tang ki jingkhang suda.
Ha kaba iadei pat bad ki seng riewlum na ka liang jong u bah James, u la ong baroh ki seng riewlum kiba don hapoh ka Jylla Meghalaya, ki la hap lypa hapoh ka shatri jong ka BJP bad dei hi tang ka seng Congress kaba lah ban iakhun bad ka BJP la ka long hapoh Jylla bad sha Delhi, katba kiwei kin nym lah satia bad u la kren ruh halor ka jingphet seng jong ki MLA kiba dei ruh ki myntri jong ka sorkar Jylla, kam don satia kano kano ka jingktah ia ka party namar ba ha ka jaka jong ki, ka seng ka ioh pat da kiwei kiba kham tbit shuh shuh.
Katba na ka liang jong u bah Gabriel Wahlang haba ai jingkren ha katei ka jingialang u la ong ba baroh ki briew lane kiwei pat ki seng, hapoh Nongstoiñ ki tharai ba ka Congress kam don shuh pynban mynta ka kynti ka la paw shai kdar ba ka jingtrei kaba jar jar, khlem da pynsawa kala long kaba seisoh mynta ka sngi.
“Ngam tip ia kaei ka ban jia hadien hynrei mynta ka sngi ka la long lypa ka jingjop ia ka Congress hapoh Nongstoiñ bad ngim da donkam than ban ia put turoi ia lade lane ban ia bein ia khoh iano iano bnad lada don ki nongbein ruh ngin nym iathew bad ngin ai da ka dur khmat ba phuh samrkhie namar ba ngi don ia ka thong ha u 2018 bad kane ka la paw tyngkrein mynta ka sngi" ong biang u bah Gabriel Wahlang.
Ha katei ka sngi la ioh ruh ban pdiang burom ia ki paidbah kiba dang shu wan ban pyniasoh thymmai sha ka party Congress bad ha katei ka sngi la sakhi ruh ia ki paidbah kiba la ia noh synniang sha ka party namar ba kila buh ia ka thong ba mynta ka Congress kam donkam ban ialeh ilekshon da ka bor pisa.
Nalor kitei ki nongkren kiwei kiwei kiba la ai jingkren ha katei ka jingialang ki kynthup ia u bah P.S.Marweiñ President NBCC, bah N.Nongdkhar Adviser ka NBCC, u bah Kumar K.Bani President NAYC, kong L.Marwein Secretary DCC Mahila, bah B.Nonglang President DCC bad kiwei kiwei.
Shillong, 11 Nohprah:U MLA ka Congress na Pynthor u Bah Alexander L Hek u la kren artatien ba un dang iakhun biang na ka party ha kane ka kynti bad kumba ka paw u lah ban iakhun na kawei pat ka seng, tangba kan shong ha ka rai jong ki nongkyrshan.
Haba kren mynta ka sngi sha ki nongthoh khubor, u Bah Alexander u la ong ba haduh mynta um pat rai na kano kano ka party ban iakhun namar ba u hap ban iasyllok shwa bad ki nongkyrshan jongu.
“Ngam pat lah ban rai ia mynta namar ba nga hap ban iasyllok shwa bad ki nongialam bad ki nong-kyrshan jong nga ha ka konsti-twensi", la ong u bah Alexander.
U Bah Alexander u dei u MLA ba la jop na ka BJP ha ki snem ba la dep shwa ba un iasoh noh bad ka Congress hashwa ka elekshon MLA ha u snem 2013.
“Ngam lah ban leit sha kano kano ka party haduh ba ngan ioh shwa ia ka rai na ki paidbah ka konstitwensi jong nga", la bynrap u bah Alexander haba twad jingmut la un dang iakhun biang ne em na ka Congress.
Hynrei ha kajuh ka por u la ai ksai ba ka NPP ka lah ban jop kham bun ki MLA ha kane ka kynti ban ia kaba la dep.
Haba kylli la un iakhun noh na ka NPP ne kumno, u bah Alexander u la ong, “Nga sngew ba ka NPP kan jop kham bun ki MLA ha kane ka kynti ban ia ka elekshon kaba la dep".
U la ong ba ia ka elekshon ym lah ban khein sting namar ba ka elekshon ka dei ka jingiakhun bad ka donkam ia ka jingtrei shitom, wat la u la jop bunsien ruh na ka Pynthor.
Haba twad jingmut halor ka Congress, u Bah Alexander u la ong ba ka Congress kan nym wan shuh ha ka bor ha kane ka elekshon ban wan namar ba kan sa don beit ka jingpharia hapdeng ki seng sain pyrthei.
“Ka Congress kan nym wan shuh ha ka bor hadien ka elekshon hynrei ka jingjop jong ki party kan sa pharia hapdeng bun", u la ong.
Kumba la paw, u Bah Alexander u lah ban iakhun biang na ka BJP ha kane ka elekshon ba mynta hadien ba u la phet noh na ka ha kine ki san snem ba la dep.
Shillong, 11 Nohprah:Ka jingther hapdeng u bah Prestone Tynsong MLA ka Pynursla bad u myntri rangbah ka jylla u Dr.Mukul Sangma kam pat shym la kut hynrei ka dang iai bteng.
Hadien ka jingkob u Dr.Mukul ia ki MLA kiba thmu phet seng ba lada ki nud ki dei ban risaiñ na ka kam MLA, u bah Prestone u la ong ba u Dr.Mukul um dei shuh u nongialam jong ki bad um donkam ban batai kaei kaba ki dei ban leh.
“Um dei shuh u nongialam jong ngi, um donkam ban batai stad kaei ngi dei ban leh, balei un wan tuklar, ngin risaiñ hi ha ka por kaba biang, um donkam ban wan batai ia ngi, ngi dei kiba la heh la san" ong u bah Prestone Tynsong haba kren sha ki nongthohkhubor ha ka jingiakynduh bad u ha ka Shad Nongkrem.
La kyrshan ia katei ka jingkren u bah Prestone da u bah Rowell Lyngdoh uba donlang ha katei ka Shad Nongkrem.
U bah Prestone u la ong ruh ba ha ka 13 tarik kan don ka jingiakynduh jong ki ( MLA thmu phet seng) bad shen u la ong ba kin ia risaiñ noh.
“Ngin ia risain noh hi shen, la shisngi ngin don ka jingiakynduh" u la ong.
Haba kylli la kan mih kano kano ka jingkylla ha ing dorbar thaw-ain ka jylla u la ong ba kan ym don shuh kano kano namarba ka NPP ka la weng noh ia ka jingdawa tynjuh bor ia u Lamphang.
Shillong, 11 Nohprah:“Ngi kum ki samla pule ngi kyndit thret ban iohi ba u Myntri Rangbah ka jylla un sam M-Tab lashai ka sngi haba ngi kiba pule jong u snem 2015 bad 2016 ngim shym la ioh satia ki M-Tab watla ngi la khmih lynti", la ong ki samla pule haba kren sha ki nongthoh khubor mynta ka sngi.
Kine ki samla pule ki la ong ba kane ka jingleh ka sorkar ban sam M-Tab ha une u snem ka dei tang ka buit elekshon jong u Mynti Rangbah u Dr Mukul Sangma na ka bynta ban pynbiej ia ki samla pule na ka bynta ka elekshon MLA kaban wan.
“Ngi dei ki samla 2015 bad 2016, ngi khmih lynti ban ioh M-Tab, hynrei khlem sam satia.
Shaei jah ka pisa kaba 12 klur bym sam M-Tab ha ki ar sem u 2015 bad 2016", la buh jingkylli u samla Enlang Sawian.
U la kynnoh ba lada ka long ha kane ka dur ka lah ban don ka jingpyndonkam bakla ia ka pisa bad lada ka tnad pule puthi kam lah ban ai jingshai, kin ai jingthoh sha ka tnad Ministry of Human Resources Development ka sorkar India ban dawa tohkit da ka CBI.U la ong ba kane ka jingsam M-Tab ka dei tang ka buit elekshon ka sorkar Congress ban pynbiej ia ki samla namar ba ka sam tang haba jan ka elekshon kumba jia ha u 2013 bad mynta ha u 2017 shwa ka elekshon.
“Ha kine ki ar snem shano jah kine ki skhim.
Ngi sngew diaw bad kane ka pyni ia ka jingleh shiliang ka sorkar ia ki samla pule", la ong u Samla Enlang Sawian bad bynrap ba ki samla kim dei ban biej ha ka skhim san snem jong ki politishian jong ka Congress tang na ka bynta ka elekshon.
U la ong ba shaei ka baibam jong ki samla pule jong u snem ba la dep ka jah ha kaba ki samla pule kim ioh satia.
Shillong, 11 Nohprah:Ki nongialam ka BJP ki la iathuh ba hadien ka jingwan u myntri rangbah duh ka ri u Narendra Modi ha nongbah Shillong katei ka seng kan khih radbah ha kane ka jylla ban pynkhreh ia ka elekshon MLA 2018.
Katkum ka jingiathuh kitei ki nongialam ki la ong ba hadien ka jingwan u Modi ka BJP kan pyllait ruh ia ka kyrteng ki kyrtong jong ka ha ki konstitwensi bapher bapher.
La iathuh ruh ba dang ha kine ki khyndiat sngi ha ka por ba u General Secretary ka BJP u Ram Madhav u la wan sha kane ka jylla ki la don katto katne ngut ki MLA na kane ka jylla kiba la leit ban ia kynduh ia u bad la ong ba ki don haduh 5 ngut ki MLA kiba la pynthikna ba kin ia khun na katei ka seng ha u 2018.
Haduh mynta ki nongialam ka BJP kim pat kwah ban pyllait ia ka kyrteng jong kitei ki MLA.Lah ban kdew ba la shisnem mynta ki heh BJP na Delhi ki la wan khah khah sha nongbah Shillong bad ki la leit ruh ha kylleng ki konstitwensi.
Unongaiktien katei ka seng u Nalin Kohli u dei uwei na ki nongialam uba ju poi khah khah sha kane ka jylla, nangta la iohi ba ki myntri sorkar pdeng kum u Kiren Rijiju, u Alphons ki ju poi khah khah sha Shillong bad ha ka 16 tarik mynta u bnai katei ka seng kan wanrah syndon da u Modi.
La iathuh ba shuwa ban poi ka elekshon ka BJP ka don jingmut ban wan ialam ia u Modi kumba saw sien ba un kren paidbah ha ki bynta bapher jong ka jylla.
Nongpoh, 12 Nohprah:U Krishan Pal Gurjar, myntri ka sorkar pdeng bad uba dei peit ia ka Ministry of Social Justice & Empowerment, mynta ka sngi u la wan ban pyllait paidbah ia kawei na ki skim kaba dei ruh kawei na ki skim kaba ai jingiarap kyrpang ia ki riew tymmen kaba la tip kum ka Rashtriya Vayoshri Yojana (RVY) ha Madan NSCA, Pahamsyiem, Ri Bhoi.
Ha kaba pyllait paidbah ia katei ka skim ia ki riew tymmen, da ka jingdon u Dr C.Lyngdoh, Myntri ka tnat PHE ka sorkar jylla kum u symbud kongsan, ki heh ophisar sorkar kiba kynthup ia u Bah H.Marwein, IAS, Addl.Chief Secretary ka sorkar jylla, ka Kong C.Kharkongngor, Commissioner of Persons with Disabilities, u D.R Sarin Chairman & Managing Director ALIMCO, ka Kong D.Phawa ADC Ri Bhoi, ki riew tymmen na ki dong bapher ka Ri Bhoi lem bad kiwei kiwei.
Khyndiat kum ban shu pynpaw hangne, katei ka skim kaba la pyllait paidbah mynta ka sngi ha Nongpoh, ka dei ka skim kaba ka sorkar pdeng ka la thaw kyrpang na ka bynta ban iarap ia kito ki riew tymmen, kiba don jingduna bad kata ka long naduh kiba don jingshitom ha ki Skhor, ki bniat, ki khmat bad ia kito ki bym lah ban iaid ban ieng.
Ha kaba sdang jong ka jingpyllait paidbah ia kane ka skim, ki la don haduh kumba 1027 ki riew tymmen kiba la ioh jingmyntoi, ha kaba ki la ioh ia ki tiar ban iaid ban ieng, ki iit khmat, ki tiar ia kiba la duna ka jingiohsngew lem bad kiwei kiwei bad haba khein ia kine ki tiar kiba la sam ha kane ka sngi ka la kot sha ka T.69.32 Lak.
Shillong, 12 Nohprah:Ka Kot Khasi Bynrap Bahynriew (6th Schedule) jong ka Riti Synshar ka Ri India (Constitution of India), ba la pynkylla khasi da u Bah B.M.Lanong, CEM barim ka KHADC bad u MDC uba la long haduh 6 sien, tam ia baroh haduh mynta, yn pyllait paidbah da u Bah Vincent Pala MP bad u Bah P.N.Syiem CEM KHADC ha ka sngi Palei, ha ka por shi baje mynsngi ha Assam Kristi Kendra Shillong, ha kaba yn iadon lang ruh ki MDC, ki Khlieh Nongsynshar bad ki khraw pyrkhat ka jylla.
Ki don ki pasoh jong ki jingiatai nia (1946-1950) ha ka Dorbor-lor (Constituent Assembly) halor ka jingpun bad jingkha ia ki District Council bad kiwei ki jingthoh bakordor, kynthup ia ka Panchayat, ka Dulir Aiti (Instrument of Accession), Dulir Pynsnoh (Annexed Agreement) bad bun kiwei, baroh ha ka Ktien Khasi.
Shillong, 12 Nohprah:Ki runar ki la kawang Petrol Bomb mynta ka miet ha ka por 7 baje eiei ha Alizan Compound ha Lumdiengjri.
Ha katei ka jingjia 3 tylli ki ïng bad kawei ka dukan ka la julor.
Ka ing kaba la shah kawang Petrol Bomb dei ka ing jong u Kulsum Bano katba ka dukan pat ka jong u Md Saad Uddin Choudhury.
Ki marjan bad ki pulit kiba iohi ia ka ding ki la lah ban tem shuwa ba kan pur.
Na katei ka jaka la lap ar tylli ki bilor biar.
Ki pulit ki dang tohkit ia katei ka jingjia.
Shillong, 11 Nohprah:Ka KSU South West Khasi Hills ka la takraiñ tyngeh ia u MLA ka Ranikor konstitwensi u Martin M Dango da kaba kynnoh ba utei u nongmihkhmat paidbah um ju wanrah skhim hapoh ka konstitwensi bad u ju wan ruh ban pyni dur sha ki paidbah shisien ha ka san snem.
Katei ka seng ka la pynpaw ka jingbitar halor ki jingleit ialap jong u ban kynnoh ba dei ki sengbhalang kiba khanglad ba un wanrah ia ka roi ka par kumjuh ia ka surok Two Lane.
Ka KSU ka dawa ba u Dango u dei ban kren shai ia ka nongrim jong u halor ka ishu tih Uranium namar ka jingkwah surok Two Lane jong u.
Ka kyrwoh na u samla Hoffen Muller Langte, Publicity Secretary, KSU SWKHD ka la ong ba 20 snem mynta u Dango u la long kum u nongmihkhmat hynrei kam shym don satia ka roi ka par ha katei ka thaiñ.
Ka KSU ka la pan jingkheiñ kumno u la pyndonkam ia ki MLA skhim ha kitei ki 20 snem kumjuh ia kane ka 5 snem kaba mynta lym kumta ka la ong ba kan sei madan hi ia ka rukom pyntreikam jong u.
“Ngi dawa ba lada u dei u Nongmihkhmat ba trei hok bad sngewkhia iaki paidbah kumba u la kam u dei ban pynshai paidbah kumno u la pyntreikam ha ki 5 snem ia ki MLA Scheme naduh Ka Special Rural Works Programme (SRWP), Ka Construction of Rural Roads Programme( CRRP), Ka Intensive Arts and Cultural Development Programme (IACDP), Ka Intensive Sports and Youth Development Programme ( ISYDP), ka Chief Minister Special Rural Development Fund (CMSRDF) bad Ka Development of Traditional and Folk Music ( DTFM) lem kumta ka seng kam banse ban hap sei Madan hi noh ia rukom pyntrei kam jong u Dango ia kine ki scheme hapoh Ranikor" ong ka kyrwoh khubor na katei ka seng.
Shillong, 12 Nohprah:U Myntri Rangbah ka jylla u Dr Mukul Sangma u la phla ba ka jingbym lah ka sorkar ban sam M-Tab ia ki samla pule ha u snem 2015 bad 2016 ka dei namar ba ka sorkar jylla ka iakynduh jingeh na ka jinghiran pisa kynsan kaba la wan mih khlem da poi pyrkhat.
Haba kren mynta ka sngi ha ka jingialang sam M-Tab sha ki 25 hajar ngut ki samla pule klas XII ka East Khasi Hills ha madan Polo, u Dr Mukul Sangma u la ong, “Ha u snem 2015 bad 2016 ngi la hap ban sangeh ban sam M-Tab hadien ba ka jylla ka la iakynduh jingeh na ka jinghiran pisa kaba la mih kynsan na ka jingkhang dewiong ha ka jylla".
U la ong biang, “Ngi sngew kmen ban bteng biang ban sam M-Tab sha ki samla pule klas XII hadien ba ngi la sangeh noh ha ki ar snem jong u 2015 bad 2016 namar ba ngi iakynduh jingeh na ka jinghiran pisa".
U Myntri Rangbah u la ong ba ka jingkhang dewiong kynsan ka NGT ha kane ka jylla ha u snem 2014 ka la buh jingeh ia ka pla tyngka ka sorkar jylla haduh ba kan hap ban pynsangeh noh shwa ia ka jingsam M-Tab.
“Hynrei mynta ngi la lah ban pynmih khajna na ka jingpynkiew ia ka khajna na ki hotel bad kiwei ha kaba ka jingwan jong ki jngohkai pyrthei ka la nangkiew ha ka jylla", la ong u Dr Mukul.
U la ong ba na ka bynta u snem 2017-18, ka sorkar ka la dep mang pisa lypa ban thied ia ki M-Tab na ka bynta ban sam sha ki samla pule khnang ba kan nym don ka jingsangeh ia kane ka jingsam tablet sha ki samla.
“Ngi la dep mang pisa lypa na ka bynta u snem 2017-18 ban thied M-Tab ban sam sha ki samla pule klas XII", la ong u Dr Mukul.
Katkum ka jingtip, ka sorkar ka hap ban pynlut haduh T.6 klur eiei shi snem ka pisa ban thied M-Tab ban sam sha ki samla pule lyngba kane ka skhim Students Digital Learning Aid Scheme kaba la pyntreikam ia kane ka skhim naduh u snem 2013.
U la ong ba ka sorkar ka kwah ban rat dyngkhong noh ia ka jingbym nang thoh nang pule ha ka jylla namar ba kumba ka long mynta ka jingdon jong ki briew ba pep skul shiteng por hapoh klas 8 ka long 30 percent katkum u snem 2006-07 bad 39 percent ha ka klas hapoh matrik.
“Ngi kwah ban rat dyngkhong noh ia ka jingbym nang thoh nang pule ha ka jylla bad ban pynim ia ka nam jong ka nongbah Shillong kum ka jaka pule ba pawnam ha ka ri", u la ong.
Ha kajuh ka por, u Myntri Rangbah u la ong ba ka jingsam M-Tab ka sorkar ia ki samla pule ka long ban pynlong ia ki samla kiban iaryngkat kyrdan bad kiwei ha kane ka juk stad thymmai.
U la ong ba lyngba ka M-Tab kan ai jingmyntoi shibun ia ki samla pule namar ba ki lah ban shim shibun ki jingtip na ka.
“Ngi la shna kyrpang ia ki jingbuh jingsat ha ka M-Tab kiba long katkum kane ka juk mynta khnang ba phin ioh shibun ki jingmyntoi ha ka jingpule jong phi", la ong u Dr Mukul.
Haba kyntu ia ki samla ban pyndonkam hok ia ka M-Tab, u Dr Mukul u la ong ba lyngba kane ka atiar, ki samla pule ki lah ban pyndonkam lyngba ki social media ban iathuh ia ka jingriew spah kane ka jylla ban khring ia ki nongjngohkai pyrthei na kylleng ka pyrthei.
“Lada da ki hajar ki paidbah ki leit ban jngoh ia ka Taj Mahal, ia u Eiffel Tower, ki jingkieng jri ha kane ka ri jong ngi, kin khring da ki million ki paidbah", la ong u Dr Mukul.
U la ong ruh ba lyngba ka jingpyntreikam ka sorkar ban seng ia ki Medical College, ki Engineering College, bad kiwei ki jaka pule ba kongsan, kan pynsuk ia ki samla ban lait na kaba leit pule shabar bad kan pynlait ruh ia ki kmie ki kpa na ka jingkhuslai haba don ki khun ha la ka jaka lajong.
Shwa ia kane la ioh ruh ia ka jingkren na ka Myntri ka tnad Information Technology ka Kong Ampareen Lyngdoh, ba la sakhi lang u Commission & Secretary ka tnad IT u bah Donald P Wahlang, bad kumjuh u Deputy Commissioner u bah Peter S Dkhar.
Shillong,12 Nohprah:U President rangbah ka seng HSPDP uba dei ruh u MLA ka Nongkrem u bah Ardent M Basaiawmoit u la ong ba tang shu poi elekshon ha ri Lum Jaintia bad ha Ri Bhoi ki briew ki kren beit tang ia ka pisa.
Haba poi ka elekshon u la ong ba ki briew hangtei kim ju kylli shaphang u kyrtong uba kumno, u don jingnang jingstad ne-em, u don ne-em ka mynsiem ban trei bad kiwei pat ki jingtip shaphang jong u hynrei ka jingkylli ba ki briew ki kylli ka long u don pisa ne em.
“Ha Jaintia lada ong ka elekshon ki briew kin kylli Kat Wan klur Em u (kaba mut u don katno klur), kim ju kylli uba kumno, Ha Bhoi pat tang shu iohi lei ia u kyrtong u bym i kob, uba i duk kin ong ‘Em pisa re u Se Phi!" ong u bah Ardent haba kren paidbah ha ka jingialang ka seng HSPDP ha madan Malki.
Utei u nongialam HSPDP u la ong ba ka seng HSPDP kam don spah bad kam don lynti ba lyngkot ban jop ia ka elekshon, hynrei ka don tang ki jingpynshai sha ki paidbah ba haba ki thep vote ki dei ban weng noh ia ka jingsngew ha mynsiem hynrei ban ailad ba ka bor pyrkhat bad ka jingshem phang kan synshar ha ki bad hangta kin lah ban jied ia u kyrtong ne u nongialam u ban lam lynti ia ki sha ka jingbha.
“Ki kyrtong ba ia leh elekshon ruh ki nangbha ban ktik ia ka jingsngew jong u paidbah,ki tip lut ia ki jingdonkam jong u paidbah ha kine ki por, ki nang ban pynbiej da ki ktien jail ja-um, don lei lei kiba kob ban shakri 24 kynta ruh, hato phi ngeit ba lah ban shakri 24 kynta, nai bam nai sum shuh, paidbah wat sha pynbiej" ong u bah Ardent haba kdew ba don ki kyrtong kiba da buh briew khnang ruh ban ai jingtip sha ki haba don ba iap briew, haba don ba baiong khlieh bad haba don ba suhkpoh bad kumta ter ter.
Haba pynshai ia ki mat treikam kiba bun jong ka seng HSPDP u bah Ardent u la ong ba ka mat ba hakhmat eh lada wan ha ka bor synshar ka dei ban dawa ia ka Article 371 bad dei kane ka ban pynneh pynsah ia ka hok longtrai ha ka khyndew ka shyiap bad kiwei pat ki bynta.
“Ki Naga ki don ia ka Article 371 A, ki Mizo ki don ia ka Article 371 G, ka aiñ ka sorkar India kam lah ban khanglad ia ki Naga bad ki Mizo" u la ong.
U la ong ba don ki jingkynthoh ba ka jingkwah 371 ka HSPDP ka dei ba ka kwah pynduh ia ka District Council “Hynrei kynmaw ba ka Mizoram ka don 3 tylli ki District Council, ka don ia ka Article 371 G , ki dei tang ki jingpynbiej ia ki paidbah" u la ong.
Haba kren pat ia ka jingeh ki paidbah na ka khang pomdieng, khang tih dewiong, khang tih mawshun, khang tih shyiap u bah Ardent u la ong ba ka jaitbynriew ka don hapdeng ka sohsat , “Ym donkam donjam shuh , aiu pat ngin trei, ka kam kontrak ka kam Supply la trei hi da ki Minister, ki MLA, ki heh sorkar ngi tip pyllein ia kata, aiu shuh ngin trei, hynrei ngan iathuh ia phi ba ia kitei ki jingkhang ba ngin trei ngin ktah la khang da ka aiñ hynrei kynmaw pat ba ka sorkar ka don shibun kiei kiei ban leh" pynkut u bah Ardent haba pan jingkyrshan na ki paidbah ia ka seng HSPDP.Shillong, 12 Nohprah:Ki nonghikai SSA hapoh ka Jylla hapoh ka lama ka Meghalaya SSA School Teachers Association (MSSASTA) ki la bitar jur ia kane ka sorkar MUA-II ba ialam ka Congress bad ki la kynnoh ba ka la leh bein ia ki, ha kaba ka khlem pynlait ia ka tulop haduh san bnai mynta.
Mynta ka sngi ki la pynbna syndon ia ka sienjam ba lada ka sorkar kam pynlait noh iaka tulop kaba san bnai bad ka arrear kaba sah phra bnai jongki shwa ka 20 tarik mynta u bnai, kim banse ban leit kiew noh sha ka Kashari ban dawa ia ka hok jongki.
Kine ki nonghikai kiba la pynlong ia ka jingiaid paidbah naduh madan Nongthymmai sha phyllaw ka Additional Secretariat, ki la ai por khadduh ia kane ka sorkar jong u Dr Mukul Sangma ba kan pynlait noh ia ka tulop jongki bad lada kam pyllait, kim banse ban leit tied jingkhang noh sha ka Meghalaya High Court.
“Lada ka sorkar kam pynlait noh ia ka tulop, ngin sa leit ban ujor da ka PIL ha ka Kashari", la ong u president ka MSSASTA u Bah Aristotle Rymbai bad u la bynrap, “Ba ki paidbah ki dei ban kyntait ia ka seng Congress ha ka elekshon ban wan".
Ka arrear ba phra bnai ka dei jong ka snem mang tyngka 2016-17, kaba dang sah naduh ka 1 tarik Naitung 2016 haduh ka 28 tarik Rymphang 2017 bad saw bnai ka tulop naduh u Nailar haduh u Naiwieng mynta u snem na ka bynta ki 12481 ngut ki nonghikai SSA.Ki nonghikai kiba wan na kylleng ki jaka ka jylla, ki la rah ruh da ki plakad ryngkat ki jingthoh ban pynrem ia ka sorkar.
U president ka MSSASTA u la ong ba ka Synjuk ka mih madan ka dei hadien ba ka jingbuh por ka la kut khlem ioh jubab eiei na ka sorkar.
U la ong ba ka seng ka la thoh ban iakynduh ia u myntri rangbah, Dr Mukul Sangma ban iakren halor katei ka bynta, hynrei u khlem jubab.
Kumta ki nonghikai SSA hapoh ka Jylla ki la hap ia mih ryntih ban dawa ia ka hok jongki.
Kine ki nonghikai ki la iashong ha Additional Secretariat Parking Lot naduh ka por 11 baje mynstep haduh 2:30 janmiet.
Nongstoiñ, 12 Nohprah:Hadien ba ka iing bishar ba ha khliehduh jong ka Ri ka Supreme Court, ka la pynmih ia ka hukum ha ka 21 tarik u Naiwieng ban ailad biang ia ki nongkhaii dewiong jong ka Jylla ba kin bteng ban shalan ia u dewiong ba la dep tih, kiba bun bah ki nongkhaii bad nong bylla ki la dap da ka jingkmen bad ka jingphuh mut phuh mat.
Hynrei naduh katei ka sngi, ba la pynmih hukum da ka iing bishar ba ha khliehduh jong ka Ri ka Supreme Court, ka la iaid 21 sngi, pynban ki nongkhaii bad nong bylla dewiong jong ka thain West Khasi Hills khamtam ha ki thain Shahlang, ki la pynpaw ia ka jingsngewbynniaw kaba jur namar ba haduh mynta kim pat iohlad satia ban shalan ia u dewiong.
Ha ka jingwad bniah jong u nongthoh khubor, la lap ba ka daw jong ka jingbym pat ioh lad ban shalan dewiong, ka dei namar ka jingaidaw na ki nongtrei sorkar ba dei peit ia katei ka kam, da kaba ki aidaw ba kim pat ioh ia ka hukum na ka sorkar Jylla ban sdang ia katei ka kam.
Kitei ki nongkhaii, ki la pynpaw ruh da kaba ong ba na ka liang jong ki, ki la pyrshang ruh ban kylli na ki nongtrei sorkar kiba dei peit ia katei ka kam shalan dewiong ha katei ka thain, hynrei kitei ki la ong ba haduh mynta kim pat ioh order bad kim pat lah ban plie ia ki ophis treikam jong ki kiba kynthup naduh ka jingkieng thew kali bad ka DMR, kiba don ha Riangdo bad kumjuh sha Dainadubi Garo Hills.
Kitei ki nongkhaii, ki la iai ap khmih lynti na ki sngi sha ki sngi ba kitei ki ophis treikam kin plie noh khnang ba kin ioh noh ban sdang ia katei ka kam kaba la iaid mynta la jan shibnai, pynbna ka jingpynslem ban plie noh ia ki tnad treikam kiba iadei bad katei ka jingshalan dewiong kan long ka jingduhnong kaba khraw khamtam ia ki nongkhaii bad kumjuh ia ki paidbah kiba ju im ja sngi na ka kam dewiong.
Kumta na ka liang jong ki nongkhaii dewiong ka thain shallang ki dawa jur ia ki bor bahalor jong ka sorkar ba kidei ban leh ei ei noh mardor khnang ba ki nongkhaii kin lah ban ioh sdang biang por ia jingkhaii bad shalan dewiong, namar ka por ka long kaba lyngkot haduh katta katta.
Shillong, 12 Nohprah:U Myntri Rangbah ka jylla u Dr Mukul Sangma u la ong ba un iakhun ar tylli ki konstitwensi ha kane ka elekshon MLA 2018.
Haba kren mynta ka sngi, u Dr Mukul Sangma u la ong, “Hooid, ngan iakhun na baroh ar tylli ki konstitwensi kynthup na Ampati bad na Songsak".
Ia ka Songsak la mihkhmat da u MLA ka NPP u Nihim D Shira uba la kob kham mynshwa ba um don eiei ka jingtieng ban iakhun pyrshah ia u Dr Mukul Sangma.
“Ngin iakhun namar ba ka ain ka shah bad katba ka ain ka shah ngin iakhun", la ong u Dr Mukul.
U la ong ba ka jingpynkylla ia ka ain ban nym shah ia u briew ban iakhun ar ne lai tylli ki jaka ka dei ka rai bad ka ain ban leh da ki nongthaw ain da ka parliament ne ka iing dorbar thawain ki jylla.
U Dr Mukul u la ong ruh ba um kwah ban ong eiei ia u kyrtong ka BJP ban iakhun pyrshah ia u ne ia u kyrtong ka NPP namar ba kim nym poi shaei shaei ruh.
“Ngam kwah ban kren eiei ia kiwei ki kyrtong, kim nym lah poi shaei shaei ruh", la ong u Dr Mukul.
Hynrei ha kajuh ka por, la iathuh ba ka jingiakhun jong u Dr Mukul na Songsak ka lah ban don eiei ha lyndet wat ban pynkhynniuh ia u kyrtong ka NPP.Shillong, 14 Nohprah:U MP ka Shillong u ma Vincent Pala u la pyllait paidbah mynta ia ka sngi ia ka kot ba la thoh da u bah Bindo Mathew Lanong (u nongmihkhmat paidbah uba dei ruh u nongiasaid aiñ).
Katei ka kot ka dei kaba bah Bindo u la pynkylla Khasi ia ka 6th Schedule kaba la thoh ha ka ktien phareng bad ia katei ka kot u la ai kyrteng ‘Bynrap ba Hynriew’.
Katei ka dei ka kot kaba ar kaba u bah Bindo u la thoh hadien ka ‘Ka kmie ki Rangli (Mother Teresa)’.
Ia katei ka kot la pyllait paidbah ha ka jingialang kaba la long mynta ka nohphai sngi ha Assam Kristi Kendra, Shillong.
Ha katei ka jingialang nalor u kongsan ( Pala) la don ruh u CEM ka KHADC u bah Pynshngaiñ N Syiem, u President ka Synjuk Ki Nongsynshar Shnong ka Bri u Hynniewtrep u Dr.Werlok Kharshiing, u VC barim ka Martin Luther u bah R.G Lyngdoh, ki nongthoh kot na ka Khasi Author Society, ki nongsynshar shnong bad kiwei pat kiba dei na ka skulbah NEHU.Shuwa ba u kongsan un pyllait paidbah ia katei ka kot ki la don katto katne ngut ki nongkren.
U bah Pynshngaiñ N Syiem u la pynpaw ka jingsngewlehraiñ, haba u wan sha katei ka jingialang ban pyllait ia ka kot ba u bah Bindo u la pynkylla Khasi ia ka 6th Schedule bad u la ong ba ha ka jingshisha dei ka kamram jong ka District Council ban leh ia katei ka bynta hynrei kam shym la lah ban leh, u la ai khublei ia u bah Bindo uba la shim ia katei ka bynta bakhraw ban noh synniang ha ka jaitbynriew.
U Dr.Werlok Kharshiing u la ong katei ka kot ba u bah Bindo u la thoh ka long kum Bible jong ki Khasi naba ka dei kaba la thoh shaphang ka 6th Schedule.
“Ka 6th Schedule ka long kum ka bible jong ki Khasi, lada kane kam don ha ki 50 snem ki ban wan kane ka jaitbynriew kan jah noh, ki nongmihkhmat ki bym don jingtip ia ka 6th Schedule kim dei shuh hi ruh ba kin long nongmihkhmat" u la ong.
U la ong ba u bah Bindo u la ioh ban thoh ia kane ka kot namar ka jingioh por kylluid jong u na ka jingrem elekshon hynrei ka jingrem elekshon jong u pat ka dei ka jingkyrkhu ba la ioh ia kane ka kot.
U bah Bindo haba kren shaphang katei ka kot kaba u la thoh u la ong ba ka jingiohlad jong u ban pyndep ia katei ka kot khaw-ot (u ong khaw -ot namarba um shym la lah ban pynmih ia ka watla u la don jingthmu ban pynmih myn shem snem) ka dei namar ka jingai shuti u paidbah ia u (rem elekshon).
U la ong ba ha ka por ba u dang long kum u CEM ki Syiem na ki hima bapher ki la kyrpad ban pynkylla sha ka Khasi, namar ba kim sngewthuh bha bad um shym la lah ha katei ka por bad dei tad mynta ba ka la urlong.
"Ki syiem ki ia ong ngi la pule katno katno ruh ym sngewthuh, la phah pule ha ki khun jong ki-kiba la pass BA ruh kim sngewthuh" u la ong.
Ka daw ba la u ai kyrteng ka Bynrap ba Hynriew ka dei namarba ka 6th Schedule ka dei kaba la bynrap na ki Article jong ka riti Synshar ka Ri India.
Ha katei ka kot u la ong ba la batai bun kiei kiei ba ki nongpule kin ioh jingmut hynrei ban pdiang bad ban kyntait ka shong ha ki nongpule.
U bah Bindo u la pynpaw ruh ka jingsngewkmen ia ka jingpyllait por u MP ban ia don ha katei ka sngi ha kaba u la ong ba ula ia kren bad u la iathuh ba ki dang don ki kam ba un pyndep ha Delhi, hynrei u la ot tiket kyrpang ban beh shane sha Shillong wut wut namar katei ka jingpyllait kot bad marsien dep pyllait un her biang da ka liengsuin sha Delhi.
Kham shuwa ia kane ka la don ka jingkynthoh na ka Dr.A.Kharmalki ka Head jong ka Dept.
Khasi ka skulbah NEHU kaba la dep ban pule naduh ba sdang haduh bakut ia katei ka kot u bah Bindo bad ka la iaroh ia ka jingsnah u bah Bindo ban wanrah da ki kyntien Khasi kiba sngewbang bad kiba ia hap sur ha katei ka jingpynkylla ia ka 6th Schedule.
Kas la ong ba ku ka kyntien Worship u la buh da ka kyntien ka Nguh ka Dem, Appeal-Ud bishar biang, Administrator da ka Shimti pyniaid, Institution da ka rympei saindur bad kiwei pat.
Ka la kyrpad ia u bah bindo ban ialeh kumno ban pynkylla sa ia ki kot kiba dei bad ki aiñ namar bun ki bym pat tip bha shaphang ki kyntien jong ki aiñ.
Ka la pynkynmaw ba ka ju don ka ktien kaba ong ‘Lada im ka ktien ka jaitbynriew ka Im’ hynrei ka la ong ba dei noh ban ong ‘Ka jaitbynriew kaba buh jingthoh ha la ka ktien ka dei ka jaitbynriew kaba im’.
Jowai, 12 Nohprah:Ka Jingkit palat pud ki trok dewiong na East Jaintia Hills ban shalan sha Assam ka long kaba shyrkhei bha ha kaba ka wanrah ruh ia ka jingbym sngewtynnad ia ki malik dewiong kiba Shalan dewiong sha Assam, khlem da leh thok, hynrei da kaba buh ryntih ia ki kyndon jong ka sorkar khamtam ia ka hukum jong ka NGT.“Ki bun bah ki trok 12 bad 14 shaka kiba shalan dewiong khlem ki kot ki sla kiba biang bad kane ka long namar ba ki pulit bad wat ki nongpyniaid ia ka Weighbridge ha 13 Miles ruh ki donkti lang", la iathuh uwei na ki heh spah nongkhaii dewiong na ri lum Jaintia.
“Kine ki trok ki la dep ban pynbit pynbiang lupa naduh ki pulit kiba ap surok ha ki bynta bapher bapher bad ruh wat ha katei ka Weighbridge ki kit 30 haduh 40 ton u dewiong da ka challan kaba 9 tons bad don ruh ki bym shym don wat ia ka challan ruh", la kynnoh ki heh spah nongkhaii dewiong.
“Ngi pat kiba bud ia ki kyndon ka NGT bad kiba kamai ia ka hok, lada ki lap ban ngi kit tam tang 500 KG ruh ki la pynhap ia u dewiong ha katei ka jaka thew jong ka sorkar jylla.
", la bynrap kitei ki heh spah.
“Kane ka dei ka jingleh shilliang khmat kaba ktah um tang ia ngi ki nongkhaii kibym shym kwah ban leh thok, hynrei ka ktah ruh ia ka jingiohnong jong ka sorkar kaba lum khajna na u dewiong", ki la pynpaw.
Kitei ki heh spah ki dang pynkhreh mynta ia ka shithi ban ujor pyrshah halor shane sha u Chief Minister ka jylla uba dei khmih ruh ia ka Mining bad kumjuh sha u Transport Minister bad sha u DIG ka jylla.
Kitei ki heh ki la pynpaw ruh ba ka jingkit palat pud ki trok 12, 14 shaka ka la ktah ruh ia ki trai trok 6 shaka namar lada ka trok 12 lane 14 shaka ki kit 35-40 ton u dewiong ka mut 2 lane 3 tylli ki trok 6 shaka kim ioh kamai shuh.
Halor kane, nga ka liang kitei ki nongkhaii dewiong kiba paw ka thain ki la kyntu ia u Chief Miniser, ia u heh duh ki pulit bad kumjuh ia ki officer ka taxation bad transport ban shimkhia halor kane ka jinglait ei u dewiong khlem ki khajna.
Shillong, 14 Nohprah:U Myntri Rangbah ka jylla u Dr Mukul Sangma u la ong ba ma u shimet ruh um sngewthuh shuh ia ka jingpyntreikam ka sorkar India ia u Aadhaar number.
Haba jubab ia ka jingkylli halor u Aadhaar ba la wanrah da u MLA ka Mawthyngkut u Bah Witting Mawsor ha iing dorbar mynta ka sngi, u Dr Mukul u la kynnoh ba ka sorkar pdeng ka la wanrah ia ka jingkular ia ki paidbah ka ri bad kumjuh ia ka jylla Meghalaya ha kaba iadei bad u Aadhaar number.
“Kawei ka tnad ka sorkar pdeng ka ong ba donkam ia u Aadhaar katba kawei pat ka ong ba u Aadhaar um long kompolsori", la ong u Dr Mukul.
“Nga ruh nga kulmar, ngam pat leh Aadhaar bad ka sorkar jylla kan kren ia ka sorkar India ba ka dei ban pynlait beit ia u Aadhaar ha ka jylla Meghalaya", la ong u Myntri Rangbah.
U la ong ba namar ba ka mukotduma halor u Aadhaar ka dang sah ha ka iing Kashari Supreme Court, ka long kaba bha ban ap ia ka rai ba khadduh na ka iing kashari.
U la kren shai ba u Aadhaar um long kompolsori ha Meghalaya bad ka jingpynrung kyrteng ha u Aadhaar ka shong ha ka mon jong u briew shimet.
Hynrei u la ong ba ka sorkar kam lah ban pynsangeh namar ba ka don ka jingeh ruh ia ki samla kiba kwah ban iakhun ia ki eksamin re entrant eksam ha kaba ki dei ban don u Aadhaar bad lada pynsangeh ka lah ban buh ka jingeh ia ki samla ba kin iakhun ha ki eksam jongki.
U myntri rangbah u la ong ruh ba u Chief Secretary ka jylla un sa khot jingialang bad ki bank ban kyntu ia ki ban pynlait na kaba pyniadei ia u Aadhaar bad ki bank account jong ki paidbah namar ba ka la wanrah jingeh shibun ia ki briew tang namar u Aadhaar.
U la kular ba un iakren tyngeh bad ka sorkar ba kan bthah ia ki tnad jongka kum ki Bank, bad kiwei ba kin nym pynbor ban leh Aadhaar ha kane ka jylla Meghalaya khamtam haba ym pat dep ban rai shwa ia ka jinglong nongshnong shnong ki briew.
U la iathuh ba haduh mynta ki don 602935 ngut ki briew ba la leh ia u Aadhaar na ki 30 lak ngut ki nongshong ha ka jylla baroh kawei.
Kiwei ki dkhot ba la pan jingshai halor u Aadhaar ki kynthup ia u Bah Paul Lyngdoh, u Bah Ardent M Basaiawmoit, u Bah Metbah Lyngdoh, bad wat u Bah Prestone Tynsong ruh ia la kyntu ia ka sorkar ba kan pynsangeh noh, lada long kaba lah ia ki kompeni ba shon dur Aadhaar.
Shillong, 14 Nohprah:Ka Nationalist Congress Party (NCP) ka la weng noh mynta ka sngi ia u bah Sanbor Shullai na ka kam President bad ka la thung ia u Vijay Raj kum u Working President.
Katkum ka shithi jong u S.R Kohli Permanent Secretary & Member Working Committee jong ka NCP u la thoh sha u Vijay Raj ba la pynshongthait noh ia u bah Sanbor Shullai na ka kam President jong ka NCP Meghalaya namarba u bunkam palat ha konstitwensi lajong bad ba un nym lah ban pynlut por na bynta ka Party ha ka elekshon MLA 2018.
Ha katei ka shithi u la ong ba la mynjur ia kane da u National General Secretary ka NCP uba peit iakane ka thaiñ shatei Lam mihngi u Praful Patel.
Ia katei ka shithi u la ai kopi ruh sha u bah Sanbor ba un tip.
Nongpoh, 14 Nohprah:Ha ka sngi kaba ka Party UDP ka la pynbna ia ka Tiket sha u Bah Donbok Khymdeit, na ka bynta ban aireng na ka Mawhati Constituency, la mih ka sur na ki riew paidbah bad ki nongkyrshan jong kiwei pat ki Party ba ha kane ka kynti kaba mynta, ka lah ban don ka jingkylla kaba pher bha ha ka Mawhati Constituency.
La iohsngew ba ha kine ki khyndiat sngi ki ban sa wan, ki sa don ki nongkyrshan ba radbah bad ki nongbud na kiwei pat ki kiba la kot sha ki Hajar ngut, ki lah ban wan ban pyniasoh noh ialade bad ka Party UDP, na ka bynta ban ai ka jingkyrshan bad ban pynjop don burom ia u Bha Donbok Khymdeit.
Ha kane ka jingialang pynbna Tiket ka UDP Mawhati bad kaba la ibit ban ai sha u Bah Donbok Khymdeit ban long kum u Kyrtong ha kane ka Ilekshon 2018, la iohsngew ruh ia ka jingkren phla mynsiem na ki nongkyrshan ka UDP bad na ki nongkyrshan jong kiwei pat ki Party kiba la ai nam ia u Bah Donbok Khymdeit kum u No.1 Candidate na Mawhati Constituency.
Kiba bun ki la pynpaw ruh da kaba ong, lada ki paidbah ka mawhati kin bakla biang ban jied ia u Nongmihkhmat ha kane ka kynti kaba mynta, ka jingjah burom kan ap hakhmat, namar kumba ka long mynta ka la dep ban jah burom lypa, hynrei lada bakla kaba kham palat kan sa wan pat hadien.
Kumta, na ka bynta ban wanrah biang ia ka nam bad burom bad khamtam eh haba iadei bad ban kyntiew ia ka roi ka par lem bad kiwei kiwei ki jingdonkam jong ki paidbah, ki nongkyrshan ka UDP jong ka Mawhati Constituency lem bad ki riew rangbah ki la kyntu ia ki paidbah ba ha kane ka Ilekshon 2018 ki dei dei ban ai ka jingkyrshan kaba pura na ka bynta ban pynjop donburom ia u Bah Donbok Khymdeit.
Shillong, 12 Nohprah:Shah kem U President ka KSU Umiam Circle, na ka mat jong ka lynti rel.
Ka KSU, ka dawa ban pyllait noh mardor bad ka byrthen ruh, ba lada ka sorkar kam pyllait bad lada bthei ka jing ia kynad, ka sorkar ka hap shim ia ka jingkitkhlieh.
Ka Khasi Students’ Union (KSU), ka shim ba katei ka dei ka jingleh donbor bad shet shukor, da kaba kem ia u samla Steven Kharkrang,President KSU Umiam Circle, ha kaba ia dei bad ka mat jong ka lynti rel.
Ka KSU, ka pynkynmaw ia ka sorkar, ba hadien ka jingiakynduh lang jong ka bad ki nongialam sengbhalang ha ka 19tarik Naitung 2017, ka la mih na katei ka jingialang, ha kaba ka sorkar ka la shim ia ka rai ban phah sangeh noh ia ka jingpyntrei ia ka lynti rel ha Byrnihat bad kumjuh ruh ka seng ka la sangeh lut ki jingthmu ban pynlong jingiakhih wat lada haduh 32 ngut ki dkhot ka seng ki la shah kem.
Hynrei kane ka jingkem kynsan biang ia u dkhot jong ka seng na North Khasi Hills, ka pynpaw ba ka sorkar ka thmu ban thom beit da ka bor ia ki dkhot ka seng, haba ki dawa ia kano kano ka hok jong ka Jaidbynriew Khasi.
Kane ka pyni shai ba ka sorkar kam don jingkitkhlieh na ka bynta ka Jaidbynriew Khasi bad lada ka sorkar kam don kum kata ka jingkitkhlieh ka seng kam banse ban pyni da ki kam kiba har rukom ban iada ia ka hok longtrai u Khasi Khara.
Ka seng kan nym shong kli kti da leilei ruh em halor kane ka jingjia bad lada bthei kano kano ka jingiakynad ha kine ki sngi ki ban wan, ka sorkar ka hap ban shim ia ka jingkitkhlieh.
Kum shi bynta ka seng ka sngew thamula ba balei ka sorkar ka shim khia ban thwet bad thep along beit tang ia ki dkhot ka seng kiba mih ban iada ia ka Jaidbynriew, katba kam shim khia ban kem ia ki nongkhaii droks kiba ha khlieh duh, balei kam lah ban kem ia kito ki kiba tuh na khmat ki banks bad ATMs?Ka khubor kaba khatduh jong ka seng sha ka sorkar ka long ba ka dei ban pynlait noh mardor ia une u samla bad ban sangeh noh shi syndon ia ki jingthom bor pyrshah ia ki dkhot jong ka seng, lym kumta ka seng kam banse ban pyrkhat da kumwei pat.
Ki lad khubor ki iathuh ba la kem ia U Bah Steven, da ki pulit mynta ka sngi, katba u dang don ha surok bah ha Umiam.
Mynta U bah Steven, u don ha kti jong ki pulit ha Nongpoh.
Khliehriat, 14 Nohprah:Kat kum ka kyrwoh, ba la pyllait na ka seng MPUF East Jaintia Hill District bad ka MPUF-Khliehriat circle, ka seng ka ai ka jingiaroh ia ka tnad pulit Khliehriat, ba ki la leit ban khynra ia kitei ki jingialehkai khruk khruk ha ka iew Sookilo.
Ka seng ka sngew thamula ruh halor ka jing pymmih khubor u waheh shnong katei ka iew sookilo, u ma C.Bamon ryngkat ka Hima Sutnga Youth Federation (HSYF) da kaba kam ba kitei ki khruk khruk, ki la dep ioh bor na ka shnong.
Shillong, 14 Nohprah:Ka jingialang hapdeng ka sorkar jylla, ka KHADC bad ka Synjuk Ki Rangbah Shnong ka Bri u Hynniewtrep (SNSBH) ki la rai ban pan biang ia ka Village Administration Bill (VAB) na u Lat ka jylla khnang ba ka KHADC kan lah ban pynkylla ia ki kyndon kumba la pan jingshai ka tnad kam pohiing ka ri.
Haba kren sha ki nongthoh khubor hadien ba la wai ka jingialang mynta ka sngi, u Myntri Rangbah u Dr Mukul Sangma u la ong ba ka jingialang ka la rai ban pan biang ia ka VAB na u Lat khnang ba ka KHADC kan sa lah ban wanrah ia ka jingpynkylla.
“Yn sa pan biang ia ka VAB na u Lat ka jylla khnang ba ka KHADC kan sa leh ia kaba donkam ban wanrah ia ka jingpynkylla", la ong u Dr Mukul.
Ha kajuh ka por, u la iathuh ruh ba la rai ba ka ain shna iing ka Meghalaya Urban Development Authority (MUDA) kan treikam beit tang ha ki jaka Municipal bad ia ki jaka shabar ka Municipal kiba don ka Town Committee kumba la pynbna da ka KHADC yn sa thung ia ki nongpyntreikam da ka sorkar kiban peit ia ka jingshna iing.
“Namar ba ia ki Town Committee la thung da ka sorkar katkum ka Country and Town Planning Act 1973 ka section 2 sub 2, kin sa pyntreikam ia ka ain shna iing shabar ka Municipal", la ong u Dr Mukul.
Katba u Bah Pynshngain N Syiem u CEM ka KHADC u la ong ba ia rai halor ka VAB yn pan biang da ka tnad District Council Affairs ka sorkar na u Lat ban pynkylla biang ia kaba donkam da ka Council.
Ia ka ain shna iing ka MUDA, u Bah Pynshngain u la ong ba ka Council kan sa phah ia ka ain shna iing ne ka bye law ka Council khnang ba ka sorkar kan ioh ban ianujor bad bishar bad ka ain shna ka MUDA.“Ka sorkar jylla kan sa pynmih ia ka jingpynbna bad kan wanrah ia ka jingpynylla ia ka ain shna iing jongka", la ong u Bah Pynshngain.
U la ong ba ia ka ain shna ka sorkar kata ka MUDA bye law yn sa pynkylla katkum ka jingai jingmut jong ka District Council.
U la ong ba ha jaka bym pat don ki Tow Committee yn pyntreikam beit ka KHADC ia ka ain shna iing jongka.
Shillong, 15 Nohprah:Shi bynta ban pynkhreh shwa ban leit sha ka elekshon, ka United Democratic Party (UDP) ka la rai ban pynlong ia ka rally ha ka 11 tarik Kyllalyngkot ban wan ha Shillong bad ha kane ka jingialang paidbah yn sa pynlait paidbah ruh ia ki mat elekshon ne manifesto jong katei ka seng.
Ha kane ka sngi, ka la pynbna ruh ia ki kyrtong sa lai ngut kiba kynthup ia u Bah Lahkmen Rymbui uba dei u MLA barim ka Congress na Amlarem, u Bah Donbok Khymdeit u MLA barim ka Mawhati, bad u Sengal Sangma na Dalu.
Baroh haduh mynta ka UDP ka la pynlait 33 ngut ki kyrtong kynthup 11 ngut na Garo Hills bad 12 22 ngut na Khasi Hills.
Ka UDP ka kyrmen skhem ba ha kane ka kynti ka iktiar jong ka jingsynshar kan dei ka pali jong ki seng riewlum ban ialam da ka UDP bad ka HSPDP.Ka jingialang bah ka UDP kaba long mynta ka sngi ha Shillong ka la iakren ruh shibun bah ki mat kiba iadei kumno ban pynkhlain ia ka party bad ban pynthikna ban ioh ia ka jingjop ha kane ka elekshon MLA kaban wan ha ka jylla.
Shillong, 14 Nohprah:Ar ngut ki MLA ba la kham rangbah kiba la rai ban shong thait noh na ka sain pyrthei, ki la kitbok ia kiwei ki para MLA ba kin ia jop biang, wat la ialade ki la rai ban wah noh ia juti naduh kane ka elekshon ban wan.
U Bah DD Lapang bad u Dr Roytre C Laloo nalor ka Kong Roshan Warjri ki dei ki lai ngut kiba la rai ban law juti noh ha kane ka elekshon ban wan ialade.
“Ngam shym la thong thait na ka sain pyrthei, wat la ngam ialeh elekshon shuh", la ong u Bah Lapang haba kren ha ka jingiakit bok ha iing dorbar thawain mynta ka sngi.
“Kam mut ba nga shong thait na ka sain pyrthei tang namar ba ngam ialeh elekshon shuh, wat la ngam don shuh hapoh ki saw kynroh ka iing dorbar hynrei ngan long politishian shabar ka iing dorbar ruh" la ong u Bah Lapang.
U Bah Lapang u dei uwei na ki MLA ba la iaw bha uba la jop bunsien na Nongpoh, bad u la rai ban shong thait noh na kaba ialeh ia ka elekshon ha kane ka kynti.
Katba u MLA ka Jowai u Dr RC Laloo u la ong ba watla u la rai ban shong thait noh na ka elekshon hynrei un iai wan ban sakhi ia ki paralok MLA ha iing dorbar na jaka peit kai (gallery).
“Ngan sa wan ban peit ia phi na jaka peit kai.
Nga ngeit ka don ka pass ia ngi", la ong u Dr Laloo.
U Dr Roytre u la long MLA 25 snem bad u bat mynta kum u Symbud Myntri Rangbah ka jylla.
U la ong ba u la don 35 snem ha ka sain pyrthei bad 25 snem kum u MLA bad kane ka dorbar mynta ka sngi ka dei kaba khadduh ia u kum u MLA.U la ong ba u la long teng kum u Lamphang lai bnai bad teng teng ban long kum u Lamphang ka sngew kynjah marwei bad ka shongshit tang ha ka por ba long dorbar.
Shillong, 15 Nohprah:Ka sorkar India, ka la mynjur ban dang iai bteng ban pyntreikam ia ka Non Lapsable Central Pool of Resources (NLCPR), kaba ailad ia ki jylla jong ka thain shatei lam mihngi, ba kin bei pisa tang 10 percent nalade, ha ki skhim bapher bad ba ka sorkar India, kan bei 90 percent.
Katei ka rai kan treikam haduh u snem 2020, ong ka khubor mynta ka sngi bad la mang ruh ia ka jingbei pisa kaba T.5300.00 klur bad katei kan long, na ka bynta ban pyndep ia ki projek ba dang sah bad katei ka rai jong ka kynhun myntri, mynta ka sngi, kan treikam haduh U Lber 2020.
Ka kynhun myntri, ka la mynjur ruh ban pyntreikam ia skhim kaba yn tip, kum ka “North East Special Infrastructure Development Scheme" (NESIDS) ka ban sdang trei kam naudh u snem 2017-18, ha kaba yn bei pisa da ka sorkar India, haduh 100 percent bad katei kan treikam na bynta ban tei ia ki skhim pynroi bapher, haduh U Lber 2020.
Katei ka NESIDS, kan treikam ban pynbiang ia ka umbam umdih, ka bor ding, ki jaka hiar liengsuin ban kyntiew ia ka kam shang pyrthei bad kumjuh ha ka pule puthi bad ka koit ka khiah.
Ka sorkar India, ka la rai ruh ban bei T.264.67klur, ha ki saw tylli ki tnat trei karkhana, kiba don sha ka thain shatei lam mihngi, kiba kynthup ha ka Central Capital Investment Subsidy Scheme (CCISS), 2007 of North East Industrial Investment and Promotion Policy (NEIIPP), 2007.
Katei ka skhim kan ai bor ban bei pisa kaba haduh T.500klur, ha kaba yn mynjur, da ka tnat Commerce & Industry.
Katei ka jingbei pisa, kan iarap ban nang pynkhlain ia ki kam karkhana bad kan iarap ruh ban pynkhlain ia kito kiba la don lypa ha ki kam karkhana ha ka thain shatei lam mihngi.
Shillong, 15 Nohprah:Shi bynta ban pynkhreh shwa ban leit sha ka elekshon, ka United Democratic Party (UDP) ka la rai ban pynlong ia ka rally ha ka 11 tarik Kyllalyngkot ban wan ha Shillong bad ha kane ka jingialang paidbah yn sa pynlait paidbah ruh ia ki mat elekshon ne manifesto jong katei ka seng.
Ha kane ka sngi, ka la pynbna ruh ia ki kyrtong sa lai ngut kiba kynthup ia u Bah Lahkmen Rymbui uba dei u MLA barim ka Congress na Amlarem, u Bah Donbok Khymdeit u MLA barim ka Mawhati, bad u Sengal Sangma na Dalu.
Baroh haduh mynta ka UDP ka la pynlait 33 ngut ki kyrtong kynthup 11 ngut na Garo Hills bad 12 22 ngut na Khasi Hills.
Ka UDP ka kyrmen skhem ba ha kane ka kynti ka iktiar jong ka jingsynshar kan dei ka pali jong ki seng riewlum ban ialam da ka UDP bad ka HSPDP.Ka jingialang bah ka UDP kaba long mynta ka sngi ha Shillong ka la iakren ruh shibun bah ki mat kiba iadei kumno ban pynkhlain ia ka party bad ban pynthikna ban ioh ia ka jingjop ha kane ka elekshon MLA kaban wan ha ka jylla.
Shillong,14 Nohprah:U MP ka Lok Sabha na Shillong konstitwensi u ma Vincent Pala u la ong ba wat la ki don ki MLA kiba phet seng bad kiwei pat ki MLA kiba shongthait noh na ka kam elekshon, hynrei ka seng Congress kam shym la duh mynsiem satia namarba ha ka jaka jong kitei ki phet bad kiba shongthait ki wan da kiwei pat kiba kham tbit shuh shuh ban ia ki ruh.
“Ha Jowai u shongthait u ma R.C Laloo mih u ma Andrew Shullai u dei u samla uba la tbit ha ka jingnang jingstad bad ha ka jingiadei kam bad u paidbah, u dei u MBA" ong u ma Pala.
Haba kren shaphang ki MLA kiba thmu phet seng u la ong “Peit ha Nartiang u phet u ma Sniawbhalang Dhar wan da u IAS ophisar u ma Jopthiaw Lyngdoh, ha umroi phet u Ngaitlang Dhar wan da u enjiniar u bah George Lyngdoh, ia thew hi ma phi ia u Ngait bad u George, ha Mawsynram u phet u Pynshngaiñ N Syiem wan da u IAS ophisar u Himalaya Shangpliang.
Ki phet ma ki, ki wan da kiwei pat kiba kham tbit ban ia ki, na kata ka daw ngam iohi ba ka Congress kan hiar ngi don ki kandidet kiba tbit suda" ong u ma Vincent Pala haba ia kren bad ki nongthohkhubor hadien ba la wai ka jingialang pyllait kot ha Assam Kristi Kendra, Shillong.
Kawei pat ka daw ba ka Congress kan nym hiar u ma Vincent, u la ong ba ka dei namarba ki MLA kiba thmu phet seng kim shym la leit lang hajuh hynrei ki saphriang ha la kajong kajong ka Party bad don ruh uba thaw Party thymmai.
“Haba peit ia ka jingbym ia tylli ki liang pyrshah, nga iohi ba ka Congress kan wan biang ha ka bor ha u 2018.
Man ki elekshon ngi ioh beit 24 ne 25 mynta ruh ngin ym duna ia kitei ki nombor" u la ong.
Kumba ka long mynta u bah Pala u la ong ba ka Congress kam pat shym la pynbna kyrtong satia bad shen kan sa pynbna noh bad kan thaw ruh ia ki komiti bapher jong ka kynthup ia ka komiti leit ialap elekshon.
La kylli na u bah Pala hato un dei ne-em u nongialap ba hakhmat lane u Star Campaigner jong ka seng Congress ha u 2018, “Borabor ka Election Commission ka ju shah tang 40 ngut ki Star Campaigner bad na kitei ki 40 ngut u MP u la dei lypa u Star Campaigner" ong u ma Vincent.
Haba kren shaphang ka bor ka pisa u ma Pala u la ong ba ka pisa kan nym lah da lei lei ruh ban pynjop elekshon ia u briew, “U bah Hoping na Nongstoiñ um ju rem elekshon hynrei um ju don pisa, ka pisa ka lah ban pyni tang ban pyni ia ki lama kiba bun, ki sign board kiba bun, ki nongdih ha surok hynrei kan nym lah ban pynjop elekshon khlem ka jingieit na u paidbah" u la ong.
Shillong, 14 Nohprah:Ka Jaintia Hills Truck Owners Association (JHTOA), ka lyngngoh ba U Mukul Sangma, myntri rangbah ka Jylla, u kwah palat ba ka jingtih dewiong, kan hap ha ki kti jong ka sorkar Meghalaya bad ka seng, ka ong ba kam kwah ia u myntri rangbah, ba un tur ruma sha ka hok kynti jong u briew shimet.
Katei ka seng, ka ring ksai, da kaba pynpaw ba ka British East India Company, ka sdang kum ka kompeni kaba rit bad hadien kata, ka kurup lut ia baroh ki jaka jong ka ri India bad hangta ka India, ka sa kylla long mraw ha ki British bad la pyni ba ka jingthmu jong u myntri rangbah, ban aiti ia ka jingtih dewiong ha ka Meghalaya Minerals Development Corporation (MMDC), ka kdew hi, ba ka long kum ka jingthmu jong ka sorkar phareng.
Katei ka jingleh jong ka MMDC, kan pynkylla riew khlem kam lut ia ki nongniah trok, namar ba ka MMDC, kan pynbiang dalade hi ia baroh ki kam ki duk bad ki trok ban kit mar.
La pyni nuksa ia ka Bihar bad ka Jharkhand, ha kaba kitei ki Jylla, ki long kiba pahuh mar khyndew shi katdei, hynrei ki paidbah, kim long trai satia bad la ong shuh shuh, ba ka jingbamsap kaba jur tam ha India, ka dei ka bamsap dewiong bad lada u myntri rangbah, u iai pynbor, lehse, u don ia katei kajuh ka jingmut ban pyniahap kyrdan halor ka jingbamp ia ka Meghalaya kum ka Bihar bad ka Jharkhand.
Na ka liang jong ka National Green Tribunal, ka kwah ia ka sorkar ba kan ai ia ka ain ban tih mar poh khyndew, hynrei u myntri rangbah, u kwah pynban knieh syndon ia ka kam tih dewiong na ki paidbah bad kaba dei ka buit kaba kham eh, ban ia ka jingthmu jong ka NGT.Ka seng, ka pynpaw ruh ia ka jingsngew burom jongka ia ki kharkaia, kiba la noh synniang shibun ia ka roi ka par jong u paidlang bad ka JHTOA, ka dawa ba u myntri rangbah, un pan map na ki kharkaia, namar ba ula kren pyrshah ia ki.
Shillong, 14 Nohprah:Ha ka shiteng miet jong ka 13 tarik mynta u bnai, ki pulit ki la leit ban kem ia u Acting Syiem ka Hima Mylliem u Pa’iem Ricky Nelson Syiem na ingsah jong u na Mawlai-Mawdatbaki.
La kem ia u Pa’iem Ricky ha ka por 11 baje mynmiet bad la kurup ruh ia ka kali kaba u ju pyndonkam.
Ha ka por 12 baje shiteng miet pat ki pulit ki la leit kem ia u Rangbah Shnong ka Mylliem Madan ïng Syiem u bah H.Khyriem, u Assistant Secretary jong ka madan ïng Syiem u bah Andrew Kharkongor.
Ki pulit ki la leit kem ruh ia ki Headmistress jong ki ar tylli ki skul kiba don ha katei ka shnong, ki 2 ngut ki Headmistress kiba la shah kem ki long ka kong Hana Kharkongor ka Headmistress jong ka Hermont Zenith Secondary School bad kawei pat dei ka kong Baiamonlang Lamin ka Headmistress jong ka Sunny Hills Adventist Secondary School.
Ia kitei baroh kiba shah kem la leit rah sha Sadar PS bad hadien ba la dep ia ka jingeksamin na Civil Hospital, Shillong la leit rah ha ka por mynstep sha ing kashari.
Ia kitei baroh 5 ngut la pyllait noh mynta ka sngi hadien ba ka Meghalaya High Court ka la tian bishar ia ki.
Haba ia kren bad u muktiar jong kitei ki 5 ngut u bah H.Nongkhlaw u la ong ba ka daw ka jingshah kem jong ki, ka dei namarba kim shym la leit hajir mynhynin ka sngi, namar ba ka high Court ka la khot ia ki halor ka jingjia kaba la jia ha u nailar mynta u snem ha Mylliem ha kaba la pyrshah ban thang ia ka metiap jong u President ka Sengbah Ki Nongshat Nongkheiñ u bah Kulam Nongrum.
U Muktiar jong kitei ki 5 ngut u la ong ba ka jingleit kem ia ki, ka dei ban pyntikna ba ki dei ban wan mih sha ing kashari mynta ka sngi.
U la iathuh ba la pynkut noh ia katei ka kes kaba la jia hapdeng ka Seng Khasi bad ka Mylliem Madan ïng Syiem da kaba daiñ kuna ia kitei ki 5 ngut ha kaba ia kitei ki 2 ngut ki Headmistress la daiñ kuna mar T.2000 tyngka katba ia ki 3 ngut ki rangbah pat kynthup ia u Acting Syiem la daiñ kuna mar T.1000 tyngka.
U bah H.Nongkhlaw u la iathuh ba ka jingkem ia ki 2 ngut ki nonghikai jong kitei ki 2 tylli ki skul, ka dei namar ka jingmih madan ki khynnah skul ban rah pla kad ha katei ka sngi ba ki paidbah ka Madan ïng Syiem ki pyrshah ban thang briew hapdeng shnong.
Hynrei haba jubab ia kane ha ing bishar u la ong ba kitei ki 2 ngut ki nonghikai ki la ong ba kim shym la phah ia ki khynnah skul jong ki ban leit ia shim bynta hynrei namarba la thnem palat kata ka jingiakhih kim lah shuh ban tehlakam naba la bun ki khynnah bad dei na kata ka daw ki khynnah skul kiba la kham heh ki la ioh lad ban mih sha madan.
Utei u muktiar u la pynpaw ka jingbym sngewiahap halor ka jingkem ki pulit ia ki 2 ngut ki nonghikai kynthei naba u la ong ba katkum ka aiñ ki pulit kin ym lah ban kem ia ki kynthei hadien ba la sep ka sngi bad shuwa ban mih ka sngi hynrei ka jingkem ia ki ka long ha ka por shiteng miet, ia kane u la ong ba kin sa shong pyrkhat aiu ban leh.
Ha ingbishar la iohi ruh ba ki la don ki nongwan mihkhmat na ka liang ka Seng Khasi ha kaba la iohi ba la wan da u President ka Seng Khasi Mylliem u bah Arwel Rynjah bad u bah Bantei Rumnong u President barim ka Seng Khasi Kmie.
Lah ban kdew ba ha ka 11 tarik u nailar ka la don ka jingmih paidbah ki nongshong shnong ka Madan ïng Syiem ryngkat ki jingpyrta, ki pla kad ban pyrshah ia ka jingleit thang ia u President ba la khlad noh jong ka Sengbah Ki Nongshat Nongkheiñ u bah Kulam Nongrum bad ha katei ka por la iohi ba ki pulit ki la dap mam ha Mylliem ban tem ia ka jingjia ban ym mih kano kano ka jingpynwit bad ka jingpynkulmar.
Shillong, 15 Nohprah:Mynta ka sngi u MLA ka Mawsynram u bah Pynshngaiñ N Syiem u la risaiñ noh na ka jinglong MLA jong u bad ia ka shithi risaiñ u la leit ban ai sha u Lamphang ka Ing Dorbar Thaw-aiñ u Abu Taher Mondal.
Haba kren sha ki nongthohkhubor u bah Pynshngaiñ u la ong ba namarba um shym la ai daw satia halor ka jingrisaiñ jong u kumta naduh mynta ka sngi un ym dei shuh u MLA, hynrei u la ong ba lada dei ba u ai daw u Lamphang un dang hap ban tohkit bniah bha ia ki daw jong u.
U la ong ba hadien ka jingrisaiñ MLA kaba sah ia u mynta ka long ban risaiñ san a ka seng Congress.
La katto katne bnai mynshuwa u bah Pynshngaiñ uba dei ruh u CEM ka KHADC u la byrthen ba un risaiñ noh hynrei ka jingrisaiñ ka la long tad haduh mynta ka sngi, halor kane u la ong ba kham mynshuwa u la thmu ban risaiñ ha u naitung mynta u snem hynrei namar ka jingsahkut ki MLA skhim bad ka jingkwah jong u ban ia shim bynta ha ka dorbar tlang ka la pynlong ia u ban pynjlan shuwa tad haduh mynta ka sngi.
U la ong ba ki MLA ha Mawsynram ki la lait lu bad ki la poi sha ki nongioh jingmyntoi bad u la sam ruh ia ki Work Order.
U la ong ba sa kawei pat ka daw kaba pynslem ia u ban risaiñ namar ba u kwah ban ia kren ia kiba bun ki ishu kiba u paidbah u ia kynduh jingeh khamtam ka ishu dewiong bad kiwei pat.
Haba kylli u la jubab ba haduh mynta um pat ia soh bad ka seng saiñpyrthei ba thymmai ka PDF hynrei un pyniasoh ialade ha ka 19 tarik mynta u bnai ha ka jingialang bah kaba ka PDF kan pdiang burom ia u ha Madan Polo bad ha katei ka sngi u la ong ba na ki MLA un don shuwa tang ma u marwei.
Haba kylli biang hato un shimti noh ma u ia ka kam nongialam jong ka PDF kaba dei ka seng kaba bun ki la ong ba ka dei ka seng kaba la thaw ma u, u la ong ba ha ka 19 tarik un rung seng shuwa hynrei hadien katei kan shong ha ki nongialam jong ka PDF ban ia shong pyrkhat.
La kylli biang balei u la jied ia ka seng saiñpyrthei kaba thymmai bad balei um shym la leit ban iasoh sha kiwei pat ki seng sainpyrthei ne ki seng riewlum kiba la don lypa lada u kwah ban pyntroin ia ka Congress, halor kane u la ong ba ka daw ba um shym kwah ban pyniasoh bad ki seng riewlum ne kiwei pat ki seng ka dei namarba kitei ki seng ki don ka jingmut jingpyrkhat kaba rim bad kim don satia ka jingpyrkhat kaba thymmai.
“U paidbah u la ngiah ia ka jingpyrkhat rim u la kwah da kiwei pat ki rukom pyrkhat thymmai, ki paidbah ki kwah ban iohi ia ka step kaba thymmai ym kajuh shi kajuh" u la ong.
U bah Pynshngaiñ u la ther ia ka seng Congress da kaba kdew ia kiba bun ki mat ha kaba u la ong “Ka Congress ka la bakla ha kiba bun ki ishu".
Ia ki ar tylli ki seng riewlum pat kiba ia tehlok mynta kata ka UDP bad ka HSPDP u la ong ba kitei ki ar tylli ki seng ki ia treilang bad ka seng Congress ha District Council ban pynkhyllem ia u.
“Ka UDP-HSPDP ki ia paralok bad ka Congress ha District Council ban pynkhyllem ia ka EC ka PDF" ong u bah Pynshngaiñ.
Nongstoiñ, 15 Nohprah:Ka Hyññiewtrep Youth Council Nongstoiñ Circle, hapoh ka jingialam jong u samla Lumlang Kharsyiemlieh President bad samla Chester Kharbani General secretary, mynta ka sngi ka la leit ban jurip kynsan kynsan ia ka Mela kaba la wanrah da ka Mega Enterprise hapoh ka Madan New-Nongstoiñ West Khasi Hills District.
Ha katei ka jinghiar jurip jong ka seng ia katei ka Mela, ka la lap ba ki nongpyniaid ia katei ka Mela ha Nongstoiñ, ki la pynkheiñ ia kawei na ki hukum jong u Deputy Commissioner ka West Khasi Hills, da kaba ka la ialeh pyrshah bad pynlong ruh ia ka jingpyniakhlai kot bad pisa ha katei ka Mela.
Hadien ba ka seng ka la iohi ia katei ka jingialeh pyrshah bad pynkheiñ im im peit peit ia kawei na ki kyndon jong u DC kaba hap hapoh ka “Meghalaya Prevention of Gambling ACT 1970", na ka liang jong ka seng ka la leit ban pyntip noh sha ki pulit ka Nongstoiñ Police Station.
Na ka liang jong ki pulit ka Nongstoiñ ruh hadien ba ki la ioh ia ka jingujor na ki samla nongialam jong ka HYC, mar mar ki la hiar ban pynlong ia ka jingkhynra ha katei ka jingpynlong Mela, ha kaba ki lap ruh ba ka long shisha, kat kum ka jingwan u jor jong ka HYC.Kumta na ka liang jong ki pulit ki la kurup noh ia baroh ki tiar pynialehkai khalai na katei ka Mela bad kumjuh ki la rah ruh ia u Manager jong katei ka Mega Enterprise ban pynlong ia ka jingtohkit kaba bniah halor katei ka bynta.
Shillong, 15 Nohprah:Shisngi shuwa ka jingwan u myntri rangbah Duh ka Ri u Narendra Modi ki nongialam ka BJP ki la leit ban jurip ia ka jingpynkhreh pynkhrum ka sorkar ha madan Polo la ki la bit la biang ne-em bad ia katei ka kynhun jurip ka BJP la ialam da u Vice President jong ka u bah J.A Lyngdoh.
Ha katei ka jingleit jurip ka BJP ka la lap ba baroh ki jingpynkhreh ki la biang nadong shadong na bynta ka jingwan u Modi lashai ka sngi saitjaiñ.
Haba kren sha ki nongthohkhubor u bah J.A Lyngdoh u la ong ka prokram kan sdang naduh ka por 12 baje shiteng sngi bad ha katei ka jingialang kin don ki jingrwai jingshad bad ki jingkren na ki nongialam ka Party BJP.La khmih lynti ba u Modi un poi ha jaka hiar helikoptar ha 7 mer Upper Shillong ha ka por 1 baje ne tam bad la khmih lynti ba un poi ha madan Polo (5th Ground) hapdeng ka por 1 baje haduh 1:30 baje.
Nalor u Modi kin don kiwei pat ki myntri sorkar pdeng ki ban ai jingkren ha madan Polo.
La kylli na ki nongialam ka BJP, ia ki MLA ha kane ka jylla ki ban ia donlang ha ka jingialang u Modi hynrei kim shym treh ban ia thuh kyrteng hynrei la ioh jingtip na kiwei pat ki lad khubor ba kin don 3 ngut ki MLA ki ban ia shong ha syndah jong u Modi lashai bad kitei ki 3 ngut kin long u bah A.L Hek MLA ka Congress na Pynthor-Umkhrah, u bah Sanbor Shullai u MLA ka NCP na 19th Shillong South bad u bah Robinus Syngkon MLA shimet.
U bah J.A Lyngdoh u la ong ba u Modi un mih na madan Polo hapdeng ka por 2 haduh 2:30 baje nohphai sngi bad la khmih lynti ba ki paidbah ki ban wan sha katei ka jingialang kin don kumba 15,000 haduh 20,000 ngut.
U la iathuh ba lashai ka sngi u Modi un kaweh lama ruh kum ka dak ka jingplie ia ka surok bah Shillong-nongstoiñ-Tura bad un plie paidbah ruh ia ka ophis ka BJP.Lah ban kdew ba kane ka dei ka sien kaba -ar kaba u Narendra Modi un wan sha nongbah Shillong kum u myntri rangbah duh ka ri India , ha ka sien kaba nyngkong u la wan ha ka 27 tarik u jymmang, 2016 ban kren ha ka 65th plenary session jong ka North Eastern Council (NEC).
Ka jingpynkhreh na bynta ka jingwan u Modi ha ka sien kaba-ar ka la biang lut ruh ha ka liang ki bor pahara bad naduh ka rukom pyniaid kali ki pulit ha kaba ka la don ruh ka jinghikai kyrpang ia ki pulit mynta ka sngi ban pyniaid ia ki kali ha kylleng ka nongbah ban lait ka jingdheng kali.
Ha kawei pat ka khubor, u Deputy Commissioner ka East Khasi Hills District, Shillong u la pyntip paidbah ba yn ym shah ban rah kino kino ki tiar pynmynsaw lane ki shatri ne ki sikret, ki jingpruid sha ka madan ba long jingialang ha madan Polo.
U President ka BJP pat, u Bah Shibun Lyngdoh haba iakren mynta ka sngi u la ong ba u bah AL Hek na Congress, u Bah Sanbor Shullai na NCP bad ar ngut ki MLA shimet u Bah Robinus Syngkon bad u Bah Justine Dkhar MLA kin sa wan lashai ha ka jingialang ban kren paidbah u Modi ha Polo.
“Kin shong ha ka rynsan kaba ar ba la khot kyrpang ia ki VIP bad u Modi yn don na ka rynsan ba nyngkong", la ong u bah Shibun.
U Bah Shibun u la ong ba kine ki saw ngut, ki la kular ban wan sha ka jingialang lashai ka sngi bad ka party ka la pynkhreh ban pdiang ia ki.
U Justine khar u dei u MLA na Khliehriat katba u Bah Robinus Syngkon u dei na Mookaiaw.
u Bah AL Hek u dei u MLA na Pynthorumkhrah uba la ju jop ruh na ka BJP ha ki snem ba la dep lait noh ha u 2013 ba u la iakhun na ka Congress.
Shillong, 15 Nohprah:Ka jingialang ka UDP mynta ka sngi ka la rai ban pyrshah jur ia ka jingpyndonkam ka Election Commission of India (ECI) da ki mashin thep vote EVM ha ka elekshon ban wan bad ka la dawa ba dei ban pyndonkam da ki kot ballot paper kumba ju leh mynshwa.
Haba kren sha ki nongthoh khubor u Senior working president ka UDP u Bah Bindo M Lanong, u la ong ba ka UDP ka jingialang ka la rai ban dawa na ka ECI ba ka dei ban pyndonkam da ki kot ballot paper ha ka jingiathep vote ha kane ka elekshon MLA ban wan ha ka jylla namar ba ka UDP kam lah ban shaniah ha ki mashin kiba shna u briew bad kiba lah ban leh thok katba sngew bit.
U la ong ba ki nongialam ka BJP ki la kam lypa ba ka party kan leh ia ki kam ba phylla ha kane ka elekshon bad kane ka paw ba ka la don eiei ha lyndet ha kaba ia ki mashin la wanrah na ki jylla ba synshar ka BJP sha kane ka jylla.
“Ia ki mashin EVM la wanrah na Assam kaba synshar ka BJP, bad na kiwei ki jaka", la ong u Bah Bindo bad bynrap, " ki nongialam ka BJP ki la kam lypa ba ka party kan sa leh kam phylla kaba mut ba kila tip lypa".
U la ong ba kumno ka ECI ka la shu shim ia kine ki mashin na kiwei ki jylla bad balei kam lah ban sumar ma ka hi dalade bad kane ka la wanrah ka jingbym sngew shaniah ia ki mashin.
“Haba ka ECI ka wanrah ia ki mashin, ki dei ban khot paidbah ban pyni ia ki number ka mashin, ki dei ban khot ia ki nongthoh khubor, ia ki seng sain pyrthei", la ong u Bah Bindo.
U la kynnoh ba ki ophisar ka ECI kim iathuh ia ka jingshisha wat haba la bun kiba pyrshah ia ka jingpyndonkam ia ki mashin EVM ha kiba bun bah ki jylla.
“Ia ki mashin la kynnoh ba lah ban leh thok leh tuh bad kane ka pyni ba kam bha haka synshar paidbah", la ong u bah Bindo.
Haba kylli hato ka UDP kan nym iashim bynta ha ka elekshon lada ka ECI kam pyndonkam da ki kot ballot paper, u bah Bindo ka UDP kam shym la rai ban nym iashim bynta ha ka elekshon hynrei ka pynpaw ia ka jingpyrshah ia kane.
U Bah Bindo u la ong ba ha kane ka jylla kaba rit kam don jingeh ban pyndonkam da ki ballot paper namar ba kam nym shim por ruh ban niew ym kum sha kiwei ki jylla ba heh.
“Ha kane ka jylla ki don tang kumba 40-50 hajar ki nongthep vote ha kawei ka konstitwensi ym kum ha kiwei ki jylla ba don 3-4 lak ngut ki nongthep vote bad kam don eiei ka jingong ba slem ban niew namar ba lada sdang niew 8 am mynstep, 10:30 mynstep la tip ia ka jop ka rem", u la ong.
U la ong ba ia ki jaka niew ruh la suk namar ba lah ban niew ha ki sub-division, ha ki district headquarter kaba pynsuk shibun.
“Ngim don jingshaniah ha ka EVM ka ECI namar ba ngi kwah ba ka jingpyniaid ia ka elekshon ka dei ban long kaba khuid bad kaba lait na ka jingartatien", u la ong.
U la ong ba ha ri America ruh ki pyndonkam da ki ballot paper balei ym long ha India kaba dei ka ri synshar paidbah hi kum ka America.
U la ong ba ka UDP ka la iai pynpaw ia kane ka jingpyrshah ha ki snem ba la dep ruh ha ka ECI bad haduh mynta ka dang ieng beit ha kane ka nongrim.
Kawei pat ka rai ka UDP ka long ban kyntait ia ka jingkam ka sorkar India ba u dewiong u dei jong ka sorkar pdeng namar ba ha kane ka jylla, ia ki jaka ka dei jong ki riew shimet bad ki spah ba don shapoh khyndew ruh.
U Bah Bindo u la ong ba ha Meghalaya ka jaka ka dei jong u paidbah jong u riew shimet bad ka la don ka jingpyrshang ha ka por ba dang don ha ka Assam ban kam trai da ka sorkar pdeng ia u deiwong hynrei la pynsangeh noh namar ka jingieng pyrshah.
“U Mawshun, u dewiong ki dei jong ka sorkar jylla, tang ka ksiar, u uranium bad petrol ki hap ha ka sorkar India’, la ong u Bah Bindo.
“Ki paidbah ki dei ban long trai ia ki jaka ki puta jongki ha kane ka jylla", u la ong.
Shillong, 15 Nohprah:U Working President ka UDP u Bah Paul Lyngdoh u la ong ba ki paidbah ka jylla Meghalaya kim dei shuh ban ai lad ban synshar ki party ba don headquarter ha Delhi namar ba ki trai shnong ki la bit ban synshar hi dalade ialade.
Haba kren mynta ka sngi ha ka jingialang bah ka UDP, u bah Paul Lyngdoh u la ong ba ha kine ki 45 snem ba la dep, ia ka Meghalaya la synshar da ka party ba don headquarter ha Delhi bad kane ka pyni ba ki trai jaka ki trai shnong kim pat bit ban synshar bad lada ka long kumne kam don jingmut ban ioh ia ka jylla la jong.
“Ngi la shah synshar la 45 snem ha ka party ba don ka Headquarter ha Delhi, ka pyni ba ngim pat long ban synshar hi dalade ialade bad ka jingialeh ban ioh ia ka jylla lajong ka Meghalaya kam don jingmut", la ong u bah Paul.
U la ong ba ha kane ka kynti ki paidbah ka jylla ki dei ban sngewthuh bad ban pyni ba kum ki trai shnong ki la bit ban synshar dalade ialade da kaba kyntait shi syndon ia ki party nabar.
“Ha kine ki 45 snem 30 snem la synshar da ka Congress, bad lada ngi dang ai biang ha kiwei ki party kaba don ka headquarter ha Delhi, ka mut ngim pat bit ban synshar dalade ialade bad ka mut ka jingialehkai Hill State kaba bakla namar ba ngim bat bit ban synshar", u la ong.
“Mynta ngi don bun ki nongialam kiba bit ban synshar dalade ialade.
Ka la dei ka samoi ban ailad ia ka UDP ban synshar ha ka jylla lajong", u la ong.
U la ong ba ki paidbah ki dei ban long ka jingkylla ha ka jylla ban kyntait shi syndon ia ki party nabar.
“Ngi dei ban long ki atiar jong ka jingkylla.
Ka Congress bad kiwei ki party kin pyrshang da ka bor jong ka pisa, ka bor jong ki kynhun bad ka bor jong ki katto katne kiba trei na ka bynta ka jingbit jingbiang jongki katto katne ki kynhun, ki paidbah kim dei ban ailad ia kane", u la bynrap.
Shillong, 17 Nohprah:U Myntri Rangbah duh ka ri, U Narendra Modi, ula ther ia ka sorkar ba ialam ka Congress kaba la synshar 10 snem lynter ha ka jylla Meghalaya, da kaba ong ba ka la pynjot thiaw ia ka jingriew spah ka jylla Meghalaya namar ki kam bamsap jongka.
Haba kren paidbah ha ka jingialang ha madan Polo ha kane ka sngi Saitjain, u Naredra Modi uba la wan iuh kjat ar sien hapoh ka shi snem ha ka jylla, u la ong “Ka sorkar Congress ha kane ka jylla kam dei na ka bynta u paidbah hynrei ka dei ka sorkar jong ki kynhun runar ba donkti ha ki kam tih marpoh khyndew (mining mafia)".
Haba kynthah ia u myntri rangbah ka jylla, u Modi u la ong ba kane ka sorkar Congress ka la shah shong kulai da ki kam bamsap bampong suda naduh ka tnad pule puthi haduh ka jingbym ioh kam ioh ki samla.
U la pynpaw ia ka jingsngew bynniaw ba kumba 70 percent ki nonghikai primary teacher ha Meghalaya kim pat long kiba tbit nalor ba dang duna 1700 ngut ki nonghikai ha ki skul lower primary school ha ka jylla.
Ym tang katta, u Modi u la ther ruh ba ha kane ka jylla, wat ki kynthei khynnah ruh kim shngain bad kyntu ia ki paidbah ban ai ka jingkyrshan ia ka BJP ha kane ka elekshon ban wan ban pynioh ia ka Meghalaya kaba roi bad kaba suk ba sain.
“Ia ka BJP, ka mat ka long tang ka roi ka par, kaba sted bad ka roi ka par kaba baroh", la ong u Modi.
U la ong ba kiwei ki jylla kum ka Assam bad Manipur kiba synshar ka BJP ki iaid sted bha ha ki kam pynroi.
U myntri Rangbahduh u la pynthikna ia ki paidbah ba ka sorkar BJP kan wanrah ia ka jingim ba kham bha, kaba kham shngain ia ki kynthei bad ka jingioh kam ioh kam ia ki samla.
Halor ka jinglong ka koit ka khiah ha ka jylla, u Myntri Rangbahduh ka ri u la ong ba ki lad jingsumar ha Meghalaya ki long kiba sangsot wat haba ka jylla ka ioh ia u Myntri Rangbah uba dei u doktor dalade.
“Ka jingtip jong u Myntri Rangbah ka Meghalaya ha ka koit ka khiah ka kham lah ba ia nga.
Hynrei sniew bok ba ki lad jingsumar ha ka jylla ki la sangsot bha.
La don ka jingduna doktor specialist ha ki aspata sorkar, nalor ki dawai kim biang", la ong u Modi.
Haba kdew ia ka surok Rymbai-Bataw-Borkhat-Jalalpur kaba la mang pisa naduh ka sorkar UPA ha u snem 2011, u Modi u la ong ba kane ka surok la dei ban dep naduh mynnoh hynrei haduh mynta khlem lah ban pyndep.
“Ka jingpynslem ban pyndep ka dei namar ba ka sorkar jylla kam shym la lah ban ai ia ka Utilisation Certificate ia ka jingpyndonkam ia ka pisa kaba la dep pynlait da ka sorkar pdeng" u la ong.
U la kren ruh ia ka jingsahdien ka shnong khappud ka Huroi ha East Jaintia Hills ha kaba ka la byrthen ban nym iashim bynta wat ha ka elekshon 2018.
U Myntri Rangbahduh u la buh jingkylli ia ka sorkar jylla, “mano ba pynbor ia ki paidbah ban shim kat kane ka rai ba tyngeh.
Nga sngew ba ki paidbah ka Meghalaya ki dei hok ban ioh ia ka jingsynshar kaba khuid, hato kam dei ka jingkitkhlieh ka sorkar jylla ban ai ka jingim kaba kham bha ia ki paidbah", u la ong, bad bynrap, “Mynta ka la dei ka por ia ki paidbah ban siew kylliang ia baroh kine ki jingleh sniew ka sorkar Congress ha ka jylla".
Shillong, 17 Nohprah:U Bah PN Syiem, ula mih noh na ka seng Congress hynnin ka sngi.
U Bah PN Syiem, u dei u U MLA bad MDC, uba la jop na katei ka seng sain pyrthei.
Ula phah ia ka shithi jong ka jingmih seng jongu, sha U Bah DD Lapang, President jong ka MPCC.U Bah Syiem, un pyniasoh bad ka seng PDF, ha ka 19tarik Nohprah ha Madan Polo.
Shillong, 17 Nohprah:U Myntri rangbah ka jylla u Mukul Sangma u la shu leit ai syntiew ia u Myntri Rangbahduh ka ri u Narendra Modi ha ka por ba u hiar na liengsuin ha 7Mer, hynrei u khlem wan synran satia ia u Modi, haba u plie ia ka surok Shillong-Nongstoin sha Tura ha kane ka sngi Saitjain.
Nalor u Myntri Rangbah ka jylla, ki ar ngut ki MP ka Congress na Meghalaya kynthup u Bah Vincent H Pala ka Lok Sabha bad ka Kong Wansuk Syiem ka Rajya Sabha kim shym la wan ban synran ia u Modi, wat la ka la don ka jingkhot sngew bha ia ki.
Hynrei kaba kham pynduh mynsiem ia ki BJP ka dei namar ba ki saw ngut ki MLA kiba la thmu ban wan iashong lang bad u Modi ha rynsan, kim shym la wan satia.
Ki saw ngut ki MLA kiba la kular kham mynshwa ban leit sha ka jingialang u Modi ki kynthup u bah Sanbor Shullai, u bah AL Hek, u Bah Justine Dkhar bad u Bah Robinus Syngkon.
U Myntri Rangbah duh jong ka Ri shuwa ban un leit sha ka jingïalang paidbah jong ka seng BJP kaba la buh ha madan Polo u la plie shuwa ïa ka surok na Shillong-Nongstoin -Rongjeng sha Tura bad ha kane ka jingplie ia kane ka surok la don u Lat jong ka jylla u Ganga Prasad, u MP jong ka Tura u Conrad K Sangma bad ki myntri jong ka sorkar pdeng.
Ha ka jingshisha ha u mawthoh kyrteng ïa kane ka surok, la thoh, ‘la plie mynta ka sngi da u Myntri Rangbah duh jong ka Ri , la thoh ruh ïa ka kyrteng jong u myntri rangbah ka jylla u Dr Mukul Sangma, u PWD Minister u Martin M Danggo, u MP jong ka Shillong u Bah Vincent H Pala bad ïa ka MP jong ka Rajya Sabha ka kong Wansuk Syiem’.
U Modi u la ong ba ka jinglut ba shna ïa kane ka surok ka la kot sha ka T.2300 klur tyngka bad da ka jingdon kane ka surok mynta kan pynduna ïa ka leit ka wan na Shillong sha Tura da 8 kynta.
Mynshuwa ban leit sha Tura ka shimpor kumba 15 haduh 16 kynta bad mynta kan shim por noh tang 8 kynta, ha ane ka surok ka jrong haduh 261 KM.U Narendra Modi, u la pynbna ba un theh pisa T.90,000 hajar klur na ka bynta ban shna ïa ki surok ha ki jylla ka thaiñ Shatei Lammihngi ka ri India.
Ula ong ba ka Act East Policy jong ka Sorkar BJP kan sa pynlong ïa kane ka jylla kaba kiew ha ka kamai kajih lyngba ka jingmang pisa kaba T.90,000 hajar klur tyngka ha kine ki ar bad lai snem ban sa wan.
U la ong ba ha kine ki lai snem ba synshar ka sorkar NDA kan sa mang pisa T.60,000 klur lyngba ka Special Accelerated Road Development Project (SARDP) ha ka thaiñ Shatei Lammihngi bad T.30,000 klur lyngba ka Bharatmala ban shna ïa ki Surok National Highway ha kane ka thaiñ.
Ha kajuh ka por u Myntri Rangbahduh ka ri u la ïathuh ba ka Sorkar Pdeng ka la pyllait paidbah ïa ka North East Special Infrastructure Scheme (NESIS) ha kane ka thaiñ bad ka jingtreikam, baroh ki projek kiba dang treikam hapoh ka Non Lapsable Central Pool of Resources (NLCPR) yn sa pyllait pisa ban pyndep hapoh u Lber, 2022.
U Modi u la ong shuh shuh ba ka jingpynkha ïa ka North Eastern Council ka dei ka thong ban pynstet bad ban pyntrei shaid shaid ïa ki projek ba la mang kyrpang na ka bynta ki Jylla ka thaiñ Shatei Lammihngi.
“Naduh ba seng ia ka North Eastern Council dei tang ma nga na ki Myntri Rangbahduh jong ka ri hadien u Morarji Desai uba la ïashim bynta ha ka jingïalang jong ka North Eastern Council", u la ong.
Halor ka jingwan ki myntri sha ka jylla, u Modi u la ong ba hadien ba thaw ïa ka Sorkar NDA ha u snem 2014, u la bthah ïa la ki Myntri Sorkar ba ki dei ban wan jngoh ïa ki jylla ka thaiñ Shatei Lammihngi manla ka 15 sngi.
“Ka jingwan ki Myntri Sorkar sha kane ka jylla bad ban sahmiet ka long ban ïoh ïasylllok bad ki paidbah markhmat bad ba kin dup tip ruh ïa ki jingeh ba ki mad bad ki ïakynduh," u la ong.
U la pynpaw ia ka jingkmen ba ka Meghalaya ka la don ha ka map ka lynti rel hadien ba u la plie ia ka ha u bnai Jymmang ka Guwahati-Mendipathar line kaban kyntiew ia ka ioh ka kot jong ka jylla bad ka ri.
“Ka Sorkar India ka ladep mang pisa T.47,000 hajar klur na ka bynta ban shna ïa ki 15 tylli ki lynti Rel ha ka jingjrong kaba 1,385 kilometre," ong u Modi.
U la ïathuh ruh ba ka Sorkar Pdeng ka la mang pisa T.180 klur na ka bynta ban pynheh ïa ka jaka her liengsuiñ jong ka Kad Liengsuiñ ha Meghalaya.
Shillong, 15 Nohprah:Shisngi shuwa ba u myntri rangbah duh ka Ri u Narendra Modi un wan sha nongbah Shillong uwei u nongialam jong ka seng BJP u la risaiñ noh bad utei u nongialam shen un leit ban pyniasoh ialade sha ka seng NPP.Utei u heh BJP uba la risaiñ noh u dei u bah Ehkupar Nongrum uba dei u State Executive Member jong ka BJP ha kane ka jylla.
Utei u rangbah u dei uba la ia khun ha ka elekshon MLA 2013 na Nongthymmai konstitwensi na ka seng BJP bad ha katei ka elekshon u la ioh 3000 duna bad u la wan ha ka kyrdan ba lai.
U la ju bat ruh ia ka kam President Shillong City jong ka seng BJP.Halor katei ka jingrisaiñ jong u-u la ong ba um don daw eiei ia ka BJP hynrei kumba ka long mynta u la ong ba kam don shuh ka jingiajan para nongialam bad ym shym la pyntip eiei ia u shaphang kino kino ki kam ha ka Party bad dei hadien ba u la iohi ba ka seng NPP ka kiew bha un sa leit ban pyniasoh noh sha ka seng NPP ha ka taiew ban wan ryngkat ki nongkyrshan jong u.
Shillong, 17 Nohprah:“Kumno phi long, kumno phi man", ki dei ki jingkren ba u Myntri Rangbah u la pynsngew mar ia ieng na shuki ban kren sha ki paidbah ha ka jingialang paidbah kaba la long ha kane ka sngi Saitjain ha madan Polo, Shillong.
U la bteng biang da ka phareng pat, “Ka Khrismas kaba kmen bad Snem Thymmai basuk iaphi baroh".
Ha ka jingkren kaba 50 minit eiei, u Modi u la kren khleh da ka phareng bad da ka Hindi.
Kane ka sien baar ba u Myntri Rangbahduh ka ri un wan iuhkjat ha ka jylla tang hapoh shi snem.
Kham mynshwa, u la wan ha u bnai Jymmang.
U Modi u la iathuh ba ha ka por ba u wan ha u Jymmang, u la ioh ruh ban tem bom ban sakhi ia ka jingsha Khasi ha Mawphlang.
“Ha ka por ba nga wan mynshwa ha u bnai Jymmang, nga la ioh ban tem bom nga la sakhi ia ka jingshad kaba itynnad", la ong u Modi.
U la ong ba ka jylla Meghalaya ka dei kaba riew spah ha ka mariang hynrei sngewsih ba ka sorkar Congress ka la pynjot thiaw ia ki.
U Myntri Rangbahduh ula iakynduh ia ki nongialam niam mar ia hiar ha kad liengsuin ha 7Mer, ha shwa ba un leit phai sha Delhi.
Ha kane ka sngi ki nongïalam jong ki ar tylli ki Balang kiba paw bha ha kane jylla Meghalaya, ka Balang Katholik bad ka Balang Presbyterian, kila ïa kynduh ïa u Myntri Rangbah Duh jong ka Ri India ha Upper Shillong.
Ha ka jingïakynduh u Myntri khynnah ka tnad kam jngohkai pyrthei ruh u la Alphonse u la ïa don lang.
Kane ka jingïakynduh jong u Myntri Rangbah Duh jong ka Ri ïa ki nongïalam niam ka long ban pynsngewthuh ba ka party BJP kam don ïa kata ka jingpyrshah ïa kano kano ka niam, ka jingkren baroh ka long tang ban pyntieng khoh tynpan ïa ki paidbah, ka jingkynnoh pyrshah ïa ka BJP kam dei kaba shisha.
Nongpoh, 18 Nohprah:“Wat la shipor nga la mih na ka Party Congress bad nga la leit ban pyniasoh sha kiwei pat ki Party, hynrei haba nga la pynshong nongrim bha bad iohi ia ki kam babha ia kaba la leh da u Dr.Celestine Lyngdoh, na ka bynta ban wanrah ia ka roi ka par ha ka Konstitwensi, ka pynlong ianga ba ngan wan ban pyniasoh biang sha ka Congress da ka jingthmu ban ai jingkyrshan ia u Dr.Celestine" ong u Bah Nicky Kharthangmaw.
Khyndiat kum ban shu kdew hangne, U Bah Nicky Kharthangmaw, uba la long teng kum u General Secretary ka Umsning Block Congress Committee (UBCC), u la leit ban pyniasoh noh ialade sha ka Party HSPDP, ha kaba u la long kum u President ka HSPDP Umsning Constituency.
U Bah Nicky Kharthangmaw, haba kren bad u Nongthohkhubor, u la iathuh ba ka jingmih noh na ka seng HSPDP ha ryngkat ki nongbud, kam dei ba u shem ne lap daw, hynrei ka dei namar ba u don ia ka jingthmu ban ai ka jingkyrshan kaba pura ia u Dr.Celestine, na ka bynta ban pynjop donburom ia u Dr.Celestine ha kane ka Ilekshon 2018.
Namarkata, lyngba kane ka jingwan pyniasoh Congress u Bah Nicky Kharthangmaw, khlem pep kan wanrah ia ka jingkylla bad kaba lah ban nangai mynsiem shuh shuh ia u Dr.Celestine Lyngdoh ba un jop suk ha kane ka Ilekshon 2018 na ka Umsning Cnstituency.
Namar kum ban shu kdew hangne, kat haduh mynta bun na ki paidbah nongshong shnong ka Umsning Constituency, ki dang kwah hi ba u Dr.Celestine Lyngdoh un dang iai long kum u MLA kata hadien kane ka Ilekshon ka ban sa long ha u snem 2018.
Jowai, 17 Nohprah:U wei u heprit ba dang 9 snem ka rta u la ngat ha ka apot ban shah pyniap tang namar u nongpyniap u sngew thut ban ia lop samla bad ka hynmen jong u kaba shong die waidong ha ka Shnong Mookyndur.
Kane ka jingjia ka la jia hynnin ka miet ha ka shnong Mookyndur ha kaba ia ka metiap jong utei u heprit uba la tip kyrteng Edi Shylla la lap hynne ka step na ka tyllong umbam ha katei ka shnong.
La iathuh ba hynnin ka meit katba utei u heprit u dang shongkai bad ka hynmen jong u, la wan u Amos Synkon uba dei na katei ka juh ka shnong ban pyrsia samla lane ialob samla bad ka, hynrei namar ba u donlang utei u heprit, um iohlad satia ha kaba khadduh u la phon la phah ia u ban mih shabar ha kaba u la ialam ia u sha ka jaka kynjah ban ksih ia u na ryngdang ban ban shoh ia u haduh ban da iap bad u sa bret pat ha katei ka pung um bam ka shnong.
Ia ka met jong utei u heprit la wan kit sha Ialong District Hospital na ka bynta ban post mortem bad ki pulit ki la lap ruh ia ki dak mong ha ka met jong u kaba pyni shai ba la bret ia ka met jong u ha katei ka pung hadien ba ka dep pyniap tang ban pyni ba u la ur ne hap ha katei ka pung um bad u la iap jyllop.
Ki pulit ka WJH ki la kem ia utei u Amos Syngkon bad ki la wanrah ia u ha khmat ka iing bisharTangba na ka liang kiba haiing kim pat shym la wan ujor ejahar satia haduh mynta ka sngi U Blei, lehse namar ki bun kam ban pyndep ia ka niam ka rukom ia ka met jong utei u heprit.
Shillong, 18 Nohprah:Ka Seng Khasi Mylliem ka pynpaw ka jingsngewkmen ba la ioh ia la ka hok hadien ka shisnem tam ka jingbishar ka iing bishar Meghalaya Highcourt ha ka 6 tarik Nohprah 2017, halor ka jingshah pynpra ia u maw nongrim kpep thang briew (kaba la jia ha ka 24 tarik Nailur 2016).
Ia kane ka jaka la ai da ka Dorbar Raid ka Hima Mmylliem, San kur khatwei kur ia ka Seng Khasi Mylliem, kaba dei ka jaka Raid ha Iew Mylliem Rim.
Ka Meghalaya High Court kala pynmih ia ka rai ba ka Seng Khasi Mylliem kala lah ban pyndonkam ia ka jaka kaba la ai da Ka Raid, la ong ka kyrwoh na u Secretary Seng Khasi Mylliem.
Nongstoiñ, 17 Nohprah:Ka jingailad biang jong ka Iing bishar ba hakhlieh duh jong ka Ri (Supreme Court), ban shah biang sa kumba saw bnai ban shalan ia u dewiong ba dang sah ha baroh kawei ka Jylla, ka la long ka jingkmen kaba khraw ia kiba bun balang hynrei hapdeng jong katei ka jingkmen kiba ju trei shitom don bun ruh ki riew shim kabu kiba shu kwah ban kjit suk ia ka umsyep jong kiwei.
Ia katei la pynthikna hadien ka jinglap da ki nongniah trok halor ka jingmih jong kawei ka khyrdop khrong khajan beain ha surok Maweit bad katei ka khyrdop, ka la mih ha ka kyrteng jong ka Synjuk ki Nongsynshar Shnong Maweit Area, kaba la khrong pisa ruh na ki trok lyngba ka slip kaba T.50/- kawei ka trok.
Katei ka khyrdop lum khajna beain jong katei ka seng SNSMA ka don hapoh Maweit ia kaba ym shym la ai bor mano mano ban khrong ia ki trok kiba iaid lyngba katei ka surok bad katei ka jingleh ka jong ki kala ktah shisha ia ki nongkhaii dewiong kumjuh iaki nongniah trok.
“Lada ka long tang shisien ngim da lei lei namar lada ki donkam jingiarap ngim lah ban kiar bad ngi hap hi ban iarap hynrei haba man ka trip ba ngi wanphai ngi hap ban siew sha katei ka jaka lum khajna na ka liang jong ngi ngim sngewiahap shuh" Ong ki nongniah trok.
Katba u Bah D.Kharsati uwei na ki nongniah trok uba ju kit ia u dewiong na Maweit bad pynhap hapoh Thahkanar u la iathuh ba ha kine ki snem kiba la dep ym shym la don kino kino kiba shim kabu hynrei ka jingmih jong katei ka khyrdop khrong khajna jong katei ka seng Synjuk Ki Rangbah Shnong Maweit Area ka la pynlong iaki nongniah trok ba kin hap pynlut tam ia kaei kaba la mang ha lynti kum ka bai bam bad kiwei kiwei.
Ha kaba iadei bad katei ka bynta na ka liang jong ki nongniah trok ki la kyrpad iaki bor pyniaid Distrik ba kin tuklar lem ia katei ka kam bad ban pynduh pyndam noh ia katei ka jaka khrong khajna beain namar lada kam tuklar eiei ne ban pynduh pyndam kin sa mih bun tylli ki jaka khrong khajna namar shisien ba la ailad ia kawei la eh ban pynduhjait hadien.
Jowai, 17 Nohprah:Ki pulit ka East Jaintia Hills ha ryngkat ka jingiarap ki pulit ka Assam jong ka Dima Hasao District ki la ioh ban siat iap ia ar ngut ki suba ehrang jong ka NDFB ban ioh pyllait im ia u Khar Nepali uba la shah rahbor na Narwan East Jaintia Hills.
Katkumka khubor na U SP ka East Jaintia Hills, u la iathuh ba ha ka 4 tarik une u bnai, uwei u khar Nepali uba shong ba sah ha Pyrdung, Jalaphet u la shah rah bor ha ki briew ki bym lah ban ithuh na ka bynta ban dawa pisa na kiba ha iing hasem jong u.
Hadien ba ki pulit ki la ioh ia ka jingujor, ki la bud dien bad ha ka jingbud dien jong ki la ioh jingtip ba kitei ki nongrahbor ki la set along ia utei uba shah rahbor, ia u ba la tip kyrteng kum u Mahindra Rai.
“Hadien ba ngi la ioh jingtip ia kane, ngi la pan ia ka jingiarap na ki pulit Assam kiba la kloi ban iarap ia ngi bad ngi la leit hiar sha katei ka jaka ban ker kut ia ka iing dara kaba la set byndi ia utei u Mahindra Rai", ong u heh Pulit ka East Jaintia Hills.
Ka khubor na ki pulit, Khliehriat PS, EJH ka la iathuh ba ki la leit hiar sha katei ka jaka haka miet Thohdieng bad baroh shimeit ki la iaid ia ka khlaw ka btap ban poi ha katei ka jaka kaba don ha 3 Kilo jong ka Block 19 hapoh ka thain Umrangso kaba hap hapoh ka Dimahasoa District ha ryngkat ki pulit na 3 Kilo kiba kynthup ia ki pulit Batalion ka Assam bad Meghalaya.
Ha ka step pyrngap jong ka 16 tarik ki la ioh kerkut ia ka jaka ba la buhrieh ia utei u ba shah rahbor bad ki la pyrta ia ki nongrahbor ban aiti ia lade (surrender) hynrei la mih uwei ha ryngkat ka tiar ban siat sha ki pulit bad ki pulit ruh ki la hap ban siat kylla bad utei u ba siat sha ki pulit u la kyllon ha madan.
“Hadien ba ula kyllon la mih sa uwei pat ban tam da ka juh ka pistol ban siat ia ki pulit bad ngi la siat ia utei ruh haduh ba u la kyllon ha madan", la ong u Circle Inspector ka Khliehriat, u Subir Sangma uba la ialam ia ka kynhun ki pulit EJH kiba kynthup ia u SI PR Marak, SI L Kharsyntiew bad ia ka kynhun ki pulit 3rd Battalion ha ryngkat ki pulit na Assam hapoh ka jingialam u SI Sanjeeb Terang bad ka kynhun battalion jong u ha ryngkat ki shipai na ka 43 Battalion jong ka Assam Rifle.
La iathuh ba ia utei u khar Nepali uba la shah rahbor la ioh ban pyllait khlem kano kano ka jingmynsaw katba ia kitei ki ar ngut ki suba kaikhlaw la kit sha Halflong Hospital ha kaba ki la khlad noh na ka daw ka jingmynsaw jur.
Shillong, 18 Nohprah:U nongleh Majik ba pawnam ka nongbah Shillong u John Lanong, un pyni ia ka majik paidbah haduh 10 kynta ha Khyndailad ha ka 22 tarik mynta u bnai naduh ka por 10 baje mynstep haduh ka por 8 baje mynmiet.
Haba kren sha ki nongthohkhubor mynta ka lah sngi u blei u John Lanong u la ong ba u la don ka jingthmu naduh u snem 2011 ban iarap ia ki khunswet ne ki khynnah ki bym don jaka shong jaka sah, hynrei nalade hi u la ong, ba um lah ban pynmih pisa kumta un hap ban pyndonkam da ka sap ba u Blei u la ai kyrpang ia u ban pynmih pisa na ka bynta kitei ki khynnah kiba mad ia ki jingeh jingjynjar.
U John u la ong ba u la thawlad ban lum pisa ban iarap ia kitei ki khunswet da kaba leh Majik hakhmat ki paidbah ha Khyndailad bad yn ym oh dor ia ki, hynrei un lum ia ka pisa katba ki sngewlah ban ai sngewbha.
U la ong ba ha katei ka sngi un pynkhreh lai tylli ki synduk, kawei ka synduk pisa, kawei ka synduk ban buh ia ki jaiñ barim ba ki briew kin ai bad kawei pat ban buh ia kino kino ki jingai sngewbha na ki briew kiba don ka mynsiem sngewlem.
U la ong ba kaba mih na katei kaba ki paidbah kin ai un khang tala noh sbak bad un ym khylliew satia tad haduh ka sngi ba dei ban ai sha kita kiba dei hok ban ioh bad ia ka synduk yn plie beit hakhmat jong ki ha ka por ba leit ai bad kumjuh ruh hakhmat ki nongthohkhubor ki ban long kum ki sakhi.
U John u la ong ba ka jingim jong ki khun swet ka dei ka jingim kaba ki jaw ummat baroh shisnem lynter bad da ka jinglah ban leit ai sngewbha ia ki kum ka jingai sngewbha Kristmas kan wanrah ia ka dur khmat ba phuh samrkhie ha ki bad katei ka jingleh kumtei u la shim ba ka dei ka Majik na ki Ummat sha ki khmat phuh samrkhie.
Ha katei ka sngi u la ong ba un pynlong tang ki Majik kiba rit namarba kan long beit ha surok bad um lah ban pynlong ia kiba heh naba kiba heh donkam da ka rynsan ka ban da na ka diang bad na ka mon na bynta ki Majik ba heh.
Shillong, 17 Nohprah:U MLA ka Khliehriat, u Bah Justine Dkhar, u la ong ba um treh ban leit iashim bynta ha ka jingialang ka BJP ba la wan u Myntri Rangbah-duh ka ri u Narendra Modi ha kane ka sngi Saitjain, namar ba kim pat risain na ka jinglong MLA.Haba kren mynta ka sngi, u bah Justine u la ong , “Ka dei ka jingialang ka party kaba iadei bad ka sain pyrthei, ngim pat risain ngim lah ban leit iasoh bad ka BJP".
U la ong ba ha ka jingshisha, ka la don ka jingkhot ban leit sha katei ka jingialang hynrei namar ba kim pat sngew dei ban leit sha ka jingialang.
“Ka jingiakren ban rung sha ka BJP ka la don bad ngi don ka jingthmu hynrei ngim pat lah ban leit sha ka jingialang namar ba ngim pat risain ia ka kam MLA", u la ong.
“Watla ngi don ka jingthmu ban rung BJP hynrei ngin dang pyrkhat bad ngin sa pynbna ia kaei kaba dei ban leh hadien ba la pyndep ia ki jingdonkam", u la ong.
U la ong ba ka jingbym leit ka dei namar ba ki don ki kam ba hap ban pyndep shwa ha kaba iadei bad ka jinglong MLA bad yn sa peit hadien.
Katba ia kiwei ki MLA haba pyrshang ban phun ym ioh satia.
Lah ban kdew ba saw ngut ki MLA kynthup u Bah AL Hek, u Bah Sanbor Shullai bad u Bah Robinus Syngkon nalor u Bah Justine Dkhar la kam da ki nongialam ka BJP ba kin wan iason bynta lang ha ka jingialang ba wan u Modi ha kane ka sngi Saitjain hynrei ym don uwei ruh uba wan kumba la khmih lynti.
Ka jingbym poi jong ki 4ngut ki MLA, ka la pyn lyngngoh jur ia ki paidbah, kiba leit sha katei ka jingialang, namar ba ki nongialam ba ha khlieh jong ka seng ha Jylla, ki la put turoi, ba kitei ki MLA, kin don lang ha ka jingialang paidbah, u myntri rangbahduh.
Kiwei pat ki lad khubor, ki pynpaw ba ka jingpep jong kitei ki 4ngut ki MLA, ka dei ban don kano re kano ka daw ha lyndet, namar ba ki nongialam jong ka seng BJP, ba kynthup ia U Bah Shibun Lyngdoh bad U Bah JA Lyngdoh, ki la iai kren pynthikna, ba kitei ki saw ngut, kin don lang ha ka rynsan ha Polo, ha ryngkat bad u myntri rangbahduh.
Ha ki khyndiat sngi ba ladep, U Bah AL Hek, ula ai mynsiem ia ka seng NPP, ha kaba u pynpaw, ba kan jop kham bun ki MLA, ha kane ka elekshon 2018.
Shillong, 18 Nohprah:Ha ka 11 tarik mynta u bnai, uwei u heprit uba dang 14 snem karta uba la tip kyrteng kum u Kenny Kharpuri, u la shah shoh ha ki rangbah briew na ka daw ka jingiakynnoh tuh.
Katei ka jingjia ka la jia ha ka shnong Sohlab ka shnong kaba don marjan bad ka Shella.
Kiba haing hasem jong utei u khynnah ha ryngkat ka seng HYC Shella Area Unit, ki la pynrem jur ia katei ka jingjia bad ki la dawa ruh na ki bor jong ka aiñ ban pynshitom ia ki briew kiba donkti ban shoh ia utei u khynnah uba dang 14 snem karta.
Ka kyrwoh khubor na uwei uba haing uba la tip kyrteng kum u Silbanus Kharpuri bad kumjuh ruh ka kyrwoh khubor na u President ka HYC Shella Area Unit u bah Macdonald Mawa ka la iathuh ba ha ka 10 tarik mynta u bnai ka la jia ka jingshah tuh na ing jong u ban Bonsien Dkhar bad ha ka sngi kaba bud utei u rangbah bad katto katne ngut kiwei pat ki la leit ban tan ia u Kenny na ingsah jong u ha ka por 8 baje mynmiet.
La ong ba ha katei ka por ki hynmen ki para ki la pyrshang ban kren sngewthuh, hynrei u bah Bonsien bad kiwei pat kim sngap satia bad ki la tan beit beit ia utei u khynnah sha ing jong u MLA ka Shella, U Dr.Donkupar Roy kaba don ha Sohlab, ka dei ka ing ka bym don nongsah briew, hynrei u don tang u Chowkidar marwei bad hangtei ki la bom la tied jem ia u haduh ba un da mynsaw.
Mar ia ioh jingtip ia kane ki la ong ba u kpa jong utei u khynnah u la leit sha katei ka ing u MLA bad u la sei jubor ia u khun lajong na kti jong kitei ki briew bad u la pynkit noh ia u sha Civil Hospital, Shillong, ha katei hi ka miet ban shah sumar bad ki bahaing ki la ujor pulit ruh ia katei ka jingjia sha Shella Police Station.
