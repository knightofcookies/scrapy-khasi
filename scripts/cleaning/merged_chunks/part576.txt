Ki dur ba la ring lyngba u satellite, ki pyni shai ba ka China, kam pat sangeh satia ia ka jingtrei radbah jongka, ha ka them Galwan, kaba hap u pud jong ki ar ri lane u  Line of Actual Control (LAC), ha kaba la iohi, ia bun bah ki shipai, ki tup ki man, ki kali kiba don bylla bah, ki puh shiliang bad ki jingtei iing kiba dang iaid shakhmat, ha ka jaka, kaba ka don ka jing ia shoh jong ki shipai India bad ki shipai China, ha ka 15tarik Jylliew 2020.
La iathuh ba katei ka jingshondur, ka dei ha ka 22tarik Jylliew 2020 bad la iathuh ia ka iing kaba thymmai, kaba ieng hajan u mawpud lane u  Patrol Point (PP) 14, kaba dei ka jaka ba ki 20ngut ki shipai India, ki la iap lem bad bun ngut ki shipai China ruh kumjuh.
Ka jingiakren, ka long ba ka India bad ka China, ki dei ban kynran dien noh baroh arliang na katei ka jaka, ha ka Lah Sngi U Blei ba ladep.
Ka jing shondur da u satellite, lyngba ka  US firm Maxar Technologies, ka kam ba ki shipai PLA, ki la nang skhem bha pynban ha kine ki sngi ha ki them jong ka Galwan bad kawei ka dur, ka pyni ba ka jingtei kaba la nang kham heh ha katei ka jaka, kaba la tip, kum ka  PP-14, ha kaba ka la don ka jing ia kawang bor met, ha ka 15tarik Jylliew 2020.
Ka jing pynmih khubor jong ka Hindustan Times, ka pyni ia kitei ki iing thymmai, ki trok kiba heh bha, ki puh shilum, ba ki don ha rud wah bad ia kitei ki jingtei, la pynthikna da u heh shipai ba la shongthait jong ka  Northern Army, U Lieutenant General DS Hooda (retd).
La iathuh shuh shuh ba ki shipai China, ki dang iai bteng hi ban don bun bah ha kiwei ki jaka kiba mar pud bad ka India, kum ha  Depsang, Gogra Post-Hot Springs bad ha  Pangong Tso.
Ka jingiakren jong ki ar liang mamla, ka dei ba kin ia pra noh baroh ar liang na katei ka jaka ia kynad, hynrei la iathuh ba katei kan shim por bha, lada kan dei ban ia pra na katei ka jaka, ha kaba ka China, ka la ieng skhem bha ha ki bynta jong ka them Galwan.
La iathuh ba ka China, ka don mynta 10 hajar ngut ki shipai jongka, ha ki jaka ba mar syndah bad ka Eastern Ladak bad ha kitei ki jaka, ki don ki liengsuin ia pom, ki helicopter ialeh thma, ki tup ki man bad kiwei de ki tiar ialeh kiba khlain bor shi katdei.
Shillong:U symbud myntri rangbah ka jylla u bah Prestone Tynsong, u la pynshai halor ka jingbym donkam jong u myntri rangbah ka jylla u Conrad K Sangma ban leh ia ka quarantine, haba u la wan phai na shabar ka jylla, namar ba kat kum ka jingpynbna na ka Ministry jong ka tnad ka koit ka khia ka sorkar pdeng, kaba la pynmih ha u 2 tarik u Jylliew  2020 ka long ba uno uno u nongtrei sorkar u ba leit jingleit  hapoh ka kam (Official Work) ynda u la wan phai, un hap ban leh tang ia ka RT-PCR test.
U bah Prestone, u iathuh ruh ba lada ha ka RT-PCR test ka long negative, une u nongtrei sorkar un lah ban leit bteng biang ia ka kam jong u, hynrei u hap ban bud pyrkhing ia ki kyndon ba la bthah da ka tnad ka koit ka khiah.
Kane ka jingpyn shai na ka liang u bah Prestone ka long ba na ka liang u myntri rangbah ka jylla u Conrad K Sangma, u la leit sha ka Jylla Manipur ha ka sngi saitjain bad hadien ba u la wan phai la dep ban leh ia ka RT-PCR Test bad ka result ka long negative bad mynnin ka sngi u la leit sha Delhi.
Ka khlam coronavirus, ka nang trei jubor ha kylleng ka India, ha kaba ha ki 24 kynta ba ladep, ki don  16,922 ngut kiba ioh pang thymmai bad nangta sa 418 ngut kiba iap.
Haduh mynta, kiba ioh pang, ki long 4,73,105, ba kynthup ia  1,86,514ngut kiba dang shah sumar bad sa  2,71,697ngut kiba la jem na katei ka jingpang.
Ha Delhi, ki don sa  3,788 ngut kiba dang shu ioh pang thymmai bad baroh kiba ioh pang khlam corona, ki la poi sha ka  70,000ngut haduh hynnin ka sngi.
Na ki 4 tylli ki nongbah ba heh tam jong ka India, ka Delhi, ka dei ka nongbah, kaba don bun tam ki nongpang khlam corona.
Katei ka khlam, ha Mumbai, ka la kot sha ka   69,625 ngut, ha kaba ka jingiap ka long 3,962.
Ka Chennai ka la poi sha ka  45,814ngut, katba ka Kolkata, ka don  4,896 ngut haduh ka sngi hat majai.
Ka jingbun ki nongpang bad wat kiba iap, ka la bun tam mynta ha baroh kawei ka Ri, lait noh ka  Maharashtra bad kiba ioh pang khlam corona ha katei ka Jylla rit, ki la kot mynta sha ka 70,390 ngut.
Ha pyrthei, kiba ioh pang  Covid-19, ki la poi mynta sha ka  94 lak ngut bad kiba iap, ki la poi sha ka  4,82,000 ngut, ong ka jinglum jingtip jong ka  Johns Hopkins University.
Kitei kiba ioh pang, haduh mynta ka sngi, ki long thik  94,05,800 ngut bad kiba iap, ki long  4,82,128 ngut.
Ka jingdon kiba ioh pang, haduh mynta ka long  23,80,452 bad kiba iap, ki long  1,21,969 bad ka US, ka dei ka ri, kaba jur tam katei ka jingpang khlam.
Ka Brazil, ka wan ba ar, da ka jingdon jong  11,88,631 ngut kiba ioh pang, nangta ka bud sa ka Russia, da  6,06,043 bad nangta sa ka India, da 4,56,183 ngut.
Shillong: Ka seng ki nongdie madan, ka Meghalaya Greater Shillong Progressive Hawkers and Street Vendors Association (MGSPHSVA) bad ka Thma U Rangli (TUR), mynta ka sngi ki la pynrem jur ia katto katne ki shnong kiba pyrshah ia ki nongdie kwai dong kiba shu iaid ban tyrwa die kwai tang ban ioh kamai bai bam.
Lyngba ka kyrwoh, ki ar kynhun ki nongdie madan kila pynpaw ba naduh ba wan lynshop ka khlam COVID-19, baroh ki nongshong shnong ki la shim ia ka jingkitkhlieh bad ia snoh kti lang bad ka sorkar halor kane ka bynta ban teh lakam ia ka jing pur ka jing pang ‘corona virus’ bad nalor kane ka sorkar ka la khang ruh iaki iew ki hat bad ka die ka thied.
Ka kynhun ka la pynpaw ruh ba ka jing khang ia ki iew ki hat bad ka jing jing pakhang shnong ka la ktah shikatdei ia kiba duk, kiba bylla sngi, ki nongrep, ki nongiew bad khamtam eh ia kiba die madan.
Hynrei hadien ba ka Sorkar jylla ka la sdang plie biang ia ka iaid ka ieng, kamai kajih, ka Iewduh, ka Khyndai Lad bad ki dukan ki nongshong shnong ki la kham sngew im khyndiat ba ki la lah ban ioh kamai malu mala bad ki don ruh ki nongdie madan kiba shu iaid na kawei ka jaka sha kawei pat kum kiba die tyrwa soh, jhur, jingbam dihsha, kwai bad kiwei kiwei de.
Ki don ruh kiba shong ha ki tyngkhap iing ne phyllaw iing briew ha ki katto katne ki shnong tang ban kamai bai bam.
Ka kynhun ki nongdie madan ka kyrpad jur ia ka Sorkar ba kan shim khia ban pynbeit noh ia ka kam ba iadei bad ki nongdie madan kaba la sahteng mynta lah saw snem.
Ka seng ki nongdie madan ka kloi ban iatreilang bad ki bor sorkar ban iapynbeit ia kane ka kam.
Nalor kane ka seng ka pynrem jur ia ki katto katne ki shnong kiba leh tohmet da kaba beh thong ia ki nongdie wai dong kiba shu iaid lynti ban tyrwa ia ki kwai dong ha ki kriah.
Ka Seng Ki Nongdie Madan, ka MGSPHSVA ka sngewkhia bad sngew sheptieng ba lada ka Sorkar kam lah ban weng ia kine ki jingeh bad kyrshan ia ki nongdie madan, lehse ki jingsniew ki lah ban mih ha ka imlang sahlang ha ki por ban wan.
Kumban shu pynkynmaw ha ka 23 tarik Jylliew 2020 Ka Lympung Ki Hynriew Shnong ki la iakynduh ia u CS ka jylla u M.S Rao ban kyntu ia u ban weng noh ia ki nongdie madan kiba shong dukan haki surok naduh G.S Road shaduh Motphran bad Iewduh.
Jowai:U Chief Executive Member (CEM) jong ka Jaiñtia Hills Autonomous District Council (JHADC) u Ma Thombor Shiwat, ula kner la ka kti jingiarap da kaba synniang da u symbai kba bad ka sboh sha ki paid nongrep hapoh ka constituency jong u, ha ka sngi ba Ar.
“Kane ka jingsynniang jongnga da kine ki sboh bad symbai kba ia ki paidbah nongrep kadei kum shibynta ban kyrshan ïaki paid nongrep kiba shah ktah na ka jingkhang khyrdep (lockdown)," la ong u CEM Ma Thombor Shiwat.
U CEM ula iathuh ba ia mynta ula mang ban ai sha ki 700 ngut ki nongrep.
Ia kine nongrep kiba la shah ktah bha bad kiba ym don lad shisha ban thied ia kine ki symbai bad ki sboh dawai ban rep ban riang la jied da ki Waheh Shnong na ki shnong bapher bapher.
Shillong:Myn hynnin ka sngi ka Meghalaya Human Rights Commission (MHRC) ka la thoh sha u Chief Secretary (CS) ka jylla ban ai jingkhein ha kaba iadei bad ka jingeh ki dorbar shnong ban pyniaid ia ki ‘Quanrantine Centre’ hapoh ka jylla.
U khliehduh ka MHRC Shillong, U Justice T.Vaiphei, u la kyntu ia u CS ban ai jingkhein hato ki dorbar shnong ki ioh jing iarap ne em na ka sorkar ban pyniaid ia ki ‘Quanrantine Centre’.
U Justice T Vaiphei, u la shim ia kane ka rai hadien bala paw haka kotkhubor ba la ong ba ki dorbar shnong kim ioh jing iarap na ka sorkar ban peit ia ki ba shah quarantine.
Na ka liang ka MHRC ka la pynpaw ba ka jing bym ioh jing iarap kiba dei peit ia kiba leh quarantine kan buh jingma haba dei bad ka jing pur biang ka jing pang ‘corona virus’ hapoh ka jylla.
Ka MHRC ka la ai por 30 sngi ia u CS ka jylla ban phah ia ka kaiphod ha kaba iadei bad ka jing iarap ka sorkar ka ai sha kiba peit ia ki ‘quanrantine centre’ hapoh ka jylla.
Nongpoh: Ki paidbah nongshong shnong kiba don ha ki thain khappud ka Megha laya-Assam, kiba kynthup ia ka shnong Belahari, Mawdem, Rajakhomai lem bad kiwei de ki shnong, ki la pynpaw ia ka jingsngewnguh ia u Bah Victor Ranee, MDC ka Jirang Constituency, kata hadien ba u la leit ban Solar Light sha kitei ki shnong.
Ka kyrwoh kaba la phah da u Bah Active Pator, President ka RBYF Western Zone, u la ong ba ki paidbah jong katei ka thain, ki la ai ka jingkhublei kaba kyrpang ia utei u MDC, namar katei ka ai Solar Light sha kitei ki shnong, ka la iarap eh ia ki paidbah ha kitei ki shnong.
La ong ruh ba u Bah Victor, ha kine ki ar-kynti kiba u la long kum u MDC, u la lah iarap shibun ia ki shnong kiba don ha katei ka thain, kata naduh ki Footpath, ki Surok Dewbilat bad ruh ia ki Iing Dirbar.
Ha kawei pat ka liang, ka Seng RBYF Western zone, ka ai khublei ruh ia u Bah Sosthenes Sohtun, MLA ka Jirang, u la lah ban ai jingiarap ia shibun ki marbam sha ki paidbah kiba don ha Ri Bhoi Sepngi bad khamtam eh ia kito ki longiing baduk, kiba la iakynduh jingeh ha kine ki sngi baroh, kata naduh ba la don ka Lockdown.
Nalorkata, ka seng ka kyrpad ruh ia u MLA ba uun phai khmat ruh sha ki shnong kiba don ha khappud kiba kynthup ia ka Belahari, Rajakhomai lem bad kiwei ki shnong kiba don ha Ri Bhoi Sepngi, namar kitei ki paidbah kiba sah ha kitei ki shnong ki ki iakynduh jingeh, halor ka jingbymbiang ki surok bad khamtam eh haba iadei bad u pud u sam, namar ka dei ka thain kaba la don kumba 15 tylli ki shnong bad 1500 tam ki longiing.
Ka seng ka kyrpad ruh ia ka sorkar ba kan maramot noh ia ka surok na Rani sha Mairang bad ruh  ia ka surok na Umrit Sha Umling, namar kitei ki surok ki dei kiba donkam eh na bynta ki paidbah kiba sah ha Ri Bhoi Spngi.
Nongpoh:Myn hynnin ka sngi ka Nongpoh Town Committee, ka la thaw sa kawei ka Committee kaba la tip kum ka Nongpoh Town Market COVID-19 Management Committee bad ka ban sa peit na bynta ka iaid beit ka iaid ryntih ki nongshong dukan kiba hap hapoh ka Nongpoh Town Committee.
Ka jingmih ka jong ka Nongpoh Town Market COVID-19 Management Committee, ka dei hadien ba ha ka 22 tarik mynta u Bnai ba ka District Magistrate ka Ri Bhoi, ka la pynmih ia ka hukum na bynta ka Nongpoh Town bad Umsning Town Durbar, ba ki dei ban thaw ia kiba kum kitei ki Market Committee, khnang ba yn lah ban iatreilang bad ka sorkat bad khamtam eh na ka bynta ban iada na ka jingsaphriang u khniang jingpang COVID-19.
Hadien katei ka hukum na ka DM ka Ri Bhoi, ki nongkitkam ka NTC, ki la thaw syndon ia katei ka Komiti bad kata ka long ha ryngkat ka jingmihkhmat da ki trai ki Wholesaler, ki trai jong ki Shpping Mall Complex, ki nongmihkhmat na ka Urban Affair Shipping Complex bad kumjuh ruh ki trai nongdie doh bad ki nongdie jhur kiba don ha Nongpoh.
Ki Nongialam ka Market Committee ki kynthup ia u Bah Silverstar Mynsong kum u Chairman, Secretary, u Bah Balajied Syngkli, bad ki dkhot kane ka Committee ki kynthup ia u Untashwar singh kum u Wholesaler, u Bah Mathew Makdoh, Densil Rymbai, na ka shopping mall complex, u Bah Bhala Baskhem na Urban affair Shopping Complex bad kynthup na ki trai nongotdoh, ki nongdie jhur ba hap ha Sor Nongpoh.
U Bah Rayonald Kharkamni, Secretary ka Nongpoh Town Committee, u la ong ba la thaw ruh ia kane ka Committee ka dei halor ka jingbthah ne ka hukum ba la pynmih da ka Deputy Commissioner ka Ri Bhoi ban thaw ia ki Market Committee bad ki mat treikam kane ka Committee ka long ban pyniaid beit iaid ryntih ia ka iew kiba dei kum ka jingbthah jong ka sorkar ban shim ia ki lad iada bad ban khanglad na ka jingpur stet u khning jingpang COVID-19.
Nongpoh: Hadien ba la ioh jingtip ba ka la don ka jingthung kam kaba sop sop hapoh ka Integrated Child Development Service (ICDS) jong ka Social Welafare Ri Bhoi, kaba don ha shnong Saiden Nong poh, mynta ka sngi ki nongialam ka RBYF, Nongpoh Circle, ki la leit ban kynduh ia ka Child Development & Project Officer ha katei ka jaka, na ka bynta ban wad jingtip halor kata ka jingthung kam kaba sop sop.
Haba leit ban wad jingtip halor katei ka jingthung kam kaba sop sop, la ialam da u Bah Joseph Syngkli, President ka RBYF, Nongpoh, nangta u Bah Fullbok Lyngdoh, General Secretary lem bad kiwei pat ki dkhot ka seng, hynrei ka katei ka jingthmu wad jingtip da ki RBYF, ym pat ioh jingpynshai la ka don ne em kata ka jingthung kam sop sop, namar kim shem la ioh ban iakren ne ban wad jingtip na katei ka ophisar, namar ha ha katei ka pork am shem la don hapoh ka kamra treikam jong ka.
Haba kren sha ki lad pathaikhubor, u Bah Joseph Syngkli, u la ong ba ka seng ka la ioh ia ka jingtip kaba thikna halor katei ka jingthung kam kaba sop sop ha katei ka jaka bad namarkata kaba la pynlong ia ki ba kin leit wad jingtip halor katei ka jingthung kam kaba sop sop.
U la ong ruh ba ka seng, ka pyrshah jur halor katei ka jingthung kam kaba sop sop, namar lada don kum kitei ki kam leh sop sop, ka ktah eh ia kiwei pat ki samla wadkam, namarkata ka seng hi ka pyrshah jur bad kam ailad ia kiba kum kitei ki kam kaba la leh bym hok da ki katto katne ngut ki riew shim kabu.
Kumta na ka liang ka seng, watla kam shem la iakynduh ia ka ophisar kaba ki thmu ban leit, hynrei ki la phah pat ia ka kyrwoh ba ka seng kam ailad bad kan dang iai wad jingtip kaba kham bniah, khnang ba ki jingshisha baroh kin sa paw pyrthei, namar kum ka seng ka suba ba halor katei ka kam lah ban donkti da ki Politishian.
Shillong: U Myntri ba dei peit ia ka tnad ka koit ka khiah, u bah Alexander L Hek, u la iathuh ba haduh mynta ka sngi, ka jylla ki don sa tang 3 ngut kiba don ia ka jingpang Covid-19, da ka jingioh ia ka jingkoit ba pura sa kawei ka briew kaba dei na Tura, hadien ba la test negative ha ka sien ka ba ar.
Ki briew ki ba ioh ia ka jingkoit ba pura na ka jingpang Covid -19 ha ka jylla ki long 42 ngut.
U bah Hek u iathuh ba ki 3 ngut, kiba dang don ia ka jingpang Covid-19  ki dei ha East Khasi Hills District  bad 2 ngut  na South Garo Hills District kat ba baroh ki district ki la lait na ka jingpang Covid-19.
U bah Hek, u iathuh ruh ba ka jingwad ia ki briew ki ba ia kynduh ia u briew u ba dei na Assam u ba la test positive mynnin ka sngi u ba trei ha SBI Khanapara Ribhoi District, ka dang iaid shakhmat bad ka Deputy Commissioner jong ka Ribhoi District ka la pynmih ia ka jingpynbna ban ioh ia ki briew ki ba ia kynduh bad une u briew.
U bah Hek u iathuh ba haduh mynta ki sample ki ba la dep ban phah ki long 17,468, kiba long negative ki long 16937,ki test kiba dang ap ki long 485 bad ki briew kiba la wan phai sha ka jylla ki long 18020 ngut.
Ka sor bah Guwahati, ka la khang sbak, na ka bynta 14 sngi kynthih (lehse), lada jia ba kin nym pynjlan shuh hadien katei ka sngi lane ka 23tarik Jylliew 2020, kaba la buh bad ka daw, ka long ba katei ka jingpang, ka la nang jur bad jubor tyngeh ha ki 14 tylli ki dong jong katei ka sor bah.
Na ki lad jingtip, kiba la ioh, la sngewthuh ba ka jingnang kiew katei ka jingpang khlam ha kitei ki 14 tylli ki dong, ka dei namar ka jing ailad jong ka sorkar Jylla, ban ia rung ia mih bad ban ia khleh para briew bad ba kitei ki dei ruh ki jaka, kiba ia khleh bha para briew, ha ka die ka thied, ka kit ka bah bad ka leit ka wan, hapdeng ki nongniah bad ki trai dukan, ki nongshong dukan, ki daju bad nangta sa kiwei pat kiba don ha kitei ki jaka khaii bad ki shnong ba marjan.
Na kaba peit hi ia mynta, ia katei ka jingpang ia bit ha ka sor Guwahati, ha kaba ki la don haduh  200ngut antad, kiba ioh pang, ka dei beit na ka jing bym tap da ki mask, ka jing bym ia jngai iwei ia iwei pat bad kumta, ka sa sdang buh jingeh ia ki nongshong shnong jong kitei ki 14 tylli ki dong bad nangta sa ka jing bym lah ka sorkar Jylla, ban kynriah jngai noh ia kito kiba don ia katei ka jingpang.
Lyngba ka jingjia ha Guwahati, ka wan ka jing maham ia ka sorkar Meghalaya ruh, ha kaba iadei bad ki kyndon jongka, ha kaba iadei bad ki jaka paidbah, ki iew ki hat bad nangta ia ka jing bym lah ban khang lad ia ka jingrung jingmih jong ki briew kiba nabar.
Ka jingsdang jong ka jing pang ia bit ha Guwahati, ka dei na ka jing don ki briew kiba nabar bad hadien kata, ba ki sa ia khleh bad ki trai shnong bad mynta, ka la sdang ban ia bit iwei ia iwei pat, ha kaba ki don bun, ki bym leit jingleit ruh ki la ngat ia katei ka jingpang khlam ba shyrkhei bad haba ka long kumta, ka la dei ia ki bor sorkar, ba kin pyrkhing tyngeh ia mynta, ia ka jingwan jong ki briew kiba nabar, lada dei na ki lain Silchar, lane na ki lain Jorabat, lane kumjuh na ki khappud Bangladesh ruh.
Ngim donkam ban iakren jngai, halor kane ka mat, hynrei ka dei kane kein ka jingshisha, kaba kdew ba ki seng bhalang, ki iai kren pyrshah halor kato ka jingkren jong u myntri rangbah ba ar, ha kaba u ong ba yn shim tang ia ki nong bylla kiba tbit, namar ba kitei kin lah ban long pynban, ki nongrah ia ka jingpang khlam sha Ri Khasi.
Shillong: U Symbud myntri rang bah ka jylla u bah Prestone Tynsong, mynta ka sngi, u la iathuh ba ha ka jingialang, kaba la long mynta ka sngi la shim ia ka rai ban pynkhlain shuh shuh ia ki khyrdop iarung ia mih (entry –exit Point) kiba don ha Bajengdoba,Ratachera bad ha Byrnihat Ribhoi District.
Haba iakren bad ki lad pathai khubor, na ka liang u bah Prestone, u la iathuh ba haduh mynta ka sorkar kam pat shah ia ka iarung ia mih hapdeng ki jylla, kumta ban khang ia ka jingiarung ia mih ka sorkar jylla kan pyn pyrkhing shuh shuh ia ki ne ki khyrdop ha kine ki 3 jaka.
Na ka liang u symbud myntri rangbah, u iathuh ruh ba ka sorkar jylla kan ym pat shah ia ki nongtrei sorkar ne ki nongtrei ha ki Company ba kin wan ialam ia kiba ha ing ha sem ki bym dei na kane ka jylla ia mynta shipor, kat ba ka jylla ka dang ialeh pyrshah ia ka khlam Covid-19.
Halor kane, u la ong ruh ba ia mynta dei tang ka jylla Meghalaya kaba duna tam ha ka jing don ki ba ioh pang Covid-19, kumta ka jingpyrkhing jong ka sorkar ka long ban ym leh noh ei ka jingtrei shitom jong ki nongshong shnong ka jylla ki ba la leh shitom ban teh lakam ia ka ne ka khlam.
U Symbud Myntri rang bah ka jylla, u la ong ruh ba ka jylla Meghalaya,  ka dei ka jylla kaba hap ban  iaid lyngba ban poi na kawei ka jylla sha kawei pat bad kin ym lah ban khang ia kane, hynrei ka sorkar ka la buh da ki kynhun ban peit bniah ban ym don kano kano ka jinghiar shiteng lynti jong kine ki briew kiba wan iaid lyngba na ka ne ka jylla.
Shillong: U MDC ka Rambrai Constituency u bah Bajop Pyngrope, mynta ka sngi, u iathuh ha ki kynta ba kylli jingkylli ha ka dorbar Mang tyngka jong ka Khasi Hills Autonomous District Council, ba ki don ki briew kiba dei na ka liang jong ka Sorkar Assam, kiba la wan ban jurip ia ka Wahkhri,da kaba ki la shim jingtip ia ka jingbun briew jong ki nong shnong shnong ha kane ka thain bad kumjuh ruh ruh da ka ba tyrwa da ka pisa ia ki riew paidbah bad kumjuh ia u MDC ka Rambrai Constituency ban kyrshan ia ka Wahkhri (Kulsi Dam Project) kaba don hapdeng ka Kamrup District,Assam bad ka West khasi Hills District bad Ribhoi District,Meghalaya.
U MDC ka Rambrai Constituency,  u iathuh ba lada ai lad ia kane ka jingthmu ban shna ia kane ka  Kulsi Dam project kan ktah ia palat ki 33 tylli ki shnong ki ba don ha ka ne ka thain, haduh mynta ki paidbah kane ka thain ki pyrshah jur ia kane ka jingthmu ban thaw ia kane ka Dam ha katei ka jaka, namar kane ka dei ha ka jaka ba don ka jingiapher jingmut bad lada ki ailad ia ka ban  shna ia kane ka Dam, ka jingmyntoi kan leit lut sha ka sorkar Assambad ka jylla Meghalaya bad ka Council kan ym ioh eiei na kane ka project bad kane ka project kan ktah ruh ia ka jinglong  jingman jong ka mei mariang bad kumjuh ia ka um bam um dih baroh kawei.
Na ka liang u  CEM ka KHADC, u bah Titostarwell Chyne, u iathuh ba la bishar bniah ia ka jingthmu ban thaw ia kane ka dam ha ka 17 tarik u Nohprah 2019 la thaw ia ki member ki kynthup ia ki 15 ngut ki dkhot jong ki tnad bapher bapher bad la ialam da  u Chairman.
Na ka liang u bah Bajop u la ong ba kane ka Commitee kan ym lah ban sngewthuh ia ka jingeh ha kaba iadei bad kane ka bynta namar ba ki dkhot jong kane ka Commitee ki dei tang ki ophisar suda bad kin ym lah ban sngewthuh ia ka khia ka shon ki nongshong shnong kane ka thain, kumta u la buh ia ka jingkyrpad ba  ka Council ka dei ban kynthup lang u Syiem jong ki tei ki Hima bad kumjuh ia u MDC kane ka thain  kiba  hap ha ki jaka ki ba thmu ban thaw ia ka ne ka Dam.
Na ka liang u MDC ka Rambrai Constituency, u la pan ia ka jingkyrshan na ka KHADC ba kin ym shah ban shna ia ka ne ka Kulsi Dam project, ha ka ba na ka liang u CEM ka KHADC u bah Titostarwell Chyne u la pan por ban bishar bniah bha halor kane ka bynta bad ban kynthup lang ia u, kynthup lang ia ki syiem jong  ki Hima kiba mut ban thaw ia ka ne ka dam.
U CEM u la kren shai ba lada kane ka project ka ba wan rah jingeh ia ki paidbah yn sa ai ka jingkyrshan ban pyshah ia kane ka jingthaw ia kane ka Dam.
Shillong: Ka Sohra, ka mad ia ka jinghap slap, kaba jur shi katdei hynnin ka sngi.
Na ka jingtip, ba la ai da ka tnat peit mariang ka sorkar India, la pyni ba ka jingkhein, kaba sdang naduh 8.30 hynnin mynstep, haduh ka por 8.30 hynnin ka miet, ka jinghap slap ka poi sha ka 356.4 mm ha Sohra, katba ha Shillong, ha katei kajuh ka por, ka long 0.6mm bad ha Umiam, ka long 0.8mm.
Mynta ka sngi, naduh ka por 8.30 mynstep, haduh 5.30 mynta ka janmiet, ka jinghap slap, ka long 49.8mm ha Sohra, katba ha Shillong, ka long 0.0mm bad ha Umiam, ka long 0.6mm.
Ka tnat peit mariang, ka maham ba lashai ka sngi ruh, kan don ka jinghap slap, kaba jur shi katdei, ha ki bynta jong ka Jylla.
Ka jingpyrkhing(strict) ka sorkar ia ka khlam Covid-19 ha ri India khamtam eh ha Meghalaya ka la paw pen ryngkew noh hi pyllein pyllein ba ka ain ka treikam tang ia ki rit ki ria,ki duk ki suk,ki kup trap ki kup knup bad ki kup shiliang ki sem shiliang.
Na ka bynta ki heh sorkar, ki minister bad kiba don ha ka bor,ki iaid bad shang katba mon ym don khlam Covid-19 ne Covid-20.
Ka protocol ka treikam ban pyndik, pynjynjar bad pyn sohsat tang iangi ki rit ki ria bad ki duk ki suk.
Dang shen, shi sngi ar sngi mynta,ki heh ka sorkar MDA ki la phla paidbah ba ki heh sorkar naduh ki minister haduh ki officer heh jong ka Meghalaya kim da donkam satia kano kano ka jingteh pyrkhing ia ka leit ka wan jong ki, hynrei ki iaid bad leit katba mon(lada donkam) wat shaduh shabar ka jylla ruh.
Ki hap ban leh ia kata ka test RT-PCR ban pyn thymme ba ki lait bad kim don ka jingshit Covid-19/20.
hakhmat ka pyrthei.
Ia kaba kwah ne donkam ma ki,ki pynmih ain thymmai (amendment) ne order katba mon na ka bynta ka bit ka biang jongki.
Ia ki nongkyndong,kiba biej kiba them, ki duk ki suk lei,kynmaw bha lada phi kum bakla tiak phin shah rah ei sha along ne phatok(jail) nalor ka bai kuna (fine) kaba heh.
Ia ki nongdie jingdie ha madan madiah bad ha surok ha lynti lei,kin beh bad tim iaphi la kum ki ksew ki miaw.
Dei hangne kein ba ka ktien ka ju ong,uba ioh u nang ioh hynrei uba duk te kin nang duk bad nang swai ar shah lai shah.
Ka ain ka ong ba ‘ym don uwei ruh uban long halor jong ka ain(no one is above the law).
Ka constitution jong ri India lei ka kren shai ia ka jingia ryngkat(equality) ia baroh ki nongshong shnong ka ri India naduh kiba heh tam(president of India) haduh kiba rit tam.
Ym don ba duk ne riew spah hakhmat jong ain.
Kum kane ka ain ka pynkmen bad ai mynsiem ia ngi kiba rit- kiba biej bad kiba duk.
Pynban ha ka jingpyntreikam(in practice) jongka pat, ka long mar khongpong.
Ka ain ka shah shiliang ia kiba heh bad kiba riew spah.
Lada tuh ne thok kiba heh bad ki riewspah, ka ain ka leh rain ia ki,hynrei sangsot pat,lada tuh ne bakla mangi kiba rit,katba phi nang pan map,katta kin nang ai eh iaphi haduh ba phin da jem hi jai.
Namar ka Covid-19/20 kadei ka jait jingpang ba ia bit(infected virous), kan ym map satia ia kiba heh ne kiba rit kumjuh.
Ki heh sorkar ne ki nongbylla ki don ka juh ka snam,ki juh ki dkhot met kum ki briew.
Lada ia ki heh sorkar la shah ban leit kylleng ka ri India shaduh Delhi( ka nongbah ba dang jur bha kane ka Covid-19)bad lada kumno re kumno ki kum rah jingpang, kiban iap bad kordit ki dei ki paidbah bapli kiba duk bad kiba kordit.
Kin don hi ki riew paidbah ruh kiba donkam shabar ka state,hynrei ym pat shah satia ia ki ba kin leh kumta namar bym dei ka duty ne ka kam sorkar.
Mano hi ban leit shabar ka jylla khlem ki kam kyrkieh ne khlem donkam eh ?Mano hi ban iaid lait na kata ka test RT-PCR haba donkam?Lada ia kiba heh donkam shong(quarantine) tang shi sngi ar sngi ha ing lajong, phi pat ki riew paidbah phin hap sah 14 sngi ne wat haduh 28 sngi ruh ha quarantine centre jngai na ki kmie ki kpa bad ki ba ha iing ha sem.
Ha kiwei kiwei ki ri kiba la shai(developed countries),dei ki nongsynshar bad ki heh sorkar kiba leh shwa ia lade,nangta ki mai bad sneng pat ia ki paidbah ba kin bud nuksa ia ka jingleh jongki.
Hangne ha ri jongngi pat, ka long da khong pong.
Phah leh shwa ia ki riew paidbah katba ki nongsynshar pat leh bad iaid lait(excemption ) kat kum ka jingkwah jong ki.
Kane ka dei ka ain jong ka ri India namar ka dei ka ri synshar paidbah(democracy) kaba ai mon bad ioh lad ki nongsynshar ban shim kabu katba ki mon ne katba ki kwah ban pynhun bad pynmyntoi ia ka thong ne ka jingang nud jong ki.
Kaba dei shisha 100% sir sangsot u duk kyrduh bapliLa synshar da ki jakoid te kumne hi.
Ki ba nang tang ban kren pynbang da ki ktien bad lapmieit satang ka declare “COVID FREE STATE" khlem nongrim man ka por.
Ka ain ia ki ba heh ba don ha ka bor da kawei ia ki paidbah da kawei.
Sa pyrkhat hi ma phi paidbah kaei ban jia ia ka ri jong ngi hapoh ka jingsynshar jong kane ka sorkar ha ki por ban dang wan.
Sa 226 ngut ki don kiba ioh pang khlam covid 19 ha Assam, haduh mynta ka ngi bad baroh kiba ioh pang covid 19, ki la poi mynta sha ka 6282 ngut.
Na kitei ki kynthup ia 2,508 kiba dang shah sumar bad 3,762 kiba la mih na ki jaka sumar.
U Himanta Biswa Sarma, myntri ka koit ka khiah, u thoh ha ka tweet jongu, ba ki don 9ngut kiba iap covid 19 haduh mynta.
Nga la don ka jingpang klongsnam naduh September 2013.
La phah ia nga da ki doktor sha NEIGRIHMS naduh u March 2014.
Naduh kato ka por nga la jem.
Hynrei namarba ngam ioh lad shuh ban phah check up naduh ba sdang ka lockdown, ka jingpang ka la khie biang.
Phi ki bym pat ioh ia kane ka jait jingpang lehse phim pat tip.
Ka jingpang klongsnam ka dei kaba pynjynjar ia ka shadem bad ia ki tyrpeng.
Haba ring pynhiar mynsiem ka shitom, haba iaid lynti ruh shitom, ka shadem ka shitom.
Kane ka jait jingpang ka ktah jur ruh lada sngewsih ne ia dom badno badno.
Ka ktah ruh lada bunkam than.
Katkum ka jingbatai ki doktor, ki ong ba ka jingpang klongsnam ka kham shyrkhei ban ia u corona, ia kiwei kiwei ki jait jingpang.
Te ban shah slem ym long.
U briew u lah ban iap kyndit ha kano kano ka por, haba um lah shuh ban ring pynhiar mynsiem.
Kumta, khlem da tieng ia u khñiang corona, nga la kiew biang sha NEIGRIHMS ban phah check up bad leh ia baroh ki test.
Bad la lap ba nga don ka jingpang klong snam (heart disease) shisha.
Ki doktor ki la ong ia nga ban hap sah.
Nga ruh nga la mynjur.
Hynrei nga lyngngoh ba ki phah thiah ia nga ha ka kamra COVID ward.
Te nga la kylli ia ki doktor bad ki nos, “Balei phi phah thiah ia nga hangne?" Ki jubab, " Ka dei ka niam, ba baroh haba ki wan shah sumar ha hospital kin hap thiah shuwa hangne, la ki dei ki riewniam ne riewpyrthei, ki riewblei ne riewksuid, ki riewhok ne riewpop, ki riewspah ne riewduk…wat u Conrad ne u bah heh Modi.
"Nangta nga la kylli biang, “Balei ba phi sop plastik ialade katto katto, ia nga pat phi khlem pynsop?" Ki jubab, “ia phi te ym lei lei.
" Ïa ka jingong jong ki, ym lei lei, ngam da sngewhun.
Nga la kylli ruh na ki nos, “Sister, lah ban ioh um khluit?" Ki jubab, " Ha kane ka kamra te ym don um khluit.
Ynda phi la kiew sha ward te phi la ioh.
" Lada shah bat bun sngi ha ka kamra Covid te la ngat ha ka jingkyrduh um kaba jur phi paralok.
Tangba ka bha ban iaishah phi mo.
Ki samla ba dei napoh ka thain Mawkyrwat, da ka mynsiem iatiplem jongki myn hynnin ka sngi, ki la leit ban noh synniang lem da u khaw sha ki ar tylli ki shnong kata ka shnong Mawlar bad ka shnong Mawlieh, South west khasi hill district, kum shi bynta ban iadon bynta lem bad ki nongshongshnong ki ba ia kynduh jingeh ha kum kane ka jingkhang dam ne lock down na ka daw ka jing pur sted u khniang jingpang COVID -19.
Ha kane ka sngi la iadon ryngkat lem bad u myntri shnong kensimphlang,u Myntri shnong Rangjadong, bad ki nongialam ka KSU kynsimphlang unit.
Ha shwa ban sam ia u khaw, ha kane ka sngi la ioh ruh ban pynlong ia ka jingialang ba khyndiat por ba la pyniaid da u samla Iasohlang Nongrem bad la ioh ruh jingkren na ki nong kren ba pher bapher lem bad ki jingdwai.
Na ka liang u Samla Evansroy Nongrem u la ong ba ha kaba nyngkong eh ngi dap da ka jingkmen kaba khraw ba ngi kum ki samla ngi la ioh ka lad ban don ryngkat bad phi ka shnong hi baroh kawei.
U kyntu ruh iangi ba ha ba ngi mih na ka juh ka doh ka snam, kata na ka bri u hynniewtrep ngi dei ban don ka mynsiem ba sbun ban noh lem ka kti kamon ka kti kadiang katla ibor khamtam ha kum kine ki sngi ba eh.
Na ka liang u president ka KSU Kynsimphlang unit u la pynpaw ia shibun ki jingeh ba ka shnong ka mad ha kum kine ki por bad ruh ki jingduna ba ka shnong ka mad ha ki ba bun ki liang.
Ha kane ka sngi la ioh ruh ka jingkren na u Myntri ka shnong Rangjadong bad u la kyntu ruh ba ngi dei ban don ka mynsiem ia trei lang na ka bynta ka bha ka miat ka dong ka Thain ki ba long ha kajuh ka por kum ki diengduh kiba kyrshan Skhem khamtam ha kum kine ki sngi.
La ioh ruh ka jingkren na I samla Lurshaphrang shangdiar bad na ka liang jong u u la ong ba haba ngi shakri ia u Blei ka long kaba donkam ba ngin shakri ruh ia u para briew bad kumta ka ba donkam eh ka long ba ngi dei ban don ka mynsiem ia sngewlem,ia ieit bad ban don jingkitkhlieh na bynta ki longiing longsem ba mad ki jingeh bad ruh ka roi ka par ka shnong ka thaw bad ka thain hi ruh baroh kawei.
U la kyntu ruh ba wat la ngi mad ia ka jingkhangdam bad jingjynjar khamtam eh ia ka bylla ka sngi,ka bam ka dih, hynrei ngi dei ban long ki briew ba trei shitom thop ha ka kam lajong bad dei ka jingtrei shitom ka ba wanrah ia u soh ka jingjop.
Kyntang iawai la ioh ruh ka kren bad jingdwai na I samla Plosborlin Kharjahrin bad hashwa ba un ialam sha ka jingdwai u la pynpaw ruh ba kumba ngi wan na ka jaidbynriew ba tipbriew tipblei ka long ka ba donkam ban kynmaw ia u Blei bad dei tang ma u ba lah ban ker ban da ia ka ri na ki jingma da ka ba pynkynmaw ruh ia ki katto katne ki dkhot na ka ktien jong u BLEI Kata na ka 2 khronikl 7:14 kaba ong “Lada ki briew jongnga,ia kiba la khot da ka kyrteng jongnga,bad kin phai noh na ki lynti bynmen jongki,te kumta ngan sngew nabneng,bad ngan map ia ki pop jongki, bad ngan pynkhiah ia ka ri jongki"bad buh jingdwai na ka bynta kane ka programme.
New Delhi:Ha ki 15 sngi kynthih, ka don ka jing kiewdor ba jubor jong ka petrol bad ka diesel ha ka Ri baroh kawei bad mynta ha Delhi, ka dor jong ka umphniang kali, ka la poi sha ka T.80  ha Delhi.
Ka khubor jong ka News 18, ka pyni ba na katei ka dor, ka khajna, kaba ngi hap siew sha ka sorkar, ka long 70 percent antad bad katei ka pyni ruh ba ka dei lyngba katei ka khajna, ha kaba ka sorkar, ka kamai jubor bah na u paidlang ka Ri India hi baroh kawei.
La pyni lyngba ka jingkhein, ba ha ka dor, kaba 6tarik Jymmang 2020, ka bai petrol, ka long T.71.26 shi litar, katba ka diesel, ka long T.69.39 shi litar bad ha katei sngi, ka dor trai jong ka petrol, ka long T.18.28 shi litar, katba ka diesel, ka long T.18.78 shi litar ha Delhi.
Haba phiah ia khajna, ka pyni ba ka  Central tax (excise duty) ia ka  petrol bad ka diesel ka long T.32.98 bad T.31.83 shi litre, nangta ka khajna jong ka sorkar Jylla ha Delhi, lyngba ka VAT, ka long   T.16.44 shi litre ia ka petrol bad nangta sa  T.16.26 shi litre ia ka diesel bad haba khein lang ia ka khajna, ka poi sha ka 75 percent.
La pyni shuh shuh namarkata, ba ka dor ka long kumne harum –Petrol Price to customer – Rs 71.26Base price – Rs 18.28Excise duty (Central) – Rs 32.98VAT (State) – Rs 16.44Nalor katei ka jingkhein, ka don sa ka jingsiew sha ki nongdie, ka bai kit ia ka mar bad kiwei ki jinglut, kiba ym shym la buh jingkhein satia ha katei ka dor haneng.
Khyndiat sngi mynshwa, ka la don ka jing ia khih paidbah jong ki dkhot ka BJP ha Asansol jong ka West Bengal, ban pyrshah ia U Xi Jinping, jong ka China; hynrei, ki la bakla pynban bad ki leit thang da ka dur jong U King Jong Un jong ka North Korea.
Mynta pat ka la mih sa kawei ka jingiakhih bad iaid pyrshah halor ka jing kurup jaka jong ka China ha ka them Galwan, hynrei kitei ki nong iakhih, ki leit rah bakla da ka map jong ka America.
Katei ka jingjia, ka la jia ha ka 19tarik Jylliew 2020, ha kaba la pynlong ia ka jing iaid pyrshah ha kylleng ka Bengal ban pyrshah jur ia ka jing ia shoh jong ki shipai India bad ki shipai China, ha ka 15tarik Jylliew 2020, kaba la pyniap ia 20 ngut ki shipai India.
La pyni ia ki dur, kiba la ia sam paidbah ha ki social media, ha kaba kitei ki nongiaid pyrshah, ki leit rah da ka map jong ka America.
Ha katei ka jing rah ia katei ka lama, la don ruh ka dur jong U Xi Jinping, ha kaba la thang ia katei ka dur kham hadien.
Kito kiba iohi ia katei ka jing bakla jong kitei ki nong rah lama ha ka twitter, ki la ai jingmut ba kin pule kot bha bad pynleit jingmut bha ha ka kot geography.
Khlem ka jingpule bad ka jingnang jingtip,ban shu shong shit ieit ri palat eh ruh,shah rkhie beiñ pynban ha ka pyrthei.
Shillong: Ka Dorbar Mang tyngka jong u snem 2020-2021 jong ka Khasi Hills Autonomous District ka la sdang mynta ka sngi, ha kaba la leit rah ia ka jingmang pisa kaba thymmai, hadien ka Vote on account kaba 3 bnai.
La leit rah ia ka mang pisa, da u bah Gigur Myrthong, Deputy Chief Executive Member ka KHADC, kaba T243,72,89,930/-.
Kane ka mang tyngka ka duna T50,910/- na ka jingmih jong ka Council ka ba long T243,72 39 020/-.
Haba kren ha ka dorbar, u bah Gigur u iathuh ba dang shen ka KHADC ka la ioh ia ka bhah pisa, na ka sorkar kmie kaba dei ka Grant, na ka bynta ki Excluded area kiba hapoh ka part IX & IX A jong ka Constitution of India jong u snem 2019-2020 bad ka sorkar ka la pyllait shi bynta na kane jingmang ka ba long T27,60,39,000/- bad la khmih lynti ruh ba shen ka sorkar kan sa pynlait noh ia ka ba dang sah na ka T 49 klur tyngka.
U la iathuh ruh ba ka jingmih ba kongsan eh jong ka Council ka long na ka ba lum ia ka Professional Tax,Trade ,Royalty on timber bad katto katne ki jingmih na ka tnad treikam.
U la iathuh ruh ba kat kum ka jingbthah jong ka National Green Tribunal ha ka 16 tarik u Kyllalyngkot 2019 lyngba ka District Council Affair Department la bthah ba ka dei ban shna ia ki ain jong ka Solid waste Management ha ki jaka ki bahap hapoh u pud u sam jong ka Council, halor kane ka Council ka la thaw ia ka Cell ka ba la tip kum ka Khasi Hills Autonomous District Council Solid Waste management Cell.
Ka jingmih ka ba ka Khadc ka ioh ka long lyngba ka land Revenue ha kaba kane ka tnad ka ioh ia ka jingmih na ka jingai NOC ia ki briew ki ba kwah ban buh bynda ia kla ki jaka ha ki bank bad ruh ka ju buh jingthoh.
Na ka tnad khlaw ki ju ioh jingmih lyngba ka royalty Fee ka ba lum na ki legal Timber bad na ki grant ki ba ju ioh na ka sorkar jylla na ka bynta ban iada ia ki khlaw ki btap.
Na ka Adiministration  of justice ka jingmih ka long na ka ba die ia ki form bad na ki court fees.
Na ki iew ka jingmih ka long na ka ba aiwai ia ki ar tylli ki iew jong ka Council ka ta ka iew ha Laitlyngkot bad ka iew ha Byrnihat,katba na ka trade ka jingmih ka long na ka jingai laisen ia ki bar jylla ki ba wan ban trei hapoh u pud u sam jong ka Council kat kum ka ain jong ka Trading by non Tribal Regulation-1954.
Ka jingmang jingmih hapoh ka tnad jong ka Royal om Major and minor Minerals ka council ka khmih lynti ban ioh na ka sorkar jylla ia ka bhah, hynrei kane ka jingsiew kam long satia kaba tikna,namar ba ka sorkar jylla ka siew khyndiat khyndiat,ha kaba ha u snem 2019-2020 ka sorkar ka la pyllait ia ka pisa ka ba long 1,5329845/- na u major mineral bad kane ka pynhiar ia ka ioh ka kot jong ka Council.
Kiwei ki wei ki jingmih ki long na ka Stationery and printing, taxes on Motor Vehicle,Taxes on Prossional, civil Work and Development Miscellaneousreceipt,Grant –in-aid for protection of tribal land and Interest,revenue na ki Toll Gates.
Na jingpynlut jong ka khadc ka long ha ka tnad GAD ha kaba dei ban siew ia ka tulop jong ki briew ka ne ka tnad,ia ka tnad ain,ka revenue Budget bad ka tnad finance,ka tnad khlaw, ka tnad legislative  ka tnad pule puthih ka tnad Civil work bad ka development,na ka bynta ka tnad Enforcement.
Katba na ka bynta ka tnad Administration of justice and judiciary u bah Gigur u la iathuh ba ym shem la pynthymmai ia ka mang tyngka na ka bynta ka ne ka tnad bad u la iathuh ruh ba ka Meghalaya High court ka la bthah ia ka ka District Court ba kan pyndonkam noh da ki kor ki bor ba thymmai jong ka juk mynta bad da ki technology lyngba ka jingleh online ia ki case bad ka jingbishar kan long lyngba ka video Confering bad na ka liang ka KHADC ka khmih lynti ba kine baroh kin urlong noh shen.
Shillong: Ka Hynniewtrep Youths’ Council (HYC) War Jaintia Cicle, ka la ujor pyrshah ia ka Riwar Jaintia College kaba don ha Amlarem West Jaintia, hadien ba la ioh jingujor na ki khynnah class 12 jong katei ka college, na ka jingleh thurmur jongka ia ka lawei kitei ki khynnah pule.
Katkum ka jingiathuh kitei ki khynnah pule, u nonghikai economics jong katei ka college, u ai jinghikai hapoh class ia kitei ki khynnah kiba shim ia ka subject economic da ka old syllabus, hynrei katba ha ka final (HSSLC) examination pat ki wan da ki jingkylli jong ka new syllabus, katkum ba la set daka MBOSE.Kitei ki khynnah ki dap da ka jingsngewkyndit hapoh hall examination, tang mar ia peit ia ki jingkylli namar ki jinghikai hapoh class bad ki jingkylli ka MBOSE kim iahap satia.
Kumta tang mar iamih napoh hall Examination kitei ki khynnah ki la leit iakynduh ia ki nongpyniaid ka Riwar Jaintia College ban ia thir sani bha halor katei ka bynta.
Halor katei ka phang ka college ruh ka la kubur ba ka dei ka jingbakla jongka, kumta ka la kular ban iarap iaki khynnah da kaba kan phah jingthoh sha ka MBOSE bad kumjuh ruh sha ka Sub-Divisional officer Civil Amlarem; hynrei katei ka jingkular jong katei ka college kam poi shaei shaei ruh namar hapoh office ka Sub-Divisional officer Civil Amlarem kitei ki nongpyniaid jong katei ka college, ki la phah soi pynban iaki khynnah da kaba ki kynnoh ba kam dei ka jingbakla ka college, hynrei dei ka jingjaituh ki khynnah ban pule kot, la kynnoh ka Riwar Jaintia College.
Halor katei ka jingkynnoh khlem nongrim jong katei ka college, kitei ki khynnah pule ki dap da ka jingsngewsih kthang bad duh jingkyrmen namar ba kim poi pyrkhat ba ka tei ka college kan long maw jynthut ia ka lawei ba phyrnai jongki.
Kumta ha ka kutlad kitei ki khynnah ki la leit ujor sha ka seng Hynniewtrep Youths’ Council (HYC) War Jaintia circle.
Ka seng mar syn ioh ia katei ka jingujor jong kitei ki khynnah, khlem da pynslem ka seng ka la wad bniah iaki sakhi ki sabut katkum ka jingkynnoh kitei ki khynah ia katei ka college.
Hadien ba ka seng ka la ialeh shitom ban wad bniah ia ki sakhi kiba biang, kumta khlem da pynslem ha ka 19 tarik Jymmang, 2020, ka la ujor sha ka MBOSE halor ka jingleh thurmur ka Riwar Jaintia College.
Ha ka 15tarik Jylliew, 2020 pat, hapoh ka jingialam u Asst.sec u samla Ededisuk Shylla bad u Publicity secretary, u samla Riki Mukhim ka seng ryngkat bad kitei ki khynnah ki la leit sha ka Sub-Divisional officer Civil Amlarem ban pan jingpynshai halor ka jingphah soi ka College ia kitei ki khynnah.
Hadien nangta kitei ki khynnah ruh ki la weng syndon ia katei jingphah soi katei ka College bad ki kyntu ruh ia ka SDO ba lada long kumno kumno ruh kane ka case hap ban iaid beit shakhmat khnang ban ioh iaka jingbishar kaba hok.
Kumta ha ka 19tarik Jylliew,2020 ka seng ka la phah jingthoh biang shaka MBOSE ba kan shim khia kyrkieh ia katei ka kam ha shwa ban mih ka result kitei ki khynnah.
Kane ka college kam don hapoh shnong Amlarem, ka don ha Amlatdoh….
Da wad bniah ha shwa ba phin ia published ha kotkhubor.
West Garo Hills, u Sayeedullah Nongrum (ha ka 10 tarik u Naiwieng, 2008) bad u CM jong ka Assam, u Tarun Gogoi ki la pyrshah jur ia ka jingbeh noh ia ki khar Muslim Bangladesh na ka jylla, ym tang na Meghalaya bad Arunachal Pradesh; hynrei kumjuh ruh na kiwei ki jylla jong ka North East da kaba ki kam ba kitei ki khar Bangladesh ki dei ki trai shnong bashisha jong ka India.
U bah Nesfield B.Sangma ha ka shithi sha ka kot khubor Shillong Times kaba 24-09-2012 u thoh kumne:“Ka khyndew ka dei kaba kordor- Dangshen, uwei u MLA u la kyrpad ban pynkynriah ia ki briew ba shong ha ri thor Garo Hills kiba shah ktah ha ka jingshlei um, sha ki jaka ba kham shngaiñ.
Ka sorkar kam dei ban leh kumta.
Man u snem, ia kine ki briew ba shah ktah ha ka jingshlei um, la ju pynkynriah sha ki jaka ba shngaiñ; hynrei kim ju leit phai shuh sha ki jaka sah lajong.
Kine ki jaka ba shngaiñ ki dei ki jaka lum ba ju shong ju sah ki trai shnong ba la tip kum ki Garo.
Kane ka jingtuid ki briew man la u snem ka pynjot ia ki jingdon jingem jong ka mariang bad ka jingkynad ka lah ban bthei ha kano kano ka sngi.
Ngi dei ban sngewthuh ba ka khyndew ka dei kaba kordor tam bad ka nang ring sdot katba nangmih ki sngi.
Kane ka dei kawei na ki daw kaba wanrah ia ka jingiapher jingmut hapdeng ki jaidbynriew Boro bad ki Muslim ha Bodoland, Assam.
Lada u bah Sayeedullah Nongrum u sngewkhia na ka bynta ki briew jong ka constituency jong u, ym don ba lah ban khang ia u, da kaba pynkynriah ia kine ki briew sha ka jaka kaba ma u, u wan, kata sha Khasi Hills.
"Uwei u paralok Assamese jong nga, u ong ba ki khar Bangladesh ki wan kiew man ka sngi sha Assam bad ki shong ei mynta ha shi lynter ka rud wah Brahmaputra bad ha ki lynti rel.
Kine kim ju kwah bad kim ju dawa ia ka jingmyntoi na ka sorkar; hynrei ka thong jong ki, ka long tang kumno ban long trai shnong da kaba ioh ia ka hok thep vote bad ki da ioh ia ka jingkyrkhu bad jingiada na ki nongmih khmat jong ka jylla Assam.
La iarap shuh shuh ia kine ki khyllahjait ba wan na bar ri ban skhem ka jinglongtrai shnong da kaba ka sorkar India ka shna ia ka aiñ ba uno uno u briew uba la shong la sah palat ia ka 6 bnai ne 180 sngi, u don ka hok ban long trai shnong bad ban thep vote.
Hato kane kam dei ka buit jong ki jrong khmut Delhi ban pynduh jait ia ki riewlum syndam khmut?Nangta, kine ki poiwir ki wan kiew shane sha ri lum jong ngi da kaba suk, namarba ki check gate kiba don ha kylleng ka jylla, kim dei satia ki infiltration check gate; hynrei ki dei ki donation check gate.
Tang u bym noh jingkynshew u shah pynphaidien trai; hynrei uno uno uba kloi ban noh jingkynshew, u ioh kiew beit shane sha ri jong ngi.
Ki kynthei jong ngi ruh, namarba ki dei ki ba sbun mynsiem, ki ai ym tang ka bam ka dih; hynrei ki ai syndon met bad mynsiem bad khot thiah syndon ha kamra thiah lajong.
Wow! ka jingdonbok u mama; shitaiew ruh ym pat don, u la da kylla paduh padeng! Kine ki paduh, padeng thymmai, ki ioh jingiada ruh na ki nongialam jong ngi, khamtam lyngba ka aiñ ‘Khasi Social Custom of Lineage Act ‘ ba la shna da ki MDC ingkhong shyllang mat jong ka KHADC, kiba pyrta ieid ri shisien san snem, la kum ki ñiang kongwieng heh snier.30 snem mynshwa, don tang kumba 15/20 ngut ki khar Muslim kiba leit dwai (namaz) ha masjid (iing mane) ha Police Bazar ha ki sngi thohdieng; hynrei mynta ki don da ki hajar ngut.
Ha Shillong bad ha ki khap sor jong ka, kine ki khar Muslim ki ioh iaid laitluid kylleng ki shnong da kaba leh kum ki nongthied tin jot, nongdie pylleng, die alu muri, die jhur, die dohkha, suh nep, die khiew, thied plastic jot, suh juti bad kiwei kiwei dei ki jait kam.
Bun na kine ki ju rung sha ki shnong ha ki por mynsngi ba kynjah briew.
Don ruh kiba trei ha ki karkhana maramot kali, shna iieng, shna miej-shuki (furniture) bad kiwei.
Bun na kine ki don da ka kyrteng Hindu.
Tang shu ioh lad kin ai laiñ ia ki kynthei khasi, khamtam ia ki khun khatduh.
Wat ha Mawlai kaba ki ju kren kob ba kim ju aili ia u dkhar, mynta kine ki khar Muslim ki iaid laitluid bad don ruh kiba la ioh lok Khasi.
Ïa u dkhar kim ju aili; hynrei ki khun dkhar pat ki kynrei bha.
Ha ka por ba ki nong Mawlai ki dang shongshit bha ia u Amit Paul (kynnoh Pal), ia ka Mawlai la jer kyrteng da ka Amitnagar; hynrei ha ka jingiohi jong nga, imat hadien khyndiat snem, kan sa kylla ka ‘Ahmednagar.
’Ki trai shnong Tripura ki la kylla mraw ha la ri lajong; ki trai shnong Sikkim ki la kylla mraw ha la ri lajong; kiwei pat ki trai shnong jong ka North East ruh kin sa kylla mraw ha la ri la jong; kaba nyngkong eh dei ka Meghalaya! Ki khar Bangladesh ki la pyni bor ia ki trai shnong Boro da kaba ialeh pyrshah ia ki.
Ha Meghalaya, ki khar Bangladesh kim donkam ban ialeh pyrshah, namar ka dei ka ri jong ki kynthei.
Kim donkam ban rah wait kumba ki leh ia ka jaidbynriew Boro, namarba ki nongmihkhmat paidbah jong baroh ki party, ki nongsynshar shnong, ki heh spah, ki contractor, ki nongialam jong ki seng bhalang bad ki kynthei jong ngi, ki ong “Welcome to Meghalaya!"Hadien ka jingshah hiar thma ka World Trade Centre ha New York, ha ka 11tarik September 2001, ba la tip kum ka 9/11, nga la iohi ha TV, ia kawei ka documentary film kaba ong ba kito ki ‘rang samla Muslim kiba iap martir ha kato ka sngi, ki ngeit ba ha bneng, kin sa ioh shong kurim hynñiew ngut ki ‘thei sotti.
Hangne ha ri jong ngi, ki ‘rang samla Muslim kim donkam ban da iap martir ban ioh kynthei ha bneng, namar ka bneng ka la don lypa ha khyndew.
Tang shu wan kiew shane sha lum jong ngi, la ioh kynthei beit.
Mynta ka diesel, ka la kham remdor ban ia ka petrol ha Delhi, lyngba ka jing kiewdor kaba 48 pisa mynta ka sngi.
Kam shym don satia ka jingkiewdor jong ka petrol, mynta ka sngi.
Ka dor jong ka Diesel ha Delhi, kan long T.79.88, katba ka dor jong ka petrol, kan long T.79.76.
Ka dor jong ka petrol bad ka diesel, ka la kiew dor jur ha kine ki sngi ha India, ha kaba ka la kiew hapdeng ka T.8 haduh T.10 shi litar ha kine ki bun sngi ba ladep bad katei ka jingkiewdor ka la sdang naduh ka 7tarik Jylliew 2020, hadien ba ka iew diesel, petrol, ka la hiar shibun ha ki 82 sngi jong ka jing khang shnong ha India.
Ki don shiphew tylli ki jaka ha  Nepal, ha kaba ka la kurup ka China bad katei ka dei lyngba ka jingtrei surok, kaba wan na Tibet bad leit rung sha ka nongbah Kathmandu, ong ka khubor sorkar jong ka Nepal.
Katei ka dei ka kaiphod, ba la pyni da ka  Survey Department of Agriculture Ministry of Nepal, ha kaba ka pyni ia 11 tylli ki jaka, kiba ka China, ka la dep rung bad kurup bad katei ka kynthup ia 33 hectare ka jaka kaba hap hapoh Nepal bad la iathuh ba ka China, ka a pyn kylla ia ki wah bad ia u pud u sam ruh kumjuh.
Jowai: U Additional Commissioner ka Taxation Department ka Sorkar Jylla u bah, L Khongsit u wan hiar myn hynnin ka sngi, sha East Jaintia Hills Khliehriat ban tohkit na ki Nongialam ki lai tylli ki seng- ka AJCCTA, ka EJDA bad ka Lumshnong Quary dealer and Supplier Association na ka bynta ban tohkit bniah halor ka jingkynnoh jong kitei ki lai seng ba ki don ki Ophisar jong ka Transport Department kiba khrong pisa ha ka kyrteng ka GST.“Utei u heh ka Taxation u la wan ban pyntikna la ka don shisha ne em ka jingkhrong pisa ha ka kyrteng ka GST da ki briew ka tnad jong u.
Ngi la ai ia u ka jubab kaba hooid, hynrei haba u kylli la ngi don ne em ki sabut, ngi ong Em.
Namar ba kitei ki riew shim kabu jong ka sorkar kim ju ai ia ngi ia ki slip", la ong u President ka AJCCTA u ma Balen Thubru ha ryngkat u ma Kyrshan Dhar uba dei ruh u Secretary katei ka seng.
“Ngi ki trai trok, ki driver, ki nongkhaii bad kumjuh bun ki paidbah ka rilum ngi shah shim kabu ha ki sahep jong ka sorkar jylla.
Kidei kein ki paradoh para snam jong ngi, ki kjit ruh ia ka snam jong ki paradoh para snam jong ki hi", ka kren bynniaw utei u nongialam ka AJCCTA.“Ngi la shah khniot, ki nion ia ki naphang.
Ki heh Company ne, ki heh sorkar ne ki sahep ba khamrit ka sorkar, ngi shah nion lut nadong ha dong", la bynrap utei u nongialam.
La iathuh ba kitei ki ophisar jong ka taxation ki la shim pisa 300 tyngka kaba rit eh na ki trai jylla katba ia ki bar jylla pat ki shim 500 tyngka haduh 1000 tyngka, katta ruh ha ka kyrteng ka GST.Ha katei ka jingtohkit utei u heh ka Taxation, ki nongialam kitei ki lai seng ki ieng skhem ban ong ba hooid ki ophisar jong katei ka tnad ki la dain kuna be-ain ia ki khlem da ai satia wat tang ia ka receipt.
“Kumno ngi lah ban pynshisha hakhmat utei u heh haba ki ophisar jong u ki kren heh, ki tim ruh da ka sih ka sang lada um siew ia kaba ki dawa nalor ba ki kop ruh ban thep along ia ki driver.
Hynrei ki spah ngut kin ieng sakhi ha khmat ka iing Bishar lada donkam", la ong u dkhot jong katei ka seng u bym kwah ban pynpaw kyrteng namar ki shimet jong u.
Ki don bun ki nongtrei sorkar ruh kiba donkti ha kaban trei ia ki kam shabar na ki ophis jong ki kiba ia kynduh ia kum kine ki jingeh, hynrei ki bym shym la kwah ban paw kyrteng wat lada ki iathuh lut ia ki jingleh jong ki para ba ia bamlang ia ka mluh sorkar.
U ma Balen Thubru u la iathuh ba na ka liang utei u heh ka tnad u la ong ba ki briew jong u kiba la buh ki weighbridge bapher bapher kim lah ban shim pisa, hynrei la buh ia ki tang ba kin check ne jurip bad lada lap ia ki kam be-ain ki lah ban pynshitom ia ki katkum ka ain ym ban shu dain kuna be-ain khlem da ai ruh wat tang ia ka receipt.
Ngi ki staff balah thing daka DHS na ka bynta ka covid 19 bad balah deploy ruh ha civil hospital Shillong ngi sngwlyngoh ba ka tulop ka jongngi haduh mynta kampat poi lah Jandon 3bnai haka iap ka im ngi lah tur ialade Naka bynta u paidbah ban iada nakane ka khlam hynrei ikumba ka sorkar ka klet ban siew tulop ki Ong ngi dei kita ki front line army tangba Kim pyrkhat shuh pat haduh 3bnai khlem jingsiew kamdei kaba suk khamtam hakum kine kipor jingjynjar.
Shillong:U Lamphang jong ka Ïing Dorbar Thawaiñ ka jylla, Bah Metbah Lyngdoh u la ïathuh ba ka jingtei ïa ka Iing Dorbar ba thymmai jong ka Jylla ha Mawdiangdiang, New Shillong Township yn pyndep noh hapoh ka por ba la buh.
U Lamphang, ha ka sngi Hatmajai u la leit ban jurip ïa katei ka jingpyntrei ïa katei ka Ïing Dorbar bad u la lum ruh ïa ka review meeting bad ki heh sorkar na ki tnad bapher bapher jong ka sorkar jylla.
Haba kren hadien ka jingïalang, u Bah Metbah u la ong, “Ka jingtei pyndep ïa ka Ïing Dorbar ka dei ban long ha shwa ka por ba la buh.
Ngi kwah ruh ban pyndep ïa ka jingtei la kumno kumno ha u Nohprah 2021 bad Kyllalyngkot 2022.
"Shuh shuh u la pynpaw ruh ba katei ka projek kan ym duh kano kano ka jingkyr duh pisa.
“Nga sngewkmen ba u Myntri Rangbah ka Jylla ruh u la kular ban peit kyrpang haba ïadei bad ka jingshna ïa katei ka iing ba thymmai.
"U Lamphang u la kdew ruh ba katei ka jingtei kan long ka burom bad ka jingsarong ïa ka jylla ynda la lah ban pyndep pura ïa ka khamtam haba ki bor sorkar ha ki snem ba la dep kim shym la leh ei ei kaba long ka daw ba wat hadien 20 snem ruh ka jylla kam shym la don laka jong ka Iing Dorbar Thawaiñ.
U Bah Metbah u la bynrap ruh ba naduh ba shna ïa katei ka jingtei, ki la don bun ki jingeh kiba mih na ka por sha ka por hynrei u pynpaw pat ïa ka jingsngewkmen namar ka don ka jingïatreilang bad ka jingkitkhlieh ba la shim da ki ophisar jong baroh ki tnad sorkar.
Ka jingpyntrei ïa katei ka Iing Dorbar jong ka jylla la shimti da ka kompeni na Uttar Pradesh ba la tip kum ka  Rajkiya Nirman Nigam Ltd kaba la sdang ïa ka kam naduh u Jylliew jong u snem ba la dep.
Hynrei na ka daw ka jingphriang noh u COVID -19, la hap ban pynsangeh noh ïa ka kam na ka bynta ar bnai hynrei la sdang biang pat ha u Jymmang.
Shillong:Ka Khasi Students’ Union War Jaintia Circle, hynnin ka sngi hapoh ka jingialam u President Samla Laitphar Syngkrem, General Secretary Samla Lurman B Talang bad ha ka jingiadon ryngkatlang u President District Samla Ohibait Dkhar bad Organising Secretary Samla Leningrad Tariang la leit iakynduh ia ka SDO (Civil) Amlarem Sub Division ban ia kren sani bha bad ban dawa ban weng noh, ia baroh ki bar jylla, kiba don ha la ki polling station bapher bapher hapoh ka 7th Amlarem Constituency.
Ha kane ka jingiakynduh na ka liang ka seng ka la pynsngew ha kaba iadei bad ka jingiohrung jong ki bar jylla ha ka Electoral Roll ka long kaba buh jingma shikatdei eh ia ka thain War Jaintia khamtam kito ki shnong khappud bad ka Bangladesh namar kine kiba ioh ia ki Epic, la suba jur ba ki dei ki nong Bangladesh.
Ha kane ka jingiakren la iadonlang ruh u Rangbah Shnong jong ka Muktapur kawei na ki shnong kaba dei ha khappud Bangladesh ha kaba na kane ka shnong (Polling Station) ki don ki bar jylla kiba ioh rung ha ka Electoral Roll.
Na ka liang jong une u Rangbah Shnong ha ka jingiakren ha kane ka jingiakynduh u la kular hakhmat jong ka SDO bad ki nongialam jong ka Seng ban shim ia ka Executive Committee na ka bynta ban shim rai ban weng mardor ia kine ki bar jylla kiba ioh Epic hapoh ka shnong Muktapur bad u la kubur ba kine ki jingaisyrnod ne ban ai kino kino ki kot ki sla ki ban pynshisha ia ka jinglong trai shnong ka long kaba bakla.
Ha kajuh ka por ula kyntu sha baroh ki Rangbah Shnong hapoh War Jaintia ba nangne sha khmat ki dei ban da pyrkhat sani bha ha kaba iadei bad ki bar jylla ba ym bit ban shu pynshisha ba kidei ki trai shnong namar hadien habud ka buh ia ka jingma ka khraw ia ka pateng ka ban sa wan.
Na ka liang ka SDO ka la kyntu ia ki Rangbah Shnong hapoh War Jaintia ba ia kino kino ki briew kiba wan nabar ym dei ban shu pdiang kulmar khlem kano kano ka jingpynshisha kum ka police verification bad ban pynshisha ruh na kano ka jaka ba ki wan bad kaei ka kam kaba ki trei bad badno ki wan sha kane ka jaka namar ka buh jingeh hadien habud ban shu pdiang kulmar ioh jia ba kidei ki briew kiba don dak sniew tang ban wan shimkabu lane leh ki kam sniew ha shnong ha thaw ne ha ka thain War Jaintia.
Ha kajuh ka por ka la kular ruh ha khmat ka seng ba kan khot jingialang lut ia baroh ki Rangbah Shnong jong ka thain War Jaintia kiba don kine ki bar jylla kiba iohrung ha ka Electoral Roll hapoh Shnong jong ki.
Shillong: Ka sorkar Meghalaya, ka la pynmih ia ka kyndon kaba kham kyrpang, na bynta ki myntri sorkar bad ki briew sorkar, kiba leit jingleit shabar jong ka Jylla.
Katei ka dei ka kyndon, kaba la pynmih da ka tnat ka koit ka khiah ha ka sngi hat majai.
“Katba kum katei ka kyndon, ka long kaba donkam ia ki myntri sorkar bad ia ki briew sorkar ba kin pyndep ialade ia ka  RT-PCR, shabar jong ka Jylla" ong U bah Prestone Tynsong, Deputy Chief Minister ka sorka Jylla, hynnin ka sngi.
Ka la mih ka jing shah wohnia ia U Conrad K Sangma, myntri rangbah ka Jylla, namar ba u leit sha Manipur bad wan phai noh ha ka Sngi U Blei bad ba u khlem leh quarantine satia, kumba la buh kyndon da ka sorkar jylla.
U Conrad, ula leit sha Manipur ha ryngkat bad U Himanta Biswa Sarma, myntri ka koit ka khiah ka sorkar Assam, na ka bynta ban teh lakam ia ka jing ia kynad ha ka sain hima sima ha katei ka Jylla, hynrei hynnin ka sngi, la test ia U Sangma, tangba ka test ka pyni, ba um don jingpang satia.
Haba kren ha ki kotkhubor, U bah Tynsong, ula ong ba na ki kyndon ba la don lypa, la bthah ba kito kiba leit shabar Jylla, kin dei ban shah test da ka  RT-PCR bad lada kim don jingpang, kin hap ban iaid sha la ki kam, lem bad ka jing phikir kaba biang bha, hynrei ha kaba iadei bad u Conrad Sangma, u Bah Tynsong, u ong ba um donkam satia ban shong marwei, na ka bynta 14 sngi kynthih.
La ong biang, da U bah Tynsong, ba ki heh sorkar, ki myntri sorkar, ba kynthup ia U Chief Secretary, ki hap ban leit sha ki jingialang sha Delhi bad u ong shuh shuh “Lada ngi dei ban shong marwei, na ka bynta 14 sngi kynthih, kumta ka jingtrei kam jong ka sorkar, kan shah ktah jur bha.
Kumta, na bynta kane, ka tnat ka koit ka khiah, ka la pynmih, da ka kyndon kaba kyrpang, ia ki myntri sorkar bad ia ki ophisar, na ka bynta ba ka kam kan iaid beit iaid ryntih".
Na ka liang U bah AL Hek, myntri ka koit ka khiah, u ong “Ka kyndon ia baroh lang, ka long ba kiba leit shabar ka Jylla bad kiba wan phai noh, lada jia ba ka test jongki, ka long negative, ki lah ban leit sha la ki kam, tangba katba ki dang ap ia ka test report, ki dei ban quarantine".
lada tang ka RT-PCR ka lah biang ia ki heh ki hain balei phin leh syndon iaki ba rit baria ruh kumjuh khnang ba kin ioh ban leit trei laka kam namar kan ktah jur iaka ing ka sem bad ka trei ka ktah jong ki.
Shillong:U myntri ba dei khmih ia ka tnat pynroi sor u bah Hamlet Dohling, myn hynnin ka sngi u la iathuh ba ka ‘Sub-Committee’ kan sa phah noh ia ka kaiphod halor ka Them Motor sha ka High Level Committee (HLC) ba lamkhmat da u symbud myntri rangbah ka jylla u bah Prestone Tynsong.
Kum ban shu pynkynmaw iaka Sub-Committee la lamkhmat da u myntri ka tnat pynroi sor, u bah Hamlet Dohling, ha ka jing iatreilang lang bad ka ophis treikam u Syiem ka Hima Mylliem ban wad lad lynti ban pynkynriah ia ki ba sah beain hapoh ka Them Motor.
U bah Hamlet Dohling u la iathuh ba ka Sub-Committee ka la dep ban pynbiang ia ka kaiphod halor ka Them Motor hynrei khlem lah ban phah pat shaka HLC namar ba wan noh ka jing pang ‘corona virus’ hapoh ka jylla bad ka ri India hi baroh kawei.
“Ngan sa khot jing ialang biang ia ka Sub-Committee haka taiew ban wan na ka bynta ban pynbiang bha ia ka kaiphod ha shwa ban phah shaka HLC ba lamkhmat da u symbud myntri rangbah u bah Prestone Tynsong" la bynrap u bah Hamlet Dohling.
Halor kane u Bah Hamlet Dohling, u la ong ruh ba ka HLC kan hap ban shim ia ka jing ai jingmut katkum ba la pynkhreh da ka Sub-Committee, ha shwa ba ka HLC kan phah ia ka kaiphod sha ka sorkar na ka bynta ban leh ia ka ba donkam.
Kumban shu pynkynmaw ia ka HLC la thaw hadien bala mih ka jing iakynad hapdeng ki paidbah ka jylla bad ki briew ba sah ha Them Motor ha u snem 2018 bad ki paidbah ka jylla ki la dawa ruh na ka sorkar badei ban pynkynriah noh ia ki na Them Metor.
Halor kane na ka liang ka Harijan Panchayat Committee (HPC) ka pyrshah jur ia ka jing thmu ka sorkar ban pynkynriah iaki na Them Motor.
Lah ban kdew ba katkum ka kaiphod ba la pynbiang ka HLC ki don kumba 184 ki nongtrei bad kiba ha ing jong ki, kiba dei hok (Legal) kiba sah hapoh Them Motor bad kumba 128 ngut ki dei ki nongtrei ka tnat Municipal bad kumba 56 ngut pat ki trei ha ki tnat bapher ka sorkar Meghalaya.
Shillong:U myntri ka tnat pynroi sor u bah Hamlet Dohling, myn hynnin ka sngi u la leit ban jurip iaka Building (Complex) thymmai na ka bynta ban pynlong Iew ha Polo ban lum jing khein ia ka jing pyntrei kam ia ka Complex.
Ha ka jing leit jurip u bah Hamlet Dohling la wan synran lang ruh da u CEO ka ‘Shillong Smart City’ lem bad ki briew na ka tnat Municipal bad ki ophisar ka tnat pynroi sor.
Haba kren bad ki lad pathai khubor, u bah Hamlet Dohling u la iathuh ba ia ka pisa ban tei ia ka Complex ha Polo la ioh na ka sorkar kmie kumba 21 klur tyngka bad shen yn plie noh ia ka, khnang ba ki paidbah kin lah ban pyndonkam.
“Ka complex ka la jan dep artad lait noh sa tang ka jaka rung bad ia ka surok bad ia ka jaka pynieng kali ha kaba ka jing pyntrei ka dang iaid shakhmat" la bynrap u bah Hamlet Dohling.
U bah Hamlet Dohling, u iathuh ruh ba ki don haduh 297 tylli ki dukan bad ia ki dukan kan don ka Ground floor bad hapoh 1 mala yn pyndonkam na ka bynta ban die ia ki mar jhieh kata kum ka Doh, Dohkha, dukan die sha, ki jhur bad kiwei kiwei de bad iaki dukan ba don shaneng ka 1 mala, yn pyndonkam naka bynta ban die kum ki jain, ki juti, ki kot bad kiwei kiwei de.
Haba dei bad ki briew ki ban ioh shong die dukan, na ka liang u myntri ka tnat pynroi sor u bah Hamlet Dohling u la ong ba la aiti sha tnat Municipal ban eksamin ia kiba dei hok ban ioh shong dukan hapoh ka Complex thymmai ha Polo.
“Nga la aiti sha ka Municipal ban eksamin ia ki kot ki sla jong ki briew ba shong dukan shabar ka Complex na ka bynta ban ai jaka ia ki hapoh ka Complex khnang ban ioh pynpra noh ia ki dukan ba don sha bar na ka bynta ban pyn itynnad ia ka Iew ha Polo" la bynrap biang u bah Hamlet Dohling.
U bah Hamlet Dohling u la iathuh ruh ba ia ki dukan ba don ha khmat ka Complex thymmai yn iakren sngewthuh shwa bad ki trai khyndew na ka bynta ban pynpra noh ia ki khnang ban ai jaka ia ki ban shong dukan ha shwa ban pyn itynnad ia ka Iew Polo baroh kawei.
Nalor kane u bah Hamlet Dohling u la iathuh ruh ba ia ki jaboh ba mih napoh ka Complex, yn pynkhuid shwa hapoh ka STC bad ha shwa ban pyntuid sha Wah Umkhrah kum shi bynta ban teh lakam ia ka jing jaboh ka Wah Umkhrah.
Jowai:Myn hynnin ka sngi ba-ar, u Executive Member ka JHADC uba dei peit ia ka tnad Khaii Pateng bad Khajna hapoh JHADC, u ma Winning Sungoh u la lum jingialang ia ki Rangbah Shnong ka nongbah Jowai halor ka kam Khaii pateng ki bar jylla khamtam kito kiba wan khaii be-ain khlem Trading Laisen lane kiba leh Be-nami bad kumjuh ruh halor kito ki nongbylla kiba la wan bylla khlem da iaid lyngba ka District Council.
Haba kren sha ki lad pathai khubor hadien ka jingialang bad ki Rangbah Shnong, u ma Sungoh u la ong, “Ka JHADC ka don mynta hapdeng ka jingeh kaba khraw namar ka jinghiran pisa kaba shyrkhei.
Ym lah shuh wat tang ban siew tulop ia ki nongtrei jong ka".
“Nga lum ia kane ka jingialang mynta ka sngi bad ki rangbah shnong na ka bynta ban iakren halor ka kam khaii be-ain ki bar jylla hapoh ka District.
Nga kwah ban khot lut ia baroh ki rangbah shnong, hynrei kumba phi la iatip lang ba kum kane ka por jong u Khniang Jingpang, ngi hap ban burom bad ban bud ryntih ia ka jingbthah ka tnad ka koit ka khiah lyngba ka sorkar India bad Sorkar jylla, namarkata ngi la rai ban khot tang ia kito ki Rangbah Shnong kiba hap hapoh ki Commercial Area (ki jaka kiba hap hapoh u pud ka Khaii Pateng)", la ong u ma Sungoh.
Ha katei ka jingialang, la shim ia ki lai tylli ki rai kiba kynthup ia ki Nongkhaii bar jylla be-ain, ki nongbylla be-ain bad ia kito ki paradoh parasnam ki ba ai jingiada ia ki bar jylla da kaba pynshah kyrteng ia lade lane kaba la ju iakren shaphang kata ka Benami.
Na ka liang jong u ma Sungoh u la ong ba ngi la rai ban shim khia halor kane da ka jingiatreilang ki Rangbah Shnong.
“Nga da kyrpad jur ia ki rangbah shnong ba kin ai ia ka jingiatreilang halor kane, khnang ba ka ri bad ka jaitbynriew jong ngi kan im bad ban gin lah ruh ban iada ia ka hok ka kynti, ka riti ka dustur bad ia ka khyndew ka shyiap katkum ba la aibor hangi lyngba ka Sixth Scheduled hapoh ka Riti Synshar (Constitution) ka Ri", la ong u ma Sungoh.
U da kyrpad jur ia ki Rangbah Shnong ban ai ka jingiatreilang halor kine ki jingeh khnang ban iada ia ka jaitbynriew rit paid jong ngi da kaba kin leh ia ka khanasmari ha la ki shnong ki thaw, ki dong bad ki kyntoit halor ka kam khaii ki paralok na bar ka jylla.
Na ka liang ka Synjuk ki Rangbah Shnong ki la pynpaw ia ka jingkmen halor kane ka jinglum jingialang utei u EM ka JHADC ban iakren halor kane.
Haba iakren bad u ma LD Lakiang, Secretary ka Synjuk ki Dorbar Shnong RI Jaintia, u la ong, “Ngi dap da ka jingkmen bad ka bor District Council ka la ithuh ia ngi namar ka don mynta hapdeng ka kut lad, Kane ka jingiakren ka la dei ban don naduh mynshwa, hynrei ngi pat ju ioh ia ki nongialam kiba sngewthuh ia ka jingeh jong ki paradoh parasnam ha kito ki por".
U la ong ruh ba ki Rangbah shnong kin ai ka jingiatreilang bad ka JHADC na ka bynta ka bha ka miat ka Jaitbynriew ritpaid jong ka ri lum Jaintia bad ka jylla hi baroh kawei.
Shillong:U myntri ka tnat ka koit ka khiah ka jylla u Bah A.L Hek, mynta ka sngi, u la ong ba u long ba kloi ban long ksiang, na ka bynta ban ialam iaka seng kieng atiar ka Hynniewtrep National Liberation Council (HNLC) ban iakren iasuk bad ka sorkar Meghalaya bad ka sorkar India.
U Bah A.L Hek u la ong ba ka jylla Meghalaya ka donkam ia ka jing iasuk bad ka jing shngain bad namar kane u long ba u kloi ban lamkhmat ia kino kino ki seng ban wan shaka miej iakren iasuk bad ka sorkar.
Kumban shu pynkynmaw, dang shen u president ka Meghalaya Bharatiya Janata Party (BJP) u bah Ernest Mawrie u la ong ba ka Meghalaya BJP, ka kloi ban pdiang ia ka HNLC, na ka bynta ban iakren iasuk noh bad ka sorkar Meghalaya bad sorkar India.
“Na ka bynta ban wanrah iaka jing suk bad jing shngain hapoh ka jylla nga long kaba kloi ban khot iakren iaka HNLC bad u myntri kam poh ing ka sorkar India u Amit Shah ban iakren iasuk noh" la bynrap u bah A.L Hek.
Haba jubab halor ka jing kylli hato ka sorkar ka lah ne em ban pdiang iaka jing dawa ka HNLC, na ka liang u Bah A.L Hek u la ong ba ka mat ba nyngkong eh ia ka HNLC bad ka sorkar ka dei ban poi ha ka miej ban iakren iasuk bad nangta ka sorkar India kan sa bishar bniah ia ki mat dawa ka HNLC.New Delhi: Ka khlam coronavirus, ka la nang kiew stet ha India, ha kaba ki don 15,968 ngut kiba dang shu ioh pang ha ki 24 kynta ba ladep bad baroh kiba ioh pang mynta, ki la poi sha ka 4,56,183 ngut.
Kiba iap ha ki 24 kynta ba ladep, ki long 465 ngut.
Ha satlak pyrthei, ki don 4.76 lak ngut kiba iap bad kiba ia bit na katei ka jingpang, ki la poi sha ka 92lak ngut.
U Tamonash Ghosh, TMC MLA  na Falta, West Bengal; ula khlad noh mynta ka step, hadien ka jing shah sumar na ka pang khlam Covid 19, naduh u bnai Jymmang 2020.
Ka khlam Covid 19, ka la poi sha ka 66 hajar ngut ha Delhi, hadien ba ki la don kiba ioh sa 3,947 ngut na katei ka jingpang bad baroh kiba iap, ki la poi sha ka 2,301 ngut.
Ha Brazil, ki don  39,436 ngut kiba dang shu ioh pang thymmai ha ki 24 kynta ba ladep bad sa  1,374 ngut kiba iap.
Ki don mynta 1.1 million kiba iohpang ha katei ka Ri bad kiba iap, ki long 52,645 ngut.
U nongbishar jong ka Brazil, ula pynmih ia ka hukum, ba U President jong katei ka Ri, U  Jair Bolsonaro, u dei ban da tap mask, haba u leit sha ki jaka paidbah bad katei ka hukum, ka long, namar ba utei U President, um ju tap mask haba u leit sha ki jingialang bapher.
U Renato Borelli, uba dei u nong bishar, ula rai ruh ban dain kuna ia U President, da  2,000 reais ($387) ha ka shisngi, lada jia ba un dang iai pykhein ia katei ka hukum.
Shillong: Ka Jaintia Student Union ka la thoh da ka shithi sha ka sorkar Jylla, ban kyrpad ban ym leh klet ia ki 3 tylli ki longing kiba la duh ei ia la ka jingim na ka jingbam ia u tit khlaw ha ka shnong Lamin,West Jaintia Hills District ha ka 19 tarik u iaiong 2020.
U samla Treibor lang R Suchen, President ka JSU u la ong  ba ka sorkar ka dei ban pyn ioh ia ka jingiarap pisa (Ex Gratia) sha kiba ha ing jong kine ki lanot ki ba la ngat ha kane ka apot.
U la ong ruh ba sha kiwei jylla lada jia kum kine ki jingjia ba sngewsih ba bakla ban bam ia ki jingbam ba don bih ka sorkar ka ju ai da ka jingiarap pisa (Ex Gratia) sha kiba ha iing.
U samla Treiborlang u la ong, ba ka la don kum kane ka jingjia kaba ia syriem ha East Godavari District ha Andhra Pradesh ha u snem 2017 ha kaba 16 ngut ki lah khlad noh namar ba ki ioh bam bakla ia ki jingbam ba long bih bad ka sorkar jong ka jylla Andhra Pradesh ka la ai da jingiarap haduh 5 lak tyngka sha kiba ha ing ki lanot kiba la khlad noh.
Na ka liang u samla Treiborlang R Suchen, u la iathuh ba u lah ioh ban iakren bad u Rangbah shnong ka shnong Lamin u bah Golden Gashnga, halor ka jingjia ba lah dep hapoh shnong Lamin.
Na ka liang u Rangbah Shnong Lamin u la iathuh ba haduh mynta ka sorkar kam shym lah iarap eiei ia ka ing ka sem jong kito ki hynriew ngut kiba lah khlad noh bad sa 11 ngut kiba la ioh pang bad kiba la ioh jing sumar ha hospital bad haduh 5 ngut kiba lah khlad ki dei na ka juh ka ing bad ki dei ki shipara trai bad uwei na ki, u dei u para ar kmie trai jong ki bad kine baroh ki dei ruh ki khunswet.
Ka la mih bha ka jing iakren, ia ka jingleit U Conrad Sangma, myntri rangbah ka Jylla lem bad U Himanta Biswa Sarma, myntri ka sorkar Assam, haba ki la leit mar mar sha Manipur, ha ki khyndiat sngi ba ladep, na ka bynta ban trei bor bah ban pynneh ia ka sorkar BJP ha Manipur.
Ngim tip, la ka jingleit ka long kaba jop ne em, hynrei ka phang, ka pyni ba ha ka bor jong ka politiks, ka kyndon jong ka jingkhang ban ia iaid na kawei ka Jylla sha kawei pat, kam trei kam eiei ruh em bad kata ruh, hapdeng ki jylla, kiba ka jur bha ka khlam corona, kum ha Assam, Manipur.
Ka dei ruh pleng, ba tang ha ka bor jong ka politiks, kaba pyn ia kynduh khah khah, hapdeng u myntri rangbah jong ka Meghalaya bad U Himanta Biswa Sarma bad kam dei pat halor ki ishu kiba ktah halor ka jingiadei jong ka Assam bad ka Meghalaya, khamtam halor u pud u sam, uba dei kawei na ki mat, kaba ka seng NPP, ka la hylla tyngeh ha ka elekshon ba ladep, ba kan pynbeit shi syndon, ka tang shu wan ha ka sorkar ha u snem 2018.
Lada ngi ia kren ia ka khlam corona, ngin ia donbok, ba kitei ki arngut ki snar jong ka dong shatei lam mihngi, kin ioh ia ka met kaba koit ba khiah; hynrei ha kajuh ka por, ki dei ruh ban sngewthuh, ba kane ka jingpang, kam ju aili satia iano iano ruh bad ha kane ka kynti, ngi iohi, ba kiba bun ki heh ki hain ki la poi hospital, ba ki shah khyrwait ha ka khlam corona bad kam dei tang katta, hynrei ka long ruh ka phang kaba kongsan ban iakren, ba lada ia kiba wan na shabar jylla, phi pyn ia khlad na kiba ieid ba thoin jongki, lada dei shi kmie shi khun, shi tnga lane shi iing shi sem, haduh 28 sngi, kumta katei kajuh ka ain, ka dei ban trei kam ia baroh ki nongshong shnong, khlem da niew myntri rangbah ne riew paidbah.
Haba shu peit na ka jing shun thlong mluh jong kitei ki arngut ki rangbah ha neng, ia ka seng Congress bad sa ka jing kohnguh snem jongki ia ki heh BJP ha Delhi, la imat, kumba  ka don ka lad ba  kin ia kren noh tang shisien, halor ka jing iadei ia u pud u sam jong ka Assam bad ka Jylla bad lyngba ka mon jong u heh duh jongki na Delhi, U Amit Shah; khlem pep kan long ka jingjop ia ki kha synrap ka NPP, BJP bad kan wan rah ruh ia ka jing shongsuk jong u paidlang ki ar Jylla, uba don tang ha ka jing shong syier mynta la 48 snem tam.
Ula khie biang u jumai ha Mizoram mynta ka step, uba khlain bor kumba 4.1 ha ka Richter Scale bad u don ia ka thymmei jongu, ha ka jingjngai kaba 31 Kilometre shathie sepngi jong ka  Champhai, Mizoram, ong ka khubor jong ka  National Center for Seismology.
Kham mynshwa ha ka sngi hat majai ula khie u jumai uba lai, ha ka jingkhlain kaba 3.7 magnitude, ha kaba katei ka Jylla, ka la mad ia ka jingkhie jumai kaba lai sngi kynthih.
Ka Mizoram, ka la mad ia ka jingkhie jumai ha ka Sngi U Blei bad ha ka Lah sngi U Blei ruh kumjuh, ha kaba ki la don shibun ki iing ki sem, ki jingtei ki la shah pynjot na ka bor jong u jumai.
U jumai uba 5.1 magnitude, ua khie ha ka por 4.16 baje janmiet jong ka Sngi U Blei bad nangta sa uba 5.3 magnitude ha Champhai district, ha ka por 4.10 baje mynstep ha ka Lah sngi U Blei, tangba kam don kano kano ka jing duh jing julor ia ki mynsiem briew.
Shibun ki iing bad ar tylli ki iingmane, ki la julor ha  Zokhawthar, kiba don hajan Champhai ha katei ka jingkhie jumai.
Ka la don ruh ka jingtwa bad or pait ki bynta jong ki surok ha katei ka thain.
Kawei pat ka khubor, ka iathuh ba u jumai uba khlain haduh 7.4 magnitude, ula khie mynta ka step ha Mexico, ha kaba hynriew ngut ki briew ki la iap, na katei ka jingkhie jumai.
Katei ka jingkhie jumai, ka dei shathie jong ka nongbah Oaxaca bad kaba jngai kumba 430 kilometre shathie jong ka Mexico.
Ki la don da ki spah tylli ki iing, kiba la or pait bad julor na katei ka jingkhie jumai, ong ka khubor.
Shillong: U myntri ka tnad ka koit ka khiah, u bah Alexander L Hek haba ia kren bad ki lad pathai khubor u la iathuh ba ka sorkar mynta ka sngi ka la shim ia ka rai ban ym pat shah ia ki briew ki ban die madan.
U bah Hek u la ong ba halor ka jingeh jong ki briew ki ba kamai jakpoh ki ba shong die jingdie ha madan, la aiti ha u Chief Secretary ban ia kren bad ka tnad urban affair ban wad ia ki lad ki lynti halor ka jingeh kaba ki nongdie madan ki ia kynduh na ka daw ka khlam Covid-19.
u bah Hek u la pyntip ruh ba ka sorkar haduh mynta kam pat long kaba shngain ban plie ia ki jaka pule kumta na ka liang ka sorkar ka la rai ba ki skul baroh kin dang khang shuwa.
Shillong: Mynta ka sngi ka Lympung Ki Hynriew Shnong, ki la leit ban iakynduh ia u Chief Secretary (CS) ka jylla u M.S Rao ban dawa, ban weng noh ia kiba shong die madan ha ki thain G.S Road, Motphran bad kiwei ki jaka ban poi sha Motphran.
Ka Lympung Ki Hynriew Shnong kaba hap hapoh ki shnong ba kynthup iaka Wabthapbru, Mawkhar, Umsohsun bad Mission Compound ha ka jing ia kynduh bad u CS ka jylla, ki la pynpaw ba ka jing shong die madan ki briew ha ki jaka ba hap kum ha G.S Road bad Motphran ka la wanrah ia ka jing khapnhiah kali bad ka jing aksiden kali bad kumjuh ruh ka la pynkhap ngiah iaki lynti iaid kjat (footpath), namar ka jing bun ki nongdie madan.
Ki dkhot ka Lympung Ki Hynriew Shnong ki la pynpaw ruh ba nalor ba ki nongdie madan ki la knieh lut ia ki jaka iaid kjat, don ruh na ki, kiba die marbam kum ki dukan (Fast Food) bad kane ka wanrah ka jing ma ia ki paidbah ba bam na kine ki dukan khamtam kum ha kane ka por ba dang don ka jing pang ‘corona virus’.
Halor kane, na ka liang ka Lympung Ki Hynriew Shnong ki la dawa na u CS ka jylla ba dei ban weng noh mardor iaki ba shong die madan ha ki jaka ba hap hapoh G.S Road, Motphran bad kiwei de shaduh Iewduh na ka bynta ka jing shngain ia ki nong leit nong wan.
Ka poetry ‘Ki sngi ba la leit noh’ka dei ka poetry ba u myllung Soso Tham u la kynmaw tympang ne kynmaw kyrpang biang ia ka jingkmen, ki jingsngewbha ha ka por ba u dang long khynnah bad long samla ha shnong Sohra.
Dei ha shnong Sohra ba la kha bad la pynheh pynsan ia u myllung Soso Tham.
Ha kito ki por, ka Sohra ka dang kup dang phong da ka mariang ba itynnad ha ki sawdong sawkun jongka.
Ym tang ka mariang,hynrei ki briew ruh ki dang long kiba hok,kiba beit bad kiba skhem nongrim bha.
U myllung kat sha leit kat sha phai,ka shnong Sohra ka dap tang da ka jingitynnad bad jingiphuh iphieng bad ka shnong ka thaw ruh ka dang beit dang ryntih khlem pat don ki nongwei nongar ki ban pynwit pynthud ia ka jinglong bakhuid bad ba kyntang jong ka mariang sha ki thain Sohra.
Dei na kata ka daw ba,u myllung u la kynmaw biang ia kiei kiei ki jingitynnad,jingsngew bha ha ka por ba u dang long tang kum u khynnah ha Sohra bad haba u kynmaw biang ia kinebkiei kiei baroh,u kwah bad angnud ba kito ki por ba kordor kin wan phai biang sa shisien ha ka jingim rangbah jongu.
Namar ba u Soso Tham u la hikai ha Goverment Boys’High School,Shillong,kumta u la shong la sah beit ha Shillong bun bun snem.
Um ju kham poi shuh sha Sohra,ka shnong trai kaba la kha bad pynheh pyn rangbah ia u.
Ha kawei ka por,katba u dang kynmaw ia ki por kiba la dep,u la kynmaw biang ia kito ki por bad ki jingjia kiba pynsah jingkynmaw ia u myn ba u dang don ha Sohra kum u khynnah.
Ha ka dkhot kaba nyngkong(dk.1)’ Ngan leit….
ka ri ka akor,’ u myllung u la pynpaw bad ringdur ba u kwah biang ban leit sha shnong Sohra sa shisien.
Ka ktien’ri Sohra’ ka mut ia ka thain bad ka shnong ba kham heh(eg.
Ri Bhoi,ri War,ri Lyngngam,etc) namar ka jingitynnad bad jingphuh jong ka mariang kyrhai.
Kat sha ba phai ne kat sha ba leit, la sha lum ne sha wah,ki don beit kyrhai ki jait syntiew bapher bapher baroh shi saw aiom.
Napdeng bun jait ki jait syntiew u myllung u jer kyrteng tang ar tylli ki jait syntiew kiba kham kynrei sha ki jaka lum jong ka Sohra bad kita ki long, u tiew sohkhah bad u tiew pawang lum.
Ki don ruh kyrhai ki jait sim kiba don sha ki sawdong sawkun ka shnong Sohra kiba ju pah bad rwai sngewtynnat ha ki jait sur bapher bapher.
Napdeng ki jait sim kiba kynrei sha ki thain Sohra pat,u myllung u la jer kyrteng tang ar jait,bad kita ki dei ka sim pieng bad u kaitor(u jait sim uba rit hynrei uba nang bad bha ryngdang eh ban pah).
Ka jingpah bad rwai jong ki jait sim bapher bapher ka pynsngew bang bad pynsngew myllung ia ka ri Sohra.
Ka Sohra ka dei ruh ka thymmei jong ka thoh ka pule ha ri Khasi-Jaintia namar dei ha kane ka shnong ba u Thomas Jones u la shem ia ki dak thoh dak pule khasi(khasi alphabet)A,D,K,ter ter ha ka ktien Sohra bad ba ka ktien Sohra namarkata, ka la kylla long kum ka ktien thoh ktien pule ba ia sngewthuh lang solonsar ha kylleng sawdong ka ri Khasi-Jaintia.
Ym tang katta,ka Sohra ka dei ruh ka thymmei jong ka akor ka burom ki khasi naduh ki por mynshwa.
Ki ju ong ia ka ri Khasi-Jaintia kum ka ri jong ka akor ka burom,ka ri tip kur tip kha bad ka ri tip briew tip Blei.
Ha kito ki por,ki nong Sohra kidei kiba bat bha ia ka ktien hok,kim ju tieng ne riej namar dei ka Hok bad ka akor kaba tam ha kane ka pyrthei.
Ym tang katta,hynrei dei ruh na ka thain Sohra ba mih nyngkong eh bun ki riew stad bad ki riewkhraw,ki riew pawnam,ki riew shemphang kiba long ki khlur ba lam lynti ia ka ri Khasi-Jaintia ha ki liang baroh.
Naduh u bah Joy,(Rev.JJM Nichols’Roy),u Jeebon Roy Mairom,u Rabon sing,U Soso Tham,Prof GG Swell Rajee bad bun kiwei pat ki khlur ka ri jongngi ki dei na ka thain Sohra.
Ki dei ki riew shlur,ki riew shynrang bad ki nongprat lynti kiba la lah ban pynpaw pyrthei ia ka thoh ka pule bad ka jingnang ka jingstad ha ka ri jongngi ha kito ki por ba ka thoh ka pule bad ka jingnang ka jingstad kam pat roi satia kumba ka long mynta.
Dei na kata ka daw ba,u myllung Soso Tham u ai nam ia ka thain Sohra kum ‘ka ri jong ka jingshynrang ka ri jong ka akor.
Dkhot 2 sngewbhaDa ki um bah ba kyrhuh,ka lyer ba hin hin;Bad ka dohnud ba iai lung ka kynud ha khlaw,Sngewbha Batai bha ia kine ki laiñ seh.
Sngiew bah P au saka dkhot ba ar.
Shillong: U Director jong ka tnad ka koit ka khiah u Dr A War mynta ka sngi, u la iathuh ba la dep test, ia u Myntri rangbah ka Jylla u Conrad K Sangma hadien ka jingwan phai jong u na ka jylla Manipur, ha kaba la lap ba um don jingpang lane ba  ka long negative.
U myntri rangbah ka jylla ha ka sngi saitjain ba la dep u la leit sha ka jylla Manipur ban kynduh ia ki 4 ngut ki MLA ka NPP ban iakren halor ka jingweng noh jong ki ia ka jingkynshan ia ka sorkar ba la ialam da ka BJP ha Manipur.
Kat kum ki kyndon jong ka tnad ka koit ka khiah ia kino kino ki briew, kiba wan na shabar ka jylla ki hap ban leh ia ka Covid test bad ia u myntri rang bah ha ka sngi nyngkong la leh ia ka test bad ka test ka ba la ioh mynta ka sngi ka long negative.
Guwahati: Ka sor bah Guwahati, ka la sdang biang, da ka jing pynlong pakhang shnong bad katei kan trei kam na ka bynta 14 sngi kynthih, kaba sdang naduh mynta ka miet jong ka sngi hat majai.
U Deputy Commissioner, ka Kamrup (Metro), U Biswajit Pegu, u iathuh ba katei ka pakhang shnong, kan trei kam ha ki 11 tylli ki ward jong ka sor bah Guwahati, kaba sdang naduh mynta ka por 9baje mynmiet.
La pynlong ia katei ka pakhang shnong, namar ba ka don ka jing sdang iabit jur jong katei ka jingpang covid 19 ha ka sor bah Guwahati.
Ki jaka, kiba hap ha ka pakhang shnong, ki long ki ward  2,3,4,5,6,7,8,9,10, 15 bad 16 bad kitei kin hap ha ka pakhang shnong.
Ha ka nongbah Guwahati, ki don 144 ngut kiba ioh pang covid 19, khlem da wan na kano kano ka jaka.
La iathuh mynta ka sngi, ba ki don 150 ngut kiba  ioh ia katei ka jingpang, kaba sdang naduh ka 15tarik Jylliew 2020 bad na kitei ki don 37 ngut kiba wan na shabar.
U  Dr Th Radheshyam, myntri ka tnat pule puthi ka sorkar Manipur, ula pynbna ba ki skul, kim bit ban shim bai skul, na ka bynta U Iaiong haduh U Naitung 2020.
Lada jia ba la shim bai skul, kumta dei ban ia pynbeit noh bad kiwei pat ki bnai kiba dang sah.
U ong shuh ba ki bai rung skul bad kiwei de ki jingsiew, dei ban lum tang haduh U Lber 2020, tangba ym dei ban pynheh dor.
Haba kren sha ki kotkhubor, u  Radheshyam, ula kren shai ba ka la mih bha ka jingiakren ha kine ki sngi, halor ka jingsiew bai skul ki khynnah skul, ka tulop jong ki nonghikai bad ki nongtrei ha ki skul, kumjuh ha ki skul jong kito kiba pyniaid da ki riew shimet bad halor katei ka phang, ula ong ba ki skul praibed lane ki skul, ba ai jingiarap da ka sorkar, ki dei ban siew ia ka tulop jong ki nongtrei jongki, ia U Iaiong haduh U Naitung 2020.
Shillong: Ka Meghalaya State Olympic Association (MSOA) ka rakhe ia ka sngi 23 tarik June kum ka Olympic Day bad ka ai khublei ia baroh ki State Sports Associations, ki Athletes, ki Coaches, ki nongpyniaid Sports (Administrators) bad baroh kiba smat ha ki kam kilan met (Sports enthusiasts) bad kitbok ia kane ka sngi kaba mangi baroh ki leh kmen kum ka Olympic Day.
Ka kyrwoh na katei ka seng, ka ong “Ha kum kine ki por kiba ym lah shuh ban mutdur hapdeng ka Lockdown to ngin ia snoh kti lang baroh ban ia khun da ka jingshlur pyrshah ia kane ka khlam da kaba shimbynta ha ki kam sports ki kam kilan met".
La ong shuh shuh ba ka Meghalaya State Olympic Association ka kyntu jur ia baroh ban ia snoh kti lang bad ka pyrthei baroh kawei lyngba ka Digital Olympic Movement ha kaba rakhe ia ka Olympic Day lyngba ki social media #StayStrong,# StayActive baf #Stay Healthy.
Ia snoh kti lang lyngba ka fB “ Meghalaya State Olympic Association “@MeghOlympics.
Hynnin ka sngi, ki don 267 ngut kiba ioh pang Covid 19 ha Assam bad baroh kiba ioh ia katei ka jingpang ha Assam, ki long 5,853, ong U Himanta Biswa Sarma, myntri ka koit ka khiah ka sorkar Assam.
Mynta ki don sa katto katne ngut ki briew, ki bym leit jingleit, kiba la ioh ia katei ka jingpang coronavirus, ong ka khubor.
Haduh mynta ka Assam, ka don ia  2, 276 ngut kiba dang shah sumar bad sa 3,565 ngut kiba la jem bad ki don sa 11ngut kiba la iap.
Ha Manipur, ki don sa 5 ngut kiba dang shu ioh ia katei ka jingpang iabit bad kitei ki dei ki bym shym leit jingleit satia ha ki sngi ba ladep bad kitei ki kynthup ia arngut ki doktor, kawei ka nos ha ka hospital ha Bishnupur bad sa arngut kiwei pat ki nos ha  quarantine centre ha Churachandpur district.
Ha ki 24 kynta ba ladep, ki don  57ngut kiba ioh pang Manipur bad kitei ki kynthup ia 41 ngut ki shynrang, 16 ngut ki kynthei bad kitei ki dei kiba don ha ka jingshah sumar ha  ka Virus Research & Diagnosis Laboratory (VRDL) jong ka Regional Institute of Medical Sciences (RIMS -18) and Jawaharlal Institute of Medical Sciences (JNIMS -39).
Ha Nagaland, ki don sa 50 ngut kiba dang shu ioh ia ka khlam covid 19 bad kitei ki kynthup ia 24 ngut na ka Quarantine Centre, kaba don ha Dimapur, 14 ngut na Kohima bad sa 12 ngut na Peren quarantine centre, ong  U S Pangnyu Phom, myntri ka koit ka khiah mynta ka step, ha ka twitter jongu.
Ka khlam coronavirus, ka la nang kiew stet ha India, ha kaba ha ki 24 kynta ba ladep, ki la don sa  14,933 ngut kiba ioh ia katei ka jingpang, ong ka kyrwoh jong ka tnat ka koit ka khiah mynta ka step.
Haduh mynta, kiba ioh pang, ki la poi sha ka  4,40,215,  nangta kiba iap, ki long 14,011ngut.
Ha kawei pat ka khubor, la iathuh ba ka tnga jong U K Sudharkar, u myntri ka tnat Medical Education, ka la kem pang coronavirus lem bad ka khun kynthei jongki bad katei ka dei hadien shi sngi, ba u kpa jong U Sudharkar ula ioh ia katei ka jingpang.
“Ka test result,  ngi la ioh bad kaba sngewsih, ka long ba ka tnga jongnga bad ka khun kynthei jongnga, ki la ioh ia ka jingpang ia bit bad mynta ki don ha ka jingshah sumar" ong u myntri.
La iathuh ba ki khun shynrang jongu arngut, kim don ia katei ka jingpang khlam.
Hynnin ka sngi, u kpa jong U Sudhakar, ula ioh ia katei ka jingpang bad u don ha ka jingshah sumar ha hospital.
U President ka America, U Donald Trump, ula ong biang ba kane ka jingpang khlam coronavirus, ka dei kaba ka China, kan hap ban kit khlieh, ha kaba ka la pyniap ia 4.56 lak ngut ki briew ha kylleng ka pyrthei bad sa 1.22lak ngut ha America.
U Trump, ha ka jing ialap elekshon jongu, ha Tulsa ha ka taiew ba ladep, ula kren paidbah bad pyndonkam ia ka ktien, kaba u ong Kung Flu, namar ba u kynnoh ba ka dei kaba wan na China.
Ka jingpynbhabriew ka ka durkhmat, ki kti bad ki kjat ki dei kiei kiei kiba manla ki kynthei ki sngewtynnad ban leh hynrei ban sumar bad pynitynnad ia ki tyrsim ka dei kawei naki kam kiba ki kham sngewtynnad eh ban leh ban pynbhabriew bad pynitynnad ialade.
Ho’oid ka jingnang ban airong bad pynwandur iaki tyrsim ka pyni iaka jinglehkhuid bad ka main ba kyrpang haki kynthei hynrei hato phi tip ki khemikals kiba don haki ha manla ki rongtyrsim (nail paint)ki don jingma kiba lah ban pynkyndit iaphi shi katdei eh bad kiba lah ban ktah iaka jingkoit jingkhiah jongphi.
Khambun hi ki tiar ba ju pyndonkam naka bynta ki tyrsim ki don iaki khemikal ne ki kynja dawai balong bih kiba lah ban ialam sha ka jingiohpang ba har rukom lada pyndonkam palat iaki.
Ka jingma jongka jingkoit jingkhiah naduh ki jingshitom ha ki bynta ba shapoh jongka met haduh ki jingpang bampong (Cancer) ka dei na ka daw jong ki katto katne ki kynja khemikals kum ki Toluene, Formaldehyde bad ki Dibutyl Phthalate.
Hangne ki jingthoh ki kdewshai shaphang ka jingktah jongka jingkoit jingkhiah naka jingpyndonkam palat iaki rongtyrsim kiba don khemikals kum ki:.
Shillong:U Bah Sainkupar Nongtraw, General Secretary ka seng kieng atiar ka Hynniewtrep National Liberation Council (HNLC), mynta ka sngi lyngba ka kyrwoh, u la kynnoh ba ka sorkar synroplang lang ka ba lamkhmat da ka NPP, ka shu leh politiks ia ka jing iakren iasuk bad ka seng.
U Sainkupar Nongtraw u la ong ruh ba ha ki por ba la dep bun ki seng sain pyrthei, ki la pynpaw ba kwah khot iakren iasuk ia ka HNLC, na ka bynta ban wanrah jing iasuk hapoh ka jylla hynrei baroh ki dei tang ki kam politiks.
Kumban shu pynkynmaw dang shen u president ka Meghalaya Bharatiya Janata Party (BJP) u bah Ernest Mawrie u la kam ba ka Meghalaya BJP ka kloi ban khot iakren iasuk iaka HNLC naka bynta ban wanrah biang iaka jing suk hapoh Meghalaya.
U General Secretary ka HNLC u Sainkupar Nongtraw u la pynpaw ba ka seng ka kloi ban wan iakren iasuk bad ka sorkar lada ka jing tyrwa ka Meghalaya BJP kadei kaba don nongrim.
Nalor kane u Sainkupar Nongtraw, u la kam ruh ba don ki Minister na ka sorkar synroplang ka jylla ka MDA kiba arsap, ha ka jing iadei bad ka jing kwah ka HNLC ban wan iakren iasuk bad ka sorkar.
U Bah Sainkupar Nongtraw u la iathuh ruh ba u la iakren bad uwei na ki minister ka sorkar MDA, hynrei kam don jing shai halor ka jing tyrwa iakren iasuk ka HNLC bad ka sorkar.
Nongpoh: Ha ka miet sngi U Blei, ha ka por 11 ne 12 baje ei ei mynmiet, ki runar ki bym lah ban tip ba ki dei kiei, ki la leit ban pynpra ia ka iing jong ka kmie ka samla, kaba shah leh beijot ha uwei u rangbah uba la tip kum u Lurstarwell Rani bad uba la shah kem noh ha ki Pulit.
Katei ka jingjia, ka la jia ha kawei na ki shnong kiba hap hapoh ka Jirang C&RD Block bad katkum ka jingtip kaba la ioh ban lum, la ong ba katei ka jingjia ka la jia ha ka por ba ym don mano mano hapoh katei ka iing, namar ka kmie lem bad katei ka lanot kaba don arngut ki khun kynthei, ki la leit ban thiah sha iing ka Kmie.
Tang mar ia tip halor katei ka jingjia, ki Pulit ka Patharkhmah Police Outpost, ki la leit mar mar sha katei ka jaka, na ka bynta ban pynlong ia ka jingtohkit bad ban lap ia kiba donkti, ha kaba leh ia katei ka kam Dusmon ban pynjulor ia katei ka iing.
Haba pyrshang wad jingtip halor ka jingjulor jong katei ka iing, la ioh jingtip ba kam pat da julor eh, namar ki runar kim pat ioh ban pynjulor bun, hynrei ka la don tang ka jingjulor ha ki bynta ka jingkhang iit jong katei ka iing.
Haba iadei bad katei ka jingjia, ki Pulit kin dang pynlong ia ka jingtohkit kaba bad kiba la kyrmen skhem ba shen kin sa ioh kem ia kiba la donkti ha katei ka kam runar.
Lah ruh ban kdew hangne, ba katei ka lanot kaba la ong ba ka dei kaba don jingduna ha ki dkhot met, la kynnoh ba ka la shah leh beijot ha u Lurstarwell Rani, haduh ba kan da armet bad haba iadei bad katei ka jingjia, ki pulit ki la kem noh ia u Lurstarwell Rani bad uba mynta u dang don ha Patok.
Shillong:U Lamphang ka ïingdorbar thawaiñ ka jylla, u bah Metbah Lyngdoh myn hynnin sngi, u la leit sha ka shnong Nongsawlia kaba don ha Sohra kum ka dak ban leit leh burom ïa ka sngi kyrpang jong u Reverend Thomas Jones kaba don ha Sohra.
Kum ban shu pyntip, u Reverend Thomas u la wan ïuhkjat ha Sohra ha u snem 1841.
Ha kane ka jingleit leh donburom bad ban kynmaw ïa ki synñiang kaba u la leh khamtam eh ban pynïoh ïa ki dak Khasi bad ban shakri ruh ïa ka imlang sahlang ha kiba bun ki liang, u bah Metbah u la leit ban buh syntiew ha u mot dur jong u Thomas Jones kaba don ha phyllaw jong ka ophis treikam jong ka Thomas Jones School of Mission.
Ha kane ka sngi la ïa don ryngkat ruh u CEM ka KHADC, bah Titos Chyne, MLA ka Shella bah Balajied Synrem, u Pastor F.R Kharkrang, u Commissioner and Secretary ka Meghalaya Assembly, Dr.Andrew Simons bad kiwei de ki riew rangbah.
Haba ai jingkren ha katei ka sngi u bah Metbah u la ong, ka jingwan jong u Thomas Jones kam dei tang ban ïalap, hynrei ban ai ruh ka jingshakri naka bynta ka jong ngi ka jaitbynriew Khasi.
Ka long kaei kaei ban kynmaw kyrpang ïa u ha kum kane ka sngi namar ba ngi la ïoh ïa ki dak kaba long kum ka jingpynithuh ïa ki dak kaba long kum ka jingpynithuh ïaka jylla sha ka pyrthei.
Na ka liang u bah Metbah u la ong, ban pynkhlaiñ ïa kane, ka long mynta ïa ngi ki nongmihkhmat ban buddien ïa ka Resolution kaba la wanrah hapoh ka ïingdorbar thawaiñ ha u snem 2018 na ka bynta ban pynbor ïaka sorkar India ban pynrung noh ïaka ktien Khasi ha ka khyrnit kaba phra (eight schedule) jong ka riti synshar (constitution of India).
Ha kajuh ka sngi, u Lamphang ka ïingdorbar thawaiñ uba long ruh u myntri barim ka sorkar jylla ba khmih ïaka tnat jngohkai pyrthei, u la pynbna halor ka skhim Pilgrimage Rejuvenation and Spiritual, Heritage Augmentation Drive (PRASAD) na ka bynta ban pynbha ïa ki jaka leh ñiam bad ki jaka kiba dei ki jingtei kiba rim kiba don hapoh ka Ri India.
Ha kane ka jingpynbna ha ka jingïalang kaba lyngkot, na ka liang u bah Metbah u la pyntip ba ka sorkar India ka ladep ban mang haduh 10.52 klur tyngka na ka bynta ka ïingmane jong ka balang Presbyterian kaba don ha Nongsawlia.
Ha katei kajuh ka sngi, u bah Metbah u la leit ruh ban jurip ïa ka surok ban leit sha Shella konstitwensi ha ryngkat ka jingdonlang u MLA ka Shella, bah Balajied.
U MLA jong ka seng BJP na  Assam, u la ioh ia ka jingpang khlam covid 19 bad mynta, u dang shah sumar ha Silchar, ong ka khubor.
U Krishnendu Paul, u dei uba mihkhmat na Patharkandi assembly constituency jong ka  Karimganj district bad utei ula pyni dak ba u ioh pang covid 19 mynta ka sngi.
Ha shwa jong kata, u don ka jingpang khieshoh, kaba la neh la lai sngi kynthih bad la peit bniah ia ka met jongu, ha ka 18tarik Jylliew 2020.
U Paul, u dei U MLA ba nyngkong eh na Assam ba un ioh jingpang khlam covid 19.
Ha ka 22tarik Jylliew, man la u snem, ngi kynmaw ia ka sngi kynmaw burom ia U Thomas Jones, uba la ju tip, kum u kpa jong ki dak thoh Khasi bad ha kaba kum kane ka sngi, ngi dei ban kynmaw, ia ka rukom long jong ka thoh ka tar Khasi, ha kine ki sngi.
Wat la ngim da donkam ban ia tih jngai ne ia tai nia jrong, hynrei ngi iohi, ba ha kine ki sngi, ka ktien Khasi, ka la nang duh jait noh suki suki bad ha kane lei ka juk mobile, ka juk internet bad ka juk computer, ka nang eh shibun ban thoh pura ia ka ktien Khasi, namar ba ki kyntien, ki wan lut da ka rukom thoh bad ka rukom kynnoh phareng suda bad dei na kata ka daw, ba ngi shait iohi, ba ki khubor Khasi, ki shait mih bun ki jing bakla, namar ba ka key board, ka kynnoh bunsien da ka jing kynnoh phareng bad ka mobile lei khamtam, ha shwa ba phin pynkut ia ka sentence, ka la kynnoh hi da kumwei pat.
Katei ka dei kawei ka mat, hynrei ka jingkiar noh kiba bun, na ka jing pule Khasi ha ki skul, ka la  nang pyn kynrum kynram shibun eh, ha ka thoh, ha ka kren, ha ka spel dak bad kumta ter ter bad haba ngi pule ia ki jingthoh jong ki khun samla ha kine ki sngi, ngi lap ba ki long kiba lymbrum lymbram bad ki bym iahap satia haei haei ruh.
Lyngba ka jing kynmaw ieid ia U Thomas Jones, ka la dei namarkata ba ngin ai burom bad ba ngin kyntu ruh ia ki kynhun bapher, lada dei ki Balang Khristan lane ka seng Khasi, Sein Raij bad kiwei, ba kin pynshlur ia ki kynhun jongki, ba kin ia pule bad thoh bha ia ka ktien Khasi, kaba dei ka ktien kaba wan rah ia ka jing ia beit bad ia tylli kawei hapdeng U Khasi, Pnar.
Na ka liang jong ki riew shemphang jong ka ktien Khasi pat, lada dei ia ka Khasi Authors Society (KAS), lane lada dei ia kiwei pat ki khraw jabieng, ki dei ban iai pynbor ia ka sorkar jylla, ba kan pynrung noh ia ka ktien Khasi, ha ka khyrnit kaba phra jong ka riti synshar ri bad katei kan ailad ban pule ia ka ktien Khasi, ha ki klas kiba kham heh ha ki skul, ki kolej bad ki University bad kan plie ruh ban kren bad ban thoh ha ki ophis sorkar bapher.
Ngim tip ia ka ban sa wan, hynrei haduh mynta, ngi iohi, ba ka ktien Khasi, ka don ha ka jing kynrum kynram kaba jur palat bad ka don ruh ka jing ima, ba ha ki khyndiat snem, ban sa wan, ngin nym lah shuh ban pynbeit, namar ba ka lah sohsat palat.
Shillong: U Conrad K Sangma, myntri rangbah ka Jylla, u iathuh ba ki don arngut kiba wan phai na UP sha South Garo Hills, kiba ioh pang coronavirus.
La iathuh ba kitei ki wan da ka kali lajong.
Haduh mynta ki don 8ngut kiba dang shah sumar ia katei ka jingpang, ong shuh U Sangma.
Ka khlam corona, ka la nang pur stet ha ka jylla Delhi, ha kaba ka la jan poi sha ka 60 hajar ngut kiba ioh pang haduh mynta bad katei ka dei, hadien ba ki don kiba ioh pang palat 3 hajar ngut ha ka shisngi bad katei ka long mynta la ar sngi kynthih.
Ha Rajasthan, ki don 302 ngut kiba ioh pang mynta ka sngi bad ka jylla, ka la poi sha ka  15,232 ngut kiba ioh pang bad kiba dang shah sumar mynta ki long 2,966 ngut.
Ha Maharashtra, ki don sa 3,721 ngut kiba ioh pang ha ki 24 kynta ba ladep bad kiba ioh pang covid 19 ha katei ka Jylla, ki la poi sha ka   1,35,796.
Ka jingkiew ka khlam Covid 19, ka la kiew shi katdei ha Tamil Nadu, ha kaba ki don 2,710 ngut kiba ioh pang ha ki 24 kynta ba ladep bad baroh kiba ioh pang ha katei ka Jylla, ki la poi sha ka  62,087.
Nangta ki don sa 37 ngut kiba iap bad baroh kiba iap, ki la poi sha ka 794 ngut.
Na kitei ki don 1,487 ngut kiba ioh pang ha ka nongbah Chennai bad sa  42,752 kiba ioh pang tang ha ka nongbah Chennai.
Shwa ban long ka election jied MP sha Rajya Sabha,u MLA ba tang marwei ka KHNAM,I Bah Rit Adelbert Nongrum i la pynpaw shai kdar ia la jong ka nongrim ba ka party NPP ka dei ka paralok ba iajan eh ka NDA ba la pyniaid(control) da ka BJP ha Delhi bad ruh ka party kaba kyrshan ia ka CAA ha Lok Sabha.
Hynrei, kane ka party(NPP) pat ka lah ban pynngeit (convince)ia ki nong Meghalaya ba ki nongialam ka NDA ki lah ban pyniaid lait(exemption)ia ka CAA ia ka Meghalaya.
Hynrei,une MLA u la rai skhem bad kut jingmut triang ban bat ia la ka nongrim ban nym kyrshan satia ia u MP candidate Rajya Sabha lada ka MDA ka jied ia u candidate na ka party NPP.Lada ka MDA ka jied da u common candidate bym dei na kano kano ka party,imat,une u MLA ka KHNAM u lah ruh leit thep vote ne ban kyrshan lang ia kum uta u candidate.
Hadien ba une u MLA ba marwei ka KHNAM u la pynpaw ban nym leit thep vote ba um ia hap bad kiba bun ki MLA, mih pynban ka jingkren kop, ka jingkren sarong bym khein briew ne khein snep shuh na ka liang ki nongialam ka NPP kiba long ki ialam ia ka sorkar MDA ba lada une u MLA um kwah kyrshan lang ia u MP candidate ba ki kwah bad ba la jied da ma ki, ka bha ba un mih noh syndon na ka sorkar MDA.Kine ki nongialam ka NPP kiba pyniaid ia ka sorkar MDA kim da salia than ia ki party barit baria kum ka KHNAM khamtam ba ka don tang uwei u MLA ha Assembly.
Ym tang mynta kane ka sien, ba kine ki nongialam ka NPP ki niew bein bad khein poh ia une u MLA ba marwei ka KHNAM,hynrei ha kito ki por ba iakhih Them mator(Harijan issue)ka sorkar MDA ka la thaw (constitued) ia ka High Level Committee(HLC)ba lamkhmat na ki nongialam ka NPP bad haba la jied ia ki member katei ka committee,bun kiba ai jingmut ba u local MLA uba hap ka Them mator(Mawlong hat) dei ban kynthup lang ia u ruh kum uwei na ki dkhot katei ka committee.
Hynrei,ki nongialam katei HLC (Them mator) ki kyntaid war bad kim sngew dei satia ba une u local MLA un don lang ha katei ka committee.
Ka jingbun paid palat ka sorkar MDA mynta (haduh 41/42 ngut ki MLA) ka la pynlong ia ki nongialam ba kin kmen,kin shongshit(jubilant).
Hynrei,ka sorkar congress u (L)P.A Sangma lei lei ha kito ki por, ki MLA kiba ia kyrshan sorkar ki palat ia ka 50 ngut,hynrei ka kyllem pynban kha ma kha khlem poi pyrkhat ha ki buit jong u (L) BB Lyngdoh.
Wat lada bun paid ne khlain bor ruh,hynrei don ka por ia kiei kiei baroh.
Ym ju bit ban leh bein leh khoh ia kiwei ioh phi kit u bsein shi khoh.
Ym ju bit ban niew bein ne ibein ia kiba rit ne kiba tlot namar’ lada phi leh bein ia kiba tlot,phin liem (ha kawei ka por) ha uba kham khlain ‘Ban sarong lei ka bym ju bit satia,namar,’ka jingsarong, barabor ka wan hashwa ka jingjot’Lada sngew shngain pat ba phi dang bun paid mynta, kan sa poi ka por ba ‘uba shngain la la sah marwei’ Bad lada phi rkhie bein lei,kata,’uba rkhie nyngkong un iam khadduh"Lada phi kmen bad rkhie bein lei ia kiwei,ka jingmaham kalong ba,’Uba rkhie la la dei ban iam’.
U myllung Soso Tham u la iathuh lypa ba, ‘La phi rit bor la phi tlot, Jar jar la phi dei ban iam, Ei ba ong ba phim lah kot, Sha ka kyrteng bad ka nam’Dei na kata ka daw ba wat kiba riewspah katto katno ruh,kin sa kylla lieng hadien lada don ka jingsngew heh sngewmeng bad sngew khraw.
Wat u Ramhah ruh un pra ki jied ki jaw.
Ngi dei ruh ban kynmaw ‘ba ynda la sloit ia ka iktiar (da u paidbah),wat u syiem ruh u kylla riew madan’.
Shillong: Ka seng Hynniewtrep Youth Front Southern Riwar Mihngi Circle, ka Federation of khasi Jaintia bad Garo People War Jaintia Circle ki la lum ia ka jingialang hapdeng ka jingwan shim bynta ki heh nongialam ka KSU War Jaintia circle, u Dalloi ka Nongtalang,u Dalloi ka Darrang ha ryngkat ka jingiadonlang ki Rangbah shnong napoh kine ki Elaka ban iakren halor ka jingthmu ka sorkar ban plie noh ia ka kad khaii ka ba don ha Tamabil,Dawki.
Ha katei ka jingialang, ki la shim ia ka rai ban kyrpad ia ka sorkar ban pynsangeh shuwa shipor ia ka kad Khaii ha Tamabil.
Na ka liang u Dalloi bad ki riew rangbah ka Elaka Nongtalang bad ki rangbah nongsynshar napoh Darrang Elaka ha ryngkat bad ki nongkhaii (Exporters) ha kane ka jingialang ki la mynjur ban sangeh shuwa shipor ia kane ka kam, kat bym pat iohi ia ka jingpynkhreh ka sorkar ia kita ki lad jingiada ki ba biang shuwa ban shim rai ia ka ban plie.
Na ka liang u bah Tarzon Lymba,u president ka HNYF u ba la pyniaid ia kane ka jingialang, u la ban jur ba ka seng ka dang pyrshah mynta shipor ban sdang ia kane ka kad khaii ha Tamabil.
Na ka liang u bah Lassi Lamin, General Secretary HNYF, u la pynsngew ba ka seng ka dang ieng ha ka nongrim kaba skhem ban pyrshah ia mynta shipor ia ka jingthmu ka sorkar ban plie ia kane ka kad khaii ha Tamabil, namar ka sorkar ka khohreh ban plie khlem da wan jurip shuwa ia kane ka jaka kumba ka la leit jurip sha kiwei pat ki jaka, khlem da pynbiang shuwa ia ki jingdonkam bad kane hi ka pyni kumba ka khein sting bha ia ki paitbah kiba sah shane  katei ka thain border.
U Bah Reachingson Kongwang, General Secretary ka FKJGP War Jaintia Circle, u la ong ba ka seng hadien ka jingkyrpad jong ki paidbah ban pyrkhat lem ia kane ka kam namar ka jingtieng palat ka jong ki, ia ka jingsaphriang u khniang jingpang covid 19 na ka bynta jong ka ri Bangladesh shapoh war Jaintia, kumta na ka liang ka seng ka sngewdei ban da pynlong ka jingiakynduh lang bad ki nongsynshar ka thain shuwa ban shim ia kano kano ka sienjam ha kaba iadei bad kane ka kam.
U la ong ruh ba ka seng ka sngew synei ia ki paradoh parasnam napoh ka thain kiba trei ha kane ka kam, namar ki ia kynduh ka jingeh ka jong ki ha kum kane ka por, naduh ka jingsiew ia ka ram sha bank kito kiba don loan, ka jingsiew tulop nongtrei, ka jingbymiaid ka kali ban lait ka sniew lada shu ieng beit kumto ia kito kiba lah load lypa ki maw, hynrei namar ba kane ka dei bad ka kam iap kam im ki paitbah, hap ban kyntu ia ki nongkhaii ba kin ap shuwa shipor khnang ba kane ka khlam kan da long jaijai.
U bah Laitphar Syngkrem, u la iathuh ba ka seng KSU ka la dep rai hapoh ka EC ba kan ieng pyrshah beit shipor ia kane ka jingthmu ka sorkar ban plie noh ia kane ka kad khaii.
Na ka liang kine ki seng bad ki nongialam shnong, ki la kyntu ia ka sorkar ba kan pynlong shuwa da ka jingialang hapdeng ka sorkar ryngkat bad ki nongsynshar shnong bad ruh bad ki nongialam kine ki lai tylli ki Sengbahlang ban ia peit shuwa ia kita ki SOPs kiba ka sorkar kan pyntreikam la ki shngain ne em, khnang ba yn lah ban pynsngewthuh shai ia ki paidbah ki ba don hapoh ki shnong ki thaw hapoh kane ka thain.
Shillong: Hadien ka jingkhang khyrdep ia ka iewduh,na ka daw ka jingpang Covid -19 la 3 bnai pura; mynta ka sngi ki dukan kiba don ha iewduh ki la plie bad ki dukan ki ba ioh ban plie mynta ka sngi ki dei ki ba hap ha ki dak A kat kum ba la ai dak da ka Hima Mylliem.
Ha ryngkat ka jingshah ban plie ia ki dukan, ka la don ruh ka jingbthah ba baroh ki dukan ki dei ban bud ryntih ia ki kyndon ba la pynmih da ka Hima Mylliem, hynrei ha pdeng ka jingshah ban plie ia ki ne ki dukan ki pulit syiem Mylliem mynta ka sngi ki la phah ban khang noh ia ki 2 tylli ki dukan Pusari ki ba don ha pdeng iew.
Kane ka jingphah ban khang noh ia kine ki ar tylli ki dukan pusari, ka long hadien ba la lap ba kine ki dukan ki la pynkhein ia ki kyndon kiba la buh da ka dorbar, ha ka ba ki la sei ia ki mar ki mata shabar ka dukan.
Kumta na ka liang ki pulit Syiem ka Hima Mylliem ki la leit ban khang khyrdep noh ia ki ne ki dukan.
Na ka liang u Syiem ka Hima Mylliem, u Ainam Syiem, u iathuh ba ka jingkhang noh ia kine ki dukan ka long hadien ba la lap ba kine ki dukan ki la pynkhein ia ki kyndon ka ba la pynmih da ka Dorbar ha ka ba ki bthah ia baroh ki dukan ba kim dei ban sei ia ki mar ki mata shabar ki dukan jong ki, namar ba ka wan rah ia ka jingkhapngiah bad ruh u la ong ba lada lap ba kino kino ki dukan kin pynkhein ia kine ki kyndon na ka liang ka Hima Mylliem kin khang khyrdep beit noh ia kine ki dukan.
Na ka liang ka Hima Mylliem, mynta ka sngi, ki la buh ia ki jaka ban sait kti ha man ki khyrdop shuwa ban rung hapoh iewduh, ki briew kiba leit ban thied jingthied ha iewduh ki dei ruh ban deng ia ki mask bad ban pynia jngai ruh i wei na iwei haba thied jingthied.
Na ka liang u Syiem ka Hima Mylliem, u la buh ruh ka jingkyrpat  ia ki briew ki bym donkam ban thied jingthied  ba kin kiar ban wan iaid kai ha iewduh  bad u la kyrpad ruh ia ki briew kiba la noh ka rta bad ki khynnah kiba 10 snem shapoh ba la da long ka ba lah ba kin ym wan ha iewduh.
Ka Supreme Court mynta ka sngi, ka la mynjur ban ailad ia ka jinglehniam Rath Yatra ha Puri, kaba la khang da ka sorkar Odisha, na ka daw jong ka khlam Covid 19.
Ha ka hukum, kaba mynta ka sngi, ka Court, ka la bthah pat ia ka sorkar Odisha, ba kan peit bad pyn sangeh noh, lada jia ba katei ka jing iaid paidbah ban lehniam, ka buh jingma pynban ia ka koit ka khiah ki paidbah.
Halor katei ka rai jong ka Kashari, U Amit Shah, myntri kam poh iing ka sorkar India, ula pynpaw ia ka jingsngew kmen kaba khraw, halor katei ka rai, ban ailad ia katei ka jingleit leh niam.
“Mynta ka dei ka sngi kaba khraw tam ia ngi, khamtam ia ki hynmen ki para jongngi, ki Odia bad kumjuh ia kito kiba mane ia U Mahaprabhu Shri Jagannath Ji.
Ka Ri baroh kawei, ka sngew hun mynsiem halor ka rai jong ka  Supreme Court, ba ka  Rath Yatra ka dei ban iaid beit" ong U Shah.
Ka sorkar India, ka la ong ia ka kashari, ba ka Ratha Jatra, ka dei ba iaid beit, khlem da ailad ban ia shim bynta paidbah, ha kaba la ong ba ka dei ka dustur lane ka jingngeit uba rim ba jah, ka bym bit satia ban khanglad.
Ka Rath Yatra, sha ka Jagannath Temple,  ka ju dei ka jinglehniam, kaba ki shim bynta da ki bun lak ngut ki briew, kaba don ha ka rud duriaw ha Puri, hynrei ha kane ka kynti kaba mynta, la khang noh ia ka jingshim bynta paidbah, na ka khlam covid 19.
Wow ka sorkar india ka shad kmen ba ioh pynlong iaka lehniam hynrei balei pat ngi Shane ym long….
rss ideology suda pleng.
ngi hap kyndit bynriewIa ka jong kiwei Khang, Na ka bynta ka Lehniam lajong pat hap ban tur shaduh sha Supreme Court.
Stupid Goverment.
Haba leh niam ki Muslim ha Delhi ki ong ba ki wan rah ban pyn Phriang ia ka Khlam Covid-19.
Mynta pat kata ka Lehniam ki Hindu ha Puri, kan wan rah aiu shuh tip.
U jumai uba khlain bor, kumba  5.3, ula pyn kynniuh ia ka Mizoram, ha ka por 4.10 baje mynta ka step.
Katei ka jingkhie jumai, ka la pyn or pait ia kiba bun ki iing ki sem bad ki jingtei bapher ha katei ka Jylla.
Ka National Center for Seismology (NCS), ka iathuh ba katei ka jingkhie jumai, ka dei ha ka jingjngai kaba 25 KM shatei mihngi jong ka Aizawl (ENE) bad ka jing jylliew jong u jumai, ka long 35 KM, katba ka  epicentre ka long 23.80 (latitude) bad 92.26 (longitude).
Kham mynshwa ha ka 18tarik Jylliew 2020, ka la don ka jingkhie jumai kaba 5 magnitued bad katei ka dei ha ka jingjngai kaba 80 kilometre sha mihngi jong ka Champai District.
Utei u jumai, ula khie ha Shillong ruh bad ha kiwei ki bynta ka thain shatei lam mihngi.
U myntri rangbah ka Mizoram, u pynthikna ba ka don ka jingkhie jumai ar sien ar wat hapdeng ka 12 kynta ha katei ka Jylla.
La iathuh ba ka jingpeit bniah ia ka jing julor, ka dang iaid shakhmat, wat la ym don mano bano ba mynsaw ne ba iap na katei ka jingjia.
Nongpoh: Mynta ka sngi ka la don ka jingplie paidbah ia ka jaka kaba die ia ki Dohkha ba dang im, kaba la pyniaid da arngut ki khun samla na ka shnong Iewmawlong, kiba la tip kyrteng kum u Aristone Ryndongsngi bad u Samla Emilius Maiong, kaba ki la buh ia katei ka dukan hapoh ka shnong Mawdiangum, Nongpoh Ri Bhoi District.
Katei ka dukan kaba die ia ki Dohkha Im, ka dei kaba la tip kyrteng kum ka Li Dohkha, ha kaba kitei ki samla, ki la lah pyniaid iew mynta la katto katne bnai ba la dep bad ki la lah ruh ban pyniaid Iew ia ki Dohkha ba im, kata da ka jingwan thied da ki paidbah kiba sngewtynnad ban bam ia ki dohkha, namar ha katei ka jaka jong ki, ki don shibun jait ki dohkha ba im bad ki briew ki lah ban thied ia kino kino ki dohkha kaba ki kwah ban bam.
Katkum ka jingiathuh da kitei ki arngut ki samla, ki la ong ba ia kitei ki Dohkha ba im, kiba la die ha katei ka jaka, ki dei ki Dohkha, kaba ki wanrah na ki Pung kaba la ri da ki briew kiba ri Dohkha ha Ri Bhoi lem bad kiwei de ki jaka kiba hap hapoh ka jylla, namar hadien ba ki thied ia ki, ki sam buh ha katei ka jaka ka jong ki, nalorkata ki pynim bad sumar bha ia ki tad haduh ba la don kiba wan thied, hynrei kaba sngewtynnad eh ban iohsngew na kitei ki arngut, ka long ba ka Dor jong kitei ki Dohkha Im kam da iapher eh bad kito Dohkha ba la iap bad kiba la wanrah na kiwei pat ki jylla ha ka Ri.
Ki la ong ruh ba ka jingdon jong kaba kum katei ka dukan ban die ia ki Dohkha ba dang im, ka la iarap shikatdei eh na bynta ki nongri Dohkha kiba don ha ka jylla, namar kan iarap ia ki ban pyniaid iew ia ki Dohkha kaba ki la ri.
Namar kumba ka long mynta ka jingeh kaba hakhmat eh kaba la iakynduh da ki nongri Dohkha, ka dei namar ba kim ioh ban pyniaid Iew ia ki Dohkha kaba ki ri, namar bun na ki nongkhaii bad ki paidbah hapoh ka jylla ki dang shanniah ha ki Dohkha kiba wan na kiwei pat ki jylla, hynrei kim tip aiu la leh ia kito ki Dohkha kiba wan na kiwei pat ki jylla kiba jngai ba jngai.
Kitei ki arngut ki samla, ki la kyntu ia ki paidbah ka thian bad ruh ia kiba sah ha kiwei ki Distrik ka jylla, ba haba ki wan poi sha Nongpoh, ba kin sngewbha ban leit sha katei ka dukan bad ba kin lap ia ki jingshisha bad ruh ba kin hun, na ka bynta ban thied bad bam ia ki Dohkha kiba la die ha katei ka dukan.
Kiba la donlang ha kaba plie paidbah ia katei ka dukan Die Dohkha, ki kynthup ia u Bah Mayrald Born Syiem, MLA ka Nongpoh, nangta ki MDC kiba kynthup ia u Bah Balajied Ranee, u Bah Charles Marngar, ki heh ophisar sorkar na ka tnat Fishery lem bad kiwei de ki riew rangbah jong katei ka thain.
Na ka jingkren jong ki, uwei hadien uwei pat, ki la ai ka jingiaroh kaba khraw ia kitei ki arngut ki samla, kiba la shim ia katei ka sienjam ban buh ia katei ka dukan kaba die ia ki Dohkha Im, namar lyngba katei ka dukan jong ki, kan iarap ia kito ki nongdie dohkha bad ym tang katta hynrei ka long ruh kum kawei na ki nuksa babha ia kiwei pat ki khun samla kiba shong khlem kam khlem jam, kiba don ha ki bynta bapher bapher hapoh ka jylla.
Ka ktien ka ong, “To burom ia la u kpa bad ia la ka kmie , ba yn pynslem ia ki sngi jong me ".
Kine ki kyntien ki long kiba kordor haduh katta katta ban phaidien sa shisien pat khamtam ha kane ka juk ba u khun bynriew u ia beh ban ioh ia ka jingnang jingstad, ban lum spah lum phew, ban pynlutpor ha ki kam sngewbha ne khawai dawai bad ban im kata ka jingim pyrthei mynta ne modern life, ha kaba ka imlang sahlang ka lah duna bha ban ia phylliew jingmut ne iatei ia kiei kiei kumba ju long ha ki por hyndai hynthai.
Ki kmie ki kpa ki dei ka nongmuna ba khraw tam ha ka iing ka sem.
Dei ma ki ba pyndap pynbiang ia ki jingdonkam baroh ha ka jingim jong ki khun ki kti naduh dangrit haduh ynda la heh la san ha ka liang ka bam ka dih, ka thiah ka dem, ka koit ka khiah, ka pule puthi , ka shong ka sah bad kiwei kiwei ki jingdonkam.
Ki long ka jingtngen, ka jingshngain bad jingai mynsiem ia ka iing ka sem baroh kawei.
Ka dei ka kamram ki khun ki kti pat ban siew kylliang ia ki da ka jingieit bad burom ym da ka spah ne ka phew.
Kane ka phang ka long kaba donkam haduh katta katta ha kine ki sngi namar don ki khun kiba shim pynban ba ki kmie ki kpa ki long ka jingkit bakhia ia ki ha ki sngi ka jinglong tymmen jong ki ha jaka ban ai jingtngen ia ki bad ki bym sngewthuh ia ka dor ki kmie ki kpa da kaba iabeh ia kiei kiei ki jingsngewbha kane ka pyrthei bad don ki kmie ki kpa kiba don la ki khun ki kti ki poi sah pynban ha ki jaka ri ia ki riew tymmen ne ha ki old age shelter.
Kaei ka daw jong kane baroh.
Ka jubab hi ka long ba ka jingieit ka la hiar dor bad kiwei kiwei ki daw kiba pynlong ia ki ban poi sha kum kita ki jaka namar ba ym don ba peit ba jngoh ia ki ha ki sngi ka jingnoh ka met ne jinglong tymmen.
Haba ngi phai sha ka imlang sahlang jong ngi kum ka jaidbynriew ka long kaba kongsan ba ngi dei ban kiar lailum laiwah ban lehbein lehkhoh ia la ki kmie ki kpa ne ki meinah meisan, ki kni , ki hynmen ki para kynthei ne shynrang bad kiwei kiwei hynrei ban niewtang ia ki shi rta khamtam ha ki sngi ka jinglong tymmen jong ki da kaba ai ia ki , kaba bha tam ha ka jingieit , ka jingburom bad jingsngew shngain kumba la saindur da ki longshwa manshuwa jong ngi ban tehsong ia ka jinglong kawei ha ka longing longsem , longkur longjait bad ka mynsiem jingkitkhlieh ia kitei baroh kiba la kdew haneng , khnang ba kin nym poi satia sha kum kita ki jaka ri ia ki riew tymmen hynrei ban ioh ia ka jingieit bad sngew shngain ha la ki jong ki iing ki sem.
Ka sorkar Mizoram, ka la rai ban pynjlan ia ka pakhang shnong jongka, haduh ka 30tarik Jylliew 2020.
Kane ka pakhang shnong, kaba mynta, kaba la pyn jari, naduh ka 9tarik Jylliew, kan kut mynta ka sngi 22tari Jylliew 2020.
Ha Assam, ki don sa 331 ngut kiba ioh pang  COVID-19, hynnin ka sngi, ong U Himanta Biswa Sarma, myntri ka koit ka khiah ka sorkar Jylla.
Kito kiba ioh ia katei ka jingpang, ki long mynta 5,586 ngut, ha kaba 2,170 ngut, ki dang don ia katei ka jingpang bad 3,404 ngut ki dei kiba la jem na ka jingpang bad ki don sa 2 ngut kiba iap bad baroh kiba iap, ki la poi sha ka 11ngut hadu mynta ka sngi.
Ha Nagaland, ki don sa 69 ngut kiba ioh pang Covid 19 mynta ka sngi bad baroh kiba ioh pang ha ka Jylla, ki la poi sha ka 280 ngut.
Shillong: U Bah Prestone Tynsong, myntri rangbah ba ar ka sorkar Jylla, u iathuh ba kawei ka nongpang, kaba don jingpang Covid-19, ka la jem na katei ka jingpang bad katei ka dei ha ka jingleh test kaba 5.
Katei ka jinglap, ka dei hynnin shiteng miet bad la iathuh ba yn sa leh biang ia ka test jongka sa lashai ka sngi.
Katei ka dei ka nongpang, kaba sah ha Shillong Civil Hospital bad lah ban pynkynmaw ba la hap ban test biang haduh san sngi, hadien ba la lap, ba ka test jongka, kaba 3 bad kaba 4, ka pyni ba ka dang don jingpang Covid-19.
Shillong: Ka Covid 19 Relief Fund Committee Umkiang, mynta ka sngi, ka la pynlong ia ka jingiasam jingbam (Khaw 10 kg, Dai 1 kg, umphniang) sha ki ba duk kiba don hapoh ka Shnong Umkiang, khlem da khein ia ka niam, ka jait, naduh ki khasi pnar, ki bar jylla (non tribal), Hindu,Muslim bad ki Adivasi (Bagani) bad Garo.
Ha kane ka sngi sam jingbam la pynlong shwa ia ka Awareness Programme ban ai jinghikai (Advisory) katkum ki jingbthah (protocol) ka Sokar, ha ka jingdonlang jong u Ma Lasting Pala, Waheh Shnong bad Shri Nicholas Lyngdoh (Secretary Shnong) kum ki Conveners jong ka Covid 19 Relief Fund Committee Umkiang, ia kaba la seng (formed) ha ka 06tarik Jymmang 2020, ryngkat bad ki riew rangbah ka Shnong Umkiang, kum u Shri Sailen Sing Sutnga (Ex-Headman), Shri Pardonwell Lyngoh (Ex-Headman), Shri Stanly Pala (Ex-Headman), Shri Datipshwa Nongrum (Ex-Secretary Shnong), Shri Wanris Rymbai (Executive Member) ki Rangbah Dong bad Secretary Dong jong ki 10 tylli ki Dong, ryngkat bad ki Seng Samla Shnong Umkiang, VDP, Volunteers bad kiwei kiwei ki riew rangbah jong ka Shnong (kynthei bad Shynrang).
Ki nongioh bynta (beneficiaries ), ki don kumba 430 tylli tam ki longing naduh ki trai shnong bad ki bar jylla (Non tribal).
Kiba noh synniang sha ka Covid 19 Relief Fund Committee Umkiang, ki la kot sha ka duna arlak tyngka, nalor kiba ai sngewbha da u khaw kaba kot sha ka 10 quintal tam ka pynlong ia kane ka sngi ka bajop.
La pynwai ia ka jingiasam jingbam ne ka Awareness Programme na ka bynta ka jingsaphriang u khniang jingpang Covid 19 da ka jingduwai sngewnguh ia U Blei, ba un kyrkhu shuh shuh ia ki nongshong Shnong Umkiang khamtam ia ki Nongaisngewbha bad ia ki nongkitkam Shnong, Ki Seng Samla, Ki VDP, Volunteer bad iabaroh ki nongshong Umkiang.
U Donald Trump, ula sdang ha ka sngi saitjain bad iaid kanbas biang, na ka bynta ka elekshon President, ka ban sa long shen ha katei ka Ri, hynrei ka jingsdang jongu, ha Tulsa, kaba don ha rud wah jong ka Oklahama, kam shym la long satia kaba ai mynsiem ia u.
Ha shwa jong katei ka jingialang paidbah, la iathuh ba ki hynriew ngut ki nongtrei kiba ha khmat eh jongu, ban pynbeit ia katei ka jingialang, ki la ioh ia ka pang khlam coronavirus; hynrei U Trump, um shym la kynran satia bad ula iap beit shakhmat ban leit hi dalade ha katei ka jingialang ha Tulsa, hynrei, ula kyndit haba u ioh jingtip, ba ki don tang  25ngut ki briew kiba ap ia u, ha ka jingialang, kaba u khmih lynti, ba kin poi kumba 40 hajar ngut eiei ki paidbah bad hadien ki la don kiba nang wan, ha kaba la antad, ba ki don baroh kumba 6,200ngut eiei.
La iathuh ba U Donald Trump, ula pyniaid beit ia katei ka jingialang jongu bad ula don ha katei ka nongbah, na ka bynta lai kynta, ha shwa ba un leit phai noh.
Kumba ju ïai sneng na ki por sha ki por ha ki pateng bynriew ba dei ban pynmlien ïalade ban long kiba phikir, kiba adkar, kiba tip briew bad ban leh ïa kano kano ka kam ha ka lynti kaba dei, kaba bha bad ka bym buh jingma ïa kiwei bad ïa lade.
Ha kum kane ka saw ka sian ba ka pyrthei baroh kawei ka mad shisha ïa ka ka jingeh bad ka jing kordit kaba tasam bha.
Ka jing wan lynshop kane ka jingeh kaba kordit bad kaba tasam kam dei na kaba pynbor da mano mano ne leh donbor mano mano, hynrei ka dei tang da ka jingleh lade bad ka jing leh ki katto katne ki riew shim kabu.
Kumba ong ka ktien ki riew shemphang ba ka jingïada bad ka jingphikir ka khambha ban ïa ka jingpynkoit ne ka jingïaleh ban pynbha.
Kumta ka long kaba shai kdar ba ki briew ha kane ka pyrthei ki lynïar shla, ki ïap thngan, ki ïap khlam ka dei tang kawei ka daw kata ka long ba kim shym la phikir naduh dang sdang.
Lada dei ba ki lah phikir naduh dang sdang, ka jingpang khlam (Covid-19) kan jia tang ha poh ka Ri China bad kan ym jia satia sha kiwei kiwei ki Ri jong ka Pyrthei.
To mynta ngi ïa phai noh ha la ka jong ka Ri kata ka long ha ka Ri India.
Da shisha ngim lah ban len ba ka Sorkar India ka kyndit thiah dier por palat ha kaba ïadei bad ka jing teh lakam ïa ka khlam covid-19.
Lada dei ba ka Sorkar ka lah shim khia naduh mar syn bna ba ka khlam covid-19 ka la pur sha kiwei pat ki Ri bad ka peit bniah ïa ka leit ka wan ki briew na ne sha bar ri, ban pyrkhing ïa ka jing wan rung laitlan, ban buh ha ka jaka ba kyrpang (Quarantine) ïa kito ki briew kiba wan na bar ri ne kiba lah ïa kynduh kam bad ki bar Ri kiba shong sha kawei ka Ri kaba la don khlam, nga ngeit skhem ba ka India kan ym ngat ha ka apot jong ka khlam ba shyrkhei.
Watla kata ïa kaba la dep ka mut ka la dep bad ym dei shuh ban ïa khyllli biang.
Hynrei ha kane ka bynta nga kwah ban pashat jingmut sha ki para Ri khamtam eh sha ki para Ri jong ka Ri Hynñiewtrep jong ngi ha kaba ïadei bad kane ka jing ïaleh pyrshah ïa ka khlam covid-19.
Ki ‘riew wad bniah ki la dep batai shai ba u khñiang coronavirus um shym la im slem ha haw-haw, bad ruh lah ban ïada da kaba suk bha kata ka mut ban ym ïa jan iwei na iwei khamtam bad kito kiba don ka jingshit met ne jyrhoh, ban tap bha ïa ka shyntur bad khmut, ban da sait bha ïa ki kti, ban ym ïa khublei kti bad kiwei kiwei de ki jingbthah.
Ym tang katta, hynrei ka Sorkar ruh ka la leh ïa kaba dei eh namar ba kala pyrkhing bha ïa ka jing ïaid laitlan ki briew.
Hynrei kaba sngewsih bad kaba pyni bitar ka long ba don ki ‘riew shim kabu kiba ïai leh khnang, ïai leh pyrshah da kaba ki mih ban leit khaïi, ki mih ban ïa lum paidbah lymbrum bad kiwei kiwei ki kam kiba la mana.
Nga da sngew lyngoh da shisha ba ha kum kane ka saw ka sian, don ki briew kiba lalot spah, ki bym hun ïa kaei kaba kila ïoh bad kiba kwah ban shim kabu khamtam ha kum kane ka por ba la khang dam lut.
Shiteng synïa katba ki pulit ki lah thiah bad ki nongpeit shnong ki la thiah ki riew shim kabu ha jan manla ki shnong ki mih sorr la kum ki khnai ban ïa her bran bran ban ïa leit kamai spah.
Ka jingleh kaba kum kane nga sngew ban ong ba ka dei ka kam sinew kaba shyrkhei bha haduh katta katta.
Namar kumba ngi ïohi ha kiwei kiwei ki jylla bad ki ri ba ki dei kiba kum kine ki briew kiba long ki nongkit jingpang kiba bym don jingïapher eiei ruh em bad ki riew kheiñduh pynïap briew ba shyrkhei tam ha ka pyrthei.
Para Ri baieid, watla mynta ba ha kane ka jylla jong ngi dang don tang khyndiat kiba ïoh ïa ka jingpang ïabit hynrei ngi la mad haduh katne ki jingeh bad ki jing jynjar.
Mutdur kan jia aïu lada kane ka jingpang khlam ka la kynrei bad pur sted bha ha kane ka jylla jong ngi? Hato phi juh pyrkhat? Hato phi juh mutdur kan jia aïu? Hato phi mut ba kan dang kham suk bad kham sting? Kan myntoi aïu keiñ ka spah jong phi ha khmat ka khlam? Hato phin sngew kumno keiñ lada tang na i daw lalot spah jong phi ba ki khun jongphi, ki hynmen ki para jong phi, imei ipa jong phi, kiba ha ing ha sem jong phi kin ïoh pang khlam bad kin ïap noh? Phim pang nud! Ym tang kata, hynrei Para Ri phin sngew kumno keiñ lada tang na i daw ba lalot spah iwei ne ar ngut ki ba ha ïng ne ki para mar jan jong phi ban shu ïohpang khlam ei bad ïap ei ki baieid ba thoiñ jong phi baroh? Namar kata, nga kyntu jur ïa phi iwei pa iwei ban ïa snoh kti lang ban peitngor ban shim khia bad ban ïa khun pyrshah ïa kane ka khlam ba shyrkhei.
Kynmaw wei shisien ba la bakla tiak kata te la makna.
Haba phai pat sha kawei ka bynta, ka jing ai lad ka sorkar Meghalaya ïa ki nong wan khaïi dewïong kiba na bar jylla (Assam) ka buh ha ka jingma kaba shyrkhei bha ïa ka jylla jong ngi.
Ngi ïohi ïa kaei kaba la jia ha Assam ba ki don ki nongñiah kali kiba laitphet na ka jingpeit bniah jong ki nongtrei ka koit ka khiah bad ki pulit, ym tang kata, la lap ba don ruh ki nongñiah kali kiba ïoh jingpang khlam.
Ka paw shai ba wat ki pulit bad ki nongtrei ka koit ka khiah ruh kim lah ban ap dngong ban peit(detect) ïa uwei pa uwei u nongñiah kali.
Bad ngi ïohi ruh ïa ka jing kiew biang ka jingpang ha Assam.
Kumta lada ka sorkar kam pynsangeh mardor ïa kane ka kam khaïi dewïong kan long ka jingpdiang bad ka jing khot sngewbha shuh shuh ïa ka khlam kumba ha paw ha ki social madia ba ka don ka jingthoh kaba ong ‘Corona ngi pdiang sngewbha sha Meghalaya (Corona welcome to Meghalaya)’.
Ym tang ïa ka kam khaïi dewïong bad ka Assam hynrei ka Sorkar ka dei ruh ban khang lut baroh sawsong (all-round) namar ki nong shim kabu ki lah ruh ban rung lyngba ka khap-pud bad ka Bangladesh.
Kawei ruh um dei ban klet, ba bun bah ki shipai BSF kiba don ha ka jylla Tripura mynta ki la ïohpang coronavirus, namarkata, ka Sorkar ka la dei ruh ban peit pyrman ïa ka rung ka mih ki shipai ruh kumjuh.
Kam mut ba ki la dei kita ki shipai kiba la pynkup bor kyrpang ka Sorkar ban ym peit bniah shuh ïa ki ne ban shah lait lan ïa ka rung ka mih khlem da peitbniah bha (without proper screening).
Hynrei ïa ki kam kum ka jing wanrah khaw bad kiwei kiwei ki mar bam, ka sorkar ka dei ban pynlait kumba ka leh baroh shi katta, hynrei dei pat ban da peitbniah bha bin pa bin khnang ban lah ban lap (detect) ïa ka jinglong jingman jong ka koit ka khiah jong uwei pa uwei uba rung sha ka jylla.
Para Ri, hooid don ki jingeh kiba bun kum ka jingkyrduh bam na ka daw ba ym ïoh leit bylla, hynrei nga kyrpad rit ïa phi ba ha kum kata ka jingeh phi dei ban long kiba ïai shah namar ka sorkar ruh kala ïaleh katba lah ban pyndap, ym tang katta, hynrei wat ki seng bhalang bad ki riew shimet ruh ki kloi ban ïarap na ka bynta kane ka bynta ban ïarap lem iwei ïa iwei katba lah ei la i bor.
Namarkata ka daw, ban ïa kaba phi kheiñduh ïalade nga kyntu kan kham bha ban pan jingïarap na ki para ri ruh ki kloi ban ïarap haba poi u pud bym don bam shuh.
Khatduh ïawai, ngi lah ban ïaleh ïa kane ka jingeh tang da ka jingïaishah, ka jingïatreilang bad ka jing bud ryntih ia ki jingbthah na ka tnad ka koit ka khiah ne na ka tnad ka koit ka khiah kaba peit ïa ka pyrthei baroh kawei (World Health Organization).
Phi kiba don ka dohnud maw bad kiba la kylla long ki riew kheiñduh nga kyrpad rit ïa phi sngewbha ïaishah tang shi por ban ïakhun namar ka jingïakhun kaba jop ka dei ka jingïakhun kaba ïaineh, kaba ïaishah bad kaba ïatreilang.
Hynrei lada ym lah ban ïai shah tang shi por ka jingïakhun kan dang long kaba jlan bad ka jing kordit ka dang ban shuh shuh.
Ïa phi ki riew ieid Blei, kynmaw u Blei u ieid ïa kita kiba ieid ïalade bad u ïada ïa kita kiba ïada ïalade, kam mut pat ba phin ngeit ban kylla long pop ne poi dujok noh na ka daw ba ym shah mynta shi por ban ïalum paidbah na ka bynta ban duwai Blei ha ki jaka mane Blei jong phi.
Nga kitbok ba iwei pa iwei na ki para Ri jong ngi kin lait na kata ka khlam ba shyrkhei bad ruh kito kiba ïohpang kin koit noh kham kloi.
Khublei Shibun.
New Delhi: Ha Delhi, la iathuh ba ka Commission for Women (DCW), ka la shimti ban tohkit, halor ka jing shah beh ki samla pule kynthei, kiba na ka thain shatei lam mihngi ha ki bor pyniaid ka Delhi University.
Kitei ki samla, ki la dei ban shong slem ha katei ka University, namar ba kim don jaka sah shawei pat bad ba kim lah ruh ban leit phai sha la iing, na kane ka jingpakhang shnong ka sorkar India, hynrei la iathuh ba ki bor pyniaid ki la hukum, ba ki dei ban mih noh bad ki da kren ruh ki ktien pyn iapher jaitbynriew.
Ki samla pule kiba don ha ka lama jong ka Northeastern women students of Delhi University, ki la phah ia ka jing ujor sha ka   Delhi Commission for Women (DCW) bad ka commission, ka la khot hajir ia U Registrar jong ka Delhi University, halor katei ka jing kynnoh.
Ka jingiap briew ha United States, ka la poi sha ka 830 ngut ha ki 24 kynta ba ladep bad baroh kiba iap ha katei ka Ri, ki la poi sha ka 80,352.
Ka jingiap ha ki 24 kynta ba ladep, ka tam na kaba iap ha ka Sngi U Blei, kaba long 776 ngut bad kaba dei ka jingiap kaba duna tam, naduh U Lber 2020.
Ka jingdon kiba ioh pang ha US, haduh mynta ka poi sha ka 1,346,723 ngut, ong ka skul na Baltimore.
Ka jing ioh pang corona ha satlak ka pyrthei, ka la poi sha ka 4,174,651 bad kiba iap ki la poi sha ka 285,945 ngut, ong ka John Hopkins University.
Ha kawei pat ka khubor, la iathuh ba la pynieng ia ka jingthoh ha Times Square, New York, kaba thoh ‘Trump Death Clock’, kaba iathuh shaphang ka jingiap ei ki mynsiem briew, na ka jingpang coronavirus, ha kaba la kynnoh ruh ba kane ka dei ka jing bym kitkhlieh jong ka sorkar ia u paidlang ka Ri.
Shillong:Ki Synjuk Waheh Shnong War Jaintia mynta ka sngi ki la thoh sha u myntri rangbah ka jylla u Conrad K Sangma ban ai jing iada ia ki shnong ba don haki khappud bad ka ri Bangladesh naka jing shah lute.
Ha ka shithi sha u Conrad K Sangma, ki Synjuk Waheh Shnong War Jaintia ki la pynpaw ba ki nongshong shnong haki thain Bakur bad Muktapur ki la ngat bun sien haka jing shah tuh bad lute haki khar Bangladesh naduh ki tiar ing haduh ki masi kumba 39 tylli.
Lyngba ka shithi, ki Waheh Shnong, kila pynpaw ruh ba bunsien kine ki khar Bangladesh ki ju wan lute haki por mynmiet bad phet biang shaki thain Bangladesh hadien baki la dep lute.
Namar kane naka liang ki Waheh Shnong War Jaintia Unit, ki la kyntu ia u myntri rangbah ka jylla u Conrad K Sangma ban ai jing iada iaki shnong ka jylla haki khappud da kaba phah kham bun iaki Pulit ka jylla ne iaki Shipai BSF ban ai jing iada iaki khamtam haki por mynmiet.
Kiba ioh pang Coronavirus ha India, ki la poi sha ka  67,000 ngut ha India bad kiba iap, ki la poi sha ka  2,200 bad katei ka pyni ba ka jingpang coronavirus, ka nang kiew hi, wat hapdeng ka jingkhot pakhang shnong kaba la pynlong ha ka Ri baroh kawei.
Ha ki 24 kynta ba ladep, kiba ioh pang ki long 4 hajar ngutHa Maharashtra, kiba ioh pang ha ki 24 kynta ba ladep, ki long 1,230ngut bad baroh kiba ioh pang ha katei ka Jylla, ki long  23,401 ngut.
Kiba iap ha ki 24 kynta ba ladep, ki long 36 ngut bad baroh kiba iap, ki la poi sha ka 868 ngut.
Tang ha Mumbai, kiba iap ha ki 24 kynta ba ladep, ki long 20ngut.
Shillong: U myntri rangbah ka jylla u Conrad K Sangma ha ka jing ialang bad u myntri rangbahduh ka ri India u Narendra Modi, hynnin ka sngi, lyngba ka ‘Video’ u la pynpaw ba dei ban dang ban pynjlan shuh shuh ia ka jing khang ban ia iaid sha kiwei ki jylla lane ka ‘inter- state’ ha baroh ka ri India kum shi bynta khanglad iaka jing pur biang ka jing pang ‘corona virus’.
U Conrad K Sangma u la ong ba ka sorkar Meghalaya ne ka sorkar India ka dei ban dang bteng ban khang ia ki jing ialum paidbah ha baroh ka ri India.
Nalor kane u Conrad K Sangma, u la kyntu ruh ia u myntri rangbahduh ka ri India ban don da ka ‘Economic Planning’ da ka sorkar kmie kum shi bynta ban mang pisa ban ai jing iarap sha ki jylla ka ri India baroh kawei.
Naka liang u myntri rangbah ka jylla u Conrad K Sangma u la pynshai sha u myntri rangbahduh ka ri India u Narendra Modi ba namar ka ‘lockdown’ bun ki jylla ki la duna ka jing ioh khajna bad namar kata ki jylla ki donkam ia ka jing iarap Pisa naka sorkar India.
U la ai jing mut ruh sha ka sorkar kmie ba ka dei ban ai jing iarap sha ki jylla na ka bynta ban pynkhlain shuh shuh iaki jaka ai sumar ha manla ki jylla.
U Conrad K Sangma u la ong ruh ba ki jylla ki dei ban don ia ka bor ban pynbna halor ka koit ka khiah ha ki jylla bad ruh ban jer iaki ‘Zones’ kum shi bynta ban tehlakam iaka jing pang ‘corona virus’.
Haba dei bad ki jing wanphai biang ki samla shapoh Meghalaya, u Conrad K Sangma u la ong ba ki kyndon ban leit shaw ia ki samla kim donkam ban hap bud beit tang ia kawei ka kyndon, namar kawei ka jylla ka iapher ha kaba dei bad ki lad lynti bad ki jing bun paid ki samla ba sahkut sha kiwei pat ki jylla.
U la ong ruh ba ka sorkar India ka dei ban ailad iaki jylla na ka bynta ban thaw hi ki kyndon na ka bynta ban tehlakam iaka jing pur ka jing pang ‘corona virus’, hynrei daka ba bud bad bishar bniah ia ki kyndon ka sorkar India.
U myntri rangbah ka jylla u Conrad K Sangma u la ong ruh ba ka sorkar ka kyntu ia ki paidbah ba kham rangbah rta bad ia ki khunlung khynnah ba ki dei ban kiar ban mih kai shabar ne ban tur sha ki jaka paidbah ban iada ialade naka jing pang ‘corona virus’.
Ban da shu ia pynksan ruh, ka iahap bad lada pynrem ruh ka ia biang hi, hynrei ka jing phet seng jong ki phra ngut ki riew rangbah  na ka seng NPP na Jaintia hills, ka la dei ban pynkyndit ia ki nong ialam jong katei ka seng, ba ka don pleng ka jing bym hun ia ka trei ka ktah bad ka kam ka beng jongki.
Ki phra ngut ki nong ialam, kiba la mih na ka seng NPP, ki dei ki briew kiba la heh la san bad kiba la mad ia ka ja mluh ne ka ja doh, lyngba u dewiong bad ha kane ka kynti, ki don ia ka daw ban pyrshah jur ia ka jingleit kit dewiong na Assam, ban bsa sha ki karkhana dewbilat, haba u dewiong u don byllai bah bad ula shu sahkut mynta la 5 snem tam bad ba ym lah  shuh ban ia die ia thied, lane lada buh ha kawei ka kyntien, ka pyni ba ia u dewiong lajong, ym lah ban die bad uba nabar pat u iaid iew thik thik bad kumta kiba pli, ki la hap ban shu ia peit jawdud.
Ngim tip, mano ba wan rah ia kane ka buit sianti kaba kham khyllah ha kane ka kynti, ha kaba kum kane ka saw ka sian; ha ka jingshisha, ka la dei ka kamram jong ka sorkar Jylla, ba kan leit sha ka NGP, ka Supreme Court lane sha kino kino ki bor, ban iakren ba dei ban ailad noh ban ia die ia thied ia u dewiong uba don ha ka Jylla, ha kaba kum kane ka hiran jong ki paidbah, hynrei kaba lyngngoh ka long ba ia kane ka mat, ngi shu ia sngap man man bad mynta, ngi thaw lad ban khang lad ia ki trai jylla bad ban ailad ia kiba nabar.
Mynta ka la iaid ar snem shiteng, ha ka jing treikam jong kane ka sorkar NPP, hynrei na kaei kaba paw, ngi iohi, ba ka jing kular jongka, ban pyllait dew iong, kam pat poi satia shaei shaei ruh bad ha ka kum kane ka hiran pyrthei, lada kam lah ban plie wang ia katei ka khyrdop jong ka khaii pateng, kumta kan long ka jingtim ia u paidlang ka Jylla hi baroh kawei bad nangta kan long ruh ka jingtim kaba shyrkhei ia ki nongialam jong kane ka sorkar synrop, ha kaba ki la shu thok bad shukor ia u paidlang ka Jylla, da ka jingpnah thylliej jongki.
Ngin dang ia peit ia kaba shakhmat, hynrei mynta lah jan lai bnai, ki jingtrei kam jong kane ka sorkar, ki la sangeh lut bad shu iohi, ba ki kam ki iaid tang ha ka twitter bad ka facebook account jong khyndiat ngut ki heh sorkar bad ha katei ka dur, ka jingma kaba eh than ka ap ia u duk u raitoi jong ka Jylla hi baroh kawei.
New Delhi: Ka sorkar India, ka la pyllait pisa ia ki Jylla bapher mynta ka sngi, kaba long T.6,195.08klur.
Katei ka pisa la pyllait sha ki 14 tylli ki Jylla, kaba dei katba kum ka jing mynjur jong ka 15th Finance Commission.
Ha katei ka jingmang pisa, kaba la pyni da ka Nirmala Sitharaman, myntri pla pisa ka sorkar India, la pyni ruh ba la mang pisa T.4091.66lak sha ka sorkar Meghalaya.
Duna tam.
Ka Tongsoh ka long ka kynthei baphylla napdeng ki kynthei Lyngngam baroh ha ki por hyndai.
Ka don u shñiuh uba jrong bad uba noh rymphum haduh khongdongjat.
Ka don ka rynieng ryniot bad ka dur khmat kaba bha briew, kaba lieh la kum ka puri blei.
Ym don uwei ruh u kynja shynrang u bym iapmat ia ka, la ki Lyngngam, ki Maram, ki Garo ne ki Bengali.
Ka Tongsoh ka la ioh ia ka nam “Actress jong ki Lyngngam".
Hynrei ka dur bhabriew jong ka ka la poi pynban sha ka apot sepsngi.
Ka Tongsoh ka la im bad la san ha ka jingsumar u hynmen jong ka, u Jumreit.
Ka kmie bad u kpa jong ki ki la iap naduh ka por ba ka Tongsoh ka dang dap 5 snem karta.
Katba nangsan nangheh ka Tongsoh ka nangphuh ha ka jingbhabriew.
Ka jingnangphuh jong ka Tongsoh ka la pynsheptieng ia u Jumreit namar ki la don bun kiba byrngem ban kitnap.
Na kata ka daw u Jumreit kat shaba u leit u la hap ban shu bah ia ka Tongsoh kum ia i khyllung.
U Jumreit u dei u rangshad ksing Seiñkhynrum uba tbit eh.
Kumta ha kawei ka jinglehniam thangbriew u la shah khot ban shad.
Baroh ki la ap khmih lynti ba u Jumreit un wan ialam ruh ia ka Tongsoh.
Uwei napdeng kiba ap khmih dei u Tangmar.
U Tangmar u dei u briew uba khlaiñ bad uba runar.
Ka jingap jong u Tangmar ka long kumno ba un ioh rahbor ia ka Tongsoh.
Katba u Tangmar u dang shongrieh ha kawei ka ïing, la wan poi u Jumreit da kaba u bah artad ia ka Tongsoh kum ia i khunlung.
Ym don ba iohi wat ia u shñiuh, ki kti ki kjat jong ka Tongsoh namar ba la sop bha ha kata ka rukom ba ki briew kin ym iohi.
Ha ka por ba u Jumreit u la shongshit ka shad ksing kawei ka kjat jong ka Tongsoh ka la lait shabar.
U Tangmar mar ia iohi ia ka kjat jong ka Tongsoh u la khih met kyndit ha ki thied jinglong shynrang.
Ka jingkhih kyndit ka la pynlong haduh ba ka jaiñ slieng ka la dkut thui.
U Tangmar ha kata ka por u la kynjat ia ka madan ïing bad u la hap sha khrum.
Hangta hapoh khrum u Tangmar u la ioh ban teh biang ia ka jaiñ slieng.
Katba u Tangmar u dang bunkam ban shna bad pynskhem ia ka jaiñ slieng, u Jumreit u la ioh lad ban leit buhrieh ia la ka para ha ka sem buh kba.
U Tangmar ynda u la dep shna biang ia ka slieng ba la dkut, u la kiew biang shalor hynrei um iohi shuh ia ka Tongsoh ha ka met jong u Jumreit.
U la tharai beit beit ba u Jumreit u la leit buhrieh ia ka ha ka sem kba.
Katba u Jumreit u dang shad, u Tangmar u la leit prong ia kata ka sem kba bad u la ioh ban rongtuh ia ka Tongsoh kumba leh u Rabon ka Sri Lanka ia ka Sita hyndai.
Ynda la kut ka shad ksing, u Jumreit u la leit wad ia ka Tongsoh ha ka sem kba hynrei um lap shuh.
U la tip ba dei u Tangmar uba la rong tuh ia ka para jong u tangba um lah ban tuklar eiei.
Hadien shitaiew u Tangmar bad ka Tongsoh ki la wanphai sha shnong.
Haba la ia pynbeit ki arliang kur la ia phah suk phah saiñ ba kin iashongkurim.
Namarba u Tangmar u dei u nongkhaïi, u la hap ban iehnoh ia ka Tongsoh ha ka jingsumar u Jumreit.
U la ong ia u Jumreit, “Kynum, sa sumar bha ia ka Tongsoh, ngan wanphai ha kano kano ka sngi.
"Ka khubor leit khaïi u Tangmar sha jngai ka la poi sha ki shkor jong u Tangkasiar, u Bengali uba hehspah sha ri thor.
U Tangkasiar u la rah da ka ksiar bad ka tyngka shi plakhung ban pynbieit ia ka Tongsoh.
Mar ia poi ha ïing jong ka Tongsoh, u Tangkasiar u la sei ka ksiar bad ka tyngka shi plakhung.
"Ale Tongsoh bud ia nga, ngan ai lut ia phi kine baroh.
" Ka Tongsoh, kumba shoh jadu ka la bud toiñ ia uta u dkhar, kam sngap shuh ia ka jingong u hynmen jong ka.
U Jumreit, u la sheptieng ym don pyrthei shuh, namar ynda wan poi u Tangmar aiu ka ban jia.
Kumta u la shu shongrieh khop hapoh jong u khra uba heh.
Ym slem hadien kata, la wan poi u Tangmar.
Haba u Tangmar um lap shuh ia ka Tongsoh u la khie dom da kaba pom naphang ia ki tiar ki tar.
U Tangmar u la pyrta, “Mano ba tuh ia ka Tongsoh.
" Bad u la pom ia u khra ba shongrieh u kynum jong u.
U Tangmar u la iohsngew ia ka jubab napoh u khra, “Tangkasiar".
U Tangmar haba u iohi ba u kynum jong u u la dkhut arlyngkhot u la iam bad u la ong, “Ah kynum, ngam tip te ba phi rieh hapoh u khra.
Map kynum, ym dei ba nga leh khnang.
"U Tangmar u la sngewthuh ba dei u Tangkasiar uba la wan tuh ia ka Tongsoh.
Kumta khruk khrak u la khreh ban leit wad.
Ma u lem bad uwei u khun pyrsa kur jong u ki la hiar sha Ranikor.
Hynrei ban jam sha shiliang jong ka wah dei ban don da ka lieng.
U Tangmar u la iohi ba ka don kawei ka lieng naduh hyndai kaba la ngam shapoh um.
Te u Tangmar u ka kren da ki ktien khun blei, “Lada ka Tongsoh ka dei hok ka tnga jong nga, to ai ba kathie ka lieng ba la ngam kan kiew shane bad ba kan per ha sla um.
" Mar kumta, ka thie ka lieng ka la sdang ban khih, ka la kiew shalor bad ka la per ha sla um.
U Tangmar bad u khun pyrsa jong u ki la shong ha kata ka lieng bad ki la ñiah shaphang shatei.
Ynda la poi ha kawei ka jaka ba kham kyndong, u Tangmar u la pynsangeh ia ka lieng.
Kata ka lieng jong u Tangmar mynta ka la kylla maw.
Kiba kwah iohi ia kata ka lieng (liang Tangmar ba khot ha ka ktien Lyngngam), kin kiew shaphang shatei na Ranikor, ynda poi ha Pamdaba sa tang shiphang la lah ban iohi ia ka Liang Tangmar.
Ha kata ka por, ynda u Tangmar bad la u khun pyrsa ki la hiar na ka lieng, ki la kylli kat na kiba iakynduh shaphang ka ïing ba shong u Tangkasiar.
Ïa kat kiba ong, “ym tip", u Tangmar u mait beit da ka waitlam.
Ha kaba khatduh ki la poi ha kawei ka jaka shyiap ba la khot “Yiaprarev"(kynnoh shiteng ia “yiaprarew", namar u v u long shiteng ia u w, bad u ev u long shiteng ia u ew).
Dei hangta ba la don kiba iathuh ia ka ïing ar mala ba shu thung da ki diengthung jong u Tangkasiar.
U Tangmar u la kyrhuh la kum u khla ryngkat ka waitlam ha ka kti.
U Tangkasiar u la sheptieng ym don pyrthei shuh.
Ka Tongsoh pat haba ka la iohi ia la u tnga nyngkong jong ka ka la isynei.
Kumta ka la ong, “Tangmar, wat wan shane.
Une u Tangkasiar u don u sum uba nep.
" U Tangmar um sngap ia ka jingong jong ka Tongsoh.
U la tur beit beit sha ka khrum jong ka ïing armala jong u Tangkasiar.
U la pom shi wait ia uwei u diengthung.
U la pom sa ia u diengthung uba ar.
Hamar hangta u sum najrong u la hap bad la dei na ka lynghoh ryndang ba don hapdeng ki shyieng rupa tylli.
Ka Tongsoh ka la lynñiar bad ka la ong ia u Tangmar, “Tangmar, to sei shuwa ia u sum hynrei te un sa ngam haduh klongsnam.
" U Tangmar um sei ia u sum, hynrei u la tur ban mait sa ia u diengthung uba lai.
Ha ka por ba u la sei borbah ban pom ia u diengthung u sum u la ngam sha u klongsnam.
Kata ka ïing armala ka la kyllon bad u Tangmar ruh u la iap.
U Tangkasiar u la phet krad nangta ryngkat bad ka Tongsoh.
Ïa ka met jong u Tangmar la tep da u khun pyrsa jong u ha kata ka yiaprarev.
Ka khubor jong ka thma iaknieh kynthei hapdeng u Tangmar bad u Tangkasiar ha Yiaprarev ka la pur stet shaduh Nongstoiñ.
La don uwei u Nongphlang u bym don ba tip kyrteng, uba la rai ban leit knieh sa ma u ia ka Tongsoh na ka kti u Tangkasiar.
Uta u nongphlang u la hiar marwei shaduh Yiaprarev.
Ynda u la pyniap ia u Tangkasiar u la rah bak ia ka Tongsoh sha Nongstoiñ.
Uta u nongphlang u la rah ruh ia ka Tongsoh sha ka ïew Nongstoiñ kaba ar harum Wahriat ba la khot “Ïewdymmev" ban pyni nam ia ka jingbha briew.
(mev kynnoh shiteng ia mew).
U bah Dmikstar Lyngdoh u ong ba ka ïew Nongstoiñ banyngkong ka dei ha Mawkhlam, kaba ar ha Wahriat ha ki snem 1600 eiei.
Ïa ka kyrteng jong ka ïewdymmev la iathuh da u babu H.Witting Mawsor.
Ki rangbah kur jong ka jait Sharbrei ki la khih bitar halor ka jingioh bun shynrang ka Tongsoh.
Ki ong ba ka Tongsoh ka la pynjah burom ia ka kur ka jait.
Kumta ki la ia rai lang ban shu leit pyniap noh.
Kumta ki la khreh la ki wait ki stieh, ki khnam bad ki ryntieh bad ki la kiew shaduh Nongstoiñ ha kata ka ïewdymmev.
Uta u nongphlang uba la kit jubor ia ka Tongsoh u la sei la ki khnam bad ka ryntieh, u la siat ia kita ki rangbah jong ka kur Sharbrei.
Hynrei ki rangbah kur Sharbrei ki la ioh ban siat ia uta u nongphlang da u khnam na shadem bad u la kyllon iap.
Ïa ka Tongsoh ki la pyniap da kaba dung da u siej na ka bynta ka jinglong kynthei.
Ynda la iap ka Tongsoh, ki la bret ia uta u siej harum jong ka Wahriat bad nangta la mih u siej khongpong.
Haduh mynta u siej khongpong u dang don, iathuh u babu Witting Mawsor.
Shuwa ba ka Tongsoh kan dkut mynsiem ka la kynud da ka sur myllung kumne:- Tangmar ñiap ha yiaprarev, Tongsoh ñiap ha ïudymmev; Tangmar ñiap ha yiaprarev, Tongsoh ñiap ha ïudymmev.
Na ka liang jong nga uba pynkynmaw ia kane ka khana nga kwah ban pynkut da ka jingrwai ka ban long ka jingsneng ia ki samla kumne:-1)Ka dur bhabriew jongpha Tongsoh,Ïa pha ka shet shukor,Ka nam actress ba pha la ioh,Ka jah noh shiteng por.2)Balei wan jia apot sepsngi,Ïa pha ko kong Tongsoh,Namar ia aiñ pha pynkheiñ hi,Bainong kumta pha ioh.
