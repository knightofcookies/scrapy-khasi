Kitei ki trok, ki la shah kem, namar ba ki pynkhein ia ka hukum jong ka Supreme Court, kaba ha u snem 2008.
Ka don ruh ka jingleit talasi kaba kyndit ha ki jain sain nar, ban nym shah ba kin thang da u rnga, ha ki kam jongki.
Ka ain jong ka sorkar, ka khang ban thang bad die rnga, katba kum ka ain kaba ki la thaw ka Meghalaya Charcoal (Control of production, Storage, Trade and Transit) Rules, 2008.
Ha katei ka ain, la bthah ia ki nongthang rnga, ba kin ioh jingbti na ka ophis jong U DFO (Territorial).
Kino kino kiba leh pyrshah bad kiba pom dieng ban thang rnga, kin ngat ha ka jingshah set phatok, kaba hynriew bnai lane ka kuna kaba T.500 lane baroh ar ki jingshah pynshitom.
Shillong, 25 Nailur:Ban pynrem jur ia ka jingshah hiar thma ki shipai India ha ki lehnoh Pakistan ha Uri ha Jammu & Kashmir dang shen, kaba la shim haduh 18 ngut, ka BJP Meghalaya ha kane ka sngi Saitjain ka la pynlong ia ka jingiasoi paidbah ha Khyndai Lad ban pynpaw ia ka jingpyrshah bad pynrem jur ia kane ka jingleh riew khlaw.
Ha kane ka jingiasoi paidbah, la iashim bynta ruh ki pulit, ki CRP nalor ki riew paidbah bad ki dkhot ka BJP naduh u General Secretary Bah David Kharshati, ki dkot samla ka BJYM bad kiwei.
Nalor ka jingsoi paidbah, la pynlong ruh ia ka jingthang mombati ban kynmaw burom ia kine ki shipai ka ri ba la lenlada ha ki riew pyrshah ri.
Katkum ka jingong u Bah Nittin Khera u general secretary ka BJP Shillong City, ki don haduh 6500 ngut eiei ki briew ba iashim bynta ha kane ka jingiasoi paidbah.
Katba u Bah David Kharsati u General secretary ka BJP Meghalaya u la ong ba ki la leh ia kane ka jingthang mombati ka long ban pyrshah ia ki seng lehnoh, kiba ioh ia ka jingkyrshan na ki briew jong ka Ri bad kham bun eh dei na bar Ri.
Kane ka jingjia ha Uri ka dei na ka jingkyrshan jong ka Ri Pakistan, ka pyrthei mynta baroh kawei ka tip, kum ka party ka kwah ba baroh ki briew jong ka Ri India ka dei ban pynrem ia kine ki jingleh jong ka Pakistan namar ka jingduh ka long bay n nym lah shuh ban bujli lano lano ruh.
Shillong, 25 Nailur:Ha ka sngi saitjaiñ jong ka taiew ka Seng Khasi ryngkat ka Sengbah ki Nongshat Nongkheiñ, ki la hiar da ka jingphuhmut phuhmat ban plie ia u mawnongrim Kpep Thangbriew jong ka Seng Khasi kaba don ha Mylliem, hynrei haba ki la poi ha katei ka jaka kim shym la ioh lad satia ban plie ia u mawnongrim namarba la don lypa ka kynhun kaba ap ha katei ka jaka ban pynwit ia katei ka jingthmu jong ki.
Haba ia kren bad u Rupang u President ka Seng Khasi Mylliem u la ong “Haba ngi poi ha katei ka jaka, ngi lap pynban da la don lypa ki briew ban pynwit ia ngi, ia kitei ki briew la ialam da ki saw ngut ban khanglad ia ka jingplie mawnongrim,namar ba ka dei ka jaka kaba ngi la ioh na u Sankur Khadwei Kur ryngkat u Lyngdoh kumjuh ruh u Syiem Mylliem, ngi la pan bor noh na u Lyngdoh ba ngin pynlong tang ka jinglehniam bad ka duwai phirat, hadien ba la ioh bor ngi leh ia kata" ong u bah Alwal Rynjah President ka Seng Khasi Mylliem.
U la ong ba namar ba ba ym shym la iohlad ban plie ia u mawnongrim, ki ruh ki la leit phai noh hynrei hadien ba ki la leit phai u la ong ba ki briew kiba don da ki spah ngut kiba la ap lypa hangtei ki la pynpait ia ka pylleng kaba la buh hangtei kumba ju leh niam, ki la bom pynpra lut phom ia u mawnongrim bad ki la thang ia ka plastic ba tap ia u mawnongrim, iathuh u bah Rynjah bad u la ong ruh ba ia katei ki la lap hadien ba ki la leit tang mar ia ioh jingtip ia katei ka jingjia.
Tang mar kumta hi, u la ong ba ki la leit ban ujor ha ki pulit ka Mawngap Out post bad ha katei ka jing ujor la jer kyrteng ia ki saw ngut ki briew kynthup ia u myntri M.B Kharlukhi, Kamailang Nongkhlaw, Wadjingshai Sohlang, Kwel Nongbri ryngkat kiwei pat ki bym shym la jer kyrteng.
Katei ka jaka ka Seng Khasi kaba don ha Iew Mylliem Rim ka don ka jingheh kaba 30 phut la 30 phut bad ka la ioh ha ka 10 tarik u naitung, 2010 na ki Sankur Khadwei Kur ha ka bynta ba shatei kaba kut duh ka jaka kitei ki kur.
Ia katei ka kot dulir la soi da u U.C Kharkongor Secretary Dorbar Raid Mylliem bad u U C Marbaniang Lyngdoh Raid Mylliem.
Katba ha ka jingiakren pat bad uwei na kiba shah ujor, u la ong ba ka jingmih paidbah ha katei ka sngi ka dei namarba kam pat don ka jingiasngewthuh bad ka jingiashai ia ka jingioh jaka ka Seng Khasi ha katei ka jaka naba ka kam ka dang sahteng.
U la ong ba ia katei ka kam la pyrshah da ki saw shnong ka Syllai ulor, Kyndong-Nongkyntir,Rngi bad Mawiong, namarba la ai jaka khlem ka jingiatiplang ki paidbah bad katei ka jaka ka dei kaba la pynsangeh ia ki nongrep namarba ka dei ka jaka pynlong Dorbar ka Raid bad ka dei ruh ka jaka kyntang kaba la don ki jingtei u myn barim.
Ia katei ka rai ban buhteng u la ong ba la rai ha ka 14 tarik u nailar, 2010.
Ula ong ba ka jingtur jong ki sha katei ka jaka ban plie mawnongrim ka dei ban ia sngewthuh shai ia katei ka kam naba ki ioh jingtip ba un wan u Syiem ka Hima Mylliem hynrei um shym la wan satia bad la don tang u Lyngdoh.
Kumta u la ong ba ym shym la pynwit eiei ia ka Seng Khasi ban lehniam kumba ki kwah hynrei lakhang ban plie tang ia u mawnongrim.
Haba kynthoh pat halor ka jingshah pynjot pynpra u maw nongrim utei u nongshah ujor, u la kyntait bad u la ong ba um don jingtip eiei bad kam dei ka jingleh jong katei ka kynhun.
Nongstoin, 25 Nailur:Namar ka jingbym sngew don lad don lynti bad bym lah ruh ban ia iadon bynta bad iapoi lang ha ki jaka leh bad kynmaw burom ia ka lyngkhuh sngi iap kaba 1 snem jong u Maieid HS Lyngdoh,ki samla Shnong ka Siejlieh, ki la dro da ka jingdro dur ha u shyiap, kum ka jingkynmaw burom ia u tei u riew khraw ka ri bad ka jaitbynriew.
Ha ka sngi saitjain jong ka taiew ba la lah kitei ki samla ki la dro ia ka dur ka jong u bad ia ka lama jong ka Ri India kumjuh ruh ia ka lama jong ka seng HSPDP ha rud jong ka wah Umrisaw kaba don ha ka shnong Siejlieh bad katei ka rukom dro dur ka la pyitynnad bad pyni shoh biej ia ki nongpeit.
U tei u samla haba ia kren bad ki nongthoh khubor u la ong ba “Da lei lei ngim lah ban klet ia kat une u Riewkhraw jong ka jaidbynriew u ba dei uwei na ki radbah u ba la don bynta lang ban pynioh ia ka Hill state bad u ba don shisha ia ka mynsiem jong ka jingieid ia ka jaitdbynriew Khasi baroh kawei".
Ki samla kiba la ia snohkti lang ha katei ka jingdro ki long u samla Banteilang Iawphniaw, samla Balumlang Nonglang, samla Jontis Nonglang, samla Maitphrang Puwein bad u samla Estingwell Myrthong.
Kum ban shu pynkynmaw ka jingdap shisnem jong ka jingkhladnoh jong u ma Hoping kan long mynta ka sngi ha kaba ka jingrakhe pyndon burom ia ka lyngkhuh sngi iap jong u tei u riewkhraw ka jaitbynriew yn pynlong ha Nongstoin bad ha Mawkyllei ka shnong bad ka jaka tep jong u.
Shillong, 25 Nailur:Lashai ka sngi ka 26 tarik u nailur kan dei ka lyngkhuh sngi iap ba nyngkong jong u radbah ka HSPDP u bah Hopingstone Lyngdoh.
Ia katei ka sngi rakhe lyngkhuh sngi iap yn pynlong ha ki ar tylli ki jaka ha Nongstoiñ, kawei dei kaba yn pynlong da ka HSPDP Nongstoiñ bad kawei pat dei kaba yn pynlong da ka HSPDP Pariong.
Haba ia kren bad u Rupang u MLA ka Nongstoiñ u bah Daiostar Jyndiang u la ong ba katei ka jingrakhe kan sdang da ka jingleit buh syntiew ha ka por 8 baje mynstep ha ka shnong u Maieit Hoping ha Mawkyllei bad ka prokram ha Nongstoiñ kan sdang ha ka por 10:30 baje mynstep.
U la ong ba ha katei ka jingrakhe ka HSPDP ka la khot sngewbha ia baroh ki seng saiñpyrthei bad baroh ki Sengbhalang ban ia pynshngaiñ lang.
U Rupang u la ioh ia kren ruh bad u bah L.G Nongsiej MDC ka Nongstoiñ u nongbud jong u Maieit Hoping ha ki por ba u dang don ha kane ka sla pyrthei.
U bah L.G Nongsiej u la jop ia ka elekshon MDC na ka seng HSPDP ha ka por ba u ia treilang ryngkat ryngkat bad u bah Hoping , hynrei mynta um don shuh ha ka seng HSPDP, la kylli na u hato na ka liang jong u pat kum u nongbud ba ha syndah jong u Maieit u don ne-em kano kano ka jingthmu ban kynmaw burom ia utei u nongialam jong u bad ka Nongstoiñ hi baroh kawei.
“Nga la shah khot sngewbha ha ki bahaing hasem jong u Maieit,lashai ngan leit sha Mawkyllei naduh mynstep ban leit buh syntiew" u la ong.
La kylli biang hato un leit ne-em sha ka jingrakhe kynmaw burom sha Nongstoiñ , u la ong ba lada ka por ka dang shah un leit.
La sngewthuh ba lashai ka sngi u bah Nongsiej un kham pynlut ia ka por jong u ha Mawkyllei ryngkat bad ki bahaing hasem jong u Maieit Hoping.
U rupang u la ioh ban ia kren ruh bad ka kong Fenela L Nonglait , ka pyrsa jongu maieit Hoping kaba la shah beh seng na ka seng HSPDP ban kylli hato kaei ka plan ban rakhe kynmaw ia u Maieit ha ka sngi lyngkhuh snem ba nyngkong jong u, ka la ong ba mynta ka don ha ka met ka bym shait bym khlaiñ hynrei ki bahaing hasem jong ka kin ia don ryngkat lashai ka sngi sha Mawkyllei.
Ka tnat ka koit ka khiah jong ka sorkar India, ka don ia ka thong ban iaid shakhmat, ia ka prokram pynduna khun jongka.
Ha ka jingkhein, la pyni ba hadien jong u snem 2013, ha kaba 19ngut ki kynthei, ki la iap na ka jingleit pynduh khun ha Bilarspur ha u snem 2014.
Mynta ka sorkar India, ka don jingthmu ban iaid shakhmat, ia ka prokram pynduna khun ha ki 145tylli ki District kiba ka jur bha ka jing pynmih khun.
Ki kynthei, haduh mynta, ki don 98 percent, kiba pynduh khun, wat la ka rukom pynduh khun, ka kham suk shibun ia ki shynrang.
Ki don 41,41,502 kiba la leh ia katei ka kam pynduh khun ha u snem 2015-16 bad na kitei ki don 40,61,462 ki kynthei kiba pynduh khun.
Ha u snem 2014-15, na ki 40,30,409 kiba pynduh khun, ki don 39,52,043 kiba pynduh khun da ki kynthei bad ha u snem 2013-14, ka jingpynduh khun ka long 43,03,568 bad 42,13,172.
Ha u snem 2013-14, ka Mizoram kam don ki shynrang kiba pynduh khun, ka Arunachal Pradesh ka don 2ngut bad ka Meghalaya ka don 14ngut bad ka Nagaland 15ngut.
Ki Jylla, kiba ka sorkar India, ka don jingthmu ban pyn trei kam ia ka “Mission Parivar Vikas", ki long ka Uttar Pradesh kaba la leh 8,375 ki shynrang bad 2,62,758 ki kynthei ha u snem 2013-14; nangta 9,798 ia ki shynrang bad 2,28,198 ia ki kynthei ha u snem 2014-15; bad 6,042 ia ki shynrang bad 2,25,616 ia ki kynthei kiba pynduh khun ha u snem 2015-16.
Ha Assam, ki shynrang kiba pynduh khun ha u snem 2013-14 bad haduh mynta ki long 4,137, 4,276 bad 4,237; bad ki kynthei pat kiba pynduh khun ki long 49,860, 40,537 bad 45,121.
Ki 145 tylli ki District kiba ka sorkar India, kan pynleit jingmut bha nangne shakhmat, ki long ka UP, Bihar, Rajasthan, Madhya Pradesh, Chhattisgarh, Jharkhand bad ka Assam, kiba hap ia 44 percent jong ka jingdon briew jong ka India hi baroh kawei.
Nongpoh, 26 Nailur:Ki nongtrei jong ki skul SSA ia kaba la tip kum ki Block Resource Person, Cluster Resource Coordinator bad Urban Resource Coordinator hapoh ka Shatri jong ka Association of Resource Persons SSA Meghalaya, mynha ka 23 tarik mynta u bnai ki la leit ban iakynduh ia ka Debora Ch Marak kaba dei ka Myntri ka tnad Pule puthi ha ka jylla.
Ha katei ka jingleit iakynduh myntri ki nongialam ka kynhun ki nongtrei ki skul SSA, ia kaba la ialam khmat da u Bah Bebankit Syiemlieh, kum u president ha ryngkat ka jingsynranlang u General Secretary, Bah Barikupar Mylliemngap lem bad ki dkhot kiba na Jaintia Hills, West Khasi Hills, Ri Bhoi District bad Garo Hills, ki la ioh ruh ban pynpaw ia shibun ki jingeh kaba ki la iakynduh manla ka por.
Kum ka seng ka pynpaw ruh ia ka jingsngewkhia kaba jur halor ka jingiohsngew ia ka khubor, halor ka jingthmu jong ka sorkar ban pynkiew tulop ha ki ar bynta bad kata ka long ia kiba la biang ka kyrdan pule da kawei ka tulop bad ïa ki bym biang ka kyrdan da kawei pat ka tulop.
Kumta haba iadei bad kane ka bynta, ka seng ka la kyrpad jur ia ka Myntri ba kan bishar bniah bad ban tuklar lem halor jong kane ka bynta, namar la sngewthuh ba bun kin shah ktah ha kaba ia dei bad kane ka jingsiew tulop thymmai da kaba pynshong nongrim halor ki jingshisha ba ha ka por ba sdang ka SSA la khot advertisement ia baroh kiba la pas Class XII ban trei ia katei ka kam khlem da don shuh kiwei pat ki kyndon.
Shuh shuh, ka seng ka la kyrpad ruh ia ka Myntri ba kan shim khia lem haba iadei bad ka jingslem ban siew ia ka tulop, namar ba kumba ka long mynta ka tulop la ioh haduh 3 bad 6 bnai, ha kaba kane ka jingslem ban ioh ia ka tulop ka buh jingeh kaba khraw ia ki nongtrei.
Ha katei kajuh hi ka sngi ka seng ka la leit ruh ban kynduh ia u Ambruce Ch Marak, State Project Director ka SSA, ban ioh jingshai haba iadei bad ka jingslem ban pyntreikam ia ka Enhancement ba thymmai jong une u snem, namar katkum ba la ioh jingtip da ka seng ba naduh u Bnai Jymmang mynta u snem ka central government approval ka la poi ha ka jylla, hynrei ha kane ka jylla pat ym shem la pyntreikam tad haduh kine ki sngi.
Hynrei na ka liang u Ambruce Ch Marak, u la pynshai ba ka jingslem ka dei namar ba ia ki rai baroh jong ka EC Meeting ym pat dep soi da u Chief Secretary ka jylla, namar ba um don ha ka jylla bad un sa lah ban pyntreikam ia ka tad haduh ba la dep soi da u Chief Secretary.
Haba ki nongialam ka seng ki la pyrshang ban kylli halor ka jingthmu ka sorkar ban phiah ia ka tulop halor ki ar bynta, na ka liang jong u, u la pynpaw ba um don jingtip ei ei halor kane ka bynta.
Ka seng ka la pynpaw ruh ia ka jingsngew-lyngnoh ba kumno kat u khlieh, uba dei peit ia kine kiei kiei baroh um don jingtip halor kane ka jingthmu bad kane ka pynartatien shisha ia ka seng ba ioh lehse ba don mano re mano ban mushlia bad thaw stad ia kine kiei kiei baroh, ha kajuh ka por ka seng ka maham ruh ba lada ka lap ba don bad halor ki jingshisha baroh ha kaba ia dei bad kane ka jingthmu buh kyndon, ka seng kan nym map bad kan iaid beit sha ki bor ain ba hakhlieh duh.
Shillong, 26 Nailur:Ka Khun Hyn niewtrep National Awakening Movement (KHNAM) mynta ka sngi ka la pynbna paidbah ia u kyrtong jong ha ka MDC elekshon shiteng samoi u ban ia khun na Laban konstitwensi ha ka elekshon ka ban long ha u nohprah mynta u snem.
Ka KHNAM ka la pynbna ia u bah Bankhraw Sing Kharphuli kum u kyrtong jong ka hadien ba la wai ka jingialang CEC jong ka ba la long mynta ka sngi.
U Working president ka KHNAM u bah Adelbert Nongrum u la ong ba ka KHNAM kan sa pynbna noh shen ia ki kyrtong na ki ar tylli ki konstitwensi ka Mairang bad ka Sohiong namarba kumba long mynta ki don mar ar ngut ki nongiapan tiket na kitei ki konstitwensi.
Ula ong ba ka KHNAM ka don jingmut ban pynieng kyrtong ha baroh 7 tylli ki konstitwensi ba thylli hynrei ia katei ka la aiti ha ki elekshon komiti ban leh ia kaba donkam.
U bah Nongrum u la ong ba ka KHNAM ka kwah ban jied bin pa bin ia kikyrtong jong ka namarba ka kwah da u briew uba don ka mynsiem ban ia leh na bynta ka jaitbynriew ym ban shu shim kabu ia ka party tang kum ka rynsan ia leh elekshon.
Shillong, 26 Nailur:U President rangbah ka FKJGP u Bah Joe Marwein u lah ban pynlait noh na ka seng hadien ba u la shakri bunsien ha kane ka kynti ban leit phai noh sha ka rynsan elekshon kaban sa wan ha u 2018.
Katkum ka khubor ba la iohlum, la iathuh ba u Bah Joe uba ju paw bha kum u nongialam sengbhalang, u la don ka jingthmu ban leit jngi noh sha ka lympung sain pyrthei hadien ba u la don ha kam shakri ha ka seng FKJGP.Wat la ym pat thikna namar bym ioh iakren bad une u rangbah, hynrei la sngewthuh ba une u nongialam ka FKJGP u la don ka jingshah swait ha ka seng United Democratic Party (UDP) ban sei ia u kum u kyrtong na ka bynta ka elekshon 2018 na North Shillong.
Ka North Shillong ka dei ka jaka kaba bun ki nongthep vote ba iakhleh lang naduh ki Khasi bad ki dkhar, kaba la mihkhmat da ka Kong Roshan Warjri na ka Congress mynta.
Sharum shaneng, ki paidbah ki la iakren shaphang kane ka khubor, kaba ka UDP ka la pyrshang ban iit ia u briew uba biang khnang ban ioh bat ia kane ka konstitwensi ha ka 2018.
La ioh jingtip, ba u Bah Joe u lah ban pynpaw pyrthei na ka bynta kane ka lynti iaid jongu, hadien ba la kut ka samoi bat nongialam ha ka FKJGP ha kine ki bnai ban sa wan.
Ka North Shillong kumba ka long mynta, ka la don lypa ki kyrtong ba la pynbna ban iakhun kynthup ia u MDC ka Jaiaw u Bah Adelbert Nongrum na KHNAM, ka Kong Roshan na ka Congress.
La ioh khubor ba ka wat ka BJP ka lah ban sei kyrteng hynrei kane kan shong eh ha ka jingiakren pynbeit bad ka UDPnamar ba ki don lang ha ka North East Democratic Alliance (NEDA), ha kaba ka BJP ka lah ban shu kyrshan ia u kyrtong ka UDP khnang ban pynliem suk ia ka Congress.
Shillong, 26 Nailur: U Superintendent of Police, Ri Bhoi District, Nongpoh u la pynbna ba ka admit card na bynta ki samla kiba thep kam pulit ha ka SF-10 yn sam naduh ka 27 tarik mynta u bnai ha Police Reserve Nongpoh.
Baroh ki samla kiba la pynpoi ia ka aplikeshon ha nongpoh kin leit shim noh ia ka Admit Card jong ki bad kidei ban wanrah ia ka temporary Admit Card ba la ai sha ki ha ka por ba ki wan thep phom,kito kiba pynjah ia ka temporary admit card ki dei ban pyni ia ka ripod ki pulit.
Shillong, 26 Nailur:Ki riew ieid jing-rwai, ki la ioh ban sakhi ia ka put ka tem, kaba la pynlong ha ka 24tarik Nailur 2016, ha kaba la tip kum ka Akashvani San-geet Sammelan bad ia ka-tei ka prokram, la pynlong ha ki 24 tylli ki nongbah jong ka Shillong.
Ha kane ka sien, la pynlong ruh ia ka tem jingrwai sepngi.
La pyn-long ia katei ka janmiet jingrwai ha Soso Tham Auditorium, ha kaba la shim bynta da u nongot bela uba snah bha, U Prosanto Chunder Dutt ha ryngkat bad ka kurim jongu, ka Malabika Dutt kaba tem Piaon.
Nangta ka don ruh ka jingtem na ka Soulmate, U bah Rudy Wallang, Tipriti Kharba-ngar bad kumjuh U Bah Lou Majaw.
Ia katei ka jingrwai, yn pyntem paidbah ha ka 30tarik Naiwieng 2016 ha ka por 10baje mynmiet.
Shillong, 26 Nailur:Ka Balang Presbyterian Centre Village, New Jirang kaba hap hapoh ka Mynnar Presbytary ka dei ka Balang banyngkong eh lehse na ki Balang ka Synod Sepngi ha Ri Bhoi District, kaba la lah ban seng ia ka slem ai jinghikai ba la tip kum ka Child Development Centre (CDC) ne ka skul hikai ei ia ki khynnah baduk ban ioh ia ka jingstad ha ka pule puthi bad khamtam ka akor ka burom bad ka tip briew tip Blei.
Ia katei ka skul la seng ha u snem 2013 lyngba ka jingiateh soskular ka Balang ryngkat ka shnong bad ka Compassion Agency- East India ia kaba yn bei pisa ia ka da ki ri na shabar kum ka North Korea bad Bilat ban iarap ia ki khynnanh baduk ki bym ioh lad ban leit skul kum kiwei kiwei ki para khynnah.
Ka thong ba hakhmat jong ka Balang ban seng ia katei ka skul ka long ban hikai ia ki khynnah ym tang ha ka pule puthi ha ka juk stad saian mynta hynrei khamtam ban tip ia ka akor ka burom bad ban tip ia u Blei Nongbuh Nongthaw.
Kawei pat ka long ban hikai ruh ia ki khynnah ha ki lain bapher bapher lyngba ki training ban sengkam lajong kum ka ri jingri bad ka rep ka riang.
La iathuh ba kumba long mynta ki khynnah kiba leit pule ki don palat 200 ngut na ki shnong bapher bapher ka thain bad ia ki rukom hikai ia mynta la phiah ha ki lai kyrdan kaba long katkum ka rta jong ki khynnah, kata ia kiba lai snem, san snem bad kiba hapoh shiphew snem.
Na ka liang ka Balang ka don ka jingthmu ban buh ia ka kyrdan pule haduh ka klass XII ban plie lad ia ki khynnah kiba kham heh ka rta ba kin lah ban bteng ia ka jingpule jong ki, kata haduh ka klas XII.Ki khynnah kiba pas bha ki lah ban shah jied ban leit pule shabar ri hadien ba dep ka kyrdan pule bad na ka liang ka compassion agency kan bah khlieh ia ka jinglut jingsep ban phah pule shabar ri katkum ka sap ba kin don kata ha ka kam doctor, enjiniar bad kiwei kiwei.
La iathuh ba ki nonghikai ha katei ka skul ki don 8 ngut kynthup 2 ngut ki nongshet, arngut ki nongtrei social work, uwei u project manager bad u Pastor F Sangkli kum director.
Ki nongpyniaid ki la pynpaw ba ka dang bun ki jingduna hapoh ka skul khamtam ka dei ka skul kaba dang shu sdang dang ar snem tam.
Shillong, 27 Nailur:Ka myntri ka tnad ka koit ka khiah ka sorkar pdeng ka Anupriya Patel, kan leit ban jurip ia ka Civil Hospital, Shillong bad ka Regional Blood Bank ha Lawmali lashai ka sngi ka 28 tarik Nailur, 2016.
Shillong, 27 Nailur:Ka Shillong City District jong ka UDP mynta ka sngi ka la mynjur ia ka kyrteng jong u bah Fedrick Joplang Lyn-shiang kum u kyrtong jong ka seng UDP na Laban konstitwensi ha ka elekshon shiteng samoi ka ban long ha ka 13 tarik u nohprah.
Ia ka kyrteng u bah Lynshiang la phah sha ka State Election Committee jong katei ka seng ba kan mynjur.
Nongpoh, 27 Nailur:Shi bynta ban iasnohktilang halor ka jingthmu jong ka sorkar kmie ban wanrah ia ka khuid ka suba lyngba ka Swacch Bharat Mission, mynta ka sngi ka General Department ka Ri Bhoi Presbyterian Synod, hapoh ka lama jong ka Ri Bhoi Presbyterian Synod, ki la pynlong ia ka Seminar ba shisngi kaba dei ka jinghikai halor ka jingkordor jong ka jinglehkhuid (Cleanliness) ha RBPS Vocational Training Centre, Umta Nongthymmai.
Ha kane ka sngi la wan ban iashim bynta ruh da u Bah Jubanlang Kharbihkhiew, uba dei u ophisar na ka State Rural Employment Society, Meghalaya, kum u kongsan, ha ryngkat ka jingdonlang ki Pastor ba rangbah ka Ri Bhoi Synod, ba kynthup naduh u Pastor H.L Marsing, Pastor L.S Nongphlang, Pastor F.W Shadap, Pastor K.P Masharing.
La pynphuh pynphieng ruh ha kane ka seminar da ka jingiashimbynta lang naduh ki pastor, ki pro-pastors, ki nongialam niam lem bad ki khynnah skul ka Umta Secondary School.
Haba kren kum u kongsan, u Bah Jubanlang Kharbihkhiew, u la pynpaw ia ka jingkmen kaba khraw halor ka jingshimkhia ki nongkitkam ka Ri Bhoi Synod ban pynlong ia kiba kum kine ki jingai jinghikai kaba iadei bad ka jinglehkhuid, kaba long ruh kawei na ki mat ba kongsang eh ka ha baroh ki bynta jong ka Ri ki dang iaksaid, khamtam eh haba iadei bad ka thong ia kaba la buh da ka sorkar kmie, lyngaba ka ‘Swacch Bharat Mission’.
Ha kane ka sngi u Bah Kharbihkhiew, u la aiti ruh ia ka kot kaba batai shai shaphang ka jingkordor jong ka jinglehkhuid ba katkum ki jingbatai na ka ‘Swacch Bharat Mission’ sha ki nongkitkam ka Ri Bhoi Presbyterian Synod, ia kaba yn sa shna kham pynjanai shuh shuh da ki nongkitkam ka Ri Bhoi Synod, hashwa ba kin pyllait paidbah.
Ka la don ruh ka jingiatai paidbah halor ka jingkordor jong ka jinglehkhuid, kaba la iashim bynta da baroh kat kiba don ha kane ka sngi, ha kaba na ka liang ki nongkitkam ba rangbah ka Ri Bhoi Synod, ki la shim ruh ia ka rai ban kin ia trei ryngkat ryngkat bad ka sorkar, na ka bynta ban wanrah ia ka jingkhuid ha baroh ki shnong kiba don ha Ri Bhoi.
Kumta khnang ba ka jingthmu ban wanrah ia ka jinglehkhuid lyngba ka ‘Swacch Bharat Mission’ kan long kaba jop, ki nongkitkam ka Ri Bhoi Synod, kum ki nongialam niam ki la rai ban pynlong syndon da kata ka ‘Week Cleanliness’, ka ban sa iashim bynta da baroh ki paidbah ka Balang Presbyterian kiba hap hapoh ka Ri Bhoi Presbyterian Synod.
Shillong, 26 Nailur:Ha ka 28 tarik u Nailur ki nonghikai kiba la ia leh ia ka Exams Diploma in Elementary Education ( D.EL.ED) kin leit ban rah lama iong sha ophis jong ka NIOS, Shillong kaba don ha jaka jong ka Directorate of Education Research and Training (DERT), Shillong.
Ha katei ka sngi kan don ka jingiakynduh jong ki ha katei hi ka jaka bad kin sdang ia ka jingrah lama iong ha ka por 10 baje eiei mynstep.
Ha katei ka jingrah lama iong kin don kumba 4700 ngut tam ki nong hikai ba ia leh ia katei ka Exam ki ban wan ia shim bynta na kylleng ki Centre ka NIOS kiba don ha kylleng ki District ka jylla.
Haba ia kren bad u bah N.Dkhar uwei na ki nongialam jong katei ka kynhun ki nonghikai, u la ong ba la shim da katei ka rai ban pyni ia ka jingpyrshah namarba u Assistant Director ka NIOS Regional Centre Guahati u Piyush Prasad um shym la bat ia ka kular kaba u la khlei ha ka jingiakynduh bad ki ha ka 14 tarik mynta u bnai ha nongbah Guwahati ha kaba u la ong ba un pynmih ia ka resol kaba thymmai hapoh 10 sngi kata hapoh ka 24 tarik mynta u bnai.
Utei u nonghikai u la ong ba ka NIOS haduh mynta kam lah ban pynbeit ia ki kynrum kynram jong ka resol D.EL.ED Final Year jong u snem 2013 kaba ka la pynmih ia ka resol ha ka 9 tarik mynta u bnai.
Haba u Rupang u kylli bniah ia kitei ki kynrum kynram u la ong ba ki don bunbah ki kynrum kynram kum ka internal eksam ki nonghikai kiba dang pyntbit kam shym la paw ha ka resol,nangta kiba thoh ia ka eksamin ruh ha ka resol ki pyni ba ki khlem wan ia leh ia ka eksamin, nangta kiba pass ha ka theory bad practical ruh ha ka resolkim mih kyrteng bad kiba mih kyrteng ba ki pass ruh ki ioh mark palat ban ia ka Full mark kata ka full mark ka dei 100 don pat kiba ioh 110 ne 120.
Haba kheiñ kyllum baroh ia ka resol kiba pass u la ong ba ki don tang 10% kiba pass.
Haba la kylli katno ngut kiba ia leh ia ka eksamin na kane ka jylla u la ong ba ki don 4700 ngut tam na ki 82 tylli ki centre jong ka NIOS.Na ki 82 tylli ki Centre u la ong ba kawei pa kawei ka Centre ka don kumba 110 ne 120 ngut ki nonghikai ba shah pyntbit katkum ka jingheh jong ka jaka hikai hynrei ha katei ka resol u la ong ba na kawei ka centre ki don tang 3 ne 4 ngut kiba pass.
“U Assistant Director ka NIOS Regional Centre u la pdiang ba ka NIOS ka la bakla bad u kular ban pynmih da kawei pat ka resol,hynrei um shym la lah ban leh kumta katkum ka sngi ba ngi ia kut, ngi tieng ioh ba ngin shu long kum kito ki Trainees ha u snem 2012 bad ka kam jong ki ka la shu jah noh naba ki khlem ia khih na kata ka daw ngi mih shakhmat ban ia khih" ong u bah Dkhar.
Shuh shuh u la ong ba kaba pyntieng eh ia ki ka dei namarba katei ka Course kaba ki leh kan kut beit tang 3 snem bad palat nangta yn ym lah shuh ban pynjlan bad katei ka 3 snem u la ong ba kan kut noh ha u nohprah mynta u snem.
Utei u nongialam jong ki nonghikai ba la sha pyntbit u la ong ba katei ka jingrah lama iong kan dei na bynta ka shisngi ban pyni ia ka dak ka jingpyrshah bad kin ap ba ki bor jong ka NIOS kin khot ia kren hynrei lada kim khot ia kren kin pyrkhat da kiwei pat ki lynti.
Ula kyntu ia baroh ki nonghikai na kylleng ki district kynthup ki nonghikai SSA ba kin ia poi ryntih lang ha katei ka sngi.
Nongstoin, 26 Nailur:Ka Dorbar Kur Lyngdoh Nonglait mynta ka sngi kala rakhe ia ka lyngkhuh sngi iap bas hi snem jong u Maieid Hoping Stone Lyngdoh (Basan Kur Lyngdoh) ha ka jingialang kaba la long ha ka phyllaw jong ka iing dorbar kur Lyngdoh Nonglait ha ka shnong Mawkyllei West Khasi Hills.
Kum ka dak ban pynsah jingkynmaw ieid ia u tei u rangbah kur Nonglait u bala bam kwai ha dwar u Blei bad u ba dei ruh u nongialam jong ka party HSPDP, ka kur Nonglait kala tei ruh ia u mot sah kynmaw (memorial statue) ha kaba la ioh ruh ban plie paidbah hynne ka sngi da u Manlystar Lyngdoh Nonglait Acting Basan jong ka kur.
Ha katei ka jingialang la iadon ryngkat lang ruh u bah S.S.Lyngdoh Secretary Dorbar kur Lyngdoh nonglait, u bah S.Kharlyngdoh DC ka West Khasi Hills District u bah L.K.Diengdoh BDO Mawthadraishan, Br.
Herman Wanniang, CMSF Provincial Franciscan Br.
NE India, u bah N.Syiem syiem Hima Mawiang, u bah Manlystar Lyngdoh Acting Basan kur Lyngdoh Nonglait ki paitbah na ki shnong ki ba hap hapoh kajing synshar jong ka Dorbar kur lyngdoh Nonglait bad kiwei kiwei.
Na ka liang jong u DC ka WKHD, haba ai jingkren ha katei ka jingialang plie ia u mot dur jong u bah Hoping u la ong ba u ma ieit Hoping u la long u wei na ki nongialam, u nongmih khmat u ba la pyni ia ka jingleh rit ha ki kam baroh, bad u ba la wan rah ruh ia ka shynshar ka khaddar kaba khuid kaba suba, bad khamtam u Maieid u dei ruh u wei na ki nongkyntiew ia ka jingnang jingstad da kaba u la plie ia kiba bun ki skul.
“Wat la une u Basan kur lane u nongialam ba radbah jong ka HSPDP bad ia ka jaitbynriew Khasi u la khlad noh hynrei to ngin buddien ia ki matti shynshar ia kaba u la ialam" ong u bah S.S.Lyngdoh da kaba u la bynrap ruh da kaba ong ba ka kur hi baroh ka wei ba dei ban iai pynneh pynsah ia ki riti ki dustur ba ki longknie ki la ioh ban mait lynti.
Ha katei ka sngi kala don ruh ka jingialeit buh syntiew ha u mot lum jingtep jong u Maieid hoping ha kaba ha katei ka sngi la sakhi lang ruh ia ka jingiadon ryngkatlang u MDC ka Nongstoin bah LG Nongsiej bad u MDC ka Mawshynrut bah Morning Mawsor.
Hadien katei ka jingialang jong ka kur la bteng sa ka jingle burom da ka balang Presbyterian jong ka Mawkyllei ia kaba la pynlong ruh ia ka jingiaseng kynmaw burom ia u tei u rangbah u ba long ruh u Tynmenbasan jong ka balang ia kaba u pastor B.A.Marthong u la shim ia ka bynta ban ai kum kajingkren ha ryngkat kajingdonlang jong ki paitbah jong ka balang , ki ba haiing ha sem bad ki wei ki wei.
“Ka party HSPDP ka dei tang ka rynsan na ka bynta ka election ia u Maieid hynrei ka mynsiem jong u kam ju noh shiliang iano iano hynrei kum u shakri paibah u long kylluid mynsiem ia baroh, bad watla u ma ieit Hoping um don shuh ha ka pyrthei lada baroh kum ki nongialam ki bat skhem ia ka nongrim bad ki matti jong u maieit Hoping ka party HSPDP kan nang kiew ban kan ioh ruh wat ban ialam ha kajingshynshar ha u 2018" ong u bah Pangniang ha ka jingialang bala pynlong da ka Lyngdoh Nonglait Area Unit HSPDP.Shuh shuh u la ong ruh ba u maieit Hoping u dei u nong iathuh lypa ia ki ei ki ban sajia na kabynta ka ri khasi pnar bad kane ka paw shai ia kiba u la kren ha ki san phew snem mynshuwa hynrei mynta ki la wan ban urlong na ka bynta ka ri bad ka jaitbynriew.
Ia kaba kum katei ka juh ka jingrakhe kynmaw burom ia u tei u rangbah la pynlong ruh da ka party HSPDP Nongstoin Area Unit ryngkat ka Central Body ha phyllaw jong ka IB PWD Upper New Nongstoin , ha ka jingdon lang u bah Ardent Miller Basaiawmoit President Rangbah ba mynta jong ka Party, u bah D.Jyndiang MLA ka Nongstoin, bah Witting Mawsor MLA , bad ki wei ki wei bad ia kane kajingkynmaw burom la pynlong ruh ha ki bynta bapher bad ki shnong bapher bapher jong ka Nongstoin Constituency.
Shillong, 26 Nailur:Ka pyrton ki shipai BSF 11 Bn kiba don ha Dulainala,South West Khasi Hills ki la ioh kurup 196.78 Cft ki dieng ba thmu ban khaïi tuh sha Bangladesh, kiba shong dor haduh T.17 lak tyngka,ki laioh bat ruh ar tylli ki Bolero Pick Up kiba kit ia kitei ki dieng hynrei ki nongniah ki la ioh phet krad noh ha ki khlaw ba rben.
Ki BSF ki la ioh kem ia kitei ki dieng ha ka por ba ki dang iaid pahara ha u Zero Line bad ki la iohi ia kitei ki Bolero kiba I don jingsuba sniew bad haba ki tur shajan kitei ki Bolero ki la pyrshang ban phet krad bad ki la kthong ha ban da lap hynrei ki nongniah ki la phet krad noh pynban.
Katkum ka jingiathuh ki shipai BSF ki la ong ba mynta ki por ka jur bha ka jingdawa dieng na Bangladesh bad de ina katei ka daw ki nongkhaii tuh ki shlur ban leh ia katei ka kam.
Ia kitei ki dieng la ong ba la wanrah na ki thaiñ Mawsynram ban pyniaid sha Bangladesh lyngba ka Naukaria Nullah.
Ha kine ki taiew ba la dep ki BSF ki la ioh kurup 999.224 Cft kiba shong dor T.33 lak tyngka kiba la thmu ban pyniaid lyngba ka wah Simsang, South Garo hills.
Ia kitei ki mar ba la ioh kurup la aiti noh sha ki tnad ba dei peit ban leh ia kaba donkam.
Shillong, 26 Nailur:Ka kynhun ki Khlieh nongsynshar shnong, ki trai khyndew bad ki sengbhalang ki la dawa na ka sorkar ba ka dei ban pynsangeh noh shuwa ia ka jingsorbe naka bynta ban ker sainar shiah ha khappud ka India bad Bangladesh.
Ki la dawa ruh ba ka sorkar ka dei ban weng noh ia ka jingpynjari section 186 IPC kaba la khang pyrshah iano iano ruh ban leit pynwit ia ki nongtrei sorkar kiba don ha ka kam jong ki ha khappud.
Lah ban kdew ba ia katei ka hukum la pynmih da u Deputy Commissioner ka West Jaintia Hills u Arunkumar Kembhavi shuwa ba ka sorbe kan sdang ha ka 14 tarik mynta u bnai bad kan kut noh ha ka 30 tarik.
Lada ka sorkar kam shah shkor ia kitei ki jingdawa kitei ki kynhun kiba don hapoh kawei ka kynhun kaba la tip kum ka Coordination Committee on International Border (CCIB) ki la byrngem ban shim da ki lynti ia khih.
Haba kren sha ki nongthohkhubor mynta ka sngi u nongaiktien katei ka kynhun u bah G.H Kharshanlor u la ong ba katei ka jingkwah u DC ban pynsted ia ka jingker sainar shiah ha khappud ka long kum ka jingniew beiñ ia ki nongshong shnong kiba sah ha khappud kiba la shah ktah.
U la ong ba ka CCIB ka pyrshah jur ia katei ka jingpynjari section 186 IPC jong u DC kaba long pyrshah ia ka hok ki nongshong shnong ba shah ktah, ki bym shym la ju pynwit ia katei ka jingiaid sorbe ki briew sorkar.
U bah Kharshanlor u la ong ba katei ka kynhun kan leit ban ia kynduh ia u Lat ka jylla kumjuh u myntri rangbah ka jylla ha kaba ia dei bad katei ka kam.
Haba byrngem ban shim da ka lynti ia khih lada ka sorkar kam shah shkor ia kijingdawa u la pyntip ba ha ka 1 tarik u risaw kan don ka jingialang bah ha Dawki ban pyrkhat na bynta katei ka kam.
U samla Daniel Khyriem President ka KSU u la ong ba ka CCIB, ka dawa ba ka sorkar ba ka dei ban sangeh noh shuwa ia ka jingsorbe kaba ka la leh khlem ka jingtip ki trai jaka.
U la ong ba haba sorbe dei ban leh ryngkat ka jingiatiplang ki nongshong shnong ba shah ktah bad ki trai jaka.
“Ngi la rai ban kyntait ia ka ripod jong katei ka jingsorbe" u la ong.
Katkum ka jingiathuh ki nongialam ka CCIB ki la ong ba lada shah ban ker sainar shiah ha ka jingjngai kaba 150 yard ka Dawki bad ka Muktapur kan leit sha Bangladesh.
U Secretary ka CCIB u bah Kmen Myrchiang u la pynrem jur ia ka JHADC kaba la ai NOC ban leh ia ka sorbe khlem ka jingtip lang ki khlieh nongsynshar shnong.
Shillong, 26 Nailur:U bah Leston Wanswet u la ong ba lada ki khasi ki ia tylli lang kawei ban pynieng beit tang uwei u kyrtong monlang ban ia khun pyrshah ia u Dr.Donkupar Roy na Shella Konsti-twensi kam don jingeh eiei ban ioh ia ka jingjop, “Ngi dei ki heh paid ha jaka lajong, lada ki Khasi ki ia tylli, ngam tieng ia kitei ki rit paid ha jaka jong ngi kiba don tang 2000 vote tam eiei" ong u bah Leston haba ia kren bad u Rupang.
U bah Les u la ong ba kumba 2000 vote eiei ki Garo bad ki dkhar ( bar jylla) kiba dang shu ioh rung kyrteng thymmai bad kin sa long ki nongthep vote ka Shella Konstitwensi ha u 2018 bad u la kynnoh ba ia kitei la pynrung kyrteng u MLA ka Shella u Dr.Donkupar Roy.
Haba la kylli lada jia ba un dei ma u –u kyrtong monlang hato u don jingkyrmen ne-em ban ioh vote na kitei ki 2000 ngut tam, “Em, ngam don jingkyrmen eiei-ki dei ki vote jong u Dr.Don, kitei kin kyrshan radbah mynta ia u Dr.Don namarba ki ia ong ba u la pynrung kyrteng ia ki ban ioh thep vote" ong biang u bah Leston Wanswett.
“Peit phim iohi seh ba u kren ha Assembly, u khih bitar ba duh bording ki shnong ba sah ki bar jylla ha Shella konstitwensi kum ka Dalia ka Umkabaw,haba u myntri sorkar u jubab ba ym ai bording ia kitei ki shnong ba kim siew bai thangding, u khih bitar ba dei ban ai beit….
Haa…haaa…haaa (rkhie u bah Les) u Dr.Don te u ong da ym siew bill ruh ym lei lei dei ban ai ding beit" kynthah biang u bah Les ia u Dr.Don.
Shuh shuh u bah Leston uba la shah pynrem tang 300 vote tam ha u Dr.Donkupar Roy na Shella konstitwensi u la ong ba kumba long mynta um da kwah eh shu ban ia khun elekshon namarba ka rta jong u ruh ka la noh bad ka jinglong ka met ka phad ruh ka la dei ban shongthait noh hynrei u la ong ba ki paidbah nongkyrshan jong u ki iai pynbor shi pynbor beit ia u ban ia khun.
“Ki ia ong ia nga lada phim ia leh ma phi, ym don jingiakhun shuh bad u Dr.Don ha Shella, dei tang ma phi.
Ha Shella konstitwensi ki briew kim peit party ,ki peit ia u briew,nga ong ia ki lada baroh kiba kwah jingkylla ha Shella konstitwensi kim ia tylli ka jingangnud jong ki ban wanrah jingkylla kan ym poi shano shano ruh,na kata ka daw nga ong ia baroh kiba kwah jingkylla ba kin wan da kawei ka sur ban ia kren sngewthuh ba dei ban ailad beit tang uwei u kyrtong ban ia khun para marwei pyrshah ia u Dr.Don, lada ki don kiwei pat kiba kwah ia khun ruh, nga kloi ban shong noh bad ngan kyrshan radbah ia u y lei lei na kano kano ka party ruh, lada ki ibit ba ngan ia khun ma nga ruh, kin dei pat ban kyrshan naduh mynsiem,ngin ia khun radbah,hangta khlem pep u Dr.Don uba stad kheiñ jingkheiñ un sa kulmar jingkheiñ artad" ong u bah Leston.
Lah ban kdew ba u bah Leston u la ia khun ha elekshon MLA 2008 na ka seng Congress hynrei ha u 2013 pat u la shah pynduh tiket noh bad ha katei ka elekshon u shu rem salit ha u Dr.Donkupar Roy.
Hadien ka jingrem elekshon u la leit phai biang sha ka seng Congress bad la thung biang ia u kum u President ka Shella Block Congress.
Mynta pat u bah Les u la ong ba sa tang khyndiat sngi un sa risaiñ noh kum u dkhot ka seng Congress, “Ka long kumba nga la ieh hi tangba ka ju dei pat ka rukom ban pyndep ia ka formalities,sa khyndiat sngi ngan sa phah noh ia ka shithi risaiñ" u la ong da kaba kdew ba nalor ba lamong ha u 2013 ,mynta pat um sngewthuh sngewthaw bad um sngew iahap ia ka rukom treikam katei ka seng.
Haba phai sha ka saiñ pyrthei ha kine ki sngi,u bah Leston u la ong ba ka jylla Thaiñ Shatei Lam mihngi kumba ka long mynta kam da don jingmih shuh nalade bad bun ki hap ban ap kyrmen na ka sorkar pdeng na Delhi bad haba wan ka jingkylla ka sorkar ha Delhi ka politik ka shad kulmar shadiang shamon, “Ngi la iohi ia kata ha Arunachal Pradesh,ka Congress ka la ioh bor ban thaw sorkar naduh na ingbishar hynrei peit she mynta shano lut plain hap leit ia snoh BJP,katei dei na ka daw bym biang ka jingmih nalade" u la ong.
U la ong ruh ba ka saiñ pyrthei ha kane ka jylla ruh kan sa kylla ha u 2018 hynrei haduh mynta u la ong pat ba ki paidbah ka jylla kim pat pdiang ia ka BJP watla ka mynsiem jong ki ka la noh sha katei ka seng ruh hynrei ban ong ba kin rung seng ka eh than.
“Ha u 2018 ,dei ki kyrtong shimet ne ki Independent ki ban thaw pyrthei bad kan dei ruh ka kabu jong ki,ha nga te nga ong ba ha kiba bun ki konstitwensi kin wan beit ki kyrtong shimet" pynkut u bah Leston ha ka jingiakren bad u Rupang.
Jowai, 27 Nailur:Ka Jaintia Hills Cement Manufacturing Association (JHCMA) kaba dei ka seng ki karkhana pynmih dewbilat ka la dawa na ka sorkar jylla ba dei ban pynduh noh ia ki ar tylli ki jingkieng thew kali, kiba don ha Hynniaw Mer bad kaba don ha Byndihati.
Ka JHCMA ka la pan jingpynshai ruh na u Transport Minister halor ka hukum jong ka iing bishar ba ha khlieh duh ka ri ha kaba iadei ba ka sorkar kadei ban shim ia ka rai ba haduh katno tylli ki Weighbridge ki dei ban don ha Meghalaya.
Ka Supreme Court ka la pynmih ia ka hukum katkum ka SLP No.17901-02/2015 dated o6-11-2016 kaba mih na ka hukum jong ka Guwahati High Court dated 07-06-2011 WPC No.6845/2010 bad WPC No.206/2011 kaba la btah iaka sorkar jylla ban shim ia ka rai ba haduh katno tylli ki weighbridge kidei ban don ha Meghalaya.
Hynrei na ka liang ka sorkar jylla haduh mynta kam pat shym la pyntreikam ia katei ka hukum jong ka iing bishar Supreme Court.
Na ka liang ka JHCMA ka la dep ban ai ia ka dorkhas sha u Transport Minister, uba la wan jurip ia ki Weighbridge ha Jaintia Hills ha kane ka sngi Nyngkong.
Katkum katei ka dorkhas, ka JHCMA ka la ong ba ka sorkar jylla kam pat shym la leh eiei halor katei ka hukum bad kane ka jingbym shym la leh eiei ka sorkar, ka pynmih ia bun tylli ki weighbridge bad ki check posts ha ki surok bah.
Kane ka jingbun ki weighbridge ha u surok bah National Highway NH 6 bad NH 206 ka la pynlong ia ki trok kit mar kit mata ban thew bunsien bad ban siew ruh ia ka khajna kaba buh dor hi katba mon da ki trai weighbridge khlem da bud ia ki kyndon jong ka sorkar jylla.
“Ka la don ruh ki jingkynnoh ba kitei ki weighbridge ki la shim pisa katba mon khlem da bud satia ia ka dor ba la buh da ka sorkar jylla", la ong ka JHCMA.Kitei ki Weighbridge kim ju ai slip ruh sha ki driver.
Ka JHCMA ka la kyntu ia u Minister badei peit ia ka tnad Transport ban shimkhia halor kane khnang ba kin nym don bun tylli ki weighbridge ha u National Highway.
“Ngi sngewba ka sorkar ka dei ban pynduh noh ia ka 7th Mer Weighbridge bad ia kaba don ha Byndihati namar ba ki dei ban don tang ha Exit Point kumba leh lang ha ri India baroh kawei", la pynpaw ka JHCMA.Nongstoin, 27 Nailur:Shisnem thik, hadien ka jingkhlad noh u nongialam ba radbah ka Party HSPDP, u Maieid Hoping Stone Lyngdoh, mynta ka sngi, u bah Laitstar Syiem Nongshillong u ba dei u President jong ka unit HSPDP jong ka New Nongstoin, u la khlad noh ha ka sngi jong ka jingrakhe ia ka lyngkhuh sngi iap ba shi snem jong u Maieid.
U tei u rangbah u la khlad noh ha ka por 9 shiteng ei ei mynstep, hadien ba ka jingshitom kala ban ia u naduh ki snem ba la lah.
U bah Lait u dei ruh u wei na ki dkhot committee jong ka Dorbar shnong New Nongstoin mynba u dang khlain.
Kat kum ka jingioh jingtip u Rupang na ki ba ha iing hasem jong u tei u rangbah la ong ba u la long u wei na ki nongkyrshan ba radbah jong ka seng HSPDP bad naduh ba katei ka seng ka la mih pyrthei u la don bynta lang ha katei ka seng.
Shuh shuh la ioh jingtip ruh naduh ba u maieid Hoping u dang thiah pang ha Hospital NEGRIMS mynshem snem, u tei u rangbah ruh u la don hapdeng ka jingthiah pang lang ha kawei na ki Hospital ha Shillong.
Shillong, 27 Nailur:Ka jingleit jurip u myntri ka kit ka bah, hynnin ha Jaintia Hills, kam dei ban khanglad ia ka jinglait ei ka khajna, hynrei ban ioh khur ei ia ka pisa u nongbuh Truck ha India.
Namar ba, ki trok ki hap thew haduh lai sien ia kajuh ka mar ia ki trok ba leit sha Guwahati kata hap thew ia ka ha jaka thew ha Byndihati, ha 7 mer bad ha 13 mer.
Ki trok kiba leit sha Silchar ruh hap thew noh lai sien ia ka juh ka trok kata naduh ka 7 mer, Umtyra bad Ratachera.
Kane ka paw shai kdar ba naduh ba long myntri kam pyniaid kali, u Bah HDR Lyngdoh bad mynta u bat bad ka tnat poh iing, kumta ha ka kyrteng ka motor vehicle act 1988 ki trok ki lah shah lute ha ki jaka thew ba pyniaid da ki Enforcement ka tnad ka kit ka bah.
Ka jingshim pisa ruk kam dei kum ka dor sorkar, hynrei la shim katba ki mon khlem risit.
Ka Jaintia Hills Truck Owners Association ka pyrshah jur ia ka jingleit jurip u HDR Lyndoh ia ka jingkwah jong u ban khur ei ia ka pisa na ki trok.
Hynrei la kyntu ia u ba u dei ban pynleit jingmut shuwa ban pynthikna ba ki trok kim dei ban shah khniot bein bad ba kim dei ban shah pynbor ban thew laisien ia u juh u mar bad ban khanglad ban shah shim khajna lai sien na ka juh ka trok bad ban pynthikna ba ki trok kin ym shah shim pisa palat ha ki jaka thew bad ban ai risit lada shim bai thew lane shah dain kuna ruh, ong ka kyrwoh na U bah Enrico D Pasi General Secretary Jaintia Hills Truck Owners Association.
Shillong, 28 Nailur:Ka Joint Action Committee jong ki shnong, ki ban shah ktah na ka jngthmu ban ri mrad khlaw ka sorkar ha ki bynta jong ka Narpuh, ka la rong hynnin ka sngi, ha Shnong Tongseng, ryngkat ka jingdonlang jong U Bah Erwin K.Syiem Sutnga, bad ki Rangbah Shnong /Secretary Shnong bad katto katne ki riewpaw khmat jong ka thain.
Ka jingialang, ka la rai ban pyrshah jur ia ka jingthmu jong ka tnat khlaw ban pynlong (declare) ia ka Eco Sensitive Zone ha ka jaka jong ki riew shimet ne jong u paitbah.
Ka jingpyrshah ia kane ka jingthmu jong ka Wild Life ka long ba ka ktah haduh katta katta ia ka trei ka ktah, jaka rep jaka riang bad ia ka jingim jong ki paid nongshong shnong ka thain Narpuh.
Kaba ar ka long ba ia katei ka jingthmu ban pynlong ESZ la long hok long trai da ki Nongshong shnong hapoh ka jingpeit jong ka JHADC ( Jaintia Hills Autonomous District Council ) katkum ka VI (6) Schedule jong ka Indian Constitution.
Bad lada ai lad ia kum kane ka jait jingthmu jong ka Wild Life khlem pep ki nongshong shnong jong ka thain Narpuh kin shah teh mraw ha la ka jong ka jaka puta namar yn hap iaid lyngba ba bun ki kyndon ain jong ka ESZ.Te kum ka Joint Action Committee bad ka Thain hi baroh kawei ka ieng pyrshah, ia kane ka jingthmu (Proposal) bad wat tang shi inche da lei lei ruh em ngin nym ai ia ka jaka ba long hok long trai da ngi ki paitbah sha ka Wild Life.
Bad lada kane ka jingthmu jong ka Sorkar lyngba ka Wild Life Depart ka thom da ka bor ban iaid shaphrang ban pynlong (Declare) Eco Sensitive Zone ha ki jaka puta ba long hok long trai da u paitbah ka Joint Action Committee ryngkat bad u paitbah ka thain kim banse ban rah lama iong ne ban ujor shaduh ka Supreme Court.
Shillong, 28 Nailur:Ha ka 24 Tarik mynta u bnai ka N.Y.K.S, lyngba ka ophis jong u District Youth Coordinator Shillong, ka la hiar sha shnong It-thangsher jong ka Khatarshnong Laitkroh Block ban ia kynduh ia ki samla na ki Club bapher bapher ban ia phylliew jingmut bad ban pynsngewthuh ia ki prokram bapher bapher kiba ka NY K ka ju trei na ka por sha ka por khamtam eh halor ki mat ki phang ba iadei kyrpang na ka bynta ki samla.
La ioh ia ka jingkren sdang na u Kaisar Dohling uwei na ki nongtrei mon sngewbha, jong ka NYK na Khatarshnong Laitkroh Block bad u la maitphang katto katne shaphang ki mat treikam jong ka NYK.Ha kane ka jingiakynduh lang la ban jur ruh ba ki Seng samla ba la ju tip borabor kum ki ‘Youth Club’ ki donkam ban pyniasoh bad ka NYK khnang ba kin lah ban leh shibun ki prokram ban kyntiew bad pynjanai ia ki sap bapher bapher ba ki khun samla ki don ym tang ha ka liang ki kam ialehkai hynrei ban iashim bynta ruh ha kiwei de ki kam ha ka imlang sahlang kum kaba pynshlur bad kyntu ba ki samla ki dei ban mih shakhmat ban sei ia la ki jong ki sap ki phong bad kumjuh ruh ban pynjanai shuh shuh ia ki jingtbit jong ki ha ki liang bapher bad ha ka juh ka por ban pynphriang lem ha ki babun balang ia ki prokram bapher bapher kiba ka NYK ryngkat ka tnat iarap ia ki samla, ki ju trei bad pyntyllun ha ka Ri baroh kawei.
Ha kane ka prokram lawan iashim bynta da ki youth club bapher bapher ba kynthup ia ka Tyniar, Dewlieh Nongtraw Sohrarim Kshaid Mawthawtieng Khrang bad kiwei kiwei.
Ka jingiashim bynta jong ki nongialam (President/Secretary) ha kaban buh ia ka jingkylli bapher bapher ka la pynlong ia ka jingiatai ka bajur bha khamtam eh ha kaba iadei bad ka jingpyniasnoh (Affiliations) ia ki youth club bad ka NYKS.Khatduh eh lah ioh ia ka jingaikhublei na U Lamphrang Diengdoh ia ki Nongiashim bynta baroh.
Shillong, 28 Nailur:Ka jingjurip ban ker ksainar shniah ha khappud ka India bad ka Bangladesh ha ki bynta jong ka Dawki-Tamabil ka la iaid beit biang mynta ka sngi.
Katkum ki thymmei khubor kiba la lah ban ioh na Dawki ka ong ba mynta ka sngi kam shym la don kano kano ka jingpynwit na ki shipai jongka BGB.Kane ka jingjurip ka la long ryngkat ki bor jong ka District West Jaintia Hills.
Katkum ka jingpynbeit jong ki bor District Administration jong ka West Jaintia Hills District.
Kane ka jingjurip kin pyndep ha ka 30 tarik mynta u bnai bad kan poi haduh khappud bad ka East Khasi Hills ha Wah Umnogt.
(SP News Agency).
Shillong, 28 Nailur:U myntri rangbah ka jylla u Dr Mukul Sangma la shai ka sngi un leit ban jurip ia ka Iewduh ha ka por shiphew baje mynstep.
Ia ka jingthmu jong u myntri rangbah, ym lah ban tip kaei kaba u mut ban leit ban jngoh ia ka Iewduh hynrei la sngew-thuh ba ka jingthmu ka long ban ia treilang bad ka hima Mylliem kumno ban pyn itynnad ia kane ka iew kaba heh duh ha ka jylla Meghalaya.
Dang ha ka sngi saitjain u myntri kam pynroi sor u Bah Ronnie V Lyngdoh u la leit ban jngoh ia ki saw dong sawkum jong kane ka iew bad ka jingthmu ka long ban ia treilang bad ka hima mylliem kumno ban pynkhuid ia ka.
Shillong, 28 Nailur:Ka Seng FKJGP Mawlai Circle ka buh ka jingkyrpad ia ka tnat khlaw jong ka Sorkar Jylla ba kan sngewbha ban peit lem na ka bynta ban pynpom lang noh ia ki dieng kiba don harud surok kiba la jan khyllem kum ha Mawlai Mawroh P.T.S ter-ter bad kumjuh ruh ha ki rud surok jong ka National Highway Mawlai Mawiong bad sha kiwie kiwei ki bynta jong ka shnong Mawlai hi baroh kawei.
Namar ba mynta hi ka dang dei ka aiom slap bad ka Seng ka la lap ruh ba bun na ki dieng ki la shong ha ka khyndew kiba la jan twa, dei na kane ka daw ba ka Seng ka kyntu ia ka Department ba dei peit ba kan shim khia ban pynpom lang noh ia kitei ki dieng khnang ba kan ym wanrah ka jingjia kaba sngewsih ia ki khynnah Skul, ki paidbah bad ia ki kali kiba iaid na kitei ki jaka.
Nongstoin, 28 Nailur:U wei u rangbah u bym shym pat la lah ban tip kyrteng u la khlad noh ha shen hadien ba ka kali kaba u shong ka la ia leit ban ia tyngkhuh bad kawei ka trok ha kawei na ki jaka ha ka shnong kynshi, kaba la jia mynta ka janmiet ha ka por 8:30 eiei.
Katkum ka tyllong khubor bala ioh lum na ki paidbah katei ka thain la ong katei ka kali kadei ka Bolero Pick Up kaba don ia u registration numer ML 05-6900 kaba dang wan na ki thain Shillong bad mar iapoi ha katei ka jaka ha ka shnong Kynshi ka la ia tyngkhuh noh bad kawei ka trok kaba dang wan mar pyrshah.
Shuh shuh la ioh jingtip ruh ba katei ka jingjia ia tyngkhuh kali kala long ba I shyrkhei haduh katta katta namar ba wat ia ka dur khmat jong u tei u rangbah u ba la khlad noh ym shymla lah shuh ban ithuh satia.
Ia ka katei ka jingjia haduh bala thoh ia kane ka khubor ym shym pat la lah satia ban pyntikna ia ka daw kaba la pynlong ia katei ka jingiatakhuh kat haduh ban da duh ei noh ia u wei u mynsiem briew.
Nongstoin, 28 Nailur:Ka seminar halor ka phang “National Seminar on crime against tribal women" kaba ar sngi lynter ia kaba la pynlong da ka Nongstoin College la pynkut noh mynta ka sngi ha kaba u bah K.P Pangniang MLA ka Rambrai u la long kum u kongsan ha ryngkat ka jingiadon lang u MDC ka Nongstoin bah L.G.Nongsiej kum u symbud kongsan.
Ia katei ka seminar la ioh ruh ban plie pyrda da ka Dr.Ampareen Lyngdoh myntri ka tnad Information & public relation jong ka sorkar Jylla kum ka kongsan ha ka jingialang kaba la long hapoh ka Conference Hall jong katei ka College ha ka sngi ba ar jong ka taiew.
Haba kren kum u kongsan ha ka sngi pynkut ia katei ka seminar u bah Pangniang u la ba katei ka seminar ka long kaba don kam haduh katta katta, bad kaimlang ka sahlang ka dei ban ieng kyrkieh na ka bynta ban ia khun pyrshah ia kiba bun ki jingshah thombor ia ki kynthei.
“Haba ngi peit ha ki kot khubor manla ka sngi ngi iohi bad ioh sngew ba ka kam thombor ia ki kynthei ha ka Jylla kala nang iai kiew katba nang mih ki sngi bad kaba sngewsih kalong ba ki kynthei kim ioh ia ka hok ba kin im laitluid namar la shah knieh noh ia ka hok ka jong ki ha ki riew shim kabu bad ki riew bymman" ong u bah Pangniang.
Shuh shuh u la ong ruh ba ngi don kam ban ai ka jingiada kaba kyrpang na kabynta ki kynthei hapoh ka jylla, bad ban ai bor ia ki kynthei kadei ka sien jam ban pynbha ia ka kyrdan jong ki bad ki kynthei ki dei ki budlum ha ka imlang ka sahlang bad kalong kaba don kam eh na kabynta ka imlang ka sah lang ban ia khun ia ki ba bun ki jingshah thombor jong ki kynthei.
Ha katei ka semimar la wan ban ia shim bynta ruh da ki nongkren ai jingpynshai kiba kynthup ia u professor S.Patil Directorate lifelong & extends ion education Mumbai university, Dr.Neelam Borwankar Associate professor Department of political Science Deshbandhu College university of Delhi bad kiwei kiwei.
Kumban shu ban shu pynkynmaw ba I kong Ampareen Lyngdoh haba ai jingkren ha ka sngi plie pyrda ia katei ka seminar I la ong ba ka sorkar jylla kala leh ia kaba bynta kaba bha tam ha ki snem ba lalah da kaba wanrah ia ki skhim kiba kyrpang ban iarap ia ki longkmie lane ki kynthei kiba don ha kajingeh.
Shuh shuh I la ong ruh ba ki kynthei ki don kam ban don ia kajingshlur ban ieng na kabynta ka hok bad ban pynsawa ia ka sur kaba pyrshah ia kum ki tei ki jingshah thombor.
Nalor ki kongsan bad ki nongai jinghikai kiba la wan na bar ka Jylla ha katei ka sngi la don lang ruh u principal jong ka College u bah B.K.Laitflang, ki nonghikai, ki khynnah pule , kumjuh ki pulit jong ka women police ka thanad Nongstoin bad kiwei kiwei.
Shillong, 29 Nailur:Ka Shillong Municipal Board (SMB) ka la sam sopti uniphom sha ki 400 ngut ki nongpynkhuid jongka kynthup ki nongsar, nongniah kali, bad ki nonglum niut na ka skhim Swachh Bharat.
Ia kine la thied na ka skhim Swachh Bharat Mission 2015-16 kaba la kot sha ka T.4,80,000, la ong u CEO ka SMB u Bah BS Sohliya.
Kine ki tiar ba la thied ki long kum ki jacket, tupia, sopti, bad ki patlun lyngkot ba la sam da u myntri tnad sor u Bah Ronnie Lyngdoh ha ka 28 tarik Nailur 2016.
Ha kane ka sngi, ka SMB ka la ai burom ruh ia ar ngut ki nongsar bad 2 ngut ki nongpeit ia ki kali, lai ngut ki nongniah kali bad lai ngut ki mazdoor na ka bynta ka kam shakri jongki.
La sam ia ki da ki syrnot bad ka pisa.
“La donkam ban khang noh ia ki plastic namar ba kim pyut bad ki dei ki nongpynsniew ia ka jingkhuid bad ka nongpynlang jaboh", la ong u Bah Ronnie.
Ki sopti ba la sam ki long ki sopti bad la kijong ki dak ia ki nongtrei ka SMB.Ki don kumba 50 tylli ki sopti rong Blue Shirt ia ki supervisor, 1500 tylli ia ki glow jacket ia ki nongtrei sha madan bad 500 tylli ia ki Navy Blu.
Shillong, 28 Nailur:Ki nonghikai kiba ialeh ia ka eksamin na ka NIOS bad DERT ki la buh 10 sngi ba ki bor ba dei peit kin pynbeit ia ka jingbakla bad lada kim leh, kin sa kiew sha iing kashari ban wad ia ka hok.
Kine ki nonghikai ki la dawa ba dei ban pynbeit ia ka result kaba la shu leh thurmur na ka bynta ka eksamin ba ki ialeh ia ka Diploma in Elementary Education (DELED) jong u snem 2013-14.
Ia kane ka rai jongki, la shim mynta ka sngi hadien ba ki bor ba dei jong ka NIOS bad ka DERT ki la pan por ba 10 sngi ban pynbeit ia kane ka kam.
Mynta ka sngi, kine ki nonghikai ki la pynlong ia ka jingrah lama iong da kaba iaid sha Laitumkrah-Nongrimmaw ba don ka ophis ka DERT ban pynpaw pyrshah ia kane ka kam thurmur.
Ki nongialeh eksamin ia ka Diploma of Elementary Education (DED) ki la kynnoh ba ka jingpynbna result ka National Institute of Open Schooling (NIOS) ka long kaba lymmuh bad lymbrum lumbram kaba khlem beit satia namar ba don kiba wan ruh, la thoh pep bad don kiba ioh marak palat ia kaba buh ruh.
Haba kren mynta ka sngi, sha ki nongthoh khubor kine kiba ialeh ia kane ka eksamin ki la ong ba ka jingai ia ka internal mark ruh khlem kynthup lang ha ka mark sheet.
Kiba ialeh ia kane ka eksamin ha u snem 2013-2014 ki don 4800 ngut ki nonghikai ba la pynbna da ka National Institute of Open Schooling (NIOS) ha ka 9 tarik Nailur.
Kine ki nonghikai ki la ong ba ki la lap ia kane ka jingdkoh la lap lyngba ka jingtip da ka RTI ba la pan jingtip da ka Meghalaya SSA Schools Association (MSSASA), ka jingpynmih ka la slem bha namar ba ka dei ban mih ha u bnai Nohprah mynshem snem hynrei la pynmih ha u bnai Nailur mynta u snem.
U Bah JJ Lyngdoh uwei na kiba kynduh ia kane ka jingeh, ula ong ba ki sngew lyngngoh ban iohi ba ka NIOS ka la pynmih ia ka result kaba lymmuh kata ruh hadien ba la slem haduh khyndai bnai.
Kane ka jingleh ka long ka jingialehkai ia ki nonghikai, u la ong.
Ki la kynthah ruh ia ka sorkar kaba khlem leh ban tuklar ia kane ka kam haba ki nonghikai ba ialeh ia ka eksam ki iakynduh jingeh, khamtam ba ka dei ka prokram ba phah da ka sorkar.
Ki don 82 tylli ki jaka pule hapoh ka Directorate of Educational Research & Training (DERT).
Ka jingialeh ia kane ka DED ka long ban pynlong ia ki nonghikai ban pyntbit ha ka rukom hikai.
Kine ki nonghikai ba kynduh ia kane ka jingeh, ki la byrthen wat ban pynlong da ka jingiakhih ban pynpeit mat syndon ia ki bor ba leh ia kane ka kam.
Ki la dawa ba dei ban pynbeit biang ia ka result, ban korek bad ban pynmih biang ia ka.
Nongpoh, 28 Nailur:Ka Joint Acion Committee jong ki lai tylli ki sengbhalang na Ri Bhoi District ba kynthup ia ka HANM, RBPM bad ka RBPUO, ki la shim da kawei ka rai bad kata ka long ban buh beit ia ka jingpyrshah kaba jur halor ka jingthmu ban pynlong biang ia ka NH-7 Bacardi, ka tamasa lehkmen hapoh ka Distrik.
Haba iadei bad kane ka jingpyrshah halor ka jingthmu ban pynlong biang ia ka NH7 Bacardi ha Ri Bhoi, na ka liang u Bah John Mawphniang, General Secretary ka RBPM, u la ong ba ka nongrim kaba pynlong ia kitei ki lai seng ban pyrshah, ka long hadien ba ki lap ia shibun ki ki jingleh khlem akor bad ki jingiabam ia dih da ki briew kiba wan ha katei ka tamasa ba mynshem snem, kaba la ktah shisha ia ka imlang sahlang.
U la ong ruh, ba kumba la ioh jingtip da kitei ki lai seng, kane ka Tamasa yn pynlong biang ia ka ha u bnai Risaw mynta u snem ha Madan Kurkalang, kaba dei ruh ka jaka kaba la pynlong mynshem snem, hynrei ia kaba mynta na ka liang jong kitei ki lai seng kila shim da kawei ka rai bad kata ka long ba kim ailad shuh ban pynlong ia katei ka tamasa ha katei ka juh ka jaka.
Shuh shuh, u la ong ruh ba u bnai Risaw u dei u bnai uba ki khynnah skul ki hap ban pynkhreh ia ki examination kut snem jongki, hynrei ka jingwan katei ka tamasa kaba pyndonkam da ki kor sawa kiba khlain ka ktah ym tang ïa ki khynah skul, hynrei ka ktah ruh wat ia kiba pang kiba shitom ha shnong ha thaw.
Khadduh eh, u la ong na ka liang jong kitei ki Lai seng ha kawei ka sur, ki la rai ban mih shakhmat bad ban buh beit ia ka pyrshah halor katei ka Tamasa bad ha kajuh ka por kitei ki Lai seng hapoh ka lama JAC, ki la rai ruh ban leit iakynduh naduh u DC ka Ri Bhoi bad ki heh sorkar ka Meghalaya na ka bynta ban khanglad bad kim dei ban ai kano kano ka NOC ban pynlong biang ia katei ka Tamasa.
Shillong, 28 Nailur:Lah ar sien, une u nongthoh khubor, u iohi da la ki jong ki khmat ia ka danda jong ki pulit pyniaid kali bad ki nongniah Taksi ha Motphran.
Shi bnai mynshwa, la iohi, ia uwei u pulit, uba thoh slip ha khmut jong kawei ka taksi bad ka daw, ka long namar ba u nongniah, um iaid satia, wat haba ula bthah ba un iaid noh na syndah jong U Motphran bad uba dang khreh ban leit sha 9lad.
Khyndiat sngi mynshwa pat la iohi, sa uwei u pulit, uba tare ia la ki jong ki kti sha ka jaka ba don u shabi kali bad ka daw ka long ba uwei u nongniah Taksi, uba ieng kham ha kyndong, tangba ym don briew satia ha kali jongu bad ka dei na katei ka daw, u ieng kham ha rud ban ioh thep briew bad katei ka la pynkhih bitar ia uwei u pulit Khasi bad kumta u phrung noh da ki kti lajong sha ka jaka ba don shabi.
Halor kitei ki jingjia, na ka liang uba leh bad uba shah leh, ki don la ka jong ka nia, hynrei, ha uba peit na rud, ka wan rah noh ia ka jing ijli ba u pulit un thombor ia u nongniah Taksi bapli bad katei ka pyni ba kam don pleng kawei pat ka ain, hynrei ka dei beit tang ka kam leh jubor justi suda.
Halor kane ka phang, une u nongthoh, ula ia kren ia U Bah Disparsing Rani, uba dei u nongai jingmut jong ka East Khasi Hills Local Taxi Drivers Association bad utei u rangbah, u iathuh ba na ka liang jong katei ka seng, ki la rah ia katei ka kam thombor sha U Superintendent of Police, East khasi hills.
La ong ruh da U Bah Rani, ba ha ka sien ba la pynlong jingialang da ki pulit dang shen, ba ula ong “Haba ai jinghikai sdang shwa na iing la jong, namar ba ki pulit pyniaid kali, ki pyni ia ka akor ka burom jong ka Jylla baroh kawei".
U Bah Rani, u ong ruh ba ka jingknieh shabi, kren khlem akor jong ki pulit pyniaid kali, ka dei kaba wat U SP hi ruh, u ju pyrshah bha, ba ki pulit pyniaid kali kin leh kumta.
La ong shuh shuh U bah Rani, ba ki pulit ha Assam, haba ki iohi ba ka bos, ka la dap briew, ki ju tied da u lathi ha jingkhang jong katei ka kali, ba kan iaid noh bad kumta u ong “Ki pulit ha Asam, ki pyniaid kali, katba ki pulit ha Shillong, dei ki pulit beh kali" bad u ong ba katei ka dei ka jingleh thombor, namar ba ki nongniah Taksi, ki la siew da ka khajna ba kin iaid kamai.
Shillong 28 Nailur:Ka Anupriya Patel ka myntri khynnah ka koit ka khiah ka sorkar pdeng ka la ong ba dei ban weng noh ia ka jingsngew khohnioh ne khein bein ia ki briew ba ioh ia ka jingpang AIDS ha ka imlang sahlang.
Haba kren lyngkot mynta ka sngi ha ka jingialang pynkup burom ba pynlong da ka Meghalaya AIDS Control Society (MACS) ha ophis ka Directorate ka Health Services, (Research), Shillong ka la ong ba donkam ban trei lyngba ka jingiatreilang baroh ban ialeh pyrshah ia kane ka jingpang.
Ka la kyntu ba ki sengbhalang bad ki tnad sorkar bapher bapher ki dei ban iatreilang ban sam ia ka jingtip kumno ban wanrah ia ka jinglong jingman bad ka imlang sahlang kaba myntoi khamtam ia ki briew ba don kum kane ka jingpang.
Ka la ong ruh ba ki lad pathai khubor ki don ia ka bynta ba kongsan ban pynbna ban pynsaphriang shaphang kumno ban lait na kane ka jingpang bad ban pynlait ia ki paidbah na ka jingsngewthuh bakla.
Ka myntri ka la iakren ruh bad ki briew kiba ioh ia kane ka trei ia kane ka kam bad ki nongjop ha ka Meghalaya Icon V – ka ‘Dymbur’.
Shwa ia kane, ka la pynlong ruh ia ka jingjnoh ia ka ICTC, ART, CST bad ka Suraksha Clinic ha Civil Hospital, Shillong bad ruh ia ka Regional Blood Bank ha Pasteur Institute, Shillong, ha kaba ka la pynpaw ia ka jingsngew kmen ia ka jinglah ka sorkar ban pynbiang ia ki jingdonkam wat hapdeng ka jingduna.
Ha kane ka prokram la don lang u Y Tsering u Additional Chief Secretary , u Dr.R Wankhar u director DHS (MI), Dr D Lyngdoh, DHS (R), bad kiwei de.
Shillong, 28 Nailur:U President ka BJP Meghalaya u Bah Shibun Lyngdoh u la ong ba ki don bun ki briew ba la ia pan tiket na ka seng na ka bynta ban iakhun ia kane ka elekson MDC shiteng samoi hynrei ka seng, ka dang bishar bha ia ki shwa ba kan ai ne em.
Ha ka jingiakren ha kane ka sngi Balang, u Bah Shibun u la ong, “Ki don bun kiba pan tiket na ka party na ka bynta kane ka elekshon MDC shiteng samoi hynrei ym pat lah ban pynbna namar ba yn sa shong jingialang shwa ha kine ki khyndiat sngi".
U la ong ba mynta um pat don ha Shillong bad ha kine ki ar sngi lai sngi ban wan, ynda u la poi ha Shillong un shong jingialang ban iapyrkhat ia kane ka kam.
Katkum ka jingtip la iathuh ba ka BJP ka don ki briew na Mairang, Sohiong, Laban, na Mawthadraishan bad ruh na Rambrai kiba kwah ban iakhun na kane ka party hynrei ym pat lah ban ong eiei namar ba kan shong haka party ban shim ia ka rai.
Ha kawei ka liang, u president ka BJP u la ong ba ka bor pyniaid jong ka party kan sa pynbujli nongkitkam noh shen ia kiba bat ia ki kam bapher bapher ha ka party naduh ki district, mandal, kynthup kiba don ha ka State level lait noh u President.
“Kane ka jingpynbujli ia ki nongkitkam ka long katkum ka jingpeit bad ka jingpyniaid ka party", la ong u Bah Shibun.
Shillong, 29 Nailur:Hadien ba u la wan jngoh ia ka Iewduh, u myntri rangbah ka jylla u Dr.Mukul Sangma u la ong ba u kwah ban shna sa ia kawei pat ka iew bad katei ka iew ka dei ban khring ia ki shijur kiba ia kut samla kumjuh ia ki shijur kiba dang shu dep ia thoh shongkurim (Honey moon) ba kin ia wan kai pyngngad sha kata ka iew, “Nga kwah ba ia katei ka Iew ngan pynwandur dalade hi (Design)" ong u Dr.Mukul.
U la ong ba mynta ka sorkar ka buh thong ban shna ia kum katei ka Iew.
Haba kren shaphang ka Iewduh u myntri rangbah u la ong ba katei ka dei ka Iew kaba rim tam kaba don hapdeng jong ka sor Shillong bad ka dei ruh ka iew kaba ki paidbah ki ju ia iathuh nam.
Kumta u la ong ba ka sorkar kan thaw lad thaw lynti kumno ban pynbhabriew bad pynitynnad ia katei ka iew bad ia kane u la ong ba un sa shong pyrkhat bad u Acting Syiem,ki myntri ka hima Mylliem kiba long trai da kano ka lynti ban leh hynrei u la ong ba ka donkam pat ban don ia ka jingiatreilang hapdeng ka sorkar bad ka Hima Mylliem.
U la buh thong ruh ban pynkylla ia ka Iewduh kum kata ka Iew kaba lah ban khring ia ki nongwan jngohkai pyrthei, “Nga tikna ia kata ba lada lah ban leh kumta ki nongwan jngohkai pyrthei na kylleng ka jaka kin tuid sha kane ka Iew bad hangta ki Hotel, ki nongniah kali kin im kamai bad ka sorkar ruh kan ioh lum khajna" u la ong.
U la ong ba ka sorkar ka la pyrshang ban ai khusnam ia ki shnong kiba leh khuid bad da katei ka buit ruh u la ong ba yn pyntreikam ban ai khusnam ia ki iew kiba khuid, na bynta ka Iewduh u la ong ba un sa iaid lyngba u Deputy Commissioner kumno ban iarap pisa shisien shisnem ban wanrah jingkhuid ia katei ka iew bad lada katei ka iew kan khuid u la ong ba kiwei ki iew ruh kin sa long kumba ka long ma ka.
U myntri pynroi sor pat u bah R.V Lyngdoh u la ong ba mynta katei ka iew donnam ka la kylla long kum ka jaka sma iwtung bad lada jia ba ka don kano kano ka jingsha lynshop ha ka bor mariang kan don ka jingjulor kaba khraw ha Iewduh, kawei ka dei na ka jingkhapngiah bad kawei pat dei na ka daw ki jingshna kiba khlem da plan janai.
Kumta u la ong ba donkam ban pynkylla dur thymmai ia ka.
Shillong, 29 Nailur:“Ngi khlem ia don lang, namar ba ki khlem pyntip na ka liang jong ka Hima" ong U bah Hadrian Lyngdoh, Executive Member jong ka Khasi District Council, ba peit ia ka Iewduh.
U nongthoh khubor, ula kylli biang ia U EM, la une U Syiem, ula ju ud sha ka Council, ia ka jingdonkam ban pynbha ia ka Iewduh bad U bah Hadrian, ula ong “Ha une U Syiem, uba mynta te em".
U Bah Hadrian, ula ong shuh shuh “Ka Iewduh ka hap hapoh ka jingpeit jong ka District Council bad kumta dei ban da pyntip, haba don kum kitei ki prokram".
La ong shuh shuh U EM, ba ia kane ka kam, un sa iakren bad U Chief Executive Member bad u la ong biang ruh, ba namar ba kim shym la pyntip eiei na ka liang jong ka Hima, kumta ym shym don mano mano ruh, ba leit mih khmat na ka District Council.
Shillong, 28 Nailur:Ka Iew Umsning, ka dei ka iew kaba heh tam ha Ri Bhoi, hynrei ka dei pat kaba jaboh tam bad kaba dap da ki jingsma iewtung, ong ka kyrwoh na ka seng RBYWO, Umsning Circle bad katei ka seng, haba peit, la I dei ban khang noh ia katei ka iew kaba jaboh.
“Ngi dap da ka jingsngewtieng namar ka jingnang U Syiem ban khrong tang ia ka pisa bad ia ki niut bad jaboh ki iehnoh da ki taiew bad sar ia ka shisngi shwa ka iew" ong ka kyrwoh na katei ka Seng.
Katei ka seng, ka ong ba kane ka iew ka dei kaba don hapdeng shnong bad long kum u dohnud, kaba la ker sawdong da hynriew tylli ki shnong hapoh ka Umsning town.
Ha syndah eh jongka la ker da 3 tylli ki skul ka Nehru H.S.S, Govt LP bad Umsning Town secondary school bad ka shnong Umsning A bad B bad ka don ruh jan bad ka Umsning CHC.Kumta ka seng ka kyntu ia U Syiem haba aiwai iaka iew hano hano, dei ban kdew ruh da ka hukum ba eh ba dei ban pynkhuid ia ka mar iadep ka iew bad lada ym lah ban leh ne trei, dei ban weng syndon ia ka kontrak na u nongshim wai ba mynta, namar kam shong hok ia u ban shu kamai bym hok ia kaba um shem la trei bad ka long pynban ka jingpynsajia ia ki paidbah bad ki khynnah skul ban im hapdeng ka jingjaboh bad jingsma iwtung kaba shyrkhei kaba mih napoh kane ka iew, pynkut ka kyrwoh na u bah Brightstar Pamsat President RBYWO Umsning Circle.
Shillong, 29 Nailur:Ka Laban Mandal ka BJP ka la rai ban sei kyrteng ha kane ka elek-shon MDC shiteng samoi sha ka KHADC bad mynta ka la dep phah ia ki kyrteng jongki lai ngut sha ka BJP sengkmie ba kan shim ia ka rai.
Katkum ka jingia-kren bad u Sanjib Dhar u general secretary ka BJP South Shillong Mandal, u la ong ba ka party ka la dep phah ia baroh ki kyrteng sha ka BJP sengkmie ha ka jylla ba kan shim ia ka rai iano ka ibit ban pynieng kyrtong.
Hynrei u la kyntait ban iathuh ia ki kyrteng da kaba ong ba ka shong ha ka seng kmie ka jylla ba kan shim ia ka rai.
“Ngi la dep phah ia ki kyrteng sha ka sengkmie baroh ki kyrteng", la bynrap u Dhar.
Shillong, 29 Nailur:9 ngut ki nongkhaïi na Assam ki la shah rahbor mynta ka step bad la suba jur ba ia katei ka kam la leh da ka GNLA.Kitei ki 9 ngut ki la shah rahbor mynta ka step ha ka or 5:30 baje najan ka shnong Songotagre kaba don hajan Chokpot ,South Garo Hills.
Baroh kitei ki 9 ngut kiba shah rahbor ki dei na South Salmara, Mancachar district jong ka jylla Assam.
Haduh mynta dang ioh lum tang 6 ngut ki kyrteng na ki 9 ngut kitei ki shah rahbor bad kitei ki kynthup ia u Akhirul Islam (21snem karta na Shantipur), Saiful Islam (30 snem na Shantipur), Jiarul islam (28 snem na Bortol), Monirul Islam (30 snem na Kushimara) Mofidul Islam (25 snem na Kusimara) bad u Anowar Islam (35 snem na Kushimara).
Kitei ki nongkhaïi ki la shah rahbor katba ki dang iaid lynti ban leit iew sha Silkigre , South Garo hills ka iew kaba ju long shisien shi taiew.
Hynrei kyndit kyndit katba ki dang iaid lynti da kawei ka Mahindra pick up la mih kynsan ki riew kieng atiar bad ki la pynsangeh ia ka kali da kaba pynap suloi, bad ki la phah hiar ia kitei ki 9 ngut hynrei la pyllait noh ia u nongniah ia katei ka kali.
Ki pulit ki la suba jur ba kitei ki suba lehnoh GNLA ki la ialam ia kitei ki 9 ngut sha ki khlaw kiba rben ka Songotagre da kaba pynap suloi ia ki, kumta ka kynhun ki pulit ki la hiar sha katei ka khlaw ban pyllait im ia kiba shah rahbor.
Kiwei pat ki para nongkhaïi na Assam ki la iathuh ba ki la mih na Assam kumba 30 ngut eiei bad ki ia leit lai kali, hynrei kawei ka kali ka la shah pynsangeh da kaba pynap suloi.
U SP ka South Garo Hills u Anand Mishra u la ong ba u la phah lai kynhun ki pulit sha katei ka khlaw ba rben bad u la suba jur ba ia katei ka kam la leh da ka GNLA.Shillong, 29 Nailur:U Bah Sanbor Shullai u lah ban iakhun biang ia ka elekshon MDC shiteng samoi wat hadien ba u la risain na ka kam hadien ba la pass ka sorkar jylla ia ka ain khang bat ar kam Prevention of Disqualification (Members of Legislative Assembly, Meghalaya) (Amendment) Act, 2015.
U Bah Sanbor uba jop na ka NCP ha kane ka elekshon ba la dep kum u MDC na Laban-Mawprem u la dep risain noh hynrei ka ain kam shym la treikam satia haduh kine ki sngi.
Ha ka jingiakren hynne ka sngi, u Bah D Mylliemngap u President ka NCP Shillong City u la ong ba na ka liang ki paidbah ki dang kwah ba u Bah Sanbor un ialeh biang ha kane ka elekshon shiteng samoi ruh.
U la kyntait ia ka jingpynrem ba u la risain noh na ka kam MDC, da kaba ong, “U Bah Sanbor u don ha ka sorkar bad u hap ban sngap ia ka jingbthah ka sorkar hynrei namar ba ka ain kam shym la treikam, u dei ban iakhun biang ha kane ka kynti".
U Bah Mylliemngap u la ong ba ka jingkynnoh ba la shu risain kam don daw ia u Bah Sanbor hynrei ka jingkynnoh ka long ia kito ki MLA kiba long MDC ruh ba dei na ka liangpyrshah kiba shu risain beit hynrei dei ma ki, ha ka jingshisha ba kin ieng pyrshah ban nym risain.
“U Bah Sanbor u don ha ka sorkar, bad u dei ban sngap ia ka jingong ka sorkar namar ba lada um sngap, un duh ia ki jingmyntoi ba bun ba un ioh na ka sorkar", la ong u Bah Mylliemngap.
U la ong ba u Bah Sanbor u dei u briew ba u la trei bha ia ka thain Laban ha kaba u la wanrah shibun ki kam pynroi bad ka jingdon jongu, ha ka sorkar ka la wanrah shibun ka jingmyntoi ia ki paidbah bad ka thain.
“Mynta ngi sngap shwa bad ngin sa pynbna ha kine ki bnai ban wan",la ong u Bah Mylliemngap.
Ka elekshon MDC shiteng samoi sha ki 7 tylli ki konstitwensi kynthup 6 tylli ha KHADC bad kawei ha JHADC kan long ha ka 13 tarik Nohprah.
Ka jingpynlong ia ka elekshon MDC shiteng samoi ka long kaba donkam hadien ba 7 ngut ki MDC ba bat lang kum ki MLA, kynthup 6 ngut na KHADC bad uwei na JHADC ki la iehnoh, hadien ba ka sorkar jylla ka la pdiang ia ka Ain Khang Bat Ar Kam ka Prevention of Disqualification (Members of Legislative Assembly, Meghalaya) (Amendment) Act, 2015 mynshem snem.
Kine ki ba lait thylli ki long ka Laban ba iehnoh u Bah Sanbor Shullai (NCP), Sohiong jongu Bah HDR Lyngdoh (Congress), Mairang Bah Metbah Lyngdoh (UDP), Mawthadraishan Bah H Brolding Nongsiej (UDP), Nongkrem Bah Ardent M Basaiawmoit (HSPDP), bad na Rambrai-Jyrngam bah K Plasting Pangiang (HSPDP) na KHADC bad u Bah Stephanson Mukhim (Ind) na Amlarem ka JHADC.Ha kawei ka liang, kiwei ki party kumka HSPDP, UDP, Congress, KHNAM bad wat ka BJP ki la dep sei ia la ki kyrtong bad ki don ruh ban dang sei ha kane ka elekshon shiteng samoi, hynrei kim shym la treh ban pynieng biang da kijuh ki kyrton ba la dep risain khamtam ka UDP, Congress, HSPDP.Shillong, 29 Nailur:Ka Meghalaya High Court ha kane ka sngi Palei ka la bthah iaka sorkar jylla ba kan thep da ka affidavit ha kaba iadei bad kam sialieh ne ka bamsap thungkam nong-hikai LP Skul ha ka jylla ha u snem 2009.
Ia kane ka kam bamsap la paw pen ryng-kew lyngba ka jinglap ka Central Bureau of Investigation (CBI) ha ka jingtohkit jongka ha utei u snem.
Kane ka hukum ka Kashari ka la long hadien ba u Amicus Curiae u K Paul bad u nong-iasaid ka jylla u Bah P Nongbri u la ong ba kane ka kam la bynshet ha ka kti ka Supreme Court.
Kine ki la iasaid ba ia kane ka kam kaba la ujor da ka president ka Civil Society Women Organization (CSWO) ka Kong Agnes Kharshiing ym lah ban leh ha kajuh ka por.
Ka Special Leave Petition (SLP) ba la ujor halor kane kam kaba iadei bad ka kam bamsap namar ba ka dang sahteng ha ka Supreme Court.
Ka High Court ha ka hukum ka la ong ba, “Lada ka long kumta, u nongiasaid ain u dei ban ai da ka affidavit halor kane".
Kala buh ban bishar biang ha ka 3 tarik Risaw.
Ka Kong Kharshiing ha ka dorkas jongka ka la pan ia ka jingtuklar ka Kashari halor ka jingbym leh eiei jong ki pulit halor ka ejahar ba la dep ujor halor kane ka kam.
Nongpoh, 29 Nailur:Hadien ba la ioh jingtip halor ka jingthmu ki shipai ka Assam Riffle ban thied jaka ha shnong Lawbyrwa, Ri Bhoi District, mynta ka sngi ki saw tylli ki kynhun sengbha-lang na Ri Bhoi ba kynthup ia ka RBPM, HANM, RBSU bad ka RBPUO, ha ka lama jong ka Joint Action Committee, ki la pynpaw ia ka jingpyrshah kaba jur bad ki la rai ruh ba da lei lei kim ym ailad ia katei ka kynhun ki shipai ba kan ioh ban theid jaka ha katei ka shnong.
Haba iakren bad ki nongthoh khubor Bah John Mawphniang, Secretary ka JAC, u la ong ba hadien ba ki nongialam jong ki saw seng ki la ioh jingtip halor ka jingthmu ki shipai ka Assam Rifle ban thied jaka ha ka shnong Lawbyrwa, kumta ban khanglad bad ban pyrshah ia kane ka jingthmu thied ki shipai ki la thaw syndon da ka JAC.U la ong ruh ba kumba ka long mynta kiba bun ki paidbah la ka long ha pdeng sor ne khapsor kim donkam shuh ban don kano kano ka ktem shipai, namar kiba bun hi ki ngiah namar ki kam leh donbor bad hangamei da ki shipai.
Kumba la iohi bad sngew ba ha man la ki jaka ba don ki ktem shipai ha kane ka jylla, kham bunsien ki riew paidbah kim ju ioh ban iaid laitluid bad ki paidbah ki la dep ban mad ia shibun ki kam thombor bad ki kam pyni bor da ki Shipai, u la bynrapruh da kaba ong ba “Lada ailad mynta sa ki shipai Assam Rifle ha katei ka shnong khlem pep ki paidbah kin ngat ha kajuh ka apot kumba long lem ha kiwei kiwei ki jaka ba don shipai" ong u Bah Mawphniang.
Kumta na ka liang ka JAC hi ka kyrpad naduh ki paidbah bad kumjuh ruh ki Rangbah Shnong ba kim dei ban ailad ia kane ka jingthmu ki shipai ban thied jaka ha katei ka shnong bad ha kajuh ka por haba iadei bad kane kum ka synjuk jong ki saw seng ka kyrpad ruh naduh u DC ka Ri Bhoi bad kumjuh ruh ka sorkar jylla ba kim dei ban ailad ia ka Assam Rifle ban thied jaka ha katei ka shnong, u la bynrap.
Shillong, 29 Nailur:U myntri rangbah ka jylla u Dr.Mukul Sangma u kwah ba ki jaboh Iewduh kin ym sahkut tang kum ki jaboh, hynrei ban pynkylla sha ka jingpynmih bording lyngba ka juk stad saian mynta.
“Dang mynhynnin nga dang ia kren bad u myntri rangbah ka Assam u Sarbananda Sonowal kumno ban pyndon ia ki jaboh jong ka Meghalaya bad Assam sha kiwei pat ki lynti da ka juk stad mynta" ong u Dr.Mukul Sangma ha ka jingleit jngoh ia ka Iewduh.
Katei ka jingkren u Dr.Mukul ka dei hadien ba ki bor ka Hima Mylliem ki la pynsngew sha u ba ka Iewduh ka jyllei da ki jaboh jabaiñ.
U Dr.Mukul u la ong ba lada ka Meghalaya kan ia treilang bad ka Assam ,ia ki jaboh na Shillong bad Guwahati lah ban pynkylla sha ka jingpynmih bording, bad u la ong ba ki jaboh ki dei ban long kiba mih na ki marbam kiba khlem pyndonkam dawai dashin.
U kwah ban ia treilang bad ka Assam namarba tang ki jaboh na Shillong kam dap ban pynkylla bording,kumba long mynta u ong ba ki jaboh ba lum na Shillong ki long tang 150 haduh 200 metric ton ha ka shisngi bad katei ka dang duna palat ban pynkylla bording.
“Tharai lad alum lang ia ki jaboh na Shillong, Nongpoh,Jowai bad Guwahati ngi la lah ban leh kumta" u la ong.
U la ong biang ba ka tyngka jong ka sorkar Meghalaya ka dei ka tyngka ki paidbah bad ka tyngka jong ka sorkar Assam ruh dei jong ki paidbah kaba mut ba lada kin ia treilang baroh tylli ki jylla kin kiew bad haba kitei ki jylla ki kiew shaphrang ka mut ba ka ri India ruh ka kiew.
Ia katei u la ong ba u ju kren ia ki longheh ha Delhi ba lada ka jylla kam kiew wat khmih lynti ba ka ri kan kiew.
Shillong,30 Nailur:Mynta ka janmiet uwei u pulit langrut uba la tip kyrteng kum u P.G Momin na Muktapur, WJH u la iap hadien ba u shah bat bording ilektrik ha ingsah quarter jong u hi.
La pyndep ia ki jingdonkam bad ki pulit ki dang tohkit ia katei ka jingjia.
Shillong,30 Nailur:3 ngut ki nongñiah kali ki la shah pynduh ñiah kali haduh 6 bnai kynthih bad la knieh noh ia ka laisen jong ki namar ba ki la shah rai pynrem ha ka ing bishar ba ki ñiah kali ha ryngkat ka jingbu-aid kyiad.
U Judicial Magistrate First Class, Shillong vide order dt.8.9.2016 u la rai pynrem ia u Shri Purandar Boro uba la shah pynngat kyndon ha ki pulit Laitumkhrah Traffic Branch u/s 184/185/196 M.V.Act ba u niah kali bu-aid, la daiñ kuna ia u T.4000 tyngka bad u la shah knieh ka laisen bad un duh niah kali hynriew bnai.
Ia u Dominic Lyngdoh uba la shah pynngat kyndon ha ki pulit ka Mawlai Traffic Branch u/s 185 M.V.Act ruh la rai pynrem bad u shah daiñ kuna T.2000 tyngka bad shah pynduh niah kali 6 bnai.
Uwei pat dei u Donbok Kharpran ba la pynngat kyndon da ki pulit ka Laitumkhrah Traffic Branch u/s 179/184/185 M.V.Act, u la shah daiñ kuna T.3500 tyngka bad shah pynduh niah kali hynriew bnai.
Ka ing bishar ka la rai pynrem ruh ia ka Larica Kharmawphlang bad u Wakorbiki Slong namarba ki hylla bad kyrkait ha ki jaka paidbah katkum ka kyndon u/s 110(1)(b)(e) Meghalaya Police Act,kitei ki shah daiñ kuna T.5000 tyngka marwei kumjuh ruh la pynngat ha ka juh katei ka kyndon ia u Asmil Hussain bad la daiñ kuna T.5000 tyngka.
Nongpoh, 29 Nailur:Hadien ba la ioh jingtip halor ka jingthmu ki shipai ka Assam Riffle ban thied jaka ha shnong Lawbyrwa, Ri Bhoi District, mynta ka sngi ki saw tylli ki kynhun sengbha-lang na Ri Bhoi ba kynthup ia ka RBPM, HANM, RBSU bad ka RBPUO, ha ka lama jong ka Joint Action Committee, ki la pynpaw ia ka jingpyrshah kaba jur bad ki la rai ruh ba da lei lei kim ym ailad ia katei ka kynhun ki shipai ba kan ioh ban theid jaka ha katei ka shnong.
Haba iakren bad ki nongthoh khubor Bah John Mawphniang, Secretary ka JAC, u la ong ba hadien ba ki nongialam jong ki saw seng ki la ioh jingtip halor ka jingthmu ki shipai ka Assam Rifle ban thied jaka ha ka shnong Lawbyrwa, kumta ban khanglad bad ban pyrshah ia kane ka jingthmu thied ki shipai ki la thaw syndon da ka JAC.U la ong ruh ba kumba ka long mynta kiba bun ki paidbah la ka long ha pdeng sor ne khapsor kim donkam shuh ban don kano kano ka ktem shipai, namar kiba bun hi ki ngiah namar ki kam leh donbor bad hangamei da ki shipai.
Kumba la iohi bad sngew ba ha man la ki jaka ba don ki ktem shipai ha kane ka jylla, kham bunsien ki riew paidbah kim ju ioh ban iaid laitluid bad ki paidbah ki la dep ban mad ia shibun ki kam thombor bad ki kam pyni bor da ki Shipai, u la bynrapruh da kaba ong ba “Lada ailad mynta sa ki shipai Assam Rifle ha katei ka shnong khlem pep ki paidbah kin ngat ha kajuh ka apot kumba long lem ha kiwei kiwei ki jaka ba don shipai" ong u Bah Mawphniang.
Kumta na ka liang ka JAC hi ka kyrpad naduh ki paidbah bad kumjuh ruh ki Rangbah Shnong ba kim dei ban ailad ia kane ka jingthmu ki shipai ban thied jaka ha katei ka shnong bad ha kajuh ka por haba iadei bad kane kum ka synjuk jong ki saw seng ka kyrpad ruh naduh u DC ka Ri Bhoi bad kumjuh ruh ka sorkar jylla ba kim dei ban ailad ia ka Assam Rifle ban thied jaka ha katei ka shnong, u la bynrap.
Shillong, 30 Nailur:U President rangbah duh ka UDP u Dr Donku-par Roy u la ong ba ha ka elekshon 2018, ka pali kan dei ia ki seng bym dei Congress ban bat sha u shabuk ka bor synshar ha kane ka jylla Meghalaya bad kana ka la paw katkum ka sur jong u paidbah.
“Wat ki Congress hi ki ong ba kin nym wan shuh ha ka bor synshar ha u snem 2018", la ong u Dr Donkupar haba kren ha ka jingialang pynskhem ia ki nongkitkam ka UDP Mawsynram circle kaba long ha kane ka sngi Palei.
U Dr Donkupar uba long teng u Myntri Rangbah ka jylla, u la ong ba ka Mawsynram ha u snem 2018 kan dei jong ka UDP bad kane kan urlong lyngba ka jingtrei radbah jong ki nongkitkam naduh barit haduh baheh ban wanrah ia ka jingkylla.
U la ong ba mynta ka Congress ka la don hapdeng ka jingiapait iapra para maki, ha kaba la mih bun kynhun.
Tang na Mawsynram ruh ki paidbah kila tip ia ka Congress haduh ba la wanrah ia ka jingkulmar ia ki paidbah.
Watla ka UDP kam pat pynbna ia u kyrtong, hynrei na ka liang u Dr Donkupar u la ong ba ka party kan sa sei ia u kyrtong uba radbah ban shakri ia ki paidbah ka thain ynda la dei ka por.
“Phi la tip baroh, u kyrtong u la don hynrei ngin ap ia ka por ban pynbna paidbah",la ong u Dr Donkupar.
Katba u General secretary ka UDP u Dr Jemino Mawthoh u la ong ba ka ri India baroh kawei, ka la kyntait iaka Congress bad mynta ka Congress ka don tang 44 ngut ki MP ha Parliament kaba ju jop haduh 2-3 spah ngut.
“Ka elekshon 2018, kan dei ka jingkylla ha kaba ka bor synshar ha kane jylla, kan long ban ialam da ki seng riewlum ia ka sorkar", la ong u Dr Mawthoh.
La ioh ruh ia ka jingkren na u Secretary ka UDP Youth Wing u Bah Hamletson Dohling uba la ong ba ka daw ba ka jingjied jongu ban iasoh bad ka UDP ha u snem 2012 naduh ba u la sangeh ban shakri bad ka KSU, ka dei halor ka nongrim ba ka party kaba heh duh bad kaba don ka nongrim na ka jingdon jong ki nongialam ba shemphang.
La ioh ruh ia ka jingkren na u Secretary ka UDP East Khasi Bah Teinwel Dkhar bad ia ka jingialang la pyniaid da u President ka District Bah Titosster Well Chyne ha ka jingialang kaba la wan ki dkhot ka UDP Mawsynram circle.
Ha kane ka sngi, u president u Dr Donkupar u la pynskhem ruh ia ki nongkitkam ka UDP Mawsynram circle ba kynthup President Bah Devanan Nongsiej, Secretary Bah Histerly Basan, Working Presidents: Bah Robert Ronbon, Phres Rumnong, Beniwel Wanniang, Lamphang Umsai, RD Shira, Hamarson Thongni.
Ha ka Youth Wing la jied ia u Bah Skhemkupar Rynjah bad secretary Bah R Kharbani.
Shillong 30 Nailur:U Myntri Rangbah ka jylla u Dr Mukul Sangma ula iaroh ia ka sorkar ba ialam da u Myntri Rangbahduh ka ri u Narendra Modi halor ka jinghiar thma jong ki shipai India ia ki ktem lehnoh sha Pakistan lyngba ka ‘Surgical Strike’.
Haba twad jingmut ia ka jingsngew jongu halor kane, u Dr Mukul ula ong, “Kano kano ka jingleh ka sorkar pdeng kaban long na ka bynta ka jingbit jingbiang ka ri bad ki paidbah, dei ban ioh ia ka jingiaroh".
U la ong ba ka jing-jia ha Kasmir ka iasyriem bad ka jinglong jingman ha kane ka Dong Mihngi kaba iakynduh ia kum kane ka jingeh namar ka jingdon jong ki riew pyrshah ri.
Ka India ha kane ka sngi Balang ka la pynlong ia ka jinghiar thma kynsan sha ktem ba shong ki lehnoh sha jaka ka Pakistan da kaba jam palat ia u Line of Control (LoC) kum ka jingsiew kylliang ia ka jingshah pyniap 18 ngut ki shipai ha Uri, Jammu & Kashmir ha kine ki khyndiat sngi ba la dep.
Ym tang u Myntri Rangbah kane ka jylla ba synshar ka Congres, hynrei kiwei ki myntri rangbah bad ki nongialam ka Congress kum u Rahul Gandhi, Sonia Gandhi, u Laloo ka Bihar, bad kiwei, kila kyrshan bad iaroh ia ka rai shlur jong u Modi ban pyni da ki kam ia ki riew ialeh pyrshah ka India kiba kyrshan da ka Pakistan.
Shillong, 30 Nailur:Uwei u dkhot ka Garo National Liberation Army (GNLA) u la shah siat iap ha ka jingiather kuli bad ki pulit mynta ka sngi ha East Garo hills.
Katei ka jingjia ka la jia ha ka jaka ba la tip kumka Dawa Nengjata kaba don hajan Williamnagar ,ka jingjia ka la jia ha ka por 5:30 baje dang step.
Katkum ka khubor pulit ki la iathuh ba ki don kumba 20 ngut eiei ki dkhot ka GNLA ha katei ka jingiasiat bad utei u ba la kyllon iap u dei uba la tip kyrteng kum u Balmit Marak ba ju khot sin kum u Merek.
Na katei ka jaka ia siat ki pulit ki la ioh kurup kawei ka suloi Insas,5 tylli ki magazine, 49 live rounds, 5 ki live 7.62 mm sniper ammo, 15.303 live ammo, AK ammo, bad bun bah ki tiar pynbthei ryngkat ka ID Card jong u Morek Ch Marak.
Nongstoin, 30 Nailur:“Wat la na ka liang jong ka sorkar Jylla kam pat lah ban leh ei ei na ka bynta ka 26 tarik u Nailur kaba dei ka lyngkhuh sngi iap jong u nongialam ba radbah jong ka ri bad ka jaitbynriew, ka Hima Raidmynsaw ka la shim ia ka rai ba ia katei ka sngi kan pynbna kum ka sngi shuti hapoh jong ka Hima baroh kawei" ong u bah H.Samakha Sordar ka Hima Raidmynsaw ha ka jingialang plie ia u mot sah kynmaw jong u Maieid Hoping ha Langpih.
Kum ka dak ban pynsah jingkynmaw ieid ia ki matti jong u nongialam ba rad bah u Maieid Hoping Stone Lyngdoh ka Hima Raidmynsaw, ka la tei bad pynieng ia u mot jong u tei u nongialam ba radbah jong ka Ri bad ka Jaitbynriew hapoh jong ka iew ha Langpih.
Ia u tei u mot ba la shna bad tei da ka Hima la ioh ban plie paidbah noh mynta ka sngi da u nongai buit jong katei ka Hima u bah K.P.Pangniang ha ryngkat ka jingiadon lang u bah H.Samakha Sordar ka Hima, ki kur bad ki bahaiing hasem jong u Maieid, ki riew rangbah bad ki khun ki hajar jong ka it ka Hima Raidmynsaw baroh kawei.
U bah K.P.Pangniang nongaibuit jong ka Hima bad ha kajuh kapor kum u MLA ka thain u la ong ba ka jingtei jong ka Hima ia u tei u mot ka long na ka bynta ban pynsah jingkynmaw ia ki matti kiba u Maieid u la leh bad u tei u thew ia u nongmait lynti, u nongiada bad u nongpynneh pynsah.
Shuh shuh u bah Pangniang u long ruh ba u Maieid Hoping u la iehnoh ia shibun ki lyngkha bad ki jingtrei ba kane ka pateng, kan buddien ia kitei kiei kiei baroh ba u Maieid u la ialam.
“Dei tang u Maieid u ba la khih la ksar ia ka jing ia kajia khappud bad kala dei kapor ia ngi kum ka ri bad ka jaitbynriew ba ngin ia pyrkhat kumno ban pynurlong ia kitei ki jingthmu ki jong u Maieid" ong u bah D.Jyndiang MLA ka Nongstoin.
Shuh shuh u la ong ruh ba ka jinglah jong u Maieid ban seng ia ki 1800 tylli ki skul ha kylleng ka ri Khasi bad Jaintia ka dei ka jingshai kaba u Maieid u la wanrah ia ka ri Khasi Jaintia hi baroh kawei.
Kiwei kiwei ki nongkren ha katei ka jingialang ki kynthup u samla Nickson Dohling HYC, bah Jospar Wanniang, i kong Badariti L Nonglait, i nongialam jong ka Raidmynsaw Women Social Welfare bad kiwei kiwei kiba la kren shibun ia kiei kiei ki kam kiba u Maieid u la leh mynba u dang don ha sla jong ka pyrthei.
Shillong, 30nailur:U myntri ka tnad sorkar pdeng u ba peit ia ka tnad Consumer Affairs, Food & Public Distribution u Shri Ram Vilas Paswan un wan jngoh ia ka nongbah Shillong ha ka tarik u risaw.
Ha katei ka sngi u myntri un pyniaid ia ka jingialang halor ka mat Hindi Salahkar Samiti ka ban sdang ha ka por 3: 00 baje nohphai sngi ha State Convention Centre, Shillong.
Nongpoh, 30 Nailur:Katba nangmih ki sngi ka Ri Bhoi District, ka la nangjan nangjan sha ka thong jong ka Swaatch Bharat Mission, ha kaba bun tylli ki shnong hapoh jong ka Distrik ki la ioh ban pdiang ia ka nam (Open Defecation Free) ne kum ki shnong kiba la lait na ka jingleit painkhana pathar.
Ia kane la sakhi mynta ka sngi haba ka Dorbar Shnong Nongsder, ka shnong kaba la ioh ia ka nam kum ka shnong kaba la lait na ka jingleit shabar pathar, ha ryngkat ka jingiatreilang bad ka Swatchh Bharat Mission, Ri Bhoi District, ki la pynlong ia ka Social Awareness Gathering on Sanitation, Hygiene and Cleanliness, ha Madan shnong Nongsder, kaba long ruh kum shibynta ban pynshai paidbah halor ka jingdonkam jong ka jinglehkhuid ha kine ki sngi.
Ha kane ka sngi ka Kong D.Phawa, ADC ka Ri Bhoi, ka la long kum ka kongsan, ha ryngkat u Bah P.Khonglah BDO ka Umsning Block, u Bah W.Shangpliang Rangbah Shnong Nongsder, u Bah O.B Rani, u Bah Jonas Lyndem, ki riew rangbah ba kynthup ia ki paid nongshong shnong bad ki khynnah shul ka Bethany Secondary School Nongsder.
Ka Kong D.Phawa, haba kren kum ka kongsan ha kane ka sngi, ka la pynpaw ia ka jingkmen haba ka iohi ka jingkiew jong ka jinglehkhuid hapoh jong ka Distrik bad kane ka long ruh tang namar ba ki paid nongshong ha kine ki sngi ki la sngewthuh ia ka jingkordor jong ka jinglehkhid.
Kumta na ka liang ka Kong D.Phawa, ka la kyntu ia ki paidbah nongshong ka Nongsder ba kin iaibteng ia kane ka jinglehkhuid, namar lada lah ban pynkhuid ia ki shnong ki thaw bad ban lait na ka jingleit shabar pathar, ka na pyllait ruh ia ki nongshong shnong na kiba bun ki jait jingpang bapher bapher.
Shillong, 29 Nailur:Kumba ar kynta tam u myntri rangbah ka jylla u Dr.Mukul Sangma u la shang tawiar ia ka Iewduh ban leit jngoh ia ka jinglong jingman katei ka iew don nam ha ri Khasi.
U Dr.Mukul u la iuhkjat ha Iewduh ha ka por 10:45 baje eiei mynstep bad u la wan lyngba ka surok na ki thaiñ Anjalee, u la sdang ban iaid lynti na Basa sohsaw ne ka iew dielang.
Nangtei u la iaid sha basa dohkha, sha basa jhur bad ter ter u la iaid ia ka iew bad u wan mih pat ha Mothpran (R.B Store), ha kaba ula leit phai ha ka por 1baje nohsngi.
Shuwa ba U Mukul un poi sha Iewduh la iohi ba la syrtap ia ki sawdong sawkun jong katei ka iew da ki pulit kiba riam jaiñ iong jaiñ stem, nangta la iohi ba la pynkhreh lypa ha Motphran ia ka kali pynlip ding, ki kali ring dur bad la iohi ruh ba la pynieng da ki phew tylli ki Gypsy ha motphran.
La iohi ruh ba shuwa ba u myntri rangbah un poi la pynkylluid war ia ka jingkhapngiah ka Iewduh ha kaba la weng noh ia ki nongdie madan kiba shong harud lynti bad kiba shong die madan, la iohi ia ka jingpher bak katei ka iew mynta shisngi na kaba ju long baroh shi katta.
Ha katei ka jingleit jngoh ia ka Iewduh u myntri rangbah u la ioh ban ia khublei kti bad ia kdup ieit bad ki nongshongiew bad la iohi ba bun kiba la tur sha u ban ioh ia shondur lang.
La iohi ruh ba shuwa ba u myntri rangbah un poi Iewduh naduh Anjalee Petrol Pump haduh ban da poi Iew ter ter ka surok ka kylluid war, nangta na GS Road sha Motphran la iohi ba ka kylluid war bad ka pher bak ly bak na kaba ju long manla ka sngi.
Une u nongthohkhubor u la ia kren bad katto katne ngut ki nongiew ban twad jingmut na ki hato ki sngew kumno halor katei ka jingwan rung u myntri rangbah ha Iewduh,bun ki la pynpaw ba ki kmen ba u wan ban peit dalade hi ia ka jingkhapngiah ka Iew hynrei ki la pynpaw pat ia ka jingsngew bynniaw ba shuwa ba u myntri rangbah un wan ka jinglong ka iewduh ka kylla noh bak ly bak bad u myntri rangbah um shym la iohi da la ki khmat ba ka iewduh ka khapngiah.
“Ngi tip lypa ba ka Iewduh kan sa itynnad kynsan shuwa ban poi u myntri rangbah namarba u la pyntip briew lypa,lada un wan khlem da iathuh lypa nga tharai u lah ban iohi ia ka Iewduh kaba shisha kumba ka long mynta" ong kawei ka longkmie ka bym kwah ban pynpaw kyrteng haba ia kren bad une u nongthohkhubor.
La synranlang ia u myntri rangbah da u myntri sorkar ba peit ia ka tnad pynroi sor u bah R.V Lyngdoh uba la wan jngoh ia katei ka iew ha kine ki khyndiat sngi shuwa ban wan u myntri rangbah, la donlang ruh ka myntri ka koit ka khiah ka sorkar jylla ka kong Roshan Warjri ryngkat kiwei pat ki ophisar katei ka tnad ha ryngkat ka jingiadonlang u Acting Syiem ka Hima Mylliem u Pa’iem Ricky Nelson Syiem bad ki myntri ka hima Mylliem.
Ki nongshong iew ha Iewduh ki dei kiba pnah bha ban kren phareng bad ia kane la iohi mynta ka sngi ba la don katto katne ngut na ki, kiba la ia kren bad u myntri rangbah ka jylla da ka ktien Phareng.
La iohi ba ha ka por ba ki nongiew ki kwah ban shondur lang bad u Dr.Mukul Sangma ha ka por ba u wan jngoh ia ka Iewduh ki kren ia u da ka ktien phareng.
U myntri rangbah ruh ha ka jingleit iuhkjat sha Iewduh u la kwah bha ban kren khasi hynrei um nang lait tang ban ong khublei.
Shillong, 02 Risaw:Ka nongbah Shillong, ha ka sien ka ba nyngkong eh, kan don ia ka jaka ieng ia ki baiskil hapoh ka jylla, ha Police Bazar, Shillong ha kaba la noh synniang da ka Delhi Mistan.
La buh ia kane ka jaka ieng Baiskil na ka bynta ban pynshlur ia ki nongniah baiskil la ha ki iew ki hat ki lynti ki synkien bad ban pynsuk ruh iaki ha kajuh ka por.
Ia kane ka jaka ieng baiskil la ioh pdiang ha ka sngi jong ka jinglehkhuid bad la niew ba ka dei ka jaka kaban wanrah jing khuid jingsuba, ka bym don ka jing pynjaboh la ki lynti ki synkien, bad kan wan rah ruh ia ka koit ka khiah hapoh ka nongbah shillong.
Ka Mi-17 V5 ka dei kawei ka helicopter kaba lah slem bah ha kaba la pyndonkam da ki shipai suin jong ka ri.
Hynnin ka sngi, ka 1tarik Risaw, 2016 la ia pynher ia kine ki helicopter da u kpa bad u khun ruh bad kitei ki long U Vice Marshal Manavendra Singh bad u khun U Lieutenant Siddharth Singh, ha kaba ki la pynher ia kitei ki Helicopter, ha ka jingleh tamasa jong ki shipai hapoh ka nongbah.
U Vice Marshal M Singh u dei u wei na ki heh shipai suin, uba lah ban pynher haduh 6700 kynta ia ki liengsuin bapher bad ha kane ka jing ia pynher la ia shim bynta lang ruh da ki heh shipai jong ka nongbah.
Ki don ruh ki jaka kiba une u heh shipai u la leit ia ka ban ia shim bynta ha ka ban pynher la ha ka thain shatei mihngi, Uttarakhand, Siachen, Western Desert bad ha Democratic Republic of Congo.
Une u ophisar, u dei ruh u ba tbit bad u ba la don ruh ka sap ha ka ban pynher ia kum kine ki tiar suin.
Haba phai pat une ia u khun u Flt Lt Siddharth Singh u dei ruh u nong bud dien jong u kpa ha ka ba u la sdang ban pynher helicopter ha u snem 2011 bad u dei ruh u khynnah ba dang rit eh ha ka ban pynher ia ka Mi-7 V5.
U Marshal Manavendra Singh u dei u heh ki shipai u ba dei peit ia ka headquater jong ka EAC bad u khun jong u pat u Siddrath Singh u dei u wei na ki nongiaid pilot jong ka Mi-7 V5 hapoh kane ka headquater jong ka EAC ki la dei ruh ki ba la wan na ka long ing kaba kup da ka jingpynsah jingkynmaw bad da ka jingsngew sarong ia ki.
Nongpoh, 02 Risaw:Kum ka dak jong ka jingkynmaw burom ia ka sngikha ba 147 u Mahatma Gandhi u riew-khraw uba la pynioh jinglaitluid ia ka ri India, mynha ka sngi Saitjain ka Dorbar Shnong Rongme-sek ka la pynlong ia ka jingpynkhuid shnong kaba long ruh shisngi shwa ba ka ri hi baroh kawei kan rakhe ia kane ka sngi ba kyrpang.
Ha katei ka sngi la iohi ruh ia ka jingmih ryntih da ki paidbah nongshong shnong ka Rongmesek ban pynkhuid ia katei ka shnong, ha kaba la iashim bynta lang naduh ki longkmie longkpa, ki khun samla bad ki heprit ruh kumjuh, na ka bynta ban pynkhuid ia ki jaboh jabain kiba la syrtah ha ki lynti syngkien ha katei ka shnong.
Ka jingpynlong jong ka Dorbar shnong Rongmesek ia katei ka jingpynkhuid shnong, ka long ruh kum ka jingthmu ban pynurlong ia ka jingthmu jong ka sorkar kmie lyngba u Narendra Modi, kaba la buh ia ka thong ban pynlong ia ka ri India ba kan long kum kawei na ki ri bakhuid hapoh ka 2tarik  u Risaw jong u snem 2019 kaba long ruh ka snem ba ka ri kan rakhe ia ka sngikha ba 150 u Mahatma Gandhi.
Na ka liang u Bah Albinus Timung, rangbah shnong ka Rongmesek, ula ong ka jingthmu jong ka shnong ba kan pynlong ia kane ka jingpynkhuid shnong ka long ban kymaw burom ia ka sngikha u Mahatma Gandhi bad ban pynurlong ia ka jingthmu ka sorkar kmie ban wanrah jingkhuid lyngba ka Swatcch Bharat Abhiyan.
Kumta na ka liang u Bah Timung, u la ai ka jingkhublei kaba kyrpang sha ki nongshong shnong kiba la kloi ban ia mih ryntih ha kane katei ka sngi ban kynmaw burom ia u Mahatma Gandhi, da kaba pynlong ia katei ka jingpynkhuid na ka bynta ka jingkhuid jingsuba ka shnong ka thaw.
Shillong, 30 Nailur:Shuwa ba u Lat ka jylla un wan iuhkjat ha Iewduh ha ka 2 tarik u risaw, kynsan kynsan la don ka jingkwah leit Iew u myntri rangbah ka jylla u Dr.Mukul Sangma, ha kaba ula leit ban jngoh ia ka Iewduh tang lyngba i jingpyntip ha i por ba lyngkot eh.
Shuwa ba u myntri rangbah un hiar sha Iewduh la wan ban peit ia ka jinglong jingman ka Iew khamtam ka khuid ka suba da u myntri ka tnad pynroi sor u bah R.V Lyngdoh.
Ka la pynlyngngoh ia ki nongiew nonghat halor katei ka jinghiar khah khah ki heh ki haiñ sha Iewduh, ka khana ha Iewduh mynta ka pur tang shaphang ka jingwan Iew ki heh ki haiñ naduh ki myntri sorkar (kong Roshan, bah Ronnie), u myntri rangbah,Dr.Mukul Sangma bad ha ka 2 tarik pat sa u Lat ka jylla u V.Shanmuganathan ban synranlang da u myntri pynroi sor u bah R.V Lyngdoh bad ka kong Roshan Warjri.
Katei kan dei ka jingleit iew kaba laisien ia u myntri pynroi sor tang hapoh shi taiew katba kan dei ka sien kaba ar ia ka kong Roshan ha ka shi taiew.
Kumba long baroh shi katta haba ki heh ki haiñ ki wan sha Iewduh ki nongshong iew ki ju heh mynsiem namarba ki ju ioh ban iathuh ha ki ia ka jingeh kaba ki ia kynduh ha iewduh kawei na ka jingkhapngiah briew palat bad kawei pat dei na ka jingjyllei ki jaboh jabaiñ ha katei ka Iew kaba kynthup lut naduh ka jingpynlong jaka sah briew hapoh Iew.
Ia kane la iohi ba ki nongiew ki kmen shisha ha ka por ba u bah Ardent M Basaiawmoit u dang long CEM ha KHADC ba u leit jngoh ia ka Iew ryngkat ki synran jong u ha kato ka por ba kynthup ia bun ngut ki EM.Hangtei ki la kyrmen ba ka Iewduh shen kan sa kylla, hynrei haduh mynta ym pat don dak eiei, nangta wan sa u bah Adelbert Nongrum kum u CEM utei ruh u la leit iuhkjat sha Iewduh, hynrei ym don jingkylla, hadien wan sa u ban Pynshngaiñ hangtei la iohi ba ki EM jong u ki la hiar sha Iewduh hadien ba la ioh bun ki jingujor na ki nongiew hynrei hangne ruh ympat don jingkylla.
Mynta pat la hiar syndon ki heh jong ka sorkar jylla sha katei ka Iew, tang sa shisngi yn hiar sa u Lat ka jylla.
Ki nongiew ki la duh jingkyrmen ia kitei ki kular pynkylla thymmai ia ka Iewduh, hynrei mynta hap ban ap bad peit lano kitei ki kular pynitynnad ia ka Iewduh kin urlong.
Shillong, 30Nailur:U Myntri Rangbah ka jylla u Dr Mukul Sangma u la ong ba ka jingdap ram ka MeCEL ka la dei ruh na kawei ka daw ba ki paidbah nongthang ding ka MeECL kim shym la siew kaba la kot sha ka T.300 klur eiei.
Haba kren mynta ka sngi sha ki lad pathai khubor hadien ba la wai ka jingialang ka kynhun myntri, u Dr Mukul u la ong ba katkum ka jingai jingkhein ka MeECL, ka pisa kaba ki paidbah ki dei ban siew namar ka jingthang ia ka ding MeECL ka la kot sha ka T.300 klur tangba ka jingtip naduh u snem aiu, ym pat tip bad la bthah ia ka bor MeECL ban wad jingkhein bniah halor kane.
“Ka jingkhien na ka jingbym siew ki nongthang ding ha ka jylla ka la kot sha ka T.300 klur", la ong u Dr Mukul bad bynrap, lada ka MeECL ka lah ban lum bha ia ka bai thang ding, ka la iarap shibun ban siew ia ka ram jongka.
U la ong ba haduh mynta, ka MeECL ka la shah ram haduh T.726 klur ha ki kompeni sam ding bapher bapher.
Na kine, kaba bun tam ka ram kaba sah ka dei ha ka NEEPCO kaba la kot sha ka T.469.32 klur bad kiwei ki dei jong ka Power Grid, NTPC bad kawei de.
“Ban tem ia kane ka jingeh, ka sorkar ka la rai ban long nongbah khala ia ka MeECL khnang ba kan lah ban shim ran na ka Power Finance Corporation ka sorkar pdeng ban siew ia ka ram sha kine ki kompeni sam ding", la ong u Dr Mukul.
Kane ka dei ka sien baar ba ka sorkar jylla kan bahkhala ia ka MeECL namar ka jingkitram shi rynieng jongka namar ba saw snem mynshwa ruh ka la iakynduh ia kum kane ka jingeh ha kaba ka sorkar ka hap ban bahkhala.
Hynrei halor ka jingkylli ba kumno ka MeECL ka shna bai thang ding, haba tang ia ka ding ruh kam shym la ai, u Dr Mukul u la kubur ba ka long kaba shisha ba kum kane ka la jia namar ka jingdkoh ka rukom treikam ha kane ka kompeni sam ding ka sorkar jylla.
“Ngi la pyrshang ban pynbeit ia kane ka jingeh ha kaba ka sorkar ka la bthah ban leh da ka Smart Metering System kaba dei shi bynta ban pynlait na kane ka jingeh", la ong u Dr Mukul.
U la ong ba ka sorkar ka la bthah ia ka bor pyniaid ka MeECL ba kan thaw thymmai ia ka rukom treikam namar ba kumba ka long mynta kane ka kompeni ka iakynduh shibun.
U la ong ba ka jingeh ka long namar ba ka MeECL ka pynmih ding tang kumba 300 MW hynrei ka jingdonkam ding ka la kot sha ka 600 MW.Shillong, 30 Nailur:Ka Seng Khihlang ka la pynrem jur ia ki kynhun kiba la khang pyrshah ia ka jingthmu jong ka Seng Khasi, Mylliem ban plie ia u Mawnongrim ha Iew Mylliem Rim ha ka 24 tarik mynta u bnai na ka bynta ban shna ia ka Kpep Thangbriew.
Katkum ka kyrwoh khubor na u President ka Seng Khihlang u bah H.R Kurbah u la ong ba ka seng ka sngewkhia haduh katta katta ia ka jingphlan duman im-im peitpeit kaba la pynmih ha U Rupang ha ka 25.09.2016 kaba la ong ba kitei ki kynhun kim don jingtip ei ei halor ka jingthombor, jingpynjot pynpra ia u Mawnongrim bad jing-pynbyrsieh byrsang ia ka duwan lehniam ha katei ka sngi bad u la ong ba kane ka kampap kamsang ka la jia tang hapoh khyndiat minit hadien ba ki briew jong ka seng Khasi ki la mih na katei ka jaka hadien ka jinglehniam bad ba kane ka jingjia ruh ka la jia ha ka por ba ki pulit ruh ki dang iadon bad pahara ha kata ka por bad ka jaka.
Ka kyrwoh ka la ong ruh ba Riti Synshar jong ka Ri India ka khang pyrshah ban thombor ne pynbyrsieh byrsang ia kano kano ka jinglehniam bad kumta u la ong ba katei ka jingjia ka long ka jingleh beaiñ kaba dei ban pynrem da baroh.
Khnang ban wanrah ia ka shongsuk shongsaiñ ha ka imlang sahlang ka Seng Khihlang ka la kyntu jur ia ka sorkar ban pynjem khnap ia kiba donkti ha katei ka jingjia katkum ba shong ka aiñ.
Ha kawei pat ka khubor, la ong ba kan don ka Dorbar bah jong ki saw tylli ki shnong lashai ka step ban ia kren ia katei ka kynrum kynram hapoh Mylliem.
Kitei ki saw tylli ki shnong ki ban ia shong dorbar ki long ka Syllai-Ulor, Kyndong –Nongkyntir, Rngi bad Mawiong.
Lah ban kdew ba ha ka 24 tarik u nailur ka Seng Khasi Mylliem ryngkat ka jingdonlang ka Sengbah Ki nongshat nongkheiñ ha ryngkat u Lyngdoh ka Raid Mylliem ki la leit sha Mylliem ban plie donburom ia u mawnongrim ka Seng Khasi na ka bynta ban shna ia ka kpep Thangbriew hynrei haba ki la poi ha katei ka jaka ki la don ki kynhun kiba khang pyrshang ban plie kumta ka Seng Khasi ka la pyndep tang ka niam ka rukom bad ki la leit noh hynrei kham hadien ki la ioh jingtip ba u mawnongrim u la shah pynpra, ki pylleng kñia ba buh ha ka jaka lehniam ki la shah pynpat bad ka plastic tap mawnongrim ka la shah thang.
Hadien ba la lap ia katei ka jingjia ha katei hi ka sngi ka Seng Khasi ka la leit ujor ejahar sha ki pulit ka Mawngap Out post.
Shillong, 2 Risaw:U Lat ka jylla u V.Shanmuganathan u la ong ba kam dei tang ka jingkhuid kaba shabar kaba donkam hynrei kaba kham kongsan eh ka dei ban don ka jingkhuid kaba shapoh.
U la ong ba ka jingeh ba ka ri India ka ia kynduh mynta ka dei namar ka jingdon ki briew kiba don ia ka mynsiem kwah rhah kaba kwah tang ialade marwei, kaba ki sngew ba tang ioh ialade marwei ka la biang ym tip shuh ia kiwei pat ki long kumno.
U la ong ba kim don shuh ka mynsiem kaba hok bad kaba khuid,na kata ka daw u Lat u la ong ba donkam ban pynkhuid shuwa ia ki jingmut jingpyrkhat jong ngi khnang ba kan long kaba khuid shabar bad shapoh ruh.
Haba kren shaphang ka jinglehkhuid ha Iewduh u Lat u la ong ba ka Mawlynnong ka dei ka jaka kaba ka pawnam ha baroh kawei ka dewbah Asia kum ka shnong kaba khuid tam, bad u ong ba u kwah ba ka Iewduh kan wanrah burom ia ka jylla kum ka Iew kaba khuid tam ha ka ri baroh kawei.
U la iathuh ba ha Delhi u myntri rangbah duh ka ri U Narendra Modi u la leit ban sar pynkhuid ialade ia ka iew kaba jaboh tam bad u kwah ba baroh ki dei ban bud ia katei ka nuksa u Modi ban shim bynta lang baroh khnang ban lah ban wanrah ia ka ri India kum ka ri kaba khuid.
U Lat u la poi ha Parking Lot Khlieh Iewduh ha ka por 8:15 baje eiei bad nangtei u la leit beit beit sha ka jaka pynlong jingialang kaba long ha thanad Hima Mylliem kaba don ha basa syiar,khlieh iew.
Ka jingialang nangtei ka la wai ha ka por 10:30 baje eiei bad nangtei u la iaid lynti ia ka iew lter ter na khlieh iew sha basa tympew ,u mih sha Motphran bad nangtei u la kiew noh ha ka kali jong u bad u la mih noh na katei ka jaka.
Ha katei ka jingialang u Lat la donlang ruh u myntri ka tnad pynroi sor u bah R.V Lyngdoh, ka myntri ka tnad ka koit ka khiah ka kong Roshan Warjri, u Acting Syiem ka Hima Mylliem,u bah Hadrian Lyngdoh EM ka District Council ba peit ia ka Iew, u Addl.Chief Secretary u Y.Chering, bad kiwei pat ki ophisar na ki tnad sorkar bapher bapher.
Lah ban kdew ba katei ka jingialang ka dei ban rakhe ia ka lyngkhuh snemkaba ar jong ka Swacch Bharat Abhiyan cum Cleaning Drive ba la pynlong da ka ophis jong u Deputy Commissioner , East Khasi Hills hapoh jong ka Chief Minister’s Youth Green Campaign,East Khasi Hills.
Shah leh klet u EM ka District Council ha ka jingialang u LatU EM ka tnad District Council u bah Hadrian Lyngdoh u la shah leh klet ha ka jingialang pynkhuid iew kaba la long mynta ka sngi ha Iewduh.
La iohi ba ha katei ka jingialang kam shym la don ka jingpynkuburom ia u bah Hadrian kumba la leh ia kiwei pat ki ba la shah khot sngewbha.
Nangta ym shym la ai bynta ia u ban kren ha katei ka jingialang, ha ka jingkren ki nongkren ha katei ka jingialang ym shym laiohsngew ba kin ai khublei ia utei u EM uba wan mihkhmat na District Council.
Hadien ba la iohi ia katei ka jingshah leh klet u bah Hadrian, ki nongthohkhubor ki la leit ban ia kren bad u hadien ba la wai katei ka jingialang.
Haba ia kren bad u bah Hadrian u la ong ba ka jingbym shym la ai bynta ia u ban kren ha katei ka jingialang dei ka kam ki nongpyniaid ia katei ka jingialang.
U bah Hadrian u la ong ba la phah ia u sha katei ka jingialang da u CEM ka KHADC u bah Pynshngaiñ N Syiem namarba la khot da ka Hima Mylliem bad haba la kylli u don jingsngewpher ne-em hadien ba la jia ia u kumtei ha katei ka jingialang, u bah Hadrian u la ong “Nga hun ngam sngew eiei, nga shu wan ban pyndep ia la kamram kaba ki la khot ia nga".
Ka jingwan u Lat sha Iewduh ka dei kaba la pyntip lypa la bun bun sngi, la kylli na u bah Hadrian mynno ka Hima Mylliem ka la wan khot ia u ban wan sha katei ka jingialang, u la iathuh ba ki dang wan khot dang ha ka sngi thohdieng kaba mut dang mynshisngi.
La sngewthuh ba katei ka jingleit khot kyrkieh ka Hima Mylliem ia ka District Council ka dei hadien ba ki la mih ki jingkynthoh ba ka Hima kam shym la pyntip sha ka District Council ha ka por ba wan u myntri rangbah ka jylla u Dr.Mukul Sangma.
Shillong, 02 Risaw:Tang na ka daw ba ka baieid ka pan iakhlad noh, u Bindaskhem Nong-kynrih ( u ba la ju tip ruh kum u Noit) u la thad da ki dur khlemakor jong ka samla jong u (kaba khlem kwah ban pynpaw kyrteng) ha ka 3 tarik u Nailur.
Ka kmie jong katei ka khynnah ka kong Stramil Pyngrope na ka shnong Jalynteng, Raid Nongkynrih ka la ujor, ha ka 27 tarik u Nailur pyrshah ia u tei u samla na ka shnong Madan Lyng-doh, Raid Nongkynrih ha kaba ka la iathuh ruh ba u tei u samla u don jingiaied samla bad katei ka khun jong ka kaba dang pule Class XII hynrei namar ka jingbyrngem jong u, katei ka samla ka la pan iakhlad noh na u Bindaskhem.
U Bindaskhem u la byrngem bad ban thad ia ki dur jong ka ha Facebook bad shwa ba un leh ia katei ka bynta u la knieh ia ka Sim Card jong katei ka samla bad u ju byrngem wat haduh ing jong ka bad bud dien ia ka wat sha skul ba ka pule ruh.
U tei u Bindaskhem u la shah kem noh ha ki pulit ka Pynursla PS bad pynlong ia ka jingtohkit.
U Hynmen u Bah Kerboklang Pyngrope ryngkat bad ka kmie jong katei ka khynnah ki la pynpaw ia ka jingpynrem jur ia katei ka jingleh bad kyntu ia ki bor ka ain ban shim khia ha kaba ia dei bad kane ka kam.
Shillong, 02 Risaw:Ka jingher ki lieng-suin ki shipai Eastern Air Command (EAC) ha suin kaba la sawa jam ha ka nongbah Shillong, ka la pynlongia kiba bun ki paidbah ban mutdur ba ka dei imat ka jingpynkhreh ka India ban iadur thma bad ka Pakistan hadien ba la mih ka jingiakynad ha kine ki sngi.
Hynrei kam dei kumta, namar ba ka jingher ki liengsuin ka EAC ka dei namar ka jingrakhe ia ka jingdap 84 snem ka EAC, kaba la sdang naduh ka 30 tarik Nalur bad ka kut mynta ka sngi u Blei ha Hynniewmer, Shillong.
Ha kine ki sngi khamtam hynne ka sngi kut, ki paidbah ki la ia tuid sha katei ka jaka ban iohi bad ioh ktah ia ki helicopter jong ki shipai ha kum kine ki jingpyninam jong ki shipai suin.
Ha kane ka sngi ki paidbah jong kane ka nongbah Shillong kila sakhi ia kane ka jingleh kmen jong ki shipai ha kaba a plié da u heh duh jong ki shipai suin kane ka thain u Air Marshal C Hari Kumar da kaba pynher ia ki balloon.
La pynisha ki paidbah ia ka jingtbit jong ki shipai suin jong ka Ri India naduh ki nongniah ia ki helicopter bad kumjuh ia ki nongiah ia ki lieng suin ia pom bad kila don ruh ka jingpynhiar parashut ia shipai na jrong suin bneng.
Kane ka Air Fest jong ki shipai kan dang long ruh la shai ka sngi bad ka jingpynlong ia kum kane ka air fest ka long ban khring ia ki samla kane ka thain ban ioh ia ka jingmut ba kin rung ha kane ka kam shipai kaba don burom ban iada ia ka Ri.
Shillong, 02 Risaw:Kum shi bynta ban rakhe ia ka jingdap ar snem ka Swaach Bharat Mission ba la wanrah da ka sorkar pdeng, ka tnad Public Health Engineering ka la pynlong ia ka prokram ba la tip kum ka ‘Swaach Bharat Week’ ha kaba la pynlong ia ki jingiakop dro dur, thoh ese, ai rong, kren paidbah bad kiwei kiwei.
Ha kane ka sngi ba pynkut artad ia ki prokram ha Madan Law Kyntang ha Mawphlang , la wan ban ia donlang da u Lat ka Meghalaya u V Shanmugamathan kum u Kongsan ryngkat u Bah DP Wahlang, u ba dei u Commissioner & Secretary, PHE Department ka sorkar jylla, u Bah Lamprang Blah, MDC bad u ba dei ruh u Acting Chief ka Hima Mawphlang, u Bah SK Sun u ba dei ruh u Chief Engineer ka tnad PHE bad u ba la pyniaid ruh ia ka prokram ha kane ka sngi.
Ha kane ka sngi la ia donlang ruh da ki Rangbah Shnong na kylleng ka Hima Mawphlang bad na kiwei pat ki shnong kumjuh ki ophisar sorkar ka PHE bad na kiwei ki tnad, ki khynnnah skul na ki 36 tylli ki skul na kylleng ka hima Mawphlang bad kumjuh na kiwei pat ki shnong ki thaw.
Ki la don shibun ki prokram kum ki jingrwai na ki khynnah.
U Lat ka jylla ha kane ka sngi u la sam ruh ia ki khusnam sha ki khynnah skul kiba la wan sha khmat na kitei jingiakop.
U Lat haba ai jingkren u la kyntu ia ki briew ba ki dei ban leh khuid ban lait na kino kino ki jingshitom.
U la kyntu ruh ba ki briew bad khamtam ki khynnah skul ki dei ban don ruh ka jingkoit jingkhiah bad ka mynsiem kaba bha kumba u Mahatama Gandhi u la hikai.
“Kane ka prokram ka long ruh shi bynta ban rakhe ia ka sngi kha u Kpa ka Jaitbynriew India bad ngi dei ban bud ia ka nuksa ba bha kaba u la ai sha ka ri ha ka ka por ba u dang iaid ha sla pyrthei.
U Gandhi u don ia ka mynsiem kaba kylluid bad baroh ki khynnah ki dei ban bud ia ka nuksa jong u ban nym long kiba khwan myntoi shimet ha kino kino ki kam.
Kumta ngi dei ban long kiba leh khuid khamtam ha ka jingmut jingpyrkhat bad ki kam kiba ngi trei", la ong u Lat.
Kiwei kiba la ai jingkren ha kane ka sngi ki pynpaw ia ka jingdonkam ha kaba ban leh khuid khnang ban ngin lah ban kiew ha ka jinglong ba bha ba man la ka sngi.
Rakhe ‘Swachh Bharat’ ka Khadsawphra CollegeKum ka jingpynkhuid ia ki sawdong sawkun jong ka Mariang, ki iing skul, ki building bad kiwei kiwei ki jaka paidbah, ka Khadsawphra College, Mairang ka la rakhe biang mynta ka school iaka Swachh Bharat Campaign ha ka 30tarik Nailur 2016, namar ka Swachh Bharat Day ka hap ha ka Sngi U Blei 2 tarik mynta u bnai.
U bah Lambok Nongrang uba long u Chairman ka C&RD Block Mairang ula wan iawan shim bynta kum u kongsan ha katei ka program ryngkat bad ki jingkren pynshai bad kyntu kynpham iaki khynnah skul.
Kumno ngin nang ban leh khuid ymtang haki skul hynrei ha ing ha sem, ha iew ha hat, ha ki lynti synkein bad ban long ka nuksa ia kiwei da kaba iarap ia ki briew ba kin nang kumno ban leh khuid ha ki liang baroh kumba la angnud da ka sorkar India.
La ioh ruh iaka jingkren na u babu Boldness L Nongum, Principal ka College halor ka jingangnud u Gandhi kumno ban pynlong iaka ri India kaba khuid tam ha ka pyrthei.
Ia katei ka program la ialam da ki Ambassador ka Swachh Bharat Mission jong katei ka college kiba la thung da ka office u SDO(C) Mairang bad la sakhi lang daki para khyannah skul, ki nonghikai bad ki dkhot ka Managing Committee jong katei ka college.
Nongpoh, 02 Risaw:Ki kam ba shlur jong uwei u heprit Robert Manih ba dang 8 snem karta, ki la paw pyrthei hadien ba u la lah ban pyllait im ia la u para ba dang 1 snem 7 bnai, hadien ba utei u para u la ngam jyllop ha kawei ka pung kaba don ha ka shnong Umkon, Ri Bhoi District.
U heprit Robert Manih, u khun jong u Ritu Soliha bad ka Kong Therisia Manih na ka shnong Umkon, u dei u khynnah ba dang shong ha ka klas 1V ha ka skul Sohtad L.P School, kaba don ha katei hi ka shnong, u la pyllait im ia u Olbor Manih, uba dei u para trai jong u.
Katkum ka jingiathuh da u Freewell Manih, u kni jong u heprit Robert Manih, la ong ba katei ka jingjia ka la jia ha ka 24 tarik u Nailur ha ka por 12 baje mynsngi, haba u heprit Robert Manih u dang wanphai na skul bad tang mar ia poi ha iing utei u heprit u la wad ia la u jong u para bad ha katei ka jingwad jong u, la shem ba u para u la ngam ha katei ka pung, hynrei da ka jingshlur khlem da khein shuh ialade u heprit Robert Manih, u la ngam sha katei ka pung na ka bynta ban sei bad pyllait im ia la u para.
U Bah Freewell Manih, u la ong ruh ba ka daw kaba la pynlong ia utei u khynnah ba u hap ha katei ka pung ka dei namar ka jingleh khlem akor da u Kontrak uba pyntrei ia katei ka pung, namar ia katei ka pung la dep ban tei ia ka Common Facility Centre na ka Weaving & Sericulrure, Nongpoh.
Hynrei la shu ieh kumto khlem da don ki jingker kiba biang.
Shuh shuh, u la iathuh ruh ba ki kmie ki kpa kim tip ba utei u khunlung u la ngam ha katei ka pung, hynrei ki kyndit tad haduh ba u Heprit Robert Manih, u la dep ban sei na katei ka pung bad wanrah sha iing ia uteu u khunlung hapdeng ka jingbym tipbriew bad ka jingjhieh baroh shi rynieng, ong u Bah Freewell Manih.
Kumta tang hadien kane, kiba haiing watla hapdeng ka jingduh mynsiem na ka bynta utei u khunlung u bym tip briew shuh, wut wut ki la wanrah sha Bethany Hospital, Nongpoh, na ka bynta ban ioh ia ka jingsumar bad kumta hapdeng ka jingsumar da ki Doktor ka Bethany Hospital, utei u khunlung u la sdang ban kyndit bynriew bad iohbor, u la bynrap.
Shillong, 2 Risaw:Ha ka sngi saitjaiñ jong ka taiew ka Greater Laban Community Development Society (GLCDS) ka la pynkup burom ia ki nongtrei ba rit jong ka Shillong Municipal Board bad ki nongtrei jong ka Cantonment Board da kaba ithuh ia ka kam jong ki kum ka kam kaba kor ne ka ‘Novel Service award-2016’.
Ha katei ka sngi katei ka Society ka la sam khusnam sha ki 151 ngut ki nongtrei na kitei ki ar tylli ki Board, ki nongtrei kiba la shah pynkupburom ki kynthup ia ki nongsar surok ,ki nongniah kali bad kiwei pat ki nongtrei ia kijait kam barit.
La sam khusnam ruh sha kitei ki ar tylli ki Board da u kongsan u bah Sanbor Shullai bad la wan ban shimti da ki ophisar jong kitei ki Board.
Haba kren ha katei ka sngi u bah Sanbor Shullai MLA ka 19th Shillong South konstitwensi u la ong ba ka dei ban kheiñ kor ia ki kam ba kitei ki nongtrei ba rit ki trei namar dei lyngba jong ki ba ka imlang sahlang ka ioh jingmyntoi.
Ula ong ia ki ba kim dei ban don ka jingsngewpher halade ba ki dei kiba shah niew bein ha ka pyrthei, “Phim dei ban sngew poh ialade, ki kam ba phi trei ki dei ki kam kiba khraw,phi kham khraw ma phi ban ia nga u MLA ruh" ong u bah Sanbor.
Shillong, 3 Risaw:Ki nongtrei jong ka tnat khlaw, na ka ophis jong U Divisional Forest Officer, Khasi Hills (Territorial) Division, Shillong ki la ioh kem ar tylli ki trok kit rnga, kiba pynkheiñ aiñ, kitei ki trok ki dei kiba don ia u nombar ML 04 B 1359 bad ML 05 F 5841.
La kem ia ki mynhynnin ka sngi na ka jaka lum khajna na Umling bad na Kyrdem kulai.
La kurup ia ki trok bad u rnga, namar ba ki pynkheiñ ia ka kyndon aiñ Meghalaya Charcoal Rules, 2008 bad ia ka hukum ka Supreme Court.
Shillong, 03 Risaw:Ka sorkar pdeng ka la pynkhreh shaid shaid ban pyntreikam noh da ki komputer (compurisation) na ka bynta ki nongioh bynta na ki marbam kum u khaw, lyngba ka National Food Security Act (NFSA) khnang ban pynlait na ka jingleh thok bad ka jingsuki ha ka jingpyntreikam ia kane ka skhim.
U Myntri ba peit ia ka tnad sambam ka ri, u Ram Vilas Paswan u la iathuh mynta ka sngi, ba lashai ka sngi, kan don ka jingialang na ka bynta baroh ki jylla ka Dong Mihngi ban iakren ia ka jingiaid shaphrang ka jingpyntreikam ia ka NFSA ha kane ka thain.
“Ka thong ba kongsan jong ka sorkar ka long ban pyntreikam da ki kor komputer khnang ban pynsuk ia ka jingpeitngor ia ka jingpyntreikam ia kane ka skhim sam marbam sha ki paidbah", u la ong.
U la ong ba ia kane ka skhim la pyntreikam ha baroh kawei ka ri lait noh tang ar tylli ki jylla ba dang pynsangeh namar ba kin don ka elekshon kata ka Tamil Nadu bad ka Kerela na ki 36 tylli ki jylla ha ka ri.
“Ngi kwah ba ka NFSA kan treikam pura ha baroh kawei ka ri naka bynta ka jingmyntoi jong ki paidbah na kane ka skhim sorkar", la ong u Paswan.
U la ong ba ka sorkar pdeng kan pass noh ia ka Consumers Bill kaban ai lad ia ki paidbah ban thep ia kino kino ki jingujor haba ki shem ne lap ia ki jingthied na iew na hat ne na ki dukan.
“Ngi la thaw dur ia kane ka ain ban pynsuk ia ki paidbah nongthied ha kaba tang na ka mobile ruh ki lah ban ai ia ka jingujor jongki", la ong u Paswan.
Katkum ka jingong u Myntri, ka sorkar pdeng kan pass noh ia kane ka ain ha kane ka dorbar ka Parliament kaban sa long ha kine ki bnai ban wan.
Nongstoin, 2 Risaw:Ki hynniew ngut ki briew ki la lait thaw na ka jingshah rong ha ka um saw katba ki dang ia saitjain ha kaei ka wah kaba la tip kum ka Porjalem (Phot Kynthei) hadien ba la lah ban wan ai jingiarap noh ia ki da ka tnad jong ki pulit pynlip ding(Fire Service) jong ka Nongstoin.
Katei ka jingjia ka la jia mynta ka sngi ha kapor kumba 2:40 PM, katba kitei ki briew ki dang ia muja ka sait jain ha katei ka wah, hynrei kynsan kynsan ka um saw, ka la wan namar ka jingther jong u lap praw u ba jur kaba la pynlong ruh ia kitei ki briew ban nym iohlad shuh ban phet sha shiliang jong ka wah bad ki la shu ia sahkut noh ha pdeng ki maw bah jong katei ka wah.
Ki paidbah kiba iadon ha katei ka jaka mar ia iohi ia katei ka jingjia ki la pyrshng ban thaw lad na ka bynta ban ai ka jingiarap ia kitei ki briew, hynrei namar ka jingheh bad khlain palat jong ka um kim shym la lah shuh ban leh ei ei bad hadien katei ki la pyntip noh mar mar sha ki pulit ka Nongstoin bad kumjuh ki pulit ki la pyntip lang sha ki pulit pynlip ding (Fire Service) ka Nongstoin.
Na ka liang jong ki pulit pynlip ding hapoh ka jingialam jong u Station ophisar ba HS Nongrem mar ia ioh jingtip halor katei ka jingjia bran bran ki la her sha katei ka wah na ka bynta ban ai jingiarap ia kitei ki briew bad mar iapoi ha katei ka wah la iohi bad lap nyngkong ia ki san ngut ki briew, kiba la shu iashong ha uwei u maw u ba kham heh hapdeng jong katei ka wah bad na ka liang jong ki pulit pynlip ding khlem da pynslem, ki la sei ia la ki tiar ki tar kiba kynthup ia ka jingkieng bad ia u tyllai na ka bynta ban pyllait ia kitei ki san ngut na ka jingma.
Suki pa suki katei ka wah ka la sdang ban dap bad na ka liang jong kitei ki pulit pynlip ding ruh ki la ialeh shitom bad hadien katto katne por la lah noh ban sei bad pyllait im ia kitei ki san ngut, hadien katei la ioh jingtip shuh shuh ba ki dang don biang ki briew kiba sait jain ha katei ka wah bad na ka liang jong u tei u ophisar u la pyrshang ban leit jngoh biang bad la lap shuh shuh sa ia ki ar ngut kiba la shu iashong ha pdeng u lum ba kynja dew lynnong khlem lait shuh ban khih bad ia kitei ki ar ngut ruh la ioh ban pyllait im noh da ki pulit pynlip ding.
Kitei kiba la ioh ban pynlait im ki kynthup ia I kong Twistiful Shangdiar 38 snem, Tiewlili Shangdiar 18 snem, Phran Thongni 22 snem, Kevin Shangdiar 2 snem lai bnai bad u Kolondar Thongni 26 snem, baroh kidei na ka shnong Siejlieh, katba ki ar ngut pat ki kynthup ia I Firstmonrose Lyngdoh 20 snem bad u bah Kyrpang Myrthong 23 snem na ka shnong Dilingiem.
Haba iakren bad ki nongthoh khubor u bah S.Nongrem u station ophisar ka tnad pynlip ding na Nongstoin u la ong ma u ha ryngkat ki nongtrei jong u hadien ba la ioh jingtip ia katei ka jingjia kila her wut wut sha katei ka jaka bad u la ong ruh ba ka um ka khlain haduh katta katta bad lada dei ba slem ban poi ki lad jingiarap kitei ki mynsiem briew ki lah ban shah rong noh ha katei ka umsaw bad kumjuh lada slem ka jingai jingiarap ruh kitei ki briew ki lah ban shu iap khriat.
Shillong, 3 Risaw:Ka State Bank of India ka la pyniar shuh shuh ia ki thapniang ai jingshakri sha ki paidbah ha ki thain nongkyndong lyngba ka Rural Self – Employment Training Institute (RSETI) ka ba don ha Umran – Niangbyrnai, Ri-Bhoi DistrictIa kane ka tnad la bei tyngka da ka State Bank of India RBO, Dhankheti Shillong, ka la sdang ban ai jinghikai ia ki paidbah nongkyngdong naduh snem 2009 ha ki jaid training bapher bapher ban seng kam lajong bad ieng ha la ki jong ki kjat bad da ka jingthmu ruh ban kyntiew shuh shuh ia ka ioh ka kot ka kamai kajih, ki nongrep, nongri jingri bad ki samla ha ki thain nongkyndong lyngba ki jinghikai ki ba biang eh bad ba paka kumno ba kin nangroi shuh shuh ha ka kam ba ki rep ne trei.
Ha u ne u bnai september la pynlong ia ka jinghikai thir ksai ban pynmih ia u ksai Eri bad Muga na bynta ban thain jain.
( SERICULTURE : ERI, MUGA, Spinning & Reeling), ka jinghikai kaba neh 14 sngi lynter ka la kut noh ha ka sngi saitjain 01.10.2016.
Mynta ka sngi pynkut, na ka liang Bah L.Rympei Manager Sericuluture Department, Nongpoh,kum u kongsan u la kren shaphang ka jingmyntoi jong kane ka kam thir ksai bad u la kyntu kynpham ba ki dei ban pynbha shuh shuh ia ka ne ka kam ba ki trei da ka ba ong ruh ia ba kane ka training kan da long shisha ka jingkyrkhu na bynta ka lawei ha ka jingim jong ki.
Ki ba la don ryngkat ha kane ka sngi ki long Director jong ka SBI-RSETI ,umran kong Darimon.
N.Passah, ki Nonghikai na Sericulture department bad kiwei kiwei de.
Ha kane ka sngi la sam ruh ia ki syrnot sha ki 21 ngut ki ba la pyndep ia kane ka training ha ka ba ki lah ban pyndonkam ia ki ha ba ki bun ki bynta, khamtam eh ha ba ki don jingthmu ban pyniair shuh shuh ia ka kam jong ki da ka ba ki shim ram na ki bank bapher bapher.
Lada don kino kino ki ba don jingthmu ban leit sha shah hikai kane ka training institute ki lah ban leit wad jingtip ba kham bniah na ka office ka ba don ha Umran-Niangbyrnai lane ki lah ban phone ha ki ne ki number 8575792482 / 8119900596.
Kane ka long katkum ka kyrwoh lyngba Bah Lucky Star Lamin, Faculty SBI-RSETI ,Umran.
Shillong,2 Risaw:Ha ka sngi saitjain jong ka taiew, ka la don ka dorbar bah ki 4 tylli ki shnong ha ka shnong Rngi, Mylliem.
Kitei ki 4 tylli ki shnong ki kynthup ia ka shnong Rngi, Syllai ULor,Kyndong – Nong-kyntir bad ka Mawiong.
Ha katei ka dorbar la wan ban ia shim bynta da ki spah ngut naduh ki rangbah, kynthei bad khynnah.
La pyniaid ia katei ka dorbar da u Rangbah Shnong ka Syllai U Lor u bah I.Kurkalang.
Ka daw ba la lum ia katei ka dorbar ka dei ban ia kren halor ka jingioh jaka ka Seng Khasi Mylliem ha Iew Mylliem Rim,khamtam ka jingwan buh mawnongrim kaba kyndit kyndit khlem ka jingtip jong ka shnong.
Katei ka jingialang ka la bitar ia u Lyngdoh ka Raid Mylliem bad la kynnoh ba u la ai ia katei ka jaka sha ka Seng Khasi khlem ka jingtip jong kitei ki shnong kiba ker sawdong ia ka Iew Mylliem Rim.
Ha katei ka jingkren laioh ka jingkren na baroh saw ngut ki Rangbah Shnong jong kitei ki shnong ba kynthup ia u bah A.Sohtun RS-Mawiong, bah W.Sohlang RS Rngi, Secretary shnong Mawsawa u bah S.Nongkhlaw, rangbah shnong Kyndong-nongkyntir u bah P.Kurkalang kumjuh u bah I.Kurkalang Rangbah shnong Syllai Ulor uba pyniaid jingialang.
Kiwei pat kiba kren ki kynthup na ki trai jaka,ki nongrep bad ki riew rangbah jong katei ka shnong.
Katei ka jingialang ka la pynpaw ba kam don kano kano ka jingpyrshah ia ka Seng Khasi bad kam don ka jingpyrshah niam hynrei ki pyrshah ban tei Kpep Thangbriew ha Iew Mylliem Rim namarba ka dei ka jaka kaba kyntang kaba ki ri la sumar bha ia ka bad kaba ki la lah ban pynduh jait lut ia baroh ki jingsniew kiba ju jia ha katei ka jaka kum ka jingia die kyiad,ia khalai bad kiwei.
Haba kren ha katei ka jingialang u myntri M.B Kharlukhi uwei na ki nongialam na ka shnong Syllai ULor u la ong ba ha u snem 2007 ki paidbah nongrep ha katei ka jaka ki ai sngewbha sha ka Raid da ka jingkylluid mynsiem khnang ba ka Raid kan ioh pyndonkam ia katei ka jaka, hynrei khlem ka jingtip lang baroh u Lyngdoh ka Raid Mylliem u bah C.Marbaniang u ai ia katei ka jaka sha ka Seng Khasi ban thang briew.
Mar sien ioh jingtip ia katei ka jingai jaka u la ong ba ki la thoh shithi sha u Lyngdoh ban pyrshah hynrei um shym laleh eiei dei tad haduh u snem 2016 mynta ba la pynkyndit ia ki nongshong shnong da kaba thmu ban wan sieh maw nongrim kpep thangbriew.
Ki nongkren ha katei ka jingialang ki lakyntait ia ka jingkynnoh ka Seng Khasi kaba la ai pulit ia ki nongialam jong kiba la kynnoh ba lapynpait pynpra ia u mawnongrim bad ki pylleng ba knia hynrei u la ong ba ha ka 24 tarik ki nongshong shnong ki dei kiba tip briew tip blei kiba burom ia ka niam bad kim pynwit eiei ia ka jinglehniam ka Seng Khasi.
Ka rai ba khadduh ka jingialang ha katei ka sngi ka long ba ki nongialam shnong kin leit ia kynduh ia u Lyngdoh Raid ban ia kren ia katei ka kam,bad ki paidbah ki la rai ba kin don ryngkat bad ki nongialam laka long ha kano kano ka dur ruh ha ka jingiakhun pyrshah jong ki ia ka jingleh donbor u Lyngdoh.
La rai ba yn ym auilad ban tei jingthang briew da lei lei ruh ha katei ka jaka Iew Mylliem Rim.
Shillong, 3 Risaw:Shuwa ban poi sha Shillong, mynhynnin ka sngi ki khynnah skul na ka ri Bangladesh ki la leit peit kai ia ka Mawlynnong ka shnong kaba khuid tam ha ka dewbah Asia, bad ha katei ka juh ka sngi ki la leit ruh ban iaid sha jingkieng jri kaba don ha ka shnong Ri-wai kaba mar jan bad ka Mawlynnong.
Hadien katei ki la kiew noh ban leit sha ktem ki shipai BSF sha Umpling.
Kitei ki khynnah bad ki nonghikai skul na Bangladesh kiba la wan ryngkat bad ki heh shipai BGB ki la sahmiet ha nongbah Shillong bad mynta ka sngi ki la ioh ban ia shim bynta ha ka prokram kaba la long ha nongbah Shillong kaba dei ka prokram ia lehkmen ban pyni markylliang ia ki kolshor jong ki.
U heh ka Border Guards of Bangladesh (BGB) u Lt Col Md Akhton Iqbal u la ong ba katei ka prokram ba la pynlong ka dei ban pynkhlaiñ ia ka jingiadei hapdeng ar tylli kitei ki Ri, lyngba ki shipai BSF bad BGB.U Iqbal u la ialam 30 ngut na Bangladesh bad 26 ngut na ki, ki dei ki khynnah skul jong ka BGB katba na Shillong pat kiba la shim bynta dei ki khynnah skul ka BSF Senior Secondary School, Umpling.
Kane ka dei ka sien ba nyngkong ba la wanrah ia katei ka prokram.
U PRO ki BSF u S.K Singh u la ong ba ki shipai BSF ruh kin leit ialam 30 ngut nangne na India sha Bangladesh bad kitei kin kynthup ia 26 ngut ki khynnah skul, 2 ngut ki khynnah skul ka Bangladesh ki pynpaw ba ki kwah ba ka India ka dei ban shah ia ki khynnah ka Bangladesh ban wan skul sha India bad ki khynnah nangne ruh dei ban pyllait ba kin leit skul sha Bangladesh.
Kitei ki khynnah na Bangladesh kin sah ha nongbah Shillong haduh ka 5 tarik mynta u bnai.
Shillong,3 Risaw:Mynta ka step ha ka por 9:50 baje uwei u shipai BSF GD Constable No.006337447 uba la tip kyrteng kum u Bhagora Dharmendra Kumar (35 snem karta) la kynnoh ba u la siat ialade da ka suloi kaba u bat ha ka por ba u dang don ha ka kam pahara ha 119 BSF Headquarter, Mawpat, Shillong.
Utei u shipai u la iap hashen bad la pynkit ia ka metiap sha Civil Hospital, Shillong ban leh ia ka post mortem, ka jingtohkit ia katei ka jingjia ka dang iaid shakhmat.
Shillong, 3 Risaw:Ka Election Committee ka seng HSPDP mynta ka sngi ka la pynbna ia ki 6 ngut ki kyrtong jong ka ha ka elekshon MDC shiteng samoi na ki 6 tylli ki konstitwensi kiba thylli, katba ha JHADC pat katei ka seng kam pynieng kyrtong.
Ki 6 ngut ki kyrtong katei ka seng ki long u bah Hubert Riang na Nongkrem konstitwensi,u bah Banrikupar Wahlang na Laban, u Shamlin Malngiang na Sohiong, u Alexander Kharsyntiew na Mairang, u Landingstar Warjri na Mawthadraishan bad u World Champion Paliar na Rambrai-Jyrngam konstitwensi.
Shillong, 3 Risaw:Ka jingbitar ki paidbah nongbylla 100 sngi jong ka shnong Horipur,kaba hap hapoh Selsella C&RD Block, West Garo Hills ka la poi haduh u pud ba ki la thang ia la ki job card bad ka dei ka jingbitar jong ki ka dei namar ba ka elekshon jied thymmai ia ki nongkitkam VEC ha katei ka shnong ka la pulom noh, katei ka jingpulom ban pynlong elekshon VEC ha katei ka shnong ka dei ka sien kaba-ar.
Ki nongbylla 100 sngi katei ka shnong ki la kwah dik dik ban jied noh da ki nongkitkam ba thymmai ha ka VEC namarba ki la kynnoh ba u Secretary barim ka VEC ula pyndonkam bakla ia ka pisa ki paidbah, kitei ki la iai ban jur ia ka Block ban ai bor ban jied nongkitkam thymmai noh khadduh katei ka jingujor jong ki ka la seisoh naba la ailad ban pynlong noh da ka elekshon jied nongkitkam VEC kaba la buh por ban long mynta ka sngi, bad kumta mynta ka sngi baroh ki la ap sia ha u lain uba jrong lano kan sdang ka elekshon phewse hadien la pynsangeh noh pynban namarba ki briew napoh Block kim shym la poi shuh.
Marsien ioh ia katei ka khubor puk u paidbah u la khie bitar bad ki la thang artad ia ki job card ba ki bat.
“Mynta ka sngi baroh ngi la khreh ban thep vote bad ngi la ieng laiñ ha ka jaka ba thmu pynlong elekshon, hynrei haduh ka por 11:0 ruh ki briew na block kim wan satia, ngi la sngew ngiah sngewkdang ,ngim lah shah shuh ngi la shim da ka rai kaba khor ban thang noh ia ki job card jong ngi" ong u kyrtong ia khun ia ka kam President u Rajiul Islam Raju haba kren sha ki lad khubor.
Lah ban kdew ba U Secretary barim ka VEC ha katei ka shnong u dei u Golam Hasan bad u la long secretary ha ka 13 tarik u nailar, 2013 bad tang ar bnai hadien ba u la shimti ia katei ka kam u la sei ia ka pisa basah kaba kot haduh T.3.6 lak tyngka khlem da pyntip ia ka VEC, hadien ba katei ka kam ka la paw lyngba ka RTI la sospon noh ia u ha ka 4 tarik u nailar 2014 bad hadien u la pynphai noh ia katei ka pisa.
“Hynrei ngi lyngngoh ba la ai biang ha u ia katei ka kam ha u naiwieng 2014 bad u la sei ia ka bai bylla sngi kaba 42 sngi bad u la pyndonkam bakla biang ia ka pisa kaba T.1 lak tyngka hynrei ym shym la leh eiei ia u wat hadien ba la dep ujor na ka por sha ka por ruh, la mang pisa da kawei pat ka work order kaba haduh T.5,18,670 tyngka na bynta ki 339 tylli ki job hynrei u siew tang sha ki 279 ngut, haba ki briew na block ki tip ia katei ki la hukum ia u ban siew noh khlem da pynslem" ong u Raju.
U Raju u la ong ba la sospon biang ha ka sien kaba-ar ia u Hasan ha ka 16 tarik u rymphang, 2016 hynrei hadien la pyllait biang bad la ailad ia u ban treikam biang kumba mynshuwa bad la mang pisa biang na bynta 28 sngi ha ka jinglut kaba T.15,71, 024 tyngka na bynta ki 332 ngut ki nongbat job card.
La kynnoh ruh ba u Hasan u siew tang T.2500 shi job card ha ka jaka ban siew T.4732 tyngka marwei bad la kynnoh ba u la pyndonkam bakla biang ia ka pisa kaba haduh T.7,41,024 tyngka.
Hadien ba la ioh hukum na ka High Court la pynduh pyndam noh ia ka VEC ha katei ka shnong bad la hukum ban pynlong noh da kawei pat ka elekshon,hynrei ia ka elekshon kaba nyngkong la pynkynriah noh na block bad la buh por biang mynta ka sngi hynrei mynta ruh ki briew na block kim poi khlem da pyni ia kano kano ka daw bad katei ka la pynbitar ia u paidbah.
Ki paidbah katei ka shnong ki buh ar tylli ki mat ia ka Block la kan pynlong noh ia ka elekshon ne pynduh pyndam noh ia ka VEC ha katei ka shnong.
Shillong, 3 Risaw:Ka Ri Bhoi District Congress Committee ka la pynlong ia jingthung Dieng ha Umbuda, Nongpoh Ri Bhoi District ha ka 1tarik Risaw, 2016 kum shi bynta ban Rakhe ia ka jingdap 147 snem ka lyngkhuh sngi kha jong u Kpa ka Ri India U Mahatma Gandhi.
Ha kane ka sngi la iadonlang U Dr.D.D.Lapang, u ba long u MLA ka Nongpoh Constituency, u ba dei ruh u President ka Meghalaya PCC bad u Chief Adviser ka Ri Bhoi DCC, U Dr.C.Lyng-doh MLA Umsning Constituency u ba long u President ka Ri Bhoi DCC, Bah Mayral Born Syiem, General Secretary, Ri Bhoi DCC, Mr.A.Wah-lang, Mr.G.G.Marwein, Mr.M.G.Kharshanlor, A.Lapang, Bad baroh ki President jong ka BCC hapoh ka Ri Bhoi DCC.La pynlong ia ka jingialang kynmaw burom ia ka lyngkhuh sngi kha ba 147 jong U Kpa ka Ri India u Mahatma Gandhi ha Office treikam ka seng ha Umbuda, Nongpoh ha ka ba la ioh jingkren na U Dr.DD Lapang, Dr.C.Lyngdoh bad kiwei kiwei ki riewrangbah jong ka Party Congress, hadien kata la pynlong ia ka jingthung dieng ha katei ka sngi.
Shillong, 3 Risaw:Mynta ka step ha ka por 8 baje eiei la lap ia u khyllung ba dang shu kha na kawei ka paiñkhana kaba don sha lyndet ka ophis jong ka Atomic Minerals Directorate kaba don ha Umkdait kaba hap hapoh Nongmensong PS.Ia utei i khyllung la rah noh wut wut sha Ganesh Das Hospital, Shillong ban phah eksamin.
U OC ka Nongmensong PS u L.D Sangma u la ong ba haba peit ia itei i khyllung ba la shah ieh ha paiñkhana, i kumba i dei I khyllung ba dang shu kha dang shisngi eiei,hynrei u la ong ba haduh mynta ki pulit ki dang ap ia ka ripod bad ka jingtohkit ka dang iaid ban lap ia ki kmie ki kpa jong itei I khyllung.
La iathuh ba ka Meghalaya State Commission for Protection of Child Right ka la hukum ia ki ophisar ka district child protection ban leit wut wut sha Ganesh Das Hospital bad hadien ba la dep ban leh ia kaba donkam , ka Commission kan sumar ia kitei I khyllung.
Shillong, 03 Risaw:U Myntri sorkar pdeng u Ram Vilas Paswan u la ong ba ka Congress ka la nang hiar ha ka ri baroh kawei bad ha kane ka jylla ruh ha ka elekshon MLA ban long ha u 2018, kan sa duh noh ia ka bor synshar ha kaba ka kynhun NDA kan shim ia ka bor.
Haba kren mynta ka sngi sha ki nongthoh khubor, u Paswan u la ong, “Ha ka ri baroh kawei ka Congress ka la nang hiar arsut bad khlem pep ha kane ka jylla ruh kan sa duh noh ia ka jingsynshar ha ka elekshon ban wan".
“Ngi kyrmen skhem ba ka kynhun bym dei Congress kan ioh knieh ia ka bor ha kane ka jylla Meghalaya ha u 2018", la ong u Paswan uba la don ha ka nongbah mynta ka sngi.
U Paswan u dei u nongialam ka LJP ka seng kaba don ha ka kynhun jong ka National Democratic Alliance (NDA) kaba ialam da ka BJP.Ha kane ka jylla, ka UDP ka dei ka seng riewlum kaba heh tam ha ka jylla kaba don ka jingiadei kaba kham iajan bad ka kynhun ka NDA ha kaba ka la don ruh ha ka kynhun NEDA (North East Democratic Alliance) kaba dang shu thaw shen ha une u snem ban kdup ia baroh ki seng bym dei Congress.
Ka jingthmu jong ka NEDA ka long ban pynlait ia ka Dong Mihngi na ka kti ka Congress kaba bat ia ka bor synshar ha kiba bun ki jylla ha kane ka thain haduh kine ki sngi, kyntup ha Meghalaya.
Jowai, 4 Naiwieng:Na ka bynta ban iada ia ka wah Myntdu, ka bor District ha ryngkat ka jingiatreilang ka Jowai Puja Committee kila shim ia ka rai ban nym bret ia ka Blei Durga ha wah Myntdu.
Ka wah Myntdu kadei ka ba bsa um ia ka shnong Jowai bad kaba ki nongjwai ki khien kyntang kum ka Syiem Myntdu bad ka jingpynjakhlia ia kane ka wah kan buh jingeh kaba khraw ia ki paidbah nongshong shnong.
“Katkum ka jingiakren bad ka rai kaba ngi la shim, ka Puja Committee ha Jowai kan nym bret satia ia ka Blei thaw Durga ha katei ka wah ha kane ka Durga Puja mynta u snem", la ong u DC ka WJH, u Arun Kr.
Kembhavi.
Ha ka jaka ban bret ha ka wah, ka bor district kan pynshna iaka Tangki kaba heh haduh 8x8x4 feet kaba la shna kyrpang da ki kynja nar tin bad ia ka Dur Blei yn pynngam ha Syntu Ksiar bynta ka wah Myntdu bad yn sa sei noh hi mar mar bad yn sa pynngam ha katei ka Tangki ba la pyndep da ka um.
Hadien katta katei ka um ha Tangki yn sa pyllait ia ka sha ka thliew ring um bad yn ym don kawei ruh ki tiar shna Blei kin ngam ha wah Myntdu.
Kane kadei ka sien kaba nyngkong ha WJH bad ha ka jylla ruh kumjuh.
“Ngi khmih lynti ba ki Puja Committee ha ka jylla kin bud ia kane ka nuksa ban iada ia ka mariang", la ong u DC ka WJH.U heh jong ka jylla Assam u Himanta Biswa Sarma, u la khang pyrshah ban thied ia ki jing bam China ha ka jing rakhe ia ka Durga Puja bad ka Diwali bad katei ka long hadien jong ka jing mana jong kawei ka seng ka United Liberation Front of Assam-Independent (ULFA).
“Ha kane ka Durga puja kim dei ban thied ia ka jingbam ba la shna napoh China, kin dei ban thied daki tiar napoh ka ri India kum ki sharak bad kiwei kiwei de" ong u myntri ka sorkar Assam, U Himanta ha kane ka Sngi Nyngkong.
Ha ka Sngi Saitjain u Sarma uba bat ia ka tnat ka koit ka khiah, ka pule puthi bad ia ka jing pynmih bording, u ba long u nongmih khmat na ka BJP na ka jylla Assam, u la mynjur ban khang ban pyndonkam iaki mar ba la “shna na China’.
Shillong, 4 Risaw:Ka sorkar ka sngewkhia jur bha halor kane ka jingkhapngiah ki kali ha ki surok ha kane ka nongbah Shillong bad khamtam ia ka jingsahkut kali hapoh ka GS Road ha ki bynta jong ka Mawlai, ha kaba bun sien ki nongleit nongwan ki sah kut da ki palat kynta.
Na ka liang jong ka tand shna surok jong ka sorkar jylla ka la wad ki lad ki lynti kumno ban pynlait ia kane ka jingkhapngiah kali bad na ka liang jong u myntri ka tand shna surok jong ka jylla u Martin M Danggo u la leit ban jurip ia ka surok na Mawlai Umjapung kaba mih sha NEHU kaba pyniasoh bad ka VIP Road ban pynheh ia kane ka surok khnang ban pynsuk ia ki nongleit nongwan.
Ha dien ba u myntri u la wan jurip ia kane ka surok, u la iohi ba lada ka sorkar ka lah ban ioh jaka ban pyneh ia kane ka surok kan iarap shibun ha ka ban pynlait ia ka jingkhapngiah kali ha ka surok bah GS Road bad ki bynta jong ka Mawlai bad ban rung sha kane ka nongbah Shillong.
Na ka liang jong u myntri ka tand shna surok , u la iohi ba kane ka surok kan pynsuk ia ki briew kiba wan don kam sha ki ophis sorkar ha kaba kim don kam shuh ban rung sha Mawlai bad na kane ka surok kin iaid beit sha NEHU bad poi sha kiwei kiwei ki bynta jong ka nongbah Shillong.
Kiwei ki surok kiba ka PWD ka kwah ban pynheh ia ki surok ka long ka VIP Road kaba pyniasoh na Mawlai sha Ri Bhoi lyngba ka Airport, ka surok na Nongmynsong sha Shillong by-pass.
Ka sorkar ruh ka dang wad jaka mynta ban pyllait ia ka surok na Lum shyllong sha Laitkor khlem da iaid shuh na ka surok jong ki shipai suin.
(SP News).
Jowai, 4 Naiwieng:Ka Ophis u Deputy Commissioner ha West Jaintia Hills ka la ioh ia ka mang tyngka kaba haduh T.6.04 klur na ka bynta ban buh ia ki 1000 tylli ki ding sngi lane ki LED Solar light lane ka bording ban pynshai lyngba ka bor jong ka sngi.
Ia kane ka skim la mang lyngba ka Ministry of New and Renewable Energy ka sorkar kmie.
Kine ki ding sngi, kin ai jingshai ia ki shnong ki thaw ha West Jaintia Hills.
Hapoh kane ka skim yn shna ruh iaka jaka pynmih bording kaba na ka sngi kaba lah ban pynmih haduh 50 kilo watts.
Lyngba kane ka skim ngin pyrshang shwa ban buh ia kine ki light ha ki jaka jngoh kai pyrthei kiba don ha West Jaintia Hills bad kiba tam na kita yn pynbiang sa ia ki shnong.
Kane ka skim kan nym treikam ha Amlarem Sub-Divsision namar ka Amlarem ka la don lypa ka skim kaba kyrpang ban pynshai ia ki jaka jngohkai bad ia ki shnong ki thaw, la iathuh u DC ka WJH, u Arun Kumar Kembhavi.
U DC u la iathuh ruh ba kane ka skim la la wan ha ryngkat ka Subsidy kaba 4.784 klur bad kaba sah , 1.256 klur kan dei ka bhah ba kito ki nongioh myntoi ki hap ban siew.
La iathuh ruh ba ka dor ban pynieng ia kawei ka solar light kan kot haduh 9060 tyngka bad kane ka dor long satia kaba rem.
Kane ka bording kan shai hi tang mar syndum ka sngi bad kan lip hi tang mar syn shai ka bneng.
Shillong, 03 Risaw:Ka Meghalaya High Court mynta ka sngi, ka la pynkut noh ia ka jingbishar ia ka ejahar halor ka kam sia lieh ne ka bamsap thungkam nonghikai LP Skul ha ka jylla halor ka nongrim ba kane ka mukotduma ka dang don ha ka kti ka Supreme Court.
Haba bishar mynta ka sngi, u nongbishar S R Sen u la pynkut noh ia kane ka mukotduma ba la ujor ejahar ka Kong Agnes Kharshiing halor ka jingbym leh eiei ki pulit bad ban aiti ia kane kam ha ka jingtohkit ka CBI.U nongiasaid ain ka Kong Kharshiing u la pan ia ka jubab halor ka affidavit bad u nongiasaid ka CBI u la kyrpad ba kane ka mukotduma ka dang plie, hynrei ka Kashari ka la pynkut namar ba u Commissioner ka tnad kam pohiing u EP Kharbhih uba dei ruh u dkhot ka High Level Scrutiny Committee u la thep da ka Affidavit da kaba ong ba kane ka mukotduma ka iasyriem ha ka jinglong jong kaba dang don ha ka Supreme Court.
Na ka liang ka Kong Kharshiing ka la ong ba ka don jingthmu ban ujor biang halor kane.
“Ngam pdiang ia ka dorkhas namar ba kane ka kam ka don ha kti ka Supreme Court bad kan wanrah ia ka jingbishar kaba bym ryntih", la ong u nongbishar SR Sen.
Ha ka kaiphod tohkit ka CBI, na ki 350 ngut ki kyrtong ba iakhun ia ka kam nonghikai LP skul kum ki Assistant teacher, 255 ngut la ai jingthoh da ki.
Shillong, 03 Risaw:U Myntri sam marbam ka sorkar pdeng u Ram Vilas Paswan u la ong ba ka sorkar pdeng ka la wan buh ia ki marbam haduh jingkhang iing ka sorkar jylla bad ka dei ka kamram jongka, ba kan pynpoi thikna sha ki paidbah ka jylla kiba dei ban ioh ia ki marbam ba la bynta ka sorkar na ka skhim National Food Security Act (NFSA).
Haba kren sha ki nongthoh khubor ha ka jingwan jngoh jongu mynta ka sngi ha ka nongbah Shillong, u Paswan u la ong ba ki paidbah nongshong shnong ka Meghalaya kiba la dei ban ioh ia u khaw reshon (NFSA) ki dei ban ioh biang thik kumba la mang ka sorkar pdeng bad lada don kano kano ka jingleh bakla ne ka jingbym poi, ki dei ban ujor beit sha ka sorkar khnang ba kan leh ia kaba donkam.
“Ngi la pynbiang ia ki marbam ia ki paidbah ka jylla katkum ka jingkhein ba la ioh da kaba wanbuh ei haduh hangne ha kudam ka FCI bad ka dei ka kamra ka sorkar jylla ba kan pynsam thikna sha ki paidbah baroh", la ong u Paswan.
Haba kylli hato ka don ne em ka jingthut ha ka jingpyndonkam ia ki marbam NFSA ha kane ka jylla, u la ong ba ki don jingujor ba la ioh tangba kane kan shong ha ka sorkar ba ka dei ban pynthikna ba ka jingpyntreikam ia kane ka ain sam marbam kan pynthikna ia ki paidbah ban ioh beit thik ia ka bynta jongki.
U la ong ba ki paidbah ki dei ban phikir ba lada don kiba sam da u marbam bym biang ne kiba bym long, ki dei ban ujor beit sha ka bor ba dei peit.
Halor ka jingkylli ia ka jingpyntreikam ia ka Direct Benefit Transfer (DBT), u Paswan u la ong ban pyntreikam ia kane, ka shong ha ka sorkar jylla.
“Lada u Myntri Rangbah u kyrpad ba ka sorkar pdeng kan pyntreikam ia kane, ka sorkar pdeng kam don jingeh bad ka kloi ban leh wut wut", u la ong.
U la ong ba ka jylla Meghalaya kan ioh khaw tad haduh 21,49,027 ngut ki nongshong shnong kynthup 18, 45, 542 lak ha jaka nongkyndong bad 3,03,485 ngut ha jaka sor ha ka jingbun ba 5 kilo shi khlieh ha ka dor T.3 shi kilo u khaw, T.2 shi kilo u kew.
Ka Meghalaya ka bam khaw 12081 metric ton man u bnai, kyntup 524 metric ton u khaw AAY, 10476 metric ton u khaw.
