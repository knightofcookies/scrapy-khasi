Shillong, Naiwieng 17 : Ka Delimitation Committee (DC) jongka Khasi Hills Autonomous District Council (KHADC) kan pynlong ïa ka jingïalang ba kyrpang ha ki 23 tylli ki constituency na ka bynta ban sngap ïa ka jingai jingmut ki paidbah bad kane ka long shi bynta na ka jingpynkhreh ban phiah ïa ki constituency ha shwa ban long ka election MDC ha u snem ban wan.
Haba kren ha ki nongthoh khubor u Chairman ka DC u Dr Kharsyiemlieh u la ïathuh ba kane ka jingïalang ban sngap ïa ki jingai jingmut bad ki jingkren jong ki paidbah ha ki 23 tylli ki constituency kan sdang naduh ka 21 tarik mynta u bnai bad kan kut haduh ka 15 tarik Nohprah.
U Dr Kharsyiemlieh uba dei ruh u Nogbishar ba la shongthait jongka District Council Court u la ïathuh ba kine ki jingïalang kin long ha ki ar tylli ki constituency ha South West Khasi Hills kata ha Mawkyrwat bad Langrin bad ka jaka kan long ha ophis jongka District Council ha Mawkyrwat bad ka tarik kan long ha ka 21 tarik mynta u bnai.
Na ka bynta ka Eastern West Khasi Hills ka tarik kan long ha ka 24 tarik bad ka jaka kan long ha Mairang.
Hangne ha East Khasi Hills ka tarik kan long ha ka 28 tarik bad ki constituency kin long ka Sohryngham, Mawkynrew, Nongkrem, Langkyrdem, Laitkroh ka jaka kan long ha Shillong.1 tarik Nohprah pat ka jingïalang kan long ha Sohra Civil Sub Division na ka bynta ka Sohra bad Shella ka jaka kan long hi ha Sohra.
Na ka bynta ka Ri Bhoi ka jingialang kan long ha Nongpoh ha ka 6 tarik Nohprah bad ki constituency ki long Jirang, Nongpoh, Mawhati, Umsning bad Umroi.
Ha ka 13 tarik Nohprah ka jingialang kan long biang ha Shillong na ka bynta ka Mylliem, Laban-Mawprem, Pynthorumkhrah, Jaiaw, Mawlai, Mawphlang, DIengiei, Nongspung Sohiong.
Ha ka 15 tarik Nohprah ha Nongstoin, West Khasi Hills na ka bynta ka Nongstoin, Rambrai-Jyrngam bad Mawshynrut.
Kine ki public hearing kin sdang naduh ka por 11 baje mynstep haduh ka por 4 baje janmiet.
“Ngi pdiang sngewbha ïa ki jingpynsngew bad ki jingai jingmut na baroh ki kynhun bapher bapher.
Kumta, ngi kyrpad ïa ki paidbah ba kin wan shakhmat ban ïashim bynta ha kane ka public hearing" ula ong.
Halor ka jingkylli, u Bah Kharsyiemlieh ula ong ba ïa mynta ka Mawlai ka dei kaba don bun eh ki nongthep vote kaba la kot ïa palat 45000 ngut bad ka Laban-Mawprem ka dei kaba don duna eh kaba long tang 12000 ngut.
U iathuh ba ïa kane ka committee la thaw halor ki jingkyrpad bala ïoh da ka KHADC halor ka jingdonkam ban pynkynriah ïa ki katto katne ki shnong na kawei ka constituency sha kawei pat.
“Ngin pyrshang ban pyndep kham kloi ïa kane ka kam.
Lada ngim lah ban pyndep, ka bor bathung ïa ngi kan sa shim ïa ka rai hynrei ka jingthmu jong ngi hi ka long ban pyndep noh kloi ïa ka kam" ong u Bah Kharsyiemlieh.
Kat kum ka jingong jong u, ka EC kam shym la buh satia ïa kano kano ka por ban pyndep hynrei kala shu kyrpad ïa ka Committee ban aiti kham kloi kat kaba lah ïa ka kaiphod.
Shillong, Naiwieng, 17: Ki nongtrei Accredited Social Health Activist (ASHA) ha ka sngi Thohdieng ki la mih sha surok ban pynlong da ka jingïaid rally kaba jai jai kum ka jingpyrshah ïa ka jingkuman jong ka Sorkar Jylla halor ki jingdawa ba kynthup ruh ïa ka jingpynkiew ïa ka jingsiew bainong.
Wat hapdeng ka jingther jong u slap, da ki spah ngut ki nongtrei ASHA ki la ïashim bynta ha kane ka jingïaid paidbah kaba la pynkut ha madan Malki.
Ka President jong ka Meghalaya ASHA Workers’ Union (MAWU) Kong Marajune Myrsing haba kren ha ka jingïalang ka la ong ba kan ym don kano kano ka jingpyndem lada ka Sorkar kam lah ban ai ïa ka jingkular ba la dawa da ki ASHA.Ki nongtrei ASHA ki la dawa ïa ka Sorkar Jylla ban pynkiew ïa ka jingsiew Honorarium na ka T.2,000 sha ka T.5,000.
Haba pynpaw ba ki ASHA ki don ka hok ban dawa, ka Kong Myrsing ka la ong, “ka Myntri ka Koit ka Khiah ka la pyndep ba ka bainong jong ki nongtrei ASHA ka long T.5,000 hynrei ka tip ba ka Sorkar Jylla ka siew ïa ngi tang T.2,000 kaba long tang T.66 shi sngi.
"“Ngan pynkynmaw ruh ïa ka Myntri ka Koit ka Khiah ba ka Sorkar Jylla ka la siew ïa ngi da ka fxed honorarium kaba T.2,000 hadien ba ka la pynduh noh ïa ka ABF/MBBS, ïa kaba ym shym la pynkhuid satia mynta la bun bun snem," ka la bynrap.
Shuh shuh ka kong Myrsing ka la ong ba ka Union kan sa shong jingïalang lashai ka sngi ban shim rai biang kumno ban pynlong ïa ki jingïakhih ha ki sngi ban dang wan.
“Nga pynbna ba ïa ki peace rally ba la pynlong ha ki District la pynkut mynta ka sngi bad nangne shakhmat kan ym long shuh da ka peace rally hynrei da ka protest rally.
Nga kyntu ïa ki dkhot jong ka Executive Committee ba kin ïashim bynta lang ha ka jingïalang ka ban long lashai ka sngi na ka bynta ban rai ïa ki jingïakhih," ka la ong.
Ka jingshakri ha ka koit ka khiah ha ki 7,000 tyllli ki shnong ka la shah ktah na ka daw ka jingpynlong jong ki ASHA ïa ka jingïakhih kaba khlem pud sngi kaba la kynjoh mynta sha ka sngi kaba shiphew.
Ha ka 15 tarik mynta u bnai, ka Myntri ka Koit ka Khiah ka Dr.Ampareen Lyngdoh ka la pyni ïa ka Official Data halor ka jingsiew bainong ba la ai ïa ki nongtrei ASHA bad katkum kane ka Data ka pynpaw ba ka nongtrei ASHA na ka Kyrdem PHC ka la ïoh T.82,000 kum ka “performance incentives" bad ka “regular honorarium" na ka bynta hynriew bnai.
Katkum ka Official Data, bun na ki nongtrei ASHA ki la ïoh ïa jingsiew kaba long naduh T.23,000 haduh T.82,000 ha ki hynriew bnai kata naduh ka 1 tarik Ïaiong, haduh ka 30 tarik, Nailur 2023 katkum ka tarik ba la siew sha ki Bank Account.
Ka Dr.Ampareen ka la ong ba ka kyndit ban ïohi ba ki nongtrei mon sngewbha ki ïoh ïa ka jingsiew kaba heh.
Nongstoiñ, Naiwieng, 17: Ki nongrep kiba na ki shnong bapher bapher jong ka West Khasi Hills, ki la jaw ummat brub namar hapdeng ka aiom kaba kmen na ka bynta jong ki ban lum ban lang ïa u kba u khaw, hynrei u ‘lapbah ha ka sngi palei u la ther ha ki katto katne ki bynta jong ka District, kat haduh ba ki don bun jaka kiba u kba u la jhieh lut.
Kawei na ki shnong ka dei ka Tiehbah Nongstoiñ, kat haduh ba ki nongrep ki la ud la nam na ka daw ka jingduhnong kaba jur hadien ba ka um ka la kit jan baroh hi ïa u Kba bad bun ruh ba la shu per ha sla um.
Kane ka jinghap slap kyndit ka la jia ha ka por noh phai sngi ha kaba ki nongrep ki dang ot dang lum ïa u kba ha ki pynthor kiba don ha katei ka shnong.
La ong ba ha ha Tiehbah u Kba u ba dang shu dep ot bad u ba la lum shi jaka satang ban shoh u la shu shah kit noh ha ka um.
La ong ruh ba ka jingduh nong la shu antad ba uwei uwei u trai pynthor u duh palat ïa ka 15 hajar ei ei.
Ki trai Kba ha Tiehbah kiba shah ktah ki kynthup ïa u bah Branli Marweiñ, bah Tholing Kharlyngdoh, kong Ispilian Mawlieh, Eldaris Thongni bad kiwei kiwei ruh.
La ong ba ki nongrep ki la pyrshang ban lum biang da kaba pyndonkam da ki jaiñ jri bad tarpolin ban tam biang kat kito kiba la dep ban ot bad per ha sla um.
Nalor nangta ha kiwei kiwei ki shnong kylleng ka District kiba ka jingjulor ka la jur bha na ka daw jong u slap, tangba haduh ba thoh ïa kane ka khubor, ym pat lah satia ban ïoh jingkheiñ ne jingtip kaba bniah.
Shillong, Naiwieng, 17: Ka Ingbishar Meghalaya High Court ha ka sngi Thohdieng ka la pan ïa ka kaiphod ba dang sah pongding halor ki kam bymman pyrshah ïa ki MP ne ki MLA ha ka Jylla.
Ïa ka suo-moto cases ba ai kyrteng, “In-re: Designated Courts na ka bynta ki MP/MLA la rejistar katkum ka jingbthah jong ka Ingbishar Supreme Court ha ka 9 tarik, Naiwieng, 2023.
Ka hukum ba la pynmih da u Chief Justice (Acting) HS Thangkhiew ka la ong, “ha kaba ïadei bad ka jingbthah ha ka Sl.
(iii), (iv) and (vi), la bthah ïa ki District and Session Judge jong ki district ba kin phah ïa ki kaiphod ha kaba ïadei bad ki case ba dang sahteng ha ki Ingkashakri ki jong ki.
Shuh shuh, la ailad ïa ki Designated Court katkum ba la kdew haneng ha ka para 20 (iv) bad kumjuh ruh ha ka para (vi).
Ka jingbthah ka kynthup ruh ha ka para (vii) bad yn sa bthah ïa ka Computer Section ban shimkhia ïa kane ka kam.
"Katkum ka jingbthah jong ka Ingbishar Supreme Court, ka Ingbishar High Court ka lah ban donkam ïa ki Principal District and Sessions Judge ban shim ïa ka jingkitkhlieh ha kaba bhah ïa ki sobjek cases sha kita ki iingkashari lane ki iingshari katkum ka jingidonkam.
Ka Ingbishar High Court ka lah ban khot ïa u Principal District and Sessions Judge ban phah ïa ka kaiphod.
Ka Ingbishar Supreme Court ka la bthah ruh ïa ki Ingkashari ban buh shwa ha khmat, “(i) nyngkong eh ïa ka Criminal Cases pyrshah ïa ki MP & MLA kaba ka jingpynshitom ka long da ka jingïap ne ka jingshah set along shi rta, nangta ban (ii) ki case ba la pynshitom da kaba set along na ka bynta 5 snem ne palat ïa kata, bad ban shong bishar (iii) ïa kiwei kiwei pat ki case.
Ki Ingkashari kim dei ban buh teng ïa ki case hynei lait noh tang lada don kano kino ki daw kiba shongnia.
"Ka la ong ruh, “U Principal District and Sessions Judge un pynthikna ban pynbiang ïa ki jingdon jong ki ingkashari bad khnang ban dup lah ban pyntreikam ïa ki teknoloji na ka bynta ban pynstet ïa ka jingtreikam.
"Ka Ingbishar Supreme Court ka la ong ba ki Special Bench kiba shong bishar ïa ki suo-motu case ki dei ban buh sngi lypa lada sngew donkam.
Ka Ingbishar High Court ka lah ban pynmih kum ïa kita ki hukum bad/lane ki jingbthah katkum ka jingsngew donkam khnang ban pynstet ïa ka case.
Ka Special Bench ka lah ruh ban khot wat ïa u Advocate General lane ïa u Public Prosecutor ban ïarap lang ïa ka Ingbishar.
“U Chief Justices u la lah ban buh sngi ïa ki case kiba la pynmih hukum ban pynsangeh ïa ka jingshong bishar ba ladep pynmih kham hashwa da ka Special Bench ban pynthikna ka jingpynmih ïa ka hukum, kynthup ruh ka hukum ba la pynsangeh ban pynthikna ba kan long noh mardor bad ban pynkut noh ïa ka jingbishar," ka la ong.
Shuh shuh ka Ingbishar Supreme Court ka la bthah ruh ïa ki High Court ban thaw da ki Independent Tab ha ki website ka ban ai jingtip na ki district shaphang u snem ba la ujor, ka jingdon jong ki cases ba dang sahteng bad ki kaiphod.
“Ngi la pynshai haba bishar ïa ki case, ka Special Bench ka lah ban pynmih ïa ka hukum lane ban ai ïa ka jingbthah lada donkam na ka bynta ban pynkut noh ïa ki case," ka la bynrap.
Shillong, Naiwieng, 17: Ka Hynñiewtrep Achik National Movement (HANM) ha ka sngi Thohdieng ka la pynpaw ba kan sa leit ïakynduh ïa u Myntri Rangbah ka Jylla Assam u Himanta Biswa Sarma ban kyrpad ba un kyntu lem ïa ki MP jong ka Jylla Assam ba kin ai jingkyrshan ïa ki lai tylli ki mat jingdawa jong ka Jylla.
Ki jingdawa ki kynthup ïa ka jingpynrung ïa ka Ktien Khasi bad Garo ha ka Khyrnit Baphra jong ka riti Synshar ka Ri India, ban pyntreikam ïa ka Inner Line Permit bad ka jingpynbeit noh ïa ka jingeh ba ki paidbah ki la mad baroh shikatta ha khappud.
“Ngi sa leit ban ïakynduh shwa ïa u Myntri Rangbah ka Jylla Assam u Himanta Biswa Sarma ban kyntu ïa u ba un kyntu ïa ki MP jong ka Jylla Assam ban kyrshan lem ïa ki lai tylli ki jingdawa jong ka jylla hapoh ka Parliament," la ong u President ka HANM Bah Lamphrang Kharbani ha ka jingïakren bad ki lad pathai khubor.
Ka seng ka la dawa ruh ïa ki lai ngut ki MP jong ka Jylla Meghalaya, kata ïa u MP ka Shillong u Bah Vincent H.Pala, ïa ka MP jong ka Tura ka Agatha Sangma bad ïa u MP ka Rajya Sabha u Dr.Wanwei Roy Kharlukhi ba kin shimkhia kum ki nongmihkhmat kiba la jied da u paidbah ba kin kren hapoh ka Parliament ha kaba ïadei bad ka jingdawa jong ki paidbah nongshong shnong jong ka Jylla Meghalaya ban pynrung ïa ka ktien Khasi ha ka Khyrnit Baphra jong ka Riti Synshar ka ri India, ka jingdawa ban pyntreikam ïa ka Inner Line Permit ha kane ka jylla bad ban weng ïa ka jingeh jong ki paidbah kiba shong basah ha khappud.
U Bah Kharbani u la ong, “lada ka Sorkar India ka shimkhia hynrei lada ki (MP) jong ngi kim shimkhia kumno ka Parliament kan mynjur ïa kine ki jingdawa jong ka jaidbynriew.
Ngi kyrpad ïa ki MP ba ki dei ban sngewthuh ïa ka dor jong ka jaidbynriew, ïa ka dor jong ka pateng ka ban sa wan da kaba rah hapoh ka Parliament.
"“Ka shong ha ka jingstad jong kine ki lai ngut kumno ba kin ïasyllok bad kiwei pat ki para MP jong ka thaiñ Shatei Lammihngi baroh kawei," u la ong.
U la ong kumba ladep shim ïa ka rai ha Delhi ha ka jingpynlong ïa ka jingïakhih ba jaijai dang shen ha Jantar Mantar, ka seng kan ym shong thait ban ïakynduh ïa kiba bun ki MP jong ka thaiñ Shatei Lammihngi.
“Ha ka jingïakhih ba la pynlong da ka seng ha Jantar Mantar, New Delhi, ngi la ïakynduh ruh ïa ki Ophisar jong ka Ministry of Home Affairs bad ki la kular ban sa peit bniah ïa ki lai tylli ki jingdawa ïa kiba ka HANM ka ladep ban pynsngew hakhmat jong ka Sorkar India," la ong u Bah Kharbani.
Nongpoh, Naiwieng 17: Ka jingther jong u slap baroh shi sngi na ka jingkylla kynsan ha ki bor ka mariang, ki bor pynïaid jong ka tamasa Cherry Blossom ki la hap ban pynsangeh lut ïa baroh ki prokram ha ka sngi sdang jong kane ka tamasa ba la pynlong ha madan Kurkalang, Bhoirymbong ha Ri Bhoi District.
Kane ka tamasa kaba lai sngi ban sa pynkut ha ka sngi U Blei, la hap ban pynsangeh lut ïa baroh ki jait prokram ha kane ka sngi sdang kynthup naduh ki nongput nongtep bad ki nongrwai.
Kumba la pynbeit da ki bor pynïaid, ha kane ka sngi sdang jong ka tamasa, ki kynhun nongrwai bapaw kiba thmu ban pynlynguh ha ka sngi sdang ïa kane ka tamasa ki kynthup ïa ka kynhun nongwai Sanam Sanam, Hybrid Theory, Kenny Musik, 4th Element, The Band Phantasm, DBRYN, Gwyneth, Dalariti, CYCO, Aminio, Dr Legend, bad Chevinia bad kine ki riew don sap ha ka rwai ka siaw ki la hap ban sangeh noh.
Kumba la pynpaw ha ka jingpyntip paidbah da ki bor pynïaid, la ong ba ka daw ba la hap ban pynsangeh shuwa ïa kane ka tamsa bad baroh ki jaid prorkam ha kane ka sngi sdang ka tamasa ka dei ka jingbym shngaiñ na ka jingkylla kynsan ha ki bor mariang bad ban lait na kino kino ki jingjia ba sngewsih ïa ki nongwan shim bynta ha kane ka tamasa.
Ki bor pynïaid, ki la pyntip paidbah ba kito kiba ladep ban thied tiket ban leit sakhi ha kane ka sngi sdang ka tamasa yn ailad ba kin ïashim bynta la ka dei ba ki kwah ban ïashim bynta ha ka sngi babud ne ha ka sngi ba la pynkut ïa ka tamasa kata haduh ka sngi u Blei.
Ki bor pynïaid jong ka tamasa ki la pyntip ruh na ka bynta ka Season Pass Holders ba kin sa pynphai biang ïa ka pisa ba ki paidbah ki la thied kaba ïa ryngkat dor katkum ka prokram ba mynta ka sngi lyngba ka RFID Card.
Halor kane ka jingpynsangeh noh ïa kane ka sngi sdang jong ka tamasa ïa baroh ki jaid prokram ym dei tang ki bor pynïaid ka tamasa Cherry Blossom kiba hap ban pyrkhat na ka bynta ka jingshngaiñ jong ki nongwan shim bynta, hynrei wat ka India Meteorological Dadpartment (IMD) ka ladep ai lypa ïa ka jingmaham ba kan don ka jingpynthud jong ki bor ka mariang kum ka eriong bad ka jingjur u lapbah kaba lah ban ktah ïa ki bynta jong ki jylla Shatei Lammihngi ka ri India.
Shillong, Naiwieng, 17: Ka seng kieng atiar Hynñiewtrep National Liberation Council (HNLC) ki la pynpaw katba ka Sorkar kam pat weng lut ïa ki mukotduma pyrshah ïa ki nongïalam lane katba ym pat ïasoi ïa ka soskular sangeh ïasiat, u Chairman lane u General Secretary jong ka HNLC kin ym lah satia ban ïashim bynta ha ka miej jingïakren.
“Ïa mynta ka jingsdang jong ka jingïakren ka la ïaid hapoh ka jingïalam jong u Vice Chairman barim jong ngi.
Hynrei, ka Sorkar ka la ïaiban ïa ka jingïashim bynta lang jong u Chairman bad u General Secretary.
Ngi la kren da kaba shai katba ka Sorkar kam pat weng lut ïa ki mukotduma pyrshah ïa ki nongïalam lane katba ym pat ïasoi ïa ka soskular sangeh ïasiat, u Chairman lane u General Secretary jong ka HNLC kin ym lah satia ban ïashim bynta ha ka miej jingïakren," la ong u kyrwoh ba la soi da u Chairman cum C -in- C Bah Bobby Marweiñ bad u General Secretary cum Publicity Secretary ka HNLC u Bah Saiñkupar Nongtraw ba la phah sha ki lad pathai khubor.
“Ngi la bynshet ha u Vice Chairman ba thymmai u Bah Teimiki Laloo, ban peit ïa ka kam kumno ban pyntyllun shakhmat," ong u kyrwoh.
“Ka HNLC ka kwah ban don ka jingïakren bad ka Sorkar India na ka bynta ban pynneh pynsah ïa ka shongsuk shongsaiñ.
Ngi ngeit skhem ba ka rai ka dei ban long na ka bynta ban pynneh ïa ka jingsuk.
Namarkata, ka rai jong ka jingïakren ïasuk kam shym la paw katkum ki kyndon ba la ïa mynjur.
Lada dang pynjari ïa ki kyndon, dei ban mynjur ruh da ki arliang mamla ym ban shu hukum tang na kawei ka liang," la ong shuh shuh u kyrwoh.
“Ka jingïakren ïasuk ka thmu ban wad ïa ka lynti lyngba ka jingïakren bad ka jingïatreilang.
Hynrei i kumba ka Sorkar India ka shim pynban ïa kine ki jingïakren ha ka rukom ban pyndem wait," la kynthoh ka HNLC.“Ka long kaba donkam ban tip ba bun na ki kynhun kieng atiar ha ka thaiñ Shatei Lammihngi ki ladep wan pyndem bad ki seng jong ki, ki la shah khang.
Watla katta kim shym la ïohi ïa ka jingsuk kaba neh.
Ka jingbym bat ïa ka soskular ka la pynkha thymmai ïa ka kynhun kieng atiar, kaba la nang kham pynsniew shuh shuh ïa ka jinglong jingman.
Ha India, ïa ka NSCN la pdeng da ka jingïasoi ïa ka Shillong Accord 1975, bad ka ULFA ka la mih ha ka jingïakhih kaba jur ha Assam (1979-85) kum ka jubab ïa ka jingeh kaba la mada ki paidbah Assamese.
Haba ka Assam Accord of 1985 ka la phiel ban pynurlong ïa ki jingangnud, ka ULFA ka la ïohbor bad long ka kynhun kaba khlaiñ ha ka jingïaleh pyrshah ïa ka Sorkar India.
Lada ka Sorkar ka angnud shisha ïa ka jingsuk kaba neh, ki dei ban leh da kajuh ka lynti kumba ka leh ïa ka Mizo Accord 1986," la ong shuh shuh ka HNLC.“Ngi angnud ïa ka jingsuk kaba neh kaba pynlaitluid bad ïa ka hok da kaba burom ïa ka jingsngew bad ka jingangnud jong ki paidbah Hynñiewtrep.
Ngin pyrshah tyngeh ïa kano kano ka jingpyrshang ban wanrah ïa ka jingsuk kaba tang shipor kaba lah ban buh jingma ïa ka jingdon jong ngi ha ka ri bad ïa ka hok ban ïoh ïa la ka jong synshar ka khadar.
Ym da don kam eh ban hikai ïa kiei kiei kiba sniew, hynrei ia kiei kiei kiba bha donkam ban da pynlut por bad duriap ban pynkhlain ia ki.
Ka jingim ba man la ka sngi jong ki briew ka long kaba eh ban pyrkhat bad katta katba nanghikai ia kaba bha hynrei kaba sniew ka dang iai ioh jaka hi ha ka jingim.
Naduh ba dang rit ki kmie ki kpa katlah katiai ki iai ban ia ki khun jong ki ban im ia ka jingim kaba bha bad ki pynlut bor pynlut sor ban pynioh ia la ki khun ia ki jinghikai kiba bha bad kiba lah ban kyntiew ia ka jingim jong ki khnang ba kin long ki briew kiba bha ynda ha ba ki la san.
Wat ka Proverb ruh ka ong “hikai ia u khynnah ha ka lynti kaba bha khnang ba ynda haba u la rangbah un ym kynriah noh na ka".
Hynrei ym lah ban len ba ia ka jingsniew ym donkam ban hikai, pynban ka long kaba suk eh ban bud ia ka.
Bun na ngi ngim da buh jingkynmaw eh ia ki jingjia ha ka jingim jong ngi bad khamtam lei ia kiei kiei kiba bha bun sien ngi klet noh ia ki.
Lada don mano mano ba la leh bha ia ki 99 sien hynrei ki leh bakla tang 1 sien ngi kloi ban klet lut ia ki jinglehbha baroh bad ngin niew pynban ba kitei ki jinglehbha ki dei tang ki buit phon ban ioh pynsniew tang shi sien.
Lehse ki don shisha ki khep kiba kum kitei, bad kane ka jia hangno re hangno bad kane ka la long kawei na ki jingjia kiba pynduh jingkyrmen ia ka jingim jong ngi ki briew.
Ha kine ki sngi ngi iohi ba ka long shisha kumta bad kiba bun ki peit bad kham bat pynban ia ka jingbakla ne ka jingduna jong kiwei bad kane ka pynlong ia kiba bun ban duh noh ia ki jingmyntoi kiba kham bha bun shah bad ia ki jingisih bad jingiabein iwei ia iwei pat.
Kawei ka jingduhnong jong ka pateng bynriew ka long haba ngi ia peit bad iathew palat ia ka jingbakla ne ka jingbymbiang jong kiwei.
Kane ha ka jaka ba kan wanrah ia ka jingiatei bad jingmyntoi ka wanrah pynban ia ka jingjot jingpra ha ka long iing longsem bad ruh ha ka imlang sahlang.
Kum kine ki kam ki dang iai jia wat ki jaka ba la niew ba kyntang bad ba kynja mynsiem ruh kumjuh ruh ha ki jaka ba la sah da ki briew kiba la nang la stad bad kiba la shai ruh, katno tam lei ha ki jaka kiba ka bor pyrkhat jong ki briew kam pat kot bad kiba dang im ha ka jingdum jong ka jingim.
Kawei na ka jingeh kaba long ka daw ba kongsan jong kane ka dei ka rukom pyrkhat jong ngi shaphang kiwei bad ba ngi niew ia lade ba ngi kham bha ban ia kiwei.
Ha ka jingshisha ki briew kiba stad ki kham sngewthuh bad ki kham sngemphang shibun ban ia kiwei, hynrei katba nangstad ki don bun ki khep ba imat ki briew ki nang sarong bad nangbieit bad ki kut beit ha ka jingkwah ban pynbor ba ki khambha ia kiwei.
Ha ka jingshisha ka jinghikai babha ka hikai ba kumno ngi dei ban niew ia kiwei pat ki kham bha ban ia ngi khnang ba kin lah ban khring ia ki sha lynti jong ka jingbha.
Ka jingniew ia kiwei ba ki khambha kam dei eh ba ngi pyndem noh ha ki hynrei kane ka ai lad ba ngin lah ban nangrung kham shapoh jong ka jingiatei bad wanrah ia ka jingiasngewjan iwei ia iwei pat.
Kat kum ka bor pyrkhat paidbah hi ym don kiba kwah ban pyntroin ia kano kano ka jingpyrkhat babha ban tei ia ka lawei jong ka ri bad ka Jaidbynriew hynrei kane ka long kaba eh ban pyntreikam ha ka jingim kaba man la ka sngi.
Hynrei kawei na ki ktien phira kaba ju ong ‘to leh ha kiwei kumba phi kwah ba kiwei kin leh iaphi’ ka long kaba donkam ban kynmaw khnang ba ngin long ki briew kiba pyrkhat jngai shuwa ba kin shim ia ka rai pyrshah iano iano khnang ba kin poi sha ka jingthmu kaba bha da kaba siew kylliang da kaba bha ia kaba sniew bad dei kane kein ka nongrim kaba ngin lah ban iatei iwei ia iwei pat.
Namar la iohi ba ha kine ki sngi ka pyrkhat pyrdain hapdeng ki briew ka khim bha bad kim pyrkhat than eh ia kiwei hynrei tang ban pynkiew skong beit ia ialade.
Kumta wat la ka jingsniew ka kham khring, hynrei ym dei ban ailad ia ka bad dei ban tem ia ka da ka jingbha.
Lada shi sien ka jingpynphai kylla da kaba bha ia kaba sniew i kumba ka phiel, hynrei khlem pep ha kawei ki ka sngi ka jingbha kan jop beit ia kaba sniew bad kane kan wanrah ia ka jingkylla.
Shillong, Naiwieng 18: Ka long ka burom bad ka jingsngew sarong ïa ka jylla hi baroh kawei naba san ngut ki nongïakhun kiba la kynthuplang shynrang bad kynthei ki la leit ban ïashimbynta sha ka rynsan ïakhun kti ka dewbah Asia kaba la tip da ka Asian Cup 2023.
Kine ki nongïakhun kti kiba na kane ka jylla ki kynthup ïa ar ngut shynrang bad lai ngut kynthei, kata u Alan Sun Marbaniang bad u KishoreChettri, katba ki kynthei la lamkhmat da ka Wandalin Syiemiong, Airikmen Shabong bad ka Senibi Syngkli.
Baroh san ngut ki la mih na nongbah Shillong naduh ka Sngi Palei (16 tarik Risaw 2023) ban leit shimbynta sha kane ka rynsan ïakhun kti jong ka Asian Cup 2023 kaba la pynlong ha Samarkand, Uzbekistan bad ïa kane ka lympung la sdang naduh ka 17 tarik bad kan kut haduh ka 25 tarik mynta u Naiwieng 2023.
Napdeng kine u Alan Sun Marbaniang ryngkat bad ka Wandalin Syiemiong ki dei kiba la mihkhmat na ka Meghalaya Police, katba u Kishore Chettri, Airikmen Shabong bad ka Senibi Syngkli pat ki lah mih khmat na ka Meghalaya Arm Wrestling Association.
Na ka liang jong ka Meghalaya Arm Wrestling Association ka la ai khublei khadduh ryngkat bad ka jingkitbok kitrwiang ïa kine baroh 5ngut shuwa ba kin jam ïa ka lynti ban leit ïakhun sha katei ka rynsan kaba heh kaba ki nongïakhun kti na kylleng ki ri ka dewbah Asia kin ïa kynduhlang ban ïa aireng pyrshah.
Shuh shuh ka la ai mynsiem ruh ïa ki ban ïakhun tyngeh bad ban wanrah ïa ka nam bad ka burom na bynta ka jylla Meghalaya hi baroh kawei.
Shillong, Naiwieng 18: Ka kynhun ïalehkai jong ka Shillong Lajong FC kan pynkhreh mynta ka sngi (19 tarik Naiwieng) ban pyndep ïa ka jingïalehkai hala ïing kaba lai sien kynthih pyrshah ïa ka Gokulam Kerala FC, ka ban sdang naduh ka por 2 baje nohphai sngi ha madan SSA Stadium, Shillong.
Hadien ba ka kynhun ka la bteng ïa ka lynti ïaid khlem ka namjop bad ha kajuh ka por khlem ka namrem haduh lai sien lynter, bad dang shen ka la ïakhaid bad ka Sreenidi Deccan FC da mar 2 kol, kaba dei kawei na ki kynhun ba bat kyrdan ba kham shakhmat ha kane ka I-League.
Hynrei ha kane ka kynti pat ka Lajong kan hap ban aireng sa ïa ka kynhun kaba khlaiñbor shuh shuh kaba la rah ar sien ïa ka burom jong ka I-League, ka Gokulam Kerala kaba haduh mynta ka la bteng ïa ka lynti ïaid kaba seisoh, da kaba jop 3 sien bad ïakhaid shi sien.
Ka Gokulam Kerala ka kynhun kaba ka Shillong Lajong kan aireng mynta ka sngi, ka ïeng mynta ha ka kyrdan ba nyngkong da ki 10 point ba ka la ïoh khur na ki 4 sien ïakhun ba ladep.
Haba ai jingkren sha ki lad pathai khubor shuwa ban jam sha ka sngi ïakhun ba la pynlong hynne ka janmiet sngi Saitjaiñ, u head coach jong ka Gokulam Kerala, u Domingo Oramas u la pynpaw ba ka kynhun ka jong u ka don ha ka lynti kaba biang, bad ka khmihlynti ruh ban khur shalade baroh lai point mynta ka sngi pyrshah ïa ka Lajong ha kajuh ka por u la ai jingïaroh ïa ka Lajong kaba la ïakhun tyngeh bad ong ba ka jingïakhun ban khur ïa ki lai point kan nym long kaba suk.
Katba haba phai pat sha ka Lajong hadien ba ka la ïakhaid lai sien lynter ha ki jingïakhun ba ladep ka kynhun ka ïeng mynta ha ka kyrdan ba 10 jong ka miej da 3 point na ki lai sien ïakhun.
Na ka liang jong u head coach ka Shillong Lajong, u Bah Bobby Nongbet u la ong ba ka kynhun ka la ïalehkai bha ha ka jingïakhun kaba ladep watla ka kynhun ka la hap ban hun ïa ka shi point, bad u la kyrmen skhem ba baroh ki rangïalehkai kin bteng ban pynneh kajuh kla rukom bad ban ïakhun tyngeh naduh kaba sdang.
Ka Gokulam Kerala ka dei kawei napdeng ki kynhun ba la khmihlynti ban rah ïa ka I-League mynta ka samoi hadien ka jingseisoh jong kane ka kynhun kaba la ïalam da u head coach u ba na Spain, u Domingo Aramas.
Nongstoiñ, Naiwieng 18: Ka synjuk ki nongsynshar shnong jong ka thaiñ Maweit kaba kynthup ïa ki 46 tylli ki shnong, ha ka sngi thohdieng ka la pynkup burom kyrpang ïa u bah Gigur Myrthong MLA barim ka Mawshynrut konstitwensi ha kajuh ka por kum u MDC, halor ka nongrim kaba u la pynïoh ïa ka surok kaba 35 km na Nongstoiñ sha Maweit.
Ka Synjuk ka la ong ba utei u MLA barim u la lah ban pyndep kumba u la kular ha ki por elekshon, kumta ka synjuk kam lah khlem da leh burom ei ei, namar ka dei hok ba utei u MLA barim u dei ban ïoh wat haba u la rem.
Ha katei ka jingïalang ïa kaba la pynlong ha St.Mary’s School Maweit la ïadonlang ryngkat u bah T.Umïong president ka synjuk, u bah Sirbuss Langrin sordar shnong Maweit, bah Orius Thongni Secretary ka synjuk bad kiwei kiwei kiba dei ruh tang ki nongsynshar shnong.
U bah Gigur haba ai jingkren u la ong ka long kaba suk ban kren hynrei hadien ba la shim ïa ka lyngkor ka eh bha kum u Nongmihkhmat ban shim ïa ka jingkitkhlieh na ka bynta ka thaiñ.
Hynrei, u kyrmen pat ba lyngba kane ka kam ba u leh kan long ka jingmyntoi na ka bynta ki paidbah ka thaiñ.
Nongpoh, Naiwieng 18: Kum ka jingdon bynta bad kiba bun ki longing ba duk ba rangli haka thaiñ Umdihar ba kin ioh ïaki jaiñ kup syaid hadien ka jingwan biang jong ka aiom tlang bad khamtam ka jingpynkhreh ïaka jingwan jong ka khristmas, ki samla Youth Congress Umsning Constituency mynta ka sngi kila leh da ka kam ba bha ban leit aiti da ki jaiñ kup syaid sha kiba bun ki longing ba duk ba rangli haki shnong ba don haka thaiñ Umdihar.
Kitei ki samla ka Youth Congress jong ka Umsning Constituency hapoh ka jingïalam jong u samla Aibor Shadap kum u president, u samla Robert Nongrum vice president, u samla Rishanbor Makri Working President kila leit ban aiti ïakitei ki jaiñ kup syaid sha ki longing jong ka Umdihar Area ba kynthup ïaka shnong Pahamdmu, Rongmasek, Langpadon, Umnget, Umsawnongkharai, Rongpharkong bad ka shnong Pahamrñai.
Katei ka jing leit ai sngewbha jong katei ka kynhun, ka long ba hadien ba ki la peit thuh bha ia kino ki longiing kiba ba dei hok ban ioh namar bun naki longing ba duk ba rangli kim iohlad satia ban thied ïaki jaiñ kup syaid ha kum kane ka por ba ka jingkhriat sa shisien kala wan biang lyngba ka aiom tlang.
Haba kren ha katei ka sngi naka liang u Samla Aibor Shadap u la pynpaw ka jingsngewkmen ba kila ioh ban ïarap ïa ki longiing ba duk da ki blanket naka bynta ba kin ioh ban kup syaid ha kane ka aoim tlang bad kum ba ka iing ka sem ki kwah ban lehkmen ïa kane ka khristmas bad ki longiing ba duk ba rangli, bad kyrmen skhem ba katei ka jingai jong ka kynhun hi kan long ka jingkyrkhu bad ka jingkmen ïaki longing ba duk ha katei ka thaiñ.
Khliehriat, Naiwieng 18: U bah Thynda Sana uba ju bat ïa ka kam kum u President jong ka Khliehriat Block Congress Committee (KBCC) myn ha kane ka 15 tarik mynta u bnai ula phah ïa ka shithi iehnoh kam jong u kum u President ka KBCC sha ka office u President ka MPCC.La ong ruh ba kane ka jingiehnoh kam jong ka dei na ka daw shimet jong u hi bad u la kitbok kitrwiang ruh ïa ka party bad ki nongkitkam jong ka ban dang ïai trei shitom na ka bynta ka bha ka miat jong ka party.
Katkum ki khubor ba la mih ha kine ki sngi bala dep la ong ba u bah Sana u lah ba un ïakhun na kano ka party naka 21- Tuber Constituency ha ka MDC bad ula ong ruh ba ka por kan sa batai tad ynda poi kata ka por, pynkut ka kyrwoh na u ma Thynda Sana.
Shillong, Naiwieng 18 : Kum shibynta ban rakhe ïa ka Janjatiya Gaurav Diwas-Tribal Pride Week, ka Sankardev College, Shillong ryngkat ka jingïasnoh kti lang bad ka Department of Arts and Culture, Government of Meghalaya, ka la pynlong ïa ka jingpyni paidbah halor ka jingshad tynrai jong ka jylla Meghalaya ha ka 16tarik Naiwieng 2023 ha U Soso Tham Auditorium.
Ka phangpdeng jong kane ka program ka long “Synthesis of Rhythm and Art: Revisiting and Promoting the Cultural Heritage of Meghalaya".
Kane ka program la pynlong kyrpang khnang ban ïoh wanrah lut ha kawei ka rynsan ïa ki Jingshad tynrai, khamtam eh ïa ka jingshad kiba kham ñiar ban ïohi ha ki por ba mynta.
Ka thong jong kane ka program ka long ban buh jingkynmaw ïa ki jingshad kiba la ieh shadien da ki longshuwa manshuwa ha ryngkat ka kup ka phong tynrai ha ka por ba ki shad kumjuh ruh ha ki sur kynud tynrai.
Ïa kane ka program la pynlong khnang ruh na ka bynta ban ai jinghikai bad jingtip ïa ki longdien mandien halor ka jingriewspah ka kolshor jong ki bad kumno ba kin pynneh pynsah ïa kaei kaba ki longshuwa manshuwa ki la pynkham pynsoh.
U Bah Paul Lyngdoh, Myntri ka Sorkar Jylla ba dei peit ïa ka Arts and Culture, u la long u Kongsan ha kane ka program.
Ha ka jingkren ka jong u, u la ïaroh ïa ka college ba ka la shim khia ïa kane ka phang ha ka ban kyntiew, pynkynmaw bad pyrshang kumno ban pynneh pynsah ïa ka kolshor bariewspah jong ka jylla ka jong ngi.
Ha kane ka program la ïa don lang u Bah Frederick Kharkongor IAS, Commissioner & Secretary ka sorkar jylla, Bah F Doph, IAS, Secretary ka sorkar jylla, Vice Chancellor MLCU Prof T Kharbamon, Padmashree Theilin Phanbuh, Kong Silbi Passah, Sangeet Natak Akademi Awardee, ki Principal jong ki College bapher bapher.
Ki nongmihkhmat jong ki Seng Bhalang, ki riewpawkhmat ka jylla, ki khynnah pule jong ki college bad university.
Ka Dr.Eureka F P Lyngdoh, Principal jong ka Sankardev College, ka la ai ïa kyntien pdiang sngewbha bad ka Kong Evarilang Tariang, nonghikai ka College, ka la kren halor ka jingthmu bad ka thong jong kane ka prokram.
Ha kane ka program la wan ïashim bynta da 22 tylli ki kynhun na ki bynta bapher jong ka jylla.
Na ka Khasi Hills, Ki jingshad ki long ka Shad Suk Mynsiem, ka shad Mastieh (Ha Tbian Ki Sur Hara), ka Shad Mastieh (Hima Khyrim), ka Shad Thma bad ka Shad Shut-wait.
ka Shad Skain kaba dei na Wahkhen, ka Shad Kiew Iing na Nongstoin, ka Shad Rongkhli na Nongtalang, ka Shad Khynrum na Lynngam.
Na ka Ri Bhoi district, ki jingshad ki long ka Shad Nguh Meikha, ka Shad Rah Kynthei, ka Shad Bhoi Lasa, ka Shad Krud Kba bad ka Shad Ïapngar.
Nalor kita ka don ruh ka jingshad Domahi na ki Karbi.
Katto katne na ki jingshad ki kynthup ïa ki Jingshad na Jaintia hills kum ka ka Chad Laho, Chad Sukra bad Chad kylla Pliang katba ki jingshad na rilum Garo pat ki kynthup ïa ka jingshad Wangala, ka Ruga, ka jingshad Hajong bad jingshad Koch.
Kine ki jingshad kiba la kdew haneng bad ki jingshad na ka kynhun Jaidbynriew Khasi-Jaintia bad Garo, ki dei kita ki jait jingshad kiba pynpaw shynna ïa ki dak ki shin khamtam kiba don ka khana ban ïathuh shaphang ka jingsngewnguh, ka jingshlur, ka mynsiem ba shynrang, ka jingkmen bad ka jingsngewsih.
Nongpoh Naiwieng 18: Ban kyrtiangdien sha ki 25 tylli ki snem ka jingïaid lynti naduh ba la seng ha u snem 1998 ban long kum kata ka shlem ban ai jinghikai na ka bynta ki samla shynrang kiba angnud ban long ki Lyngdoh Sohblei, ka St.Claret Seminary Umsning ha ka sngi Saitjaiñ ka la pynhap pyrda ïa ka jingrakhe Jubli Rupa.
Ha kane ka jingrakhe ïa ka jubili rupa la sakhi lang da u Bishop jong ka Nongstoiñ Diocese, u Most Rev.Wilbert Marweiñ u la shim ïa ka bynta kum u kongsan ban pynbynta ïa ka Mass Bakhuid ryngkat ka jingsakhi lang jong u Bishop ka Jowai Diocese u Most Rev.Ferdinand Dkhar, u Provincial Superior Province ka North East India Fr Pius Turuthiyil, u Superior jong ka St.Claret Seminary, Umsning Fr.Tomy Akkapadickal, u Parish Priest jong ka Umsning Parish Fr Pius Shadap bad kiwei kiwei.
Kum ban pynkynmaw, ka St.Claret Seminary Umsning la seng ïa ka ha u snem 1998 bad ka dei kawei na ka shlem pule ban long Lyngdoh Sohblei jong ki samla shynrang kiba wan na ki longing jong ki riewngeit ka Balang Catholic.
Ha ka jingïaid lynti kaba 25 snem kynthih bun ki samla ki la poi sha ka jinglong Lyngdoh Sohblei na ka bynta ban shakri ha ka Bri Sohwaiñ u Trai.
Haba kren ruh ha kane ka sngi, u Bishop Wilbert u la ong ong, “ka jingïatylli bad ka jingïatrei lang la ka long ha ka kam Balang ne ha ka kam jong ka imlang ka sahlang, namar dei tang lyngba ka jingïatrei lang bad ka jingïatylli ki ngi lah ban kynjoh sha ka thong jong ka jingim.
Ka ladei ka jingim ba kynja mynsiem ha ka kam jong u Blei ne ki kam kiba dei na ka bynta ka bha ka miat bad ka roi ka par jong ka imlang ka sahlang.
".
Jowai, Naiwieng 18: Hapdeng ka jingduh jingkyrmen namar ka jingban ka jingduk jingkyrduh hadien ka jingkhlad noh u kpa ka ïing, ka kong Martha Phawa na ka Shnong Mihmyntdu kaba hap hapoh ka West Jaiñtia Hills District, ka la shu im jakpoh ba pyndap pynbiang ïa ka ïing ka sem da kaba die dukan sha ha i ïingtrep bajot la katto katne snem.
Watla hadien ba ka la ïoh ïa ka jingïarap da ki tin bala sam da u MLA ha u snem bala dep, hynrei kane ka longkmie kam shym la donlad ban thied ïa kiwei pat ki jingdonkam ban maramot ïa ka dukan jong ka.
Kumta ha ka jingkyrduh ka la shu ïaishah ban im jakpoh tang lyngba ine i dukan barit.
Dei ha u bnai Risaw 2023 ka Jaiñtia Hills Development Society, kum ka kynhun kaba juh phai khmat barabor sha ki longïing baduk ba rangli, ha kane ka kynti ka la kner pat ïa ki jingïarap da kaba shna thymmai ïa ka dukan jong kane ka longkmie ryngkat bad ka jingïatreilang bad ka Ophis jong ka KHUBLEI Germany.
Ïa kane ka dukan sha la plie paidbah da u Chairman barim ka Balang Katholik Mihmyntdu u Ma Frederick Synnah, ha ka jingïadonlang u Fr.Manbha Pakem, Director ka JHDS, u Coordinator ka JHDS u Bah Denis Kurkalang bad kiwei de ki Rangbah.
Ha shwa ban aiti ïa katei ka Dukan, la don ka jingïalang ba lynkot ïa kaba la pynïaid da u ma Denis Kurkalang.
Haba ai jingkren u ma Frederick Synnah ula ai ka jingkhublei ïa kitei ki ar tylli ki Organisation kiba don ka mynsiem ban shakri ïa ki briew kiba don ka jingduna ha ka liang ka ïoh ka kot.
Ula kyntu ruh ïa ki nongïohkynti ïa katei ka dukan ba ki donkam pat ban treishitom ban sumar bad ban nangpynheh shuh shuh ïa kaei kaba ki la ïohpdiang.
Hadien ka jingot ïa u Ribbon da u Kongsan, la aiti noh ïa katei ka dukan sha ka kong Martha Phawa ryngkat bad ka jingkyrkhu kyrdoh da u Director ka JHDS u Fr.Manbha Pakem.
Shillong, Naiwieng, 18: Hadien ba ka la jingmih ka jingkhñium na ki nongwai dukan ha ka sngi sdang jong ka tamasa Cherry Blossom ha ka sngi Thohdieng namar ka jingbym biang kumba ki bor pynïaid ki la kular halor ki jingaiwai ïa ki dukan ne ki stall, u Myntri ka Sorkar Jylla Bah Paul Lyngdoh u la pyntikna ba ka Sorkar Jylla kan sa peit ba ki nongwai dukan ha kane ka tamasa kin ym mad ïa ka jingduhnong.
Ka Rocksi kaba long ka nongpynïaid ïa kane ka tamasa ka la hap ban pynsangeh ïa ka sngi sdang jong ka tamasa namar ka jingther jong u lapbah uba jur kaba la wanrah ruh ïa ka jingktieh jong ka madan Kurkalang kaba don ha ka shnong Bhoirymbong, Ribhoi District.
Ha ka jingïakren bad ki lad pathai khubor ha ka sngi Saitjaiñ u Bah Paul Lyngdoh u la ong, “ngam pat ïoh ïa ka kaiphod na ka liang jong ki nongpynïaid.
Ngan pynkynmaw biang ïa phi ba kane kam dei ka prokram jong ka Sorkar, hynrei ka dei kawei na ki tamasa kaba ngi la ïatreilang bad ka Rocksi.
U synñiang na ka Sorkar Jylla ka long shi klur tam duna ar klur bad ka pisa kaba sah nangta sa 7 klur eiei la pynlut hi da ka Rocksi.
"“Ynda ngi la ïoh ïa ka kaiphod ba ka don hangno hangno ka jingbym biang, ka jingduna, ngin pynthikna ba kan ym don ka jingdunong ïa ki nongwai dukan (ha kane ka tamasa)," la bynrap u Bah Paul.
U la ong ruh ba ka tamasa kan ïaid beit mynta bad lashai bad ki duhalia kiba la pynbeit ban pynlynguh ha kane ka tamasa ki bym shym la ïohlad ban kiew rynsan ha ka sngi sdang jong ka tamasa, yn sa ailad ba kin kiew rynsan mynta ka sngi bad kin don ruh ki ban sa kiew rynsan lashai ha ka sngi pynkut jong ka tamasa.
“Namarba la kham bun ki nongïashim bynta, ki bynta jong ka tamasa ruh kin kham bun, khnang ba kan ym don ka jingïatynruh bad kan ktah patde ïa ka rukom rung bad ka rukom mih jong ki paidbah," la ong u Bah Paul.
Shillong, Nailur, 02: U Bah Kyrsoibor Pyrtuh dang shen u la phah da ka jingthoh paidbah sha u Executive Member jong ka Khasi Hills Autonomous District Council (KHADC) uba peit ïa ka tnat Education u Bah Carnes Sohshang ban pan jingpynshai ha kaba ïadei bad ka jingbei pisa jong ka Council ban wad bniah ïa ka thymmei long jaidbynriew ki Khasi.
“Don shibun ban ong halor ka jingpyrkhat jong ka KHADC ban bei tyngka na ka bynta ban wad bniah ïa ka thymmei long jaidbynriew.
Hynrei namarba phi lah pynmih paidbah ïa ki kyndon kumno ban wad bniah ïa ka tynrai long jaidbynriew bad ba phi lah pynmih ruh ïa ka pyrta ka shula ba phi khot ïa ki samla, ki nonghikai, ki riewwad jingtip bad kiwei ban wan shakhmat ban leh ïa kane ka kam.
Kumta nga kyrpad jur ba phin sngewbha ban pynbeit shuwa ïa ki kyndon ne guideline," ong u Bah Kyrsoi.
“Ha ka mat 1.2, phi ong ba ki jaka ban wad bniah ne Research Area kin long hapoh Khasi Hills Region bad hapoh u pud ka KHADC.Kumno kata ka research ne jingwad bniah shaphang ki kur kiba mih na ka Ïaw Shibidi kan long lada u pud jong ka jingwad u kut tang hapoh Khasi Hills,KHADC ,katba ki don bun ki kur kiba mih na ka Ïaw Shibidi kiba la saphriang kylleng ka Ri 7 Trep?" la buh jingkylli une u rangbah.
“Kaba ar, phi tyrwa ban wad shaphang ka jingnoh synniang ki Syiem.
Kaba kumno ka research halor ka kur Syiemlieh, ka kur long Syiem ka Hima Nongkhlaw, kan long haba ka mih na kajuh ka Ïawbei, ka Li Dokha, ryngkat ki shipara ka Nga (Hima Sutnga), ka Pung (Hima Nongspung), ka Teng (kur Nongsteng) bad ka Lang(Kurkalang)?" u la bynrap.
“Khatduh, ban wad ban thud ïa ka tynrai long jaidbynriew tang Saw Bnai te ka bym lah ban long.
Kan shu bijai ei ne kylla mulot ka jingthmu ba bha ka KHADC," u la ong.
Shillong, Risaw 2 : Kum shi bynta ban ïashim bynta ha ka Swatchhata Hi Seva ne ka prokram pynkhuid shnong, ïing bad ophis ba la pynbna da u myntri rangbah duh ka ri u Narendra Modi, ki pulit jongka East Khasi Hills ruh ki la ïashim bynta naduh ka 1 tarik bad 2 tarik ban pynkhuid ïa ki ophis treikam jongki, ïa ki phyllaw ophis, ïa ki Police Station bad Out Post.
Ka jingpynkhuid ka long da ka mynsiem ba shitrhem bad la ïashim bynta ruh da baroh ki pulit ka District ha la ki jong ki jong ki jaka treikam jogki.
La pynlong ruh ïa ka jingbatai pynshai kumno ban long kiba lehkhuid khamtam ban ïada ïa ka mariang da kaba ym bit ban bret pathar ïa ki plastic sha baroh ki bor pulit bad kiba haïing hasem jongki.
Kane ka long kat kum ka jingpyllait khubor na u SP ka East Khasi Hills bah S Nongtnger.
Nongstoiñ, Naiwieng 18: U sying u dei u mar rep ba ki paitbah nongrep ha West Khasi Hills, ki ïa beh bha bad u ba mih bha ha ki jaka kiba syaid kum ha ki shnong khappud bad ka Assam, kata naduh ki thaiñ Muliang haduh Nongtrai hi kumba 80% na ki nongshong shnong ki im da ka rep sying bad synsar.
Ha kine ki khyndiat sngi ha ka jingleit jurip ïa ki shnong ha khappud jong ka West Khasi Hills bad ka East Garo Hills, kata naduh Japung, Mawkohram, Dambur, Borkhe, Missei bad kiwei kiwei, la ïoh ban leit ïakynduh ïa ki nongrep sying kiba na kitei ki shnong ha ka por ba ki leit ban die ïa u sying ha ïew Mangsang, khappud bad ka North Garo Hills District, ha kaba ki la ïathuh ba ha u snem ba la dep, ka dor jong u sying ha katei ka ïew ka poi tang kumba arphew tyngka shi kilo.
Hynrei mynta u snem ka la kiew bad kiba wan thied sying ha katei ka ïew ki dei na Assam, kata naduh Dudnoi, Dhupdhara bad kiwei kiwei ki jaka.
Ki la ong ruh ba haba ki pynpoi ïa utei u mar rep ha katei ka ïew, ki shem jngeh bha namar ki Mahindra pickup ki nud ban kit tang san haduh shiphew byrni namar ym pat don jingkieng ba skhem lyngba ka wah Ryndi.
Hynrei, ki hap ban ïaid lyngba kawei ka jingkieng dieng kaba shu shna malu mala da uwei u riew shimet bad katei ka jingkieng kam skhem satia.
Ki la ong ruh ba ki nongshong shnong katei ka thaiñ kiba leit ïew da ka Sumo haba la poi ha katei ka jingkieng, ki hap ban hiar noh shuwa bad tang u nongñiah u hap ban shong bad ynda la lait sha shilliang ki sa kiew biang ha ka kali.
Na shilliang katei ka jingkieng haduh ha ïew, ka don tang kumba shi kilomitar ei ei hynrei na jingkieng haduh ka bynta ba pynïasoh bad ka National Highway, ka don tang kumba arspah mitar ei ei hynrei ka surok pat ka sniew bha.
Katei ka ïew Mangsang ka dei ruh ka ïew kaba ha tduh eh jong ka East Garo Hills, ha kaba ki nongshong dukan ki dei ki Assamese bad katto katne ki Khasi bad ka don ruh ka Police Out Post harud jong katei ka surok bah.
Jowai, Risaw 02: Ka Hynñiewtrep Border Disputed Redressal Forum lyngba u Chairman jong ka u ma Chandame Sungoh la ong ba ki ai ka jingkyrshan pura ïaka rai jong ka shnong Lapangap ban ym phut lane kynriah ïaki tynrai dieng baki la thung haka jaka kaba kyrteng Moopyrdet.
Kum ban shu pynkynmaw ba haka 28.9.2023 haka jingïakren jong ki ar DC’s jong ka West Jaiñtia bad West Karbi Anglong te u DC jong ka West Jaiñtia ula mynjur ïaka jingdawa jong ki Karbi ban phut lane kynriah ïa kito ki trai dieng.
Hynrei ka Dorbar Shnong Lapangap pat haka jingïalang kaba la long haka 29.9.2023 kila rai ban ym phut na kynriah ïaki to ki tynrai dieng.
Ka Furom ka buh jingkylli, ba haba ki thung ïaki dieng lajong haka khyndew ka shyiap la jong te balei ki dei ban phut bad kynriah patï Lada phut ïa kine ki tynrai dieng te ka pyni ba ngi thung shaka jaka jong kiwei keiñ.
La ong baka jingmynjur jong u DC bad phut ïakine ki tynrai dieng ka long kaba bakla bad ka long ruh kumba pyndem hakhmat jong kine ki Karbi.
Bad kalong ruh kumba ailad ïakine ba kin kyntur ïa u pud u sam jong ka shnong Lapangap bad jong ka jylla Meghalaya hi.
Halor jingïalang jong ki ar Chief Minister Meghalaya Assam kaba long haka 30.9.2023 baki rai ban pynkynriah ïaki pulit Assam bad Meghalaya bad ban bujli pat daki CRPF, ka Forum kam pyrshah ïakane ka rai jong ki hynrei ka kynti bad ai jingmut ïaka sorkar ba kam dei ban pynkynriah ïaki pulit jong ka jylla ruh namar ba ki CRPF ruh ki bun ki Dkhar bad kiba control daka Sorkar Assam da u Himanta Biswas Sharma.
Kumta ka bha ba ki polit jong ngi ruh kin donlang bad ïatrei lang khnang ba ki briew jong ngi kin kham sngew sngaiñ namar kiba bun ki pait nongshong shnong jong kane ka shnong sngewthuh ïaka ktien ka thylliej ong ka Forum.
Ïaki mat ïa pynbeit pud pat ka Forum ka ai jingmut ba ym dei ban pynleit jingmut lane ïakren shwa ïaka Psiar bad Khanduli Sector.
Namar lada pynleit jingmut shwa ïaka Psiar bad Khanduli te ngi lah ban duh noh ïaka Block bad ka long ruh kumba tynsah prek ïaka Block-1 shapoh Assam, wei bala ïabeit ïaka Psiar bad Khanduli te ka eh bha ban ïakren pat ïaka Block-1.
Ka bha ban ïakren shwa ïaka Block-1 bad ynda wan ka Block -1 sha Meghalaya te kine ki Psiar Khanduli kila wan lypa hi shapoh Meghalaya bad kane kan pynsuk bad sting ïaka sorkar ruh.
Ka Forum ka kyrpad ruh ïaka sorkar ba haka jingleit jngoh leit jurip jong ki ïaka Block-1, kimdei ban leit tang ha Khanduli Mukroh Psiar lane shaki shnong ba marjan hynrei ki dei ban leit shaduh shaki shnong kiba kyndong tam bad kiba kut jong ka Block-1 kiba dei ban re-transfer biang sha Meghalaya.
Shillong, Risaw 02 : U MLA barim ka Mawlai Constituency u bah P.T Sawkmie uba dei ruh u nongïalam ka United Democratic Party (UDP) ula ong ba u long uba la kloi ban ïakhun iaka elekshon MP Lok Sabha 2024 lada ka Party ka ibit ban ai tiket bad pynïakhun ïa u kum u kyrtong jongka.
Lah ban kdew ba nalor ka kyrteng u bah P.T Sawkmie, ki kyrteng kiba la mih ki kynthup ïa u Myntri Sorkar bah Paul Lyngdoh, CEM barim ka KHADC bah Titosstarwell Chyne bad u bah Jemino Mawthoh bad kine ki kyrteng ki la saphriang ha ki lad pathai khubor ba ki kwah ban ïakhun ïa ka MP Lok Sabha Ilekshon 2024 na Shillong Parliamentary Seat.
Haba kylli halor kane ka khubor u bah P.T Sawkmie ula ong ba haduh mynta ka Party kam pat shim rai haba ïadei bad ki kyrtong ïakhun iaka MP Lok Sabha 2024 na Shillong Parliamentary Seat hynrei kum uwei nongmihkhmat ba la ih bha haka saiñ hima, u long uba la kloi ban ïakhun lada ka UDP ka ibit ban pynïakhun ïa u.
U bah P.T Sawkmie ula ïathuh ba ula don palat 30 snem ha ka kam saiñ pyrthei ban shakri ïa ki paidbah bad lada u shah jied ban long MP kan nang plie lad shuh shuh ban nang shakri ïa ka ri lum Khasi bad Jaiñtia baroh kawei.
“Lada ka UDP ka ibit ïa nga, nga long uba la pynkhreh ban ïakhun ïa ka election MP Lok Sabha 2024 na Shillong Parliamentary Seat hynrei ïa kane ka rai yn shim hadien ka jingïalang jong ka Party ban ïakren halor kane ka phang" la ong u bah P.T Sawkmie.
Nongstoiñ, Risaw 2: Ka jingbuh ïa ki speed braker haduh hynriew tylli ha kajuh ka jaka ha ka surok bah National Highway 44 (E) Shillong Tura, ha ka bynta shuwa ban poi ha ka jaka ba khongwaiñ bha ha Jeidohkroh ban ïada na ka jingkylla lyndang jong ki kali, ka la ïarap shibun bad naduh ba la shna ïa kitei ki speed braker ym ju kham don shuh ki kali kiba kylla lyndang ha katei ka khongwaiñ.
Kaba sngewsih ka long pat ba watla ki kali ki la lait na ka jingkylla lyndang ruh, hynrei ka jingïatynrah kali pat ka jur bha ha katei ka jaka.
Naduh ba la buh ïa kitei ki speed braker ha katei ka jaka tang kiba la ïoh jingkheiñ kat haduh mynta ka sngi ki la palat ïa ka sanphew tylli.
Napdeng ki kali kiba ïatyngkhuh ha katei ka jaka ym pat don ki kali kiba kiew na Nongstoiñ, hynrei ki dei ki kali kiba hiar na ki shnong kiba don shaphang mihngi ter ter naduh Umlieh, Markasa, Kynshi, Mairang haduh Shillong.
Ha ka step jong kane ka lah sngi u Blei, ka jingïatynrah kai ha katei ka jaka ka la jia biang ha kaba kawei ka Tourist Taxi kaba don ïa u registration number AS 10C 7733 kaba mih na Shlliong, kaba thmu ban wan sha Nongstoiñ ka la tynrah na shadien ïa kawei ka kali Wagon R kaba don ïa u registration ML 05F 7977, ha kaba katei ka tourist taxi ka la julor jur bha bad katei ka Wagon R kaba shah sangah na shadien ruh ka la julor bha.
U nongñiah jong ka tourist taxi u la ong ba namar ba um pat ju wan sha Nongstoiñ, um tip satia ba don speed braker bad katei ka Wagon R kaba ïaid sha khmat haba la poi ha katei ka jaka, ka la pynsuki noh bad dei na kata ka daw ba u la kum sangah ïa katei ka kali na shadien.
U bah E.Khardewsaw u ba ñiah ïa katei ka Wagon R pat u la ong ba um shym poi pyrkhat ba u nongñiah ïa katei ka tourist taxi, um tip ba don speed breaker bad u la ïohi ruh na ka side glass ba katei ka tourist taxi ka la poi ha jan hynrei um lah leh ei ei shuh namar ka dei na kajuh ka lain.
Watla ka jingjulor jong kitei ki kali ka la jur ruh, da ka jingïakren sngew thuh jingmut hapdeng jong ki baroh ar ngut ki la poi sha ka jingïasuk ïasaiñ khlem kano ka jingbuhkhoh.
Haba phai ha ka jing ïatyngkhuh kali khah khah ha katei ka jaka ym lah ban len ba ka jing kynnoh ka dei ïa ka PWD ba kam shym la shimkhia ne peit bniah ïa ka jinglong jingman jong ka surok ba ha kiba kum kino ki jaka dei ban buh ïa ki sign board ba ki nongñiah kali kin tip ïa ka jinglopng jingman jong ka surok.
Ha ka jingshisha ha katei ka jaka ha Jeidohkroh kaba ba la buh ïa ki speed braker ka dei ban pynïeng da ne pynïeng kano kano ka sign board ne ka jingpyni dak ba don speed braker ha katei ka jaka.
Kawei pat kaba kham sngewsih ka long ba ki paitbah ba ïaid ba ïeng lyngba ka surok bah NH 44(E), haduh kine ki sngi ki dang don ïa ki jingmut jingpyrkhat kum ki shrieh, namar haba ka sorkar bad ka company shna surok ka la buh ïa ki jingai dak ha ki rud surok, tang hadien katto katne sngi ki la jot ki la pei bad ki don ruh kiba la shah kyndang bad bret sha khlaw.
Ia katei ka jinglong shrieh jong ki briew haduh mynta ym pat lah ban pynssgewthuh bad ym don ba lap ba kitei ki buit kti buit kjat ki dei kiei bad ki wan nangno.
Na ka bynta ban pynsngewthuh ïa ki ka dei ka kamram jong ka dorbar shnong ba kin ai da ki prokram ban pynshai paitbah khnang ba kin sngewthuh.
Shillong, Risaw 02 : Ka myntri ka koit ka khiah ka Dr M Ampareen Lyngdoh ka la ïashimbynta ha ka National Voluntary Blood Donation Day, kaba la pynlong ha Nazareth Hospital, Laitumkhrah, Shillong mynta ka Sngi Nyngkong.
Ka Myntri kala kyntu ïa ki nongshong shnong ka jylla ba kin mih shakhmat ha kane ka mission kaba kongsan ban pynthikna ba ka Ayushman Bhav bad ka Sewa Pakhwada kan ngam ha man la ki ïing bad ha kyndong kynshrot jongka jylla.
Ka jingai ïa ka snam na ka bynta jingsumar kaba kyrkieh ka long kaba kongsan bha kum ka jingnoh synnianng sngewbha ban pynthikna ba ki nongshong shnong kin ïoh jingmyntoi shisha na ka jingïoh jingsumar kaba Salonsar ïa baroh.
Ka snam ba kordor kaba la noh da baroh ki blood donating organization kiba la ïoh ïa ka jingithuh haduh ki blood storage centers kiba la ïoh jingithuh ka long kaba kongsan bha ïa ka jingim ki briew ha ka jylla Meghalaya.
Ka la ong ba ka jingnoh synniang ïa ka snam ha kane ka jylla ka long kaba duna bha kaba poi tang 18 % ha ka jylla baroh kawei haba ïanujor bad ka 100% jongka National Average.
Ka imlang sahlang ka hap ban mih shakhmat bad ban ïar ka jingmut jingpyrkhat ban sdang ïa ka jingnoh synniang tista ïa ka snam.
Ki khana bad ki jingsngewthuh bakla halor ka jingai snam ka dei ka bynta kaba la ktah bha ïa ka jingnoh synniang ha ka jylla Meghalaya.
Haba kynmaw burom ïa u Mahatma Gandhi u Kpa jong ka ri bad u nongïakhun ban pynïoh ïa ka jinglaitluid ka ri, ka Kong Ampareen ka la ai jingïaroh ïa ka synniang kaba khraw jong une u nongïalam ba radbah ka ri bad ka long kaba ïahap bha ban pynlong ïa kane ka prokram ha kane ka sngi ha kylleng ka ri.
Ha kane ka program la ïaroh bad ai jingithuh ïa ka jingnoh synniang jong baroh bad ïa palat 45 tylli ki blood donation organizations ha kylleng jong ka East Khasi Hills bad Ri Bhoi Districts, ki la shah pynkup burom bad ka jingïalang ka la shim ruh ïa ka smai ban kular bad shim ïa ka jingkitkhlieh ban pynpawnam ïa ka jingnoh synniang ïa ka snam.
Nongpoh, Risaw, 02: Ka long ka jingkmen ïa ki paidbah nongshong shnong ka shong Kyrdemkulai 6 km ha Ri Bhoi District ha kaba da ka jingshim khia ka HDFC bad ka Society for Action on Community Health (SACH) la lah ban plie paidbah noh ïa kawei ka E-learning center bad kumjuh ruh ka Turmeric Processing Unit ha ka 29 tarik u Nailur 2023 hapoh ka shnong Kyrdemkulai ha Ri Bhoi.
Kum ban pynpaw paidbah, ïa katei ka eLearning Centre bad ka Turmeric Processing Unit la pyntreikam da ka Society for Action on Community Health (SACH) lyngba ka HRDP Project bad la bei tyngka pat da ka HDFC Bank kum kawei na ka Bank ka la kham paw bha ha ka jylla.
La wan ruh ban plie ïa katei ka E-learning Centre bad ka Turmeric Processing Unit da u MLA ka Umsning Constituency, u Dr.Celestine Lyngdoh kum u kongsan bad la sakhi lang ruh da ka jingdon lang u Bah Rocky Marweiñ, uwei na u samla rangbah ka thaiñ Umsning, u Rangbah shnong ka Shnong Kyrdemkulai 6km, u Bah Pynshngaiñwell Kharnaior, u Branch Manager ka HDFC Nongpoh Branch u Jayanta Mudoi, ka Assistant Branch Manager, ka Kong Ibadahun Kharkongngor, ka President ka Village Organization Kyrdemkulai 6km bad kynthup ruh ki longkmie bad ki riew rangbah katei ka shnong.
Kumba la pynpaw ha katei ka sngi, ïa katei ka Turmeric Processing Unit yn pyntreikam da ka Village Organization Kyrdemkulai 6km bad ïa katei ka E-learning Centre pat yn pynïaid da ka Shnong lyngba ka Committee ba la thung kyrpang da ka Shnong.
Haba kren ha kane ka sngi kum u kongsan, u Dr, Celestine Lyngdoh, MLA ka Umsning Constituency u la ai ka jingïaroh ïa ka HDFC Bank bad ruh ïa ka SACH, namar dei lyngba ka jingïatrei ryngkat kine ki ar kynhun ba la tip kum ka CSR la lah ban wan rah ïa katei ka E-learning Centre bad ruh ïa ka Turmeric Processing Unit hapoh katei ka shnong kaba long ka jingmyntoi ïa ki paidbah nongshong shnong.
U la ong ruh ba ka long ka jingkmen ban ïohi ba ha kane ka shnong la don kata ka E-learning Centre bad kumjuh ruh katei ka Turmeric Processing Unit, ha kaba kine ki urlong ka dei lyngba ka jingdon kum kitei ki Company ba ki ïarap ban ieng ha la ki jong ki kjat ban kyntiew ïa ka ïoh ka kot bad ka roi ka par jong ki nongshong shnong khamtam sha ki shnong nongkyrndong.
Shuh shuh, u la ong ruh ba na ka liang jong u kum u rangbah shnong un dang ai ïa kata ka jingïatrei lang na ka bynta ban dang pynbit pynbiang ïa ki jingdonkam jong ki paidbah nongshong shnong hapoh kane ka shnong bad kum ki paidbah ruh ki dei ban ïa snoh kti lang khnang ban dang wan shibun ki kam pynroi hapoh kane ka shnong kaba long ka jingmynti ïa ka shnong hi baroh kawei, u la bynrap.
Nongpoh, Risaw 02: Shibynta ban wanrah ka jingïatylli, ka jingïaieid bad ka jingithuh iwei ïa iwei kum shipara hapdeng ki para samla khasi kiba pule ha skulbah Regional Institute of Science and Technology (RIST) bad University of Science and Technology, Meghalaya, ka Khasi Student Union RIST-USTM Unit mynta ka sngi kala pynlong da ka jingïakynduh lang (Fresher’s Meet) jong baroh ki samla pule khasi kiba pule ha katei ka university.
La wan ruh ban sakhi ha kane ka sngi da u Samla Pynkmenlang Sanmiet Education Secretary ka KSU sengkmie kum u kongsan haka jingdon lang u samla Ferdinald Kharkamni President KSU NKHD, Samla James Hitler Mawphñiang General Secretary, Samla Toning Lapang Secretary Education Cell bad kiwei kiwei ki nongïalam naka district bad sengkmie.
Ha katei ka sngi la ioh ruh ban pynskhem ïaki nongïalam ba thymmai jong ka KSU RIST-USTM Unit 2023-24 bala wan ban pynskhem da u Samla Pynkmenlang Sanmiet kiba kynthup ïa u samla Adviser- Jefferson, President-Nickson E Thabah, Vice President-Richie C Lyngkhoi, General Secretary-Balasumar Sohkhwai, Organizing Secretary-Rapseibor Syngkli, Finance Secretary- Bashida Kharlatang, Publicity Secretary-Bakyrmen Passah, Education Secretary- Chipper Lathong, Socio Cultural Secretary-Raymond Nongkhlaw, Sports Secretary- Hame Arkini Sutnga, Women Representative-Risbun Lyngdoh, Displinary Secretary- Sdangmi Lhuid lem bad 13 ngut ki dkhot ka EC.Haba kren ha kane ka sngi naka liang u Samla Pynkmenlang Sanmiet Education Secretary ka KSU u la ong ba ka long ka jingkmen kaba khraw bala pynlong kum katei ka jait prokram ban kynduhlang ki samla pule khasi ban tip bad ithuh iwei ïa iwei kum shipara ha sawdong sawkun jong katei ka jaka pule ban wanrah ruh ka jingïatyli bad kyrshan iwei ïa iwei ba ki samla khasi kiba pule ha katei ka jaka kim dei ban mad jingeh.
Namarkata kum u nongïalam ka KSU u la ai mynsiem ïaki samla pule ba kin minot thop haki jingpule jong ki bad ban pynim ïaka riti ka dustur haba ki don ha kano kano ka jaka, ba kin long ruh ki khlur ba tyngshaiñ haka jingim jong ki.
Jowai, Risaw 02: Kum shibynta ban rakhe ïa ka sngi Gandhi Jayanti, na ka liang ki bor District jong ka West Jaiñtia Hills ha ryngkat ka jingtrei lang bad ka Jowai Municipal Board, ka Dorbar Shnong Tympang Iawmusiang, ka Jowai Traders Association, ka Market Committee ka CNI Market, ka Jowai Presbyterian Yaaw Chyiap bad ka Iewmusiang bad kiwei ki bynta ba pynlong ïa ka jingpynkhuid ïew ne ka Swacchata Hi Seva.
Ha kane ka sngi la wan ïa shim bynta naduh ki nongshong shnong jong ka Iewmusiang, Moosalyngkat kiba shongdie, kiba shong die ha ka ïew ka CNI, Seiñraij Jowai, ka Balang Jowai Presbyterian bad kiwei de kiba don marjan ka Iawmusiang.
Hashwa ban sdang ka jingpynkhuid ïew ha ka por mynstep la don ka jingïalang ba lyngkong ba la pynïaid da ka Additional Deputy Commissioner ka kong Dahunlang V Lyngdoh, MCS.Na ka liang ka Jowai Traders Association (JTA) ka la pynkup burom ïa ki nongtrei sorkar khynthup ïa u SDO ka MeECL, u E.Pohshna, U Traffic In-charge ka Jowai, u Rocky M.Umlong, u Executive Officer ka Jowai Municipal, u ma S.Amse halor ka jingtrei shitom jong ki na ka bynta ka bha ka miat ha ka imlang sahlang.
La sam ruh ïa ki Cerfiticate sha kiba shim bynta ha kane ka taïew ba pynlong ïaka Swachhathi Hi Seva kaba la sdang naduh ka 15 tarik jong u Nailur bad la pynkut mynta ka sngi kaba pynlong da ka Jowai Municipal Board.
Kiba bun na ki dong bapher bapher hapoh ka sor Jowai kila shim bynta lang ha kane ka sngi ban pynkhuid ïa ki dong ki shnat jong ki.
Shillong, Risaw 02: Ki Pulit mynta ka sngi ki la leit ban kem ïa 2 ngut ki snar nongtuh kiba sah wai ha kawei ka ïing kaba don ha Jhalupara.
La ïathuh ba kine 2 ngut ki nongtuh ki la ju myllien ban tuh na kylleng ka sor Shillong bad kane ka jingshah kem jong ki ka dei hadien ba ki la tuh na Oxford Laban.
La ïathuh ba kine ki arngut ki la tuh ksiar bad palat T.45 hajar ka pisa na kawei ka longïing.
Haba ïadei bad kane na ka liang ki Pulit ki dang pynlong ka jingtohkit bad talasi ïa ki kamra ha ka ïing ba dei trai da u Akhil Ahmed kaba don ha Jhalupara.
Shillong, Risaw 02: Ka Myntri ka Koit ka Khiah ka Kong Ampareen Lyngdoh mynta ka Lah Sngi U Blei, ka la leit ban jngoh ïa ki briew kiba mynsaw na ka jingbthei kaba mih ha kawei ka kudam ha Keating Road.
Lai ngut ki nongshong shnong ka Barpeta, Assam ki la mynsaw na ka jingpdung ding ba 10 haduh 40 % ka met, ong ka Myntri.
Na kine kiba mynsaw, uwei u nongpang ula kham pdung bun bad la pynkit noh ïa u sha Guwahati hynnin hi ka sngi bad arngut pat la phah sha Barpeta mynta ka janmiet, ka laiathuh.
“Ki 2 ngut kiba shitom bad ba don ha Shillong Civil Hospital ki la kham biang ban pynkit noh sha ki jaka sumar ba kham paka bad sha la shnong" kala bynrap.
Shillong, Risaw 02 : U Working President ka UDP, Bah Titos W Chyne ha ka sngi Nyngkong u la ïathuh ba ki la don katto katne ngut kiba la wan ban pan tiket na bynta ban aireng ha ka elekshon MP kaban long ha u snem ban wan.
Haba kren bad ki lad pathai khubor hadien ka jingïalang jong ka UDP Youth Wing u Bah Titos ba dei ruh u MDC ka Shella u la ïathuh ba ïa mynta hi kim pat shim kano kano ka rai ïano kin ai tiket.
Haba kren pat halor ka elekshon MDC, u Bah Titos u la ïathuh ba ki la don ki kyrtong kiba wan pan tiket hynrei ha kane ka bynta ruh ki leh kumjuh namar kim kwah ban leh kyrkieh.
“Ngim pat kyrkieh ban pynmih ne pynbna noh ïa ka kyrteng jong ki kyrtong ban ïakhun ïa ka elekshon MP lane ha ka elekshon MDC kaban long ha u snem ban wan," u la ong.
U la ïathuh ruh ba ïa ka kam ban peit na ka bynta ban sei ïa ki kyrtong MDC la aiti ha ki President ha ki District bad ha ki nongïalam khamtma ki MLA ban peit bad pynïaid shakhmat ïa ka kam.
La ïathuh ruh ba ha ka jingïalang kaban sa long shen, ka Party kan sa sdang ban peit ïa ki kyrtong ha man ki constituency watla kim pat kwah ban leh kyrkieh.
Shuh shuh u ong ruh ba ka party ka don la ka jong ka rukom treikam haba ïadei bad ka jingbym pat kyrkieh ban pynbna noh mynta ïa ka kyrteng jong ki kyrtong ban aireng ha ka elekshon MDC kumjuh ruh na ka bynta ka elekshon MP.Kumba long mynta na ki bun tylli ki party kiba don ha ka jylla, dei tang ka VPP kaba la dep ban pynbna ia u kyrtong MP, kata u Dr.Ricky Syngkong.
Katba kiwei ki party kynthup naduh ka NPP, UDP, Congress, TMC, BJP, HSPDP nalor kiwei kiwei.
Mawkyrwat, Risaw 02: Ha ka 29 tarik u bnai baladep, u Heprit Mario Thongni, 14 snem ka rta u la wankai sha Shnong sha Nongmyllam namar ba ïoh shuti bad u la wan ryngkat bad u kpa jong u, u Bah Henry Nongtnger.
Kine baroh arngut shi khun shi kpa ki la wan na NongjriHa katei ka sngi haba la poi ha ka wah Kynshi, ha ka bynta ba ki ong ka wah Siangpliang, kaba don ha ki bynta ka shnong Nongmallam, ki la hap ba kam sha shiliang jong ka wah.
Hynrei namar ba ym don kiwei kiwei pat ki lad ki lynti ban kam sh shiliang, ki la rai ban shu jngi noh tang ban poi sha la shnong.
Hynrei katba ki dangkam ïa kane ka wah, kynsan kynsan la wan ka um kaba heh bad ka la rong noh ïa ki baroh baroh arngut.
Hynrei ha kane ka jingrong ka um, u kpa u la lait im katba u khun pat u la shah rong bak ha ka um bad sha ki jaka thwei kiba u kpa um lah shuh ban ïarap.
Naduh katei ka sngi ka sngi, kaba la jia ha ka por 1:30 eiei mynsngi, ym shym la lap shuh ïa ka met jong u Mario.
Ka daw ka long ba ka wah ka heh bad ka don ruh ki maw kiba heh ba heh.
Naduh katei ka sngi, ki shnong ki thaw ki la ïawad bad don ruh kiba la pyrshang ban ngam ne tynruh da ki dieng, hynrei ym shym la lap.
Hadien kane la wan ïarap sa ki Pulit ka Fire and Emergency Services bad ryngkat ka jingïarap lang ka Search and Resvue Team (SRT) la lap ïa ka met jong une u hep rit mynta ka sngi ha ka por 11:45 eiei mynsngi.
Hadien ba la lap ïa ka met jong u la pyndep ïa ki jingdonkam baroh bad la wan rah noh ïa ka met jong u sha Shnong hapdeng ka jingïam briew kaba jur.
Shillong, Risaw 02: Katto katne ngut ki Nongkhwai kiba la mih na ïing ban leit khwai mynta ka step, katba ki dang ïaid ha kawei ka bynta jong ka surok kaba ïaid na Mawmaram shaduh Lad Umsaw, Ri Bhoi, ki la ïohi ïa ka surok kaba dang shu dep siang rong ba ka la khoh bad orpait.
Mar kumta hi ki la pyrshang khlong da ka kti bad shisha ka jingsiang rong ka suk bha ban khyllie wat tang da ka kti ruh, la kumba khyllie ïa u shylliah ne ka carpet ba siang ha ïing.
Namar ba kadei ka juk jong ka Social Media, kine ki nongkhwai ki la post ïa ki dur bad ki video ha Social Media ïa kane ka jinglap jong ki.
Tang shiphang ka video ka la saphriang bad poi ruh sha ki nongïalam ka HYC Diengiei bad Krang Cricle.
Kine ki nongïalam ruh khlem da pynslem ki la hiar ban jurip ha shi lynter kane ka surok bad ki lap kajuh hi ka jinglap kumba la lap ki nongkhwai ha kaba kane ka surok ha shi lynter la shu siang tang dep bad ka rong ka khoh da kaba suk.
Na ka liang ki nongïalam ka HYC ki la pynpaw ka jinglyngngoh kumno kane ka surok kaba dei na ka skim jong ka jong ka sorkar India lyngba ka Meghalaya Intergrated Transport Project bad ba la bei tyngka da ka World Bank, la shna ha kane ka rukom.
Ka Seng ka la kynnoh ba dei ka Kompeni M/S Tanor Engieering Sunshine Sawkmie (JV) kaba la trei ïa kane ka surok.
Katkum ki khubor ba la ïoh lum la ïathuh ba ïa kane ka surok la mang kumba 64 Klur tyngka.
Ka Seng ka pynpaw ka jingsngewkhia kaba jur ha kaba ïadei bad ka rukom trei torti ïa kane ka surok namar ba kadei ka surok kaba donkam bha ïa ki paidbah jong ka Shong jong ka Diengïei Area kaba kynthup ïa kiba bun tylli ki Shnong kum ka Mawmih, Diengïei, Mawlyndep bad kiwei de ki shnong kiba kane ka surok ka ïaid lyngba naduh Mawmaram, Nongthliew, Umthlong shaduh Lad Umsaw ha kaba kiba ki kit ïa i mar rep jong ki.
Nangta kiba leit ba wan sha kylleng kylleng ki jaka na ka bynta kiwei pat ki kam.
Ka Seng ka kyntu ruh ïa u MLA jong ka Sohïong, ba un shimkhia bad tuklar ïa kane ka kam, namar kadei ka surok kaba hap hapoh ka Constituency jong u.
Shillong, Risaw 03: Ka lympung ïalehkai jong ka SSA SRGT 3rd DIVISION Football League 2023 kaba la long hynne ka Sngi Hat Majai ha madan 3rd Ground, MFA Turf Polo.
Ka jingïalehkai kaba la long hapdeng ka Umlyngka SC pyrshah ïa ka Lapalang SC ka la jam sha kaba kut ha kaba ka Umlyngka ka la khylliap ïa ka jingïakhun da ka namjop lyngba ki ar kol.
Ka Umlyngka SC ka la ïoh ban pynkhihjar nyngkong dei ynda la jam sha ka 56 minit jong ka kylla kaba ar kaba la thep da u Jolly Hynñiewta.
Hadien kumba saw minit ka kynhun ka la ïoh pat ban pynbud sa ïa ka kol kaba ar, ïa kaba la thep da u Chesterfield Makroh (60 minit).
Lyngba kane ka kol, ka la pynthina syndon ïa ka Umlyngka ban khur ïa ka namjop bad na ka liang jong ka Lapalang SC kam shym la ïoh ban pynphai wat tang shi kol.
Ka jingïalehkai mynta ka sngi kan long ha ka por 4:45 baje janmiet hapdeng ka Nongkseh SC pyrshah ïa ka Mawshbuit SC.Shillong , Risaw 02 : Ha kine ki arsngi bala leit noh, ka Nongbah Delhi ka la sawa da ka sur jingdawa ban ai jingithuh noh ïa ka Ktien Khasi kum ka Official Language hapoh ka Khyrnit ba phra jong ka Riti Synshar ka Ri bad bun ki seng saiñ pyrthei, ki Sengbhalang bad ki riewshemphang ki la ïatylli kawei ban pynpaw ïa ka jingsngewkhia ha ka jingïashong kyllaiñ myngngor ha Jantar Mantar, kaba long ha ka sngi U Blei.
Balei ki shim khia namar ki sngewthuh shai ba haba im ka ktien ka im ka jaidbynriew.
Hynrei kaei kaba pynkyndit ïa ki paidbah pat ban ïohi ba ym shym la ïohi syrngiew satia ïa ki seng saiñ pyrthei ka Liang Pyrshah khamtam ka Voice of the People Party (VPP) kaba ju kren ieid jaidbynriew na ki rynsan bapher bapher ba kin ai ka jingkren kyrshan lyngba ki lad pathai khubor wat la kim lah ban ïadon lang ban ïashong kyllaiñ myngngor lang ha nongbah Delhi ruh.
ïa kane ka jingïashong kyllaiñ myngngor la pynlong da ka Khasi Author Society (KAS) bad la ïashim bynta da ki Myntri Sorkar ba kynthup ïa ka Nongïalam ka NPP Dr Ampareen Lyngdoh, Myntri kam jngohkai bad Working President ka UDP Bah Paul Lyngdoh, u President ka UDP bad Lamphang Barim bah Metbah Lyngdoh, MLA Bah Renikton Lyngdoh Tongkhar bad kiwei.
Kane ka jingïakhih ka la ïohi ruh ïa bun ngut ki riew saiñ pyrthei ba kynthup ïa u Myntri barim bad Nongïalam ka NPP Bah Hamletson Dohling bad Bah Samlin Malngiang, kiba la wan ai ka jingkyrshan ba pura ïa kane ka jingdawa.
ïa ka kynhun na ka Khasi Hills Autonomous District Council (KHADC) la ïalam da u Chairman Bah Lamphang Blah nalor kiwei kiwei ki MDC.Hynrei ym don uwei ruh u nongïalam na ka VPP, HSPDP, BJP ban ïadonlang ha kane ka jingïakhih ban ïoh jingithuh ïa ka ktien Khasi ha ka khyrnit ba phra namar ki dang ïa bun kam ban pynkhreh ïa ka elekshon MDC ha Ri-lum Khasi bad Jaintia.
Ym shym la ïohi ruh ïa kiwei ki Nongïalam ka Liang Pyrshah ba kynthup ïa u Nongïalam ka Liang Pyrshah bad MLA ka Congress Bah Ronie V Lyngdoh lem bad u Nongïalam ka AITC Bah Charles Pyngrope.
Lah ban kdew ba ka jingdawa ban pynrung noh ïa ka Ktien Khasi ha ka khyrnit ba phra ka dei kaba la sdang naduh ki 40 snem ba la leit noh ïa kaba la lamkhmat da ka Khasi Author Society.
Ha kane ka jingïakhih ba long myn ha ka sngi Saitjaiñ bad Sngi U Blei, ki Nongïalam jong ki Sengbhalang bapher bapher ruh kila wan ïashimbynta ban pynpaw ïa ka jingkyrshan ïa kane ka jingdawa.
Kine ki Nongïalam ki kynthup jong ka seng Khasi Students’ Union (KSU), Federation of Khasi Jaiñtia and Garo People (FKJGP), Hynniewtrep Youth Council (HYC), Jaiñtia Students’ Union (JSU) bad baroh kine ki seng ki la pyrta ïa ka kyntien “Ïm ka ktien, ïm ka jaidbynriew," kaba la sawa jam ha Jantar Mantar.
U Bah Kynpham Sing Syiem, Nongïalam ka KAS ula ban jur halor ka jingdonkam ban pynlong noh da ka ‘mass movement’ khnang ba kane ka jingdawa kaba la slem bah kan urlong bad seisoh noh.
Ka KSA shuwa kane, ka la pynlong ïa ka National Seminar halor ka ‘Ktien Khasi, ka thoh ka tar bad ka kolshor’ ha Delhi.
U Bah Kynpham ula ong ba ka jingthmu jong kane ka National Seminar ka long ban pynkhlaiñ ïa ka jingdawa jong ki bad ban pyni hakhmat ka Sorkar Pdeng ïa ka jingdonkam kyrkieh bad jingshim khia ha ka ban ithuh noh ïa ka Ktien Khasi.
Haba ban jur ïa kajuh ka mat, ka Myntri Sorkar Dr Ampareen Lyngdoh ka la kyntu ïa baroh ban iasnohkti lang.
Ka la ban jur halor ka jingdonkam ba baroh ki seng saiñ pyrthei kin ïa mih ryntih khlem ka jingleh politics bad ban ïatreilang kum kawei ka bor ha ka ban tynruh ïa kane ka jingdawa ba kan seisoh noh.
“Ngi donkam ban phaikhmat noh sha ki jingïalum paidbah, lah biang ka jingïakren ha ïing Dorbar khnang ba ngin lah ban pyni sha ka Sorkar India ba ka jingithuh ïa ka Ktien Khasi ka dei kaba ka jingphohsniew kaba la slem jong ki paidbah" ka la ong.
Ka kong Ampareen ka la ong ba ki Sorkar Jylla kynthup ïa kaba mynta bad kiba la leit noh, ki la shim shibun ki sienjam ban lah pynurlong ïa kane ka jingphohsniew hynrei “ngim pat ïohi satia ba kan seisoh" kala ong.
Ka Myntri ka pyntip ba ka Ktien Khasi ka dei kawei na ki 38 tylli ki Ktien kiba la don ha ka thup ban ai jingithuh noh da ka Sorkar India ha ka jingpynkylla ïa ka Khyrnit ba phra ka Riti Synshar ka Ri.
Jowai, Risaw 03: Ka lympung ïalehkai phutbol bala tip kum ka “Chatister Kharkongor Memorial Trophy 1st Division Football Tournament–2023 bala pynïaid da ka West Jaiñtia District Sports Association, (WJDSA) Jowai kaba la long hynne ka Sngi Hat Majai ha madan Kiang Nangbah Stadium, Dongmihsngi Jowai.
Haba phai sha ka jingïakhun ka Mukhla Evergreen ka la khur ïa ka namjop hadien ba kala pynliem da 2-0 kol ïa ka Demthring.
Ka namtam ka long sha u Ioh-i Dhar u ba la khyrwit ïa baroh ar kol na bynta ka Mukhla Evergreen, ka kol kaba nyngkong u la thep ha ka minit ba 42 bud sa ka kol ha ka 70 minit.
Katba ka jingïakhun mynta ka sngi Balang (4.10.2023) kan long hapdeng ka Moosyiem Shangpung pyrshah ïaka Nangbah Iawmusiang ka ban sdang ha ka por 2 baje nohphaisngi.
Khliehriat, Risaw 03: Ka jingïalehkai phutbol 1st Division bala pynïaid da ka East Jaiñtia Hills District Football Association (EJHDFA) kaba la long hynne ka sngi Hat Majai ha madan Deinchynrum, Khliehriat.
Haba phai sha ka jingïakhun kaba nyngkong, hapdeng ka Pamra Paithlu SC pyrshah ïa ka Rymbai Pohskur SC, ka jingïakhun ka la jam sha kaba kut da ka jingïakhaid naba ym shym la don mano mano ba lah ban pynkhihjar (0-0 kol) kaba la bteng haduh ba kut jong ka por ba la buh.
Katba ha ka jingïakhun kaba ar kaba la long hapdeng ka Byndihati SC pyrshah ïa ka Lumputhoi SC, ka kynhun lehkai jong ka Byndihati SC ka la khur ïa ka namjop salit da shi kol.
ïa kane ka shikol na ka Byndihati SC la thep da u Kyrshan Nongtdu ha ka minit kaba 59 kaba la biang pura ïa ka kynhun ban khur ïa ka namjop.
Shillong, Risaw 03: Ka Meghalaya Cricket Association (MCA) mynta ka sngi ka la pynkhreh ban pynlong ïa ka prokram ban ai khublei bad kitbok kitrwiang ïa ka kynhun jong ki thei ki ban sa mihkhmat ïa ka jylla ha ka lympung lehkai BCCI’s Women’s U-19 One Day Trophy ka ban long ha Gujarat.
ïa kane ka prokram la pynkhreh ban pynlong ha MCA Cricket Ground ha Polo ha ka por 3 baje nohphaisngi.
Kumban shu pynkynmaw, ki thei ïalehkai kiba la shah jied ha kane ka kynhun Meghalaya ki dei napdeng kito kiba la lah ban ïalehkai bha ha kane ka MCA’s U-19 Girls’ Inter District Cricket Tournament kaba dang shu kut shen, bad ka la don ruh ka jingkilanmet na bynta baroh ki player ha Shillong naduh ka 25 tarik u Nailur ban pynkhreh shuwa ban leit aireng ha katei ka lympung sha Gujarat.
Ka thup kyrteng jong ki thei ki ban mihkhmat ïa ka Meghalaya ki long: Dianchidora N Sangma, Dubleen D Nengnong, Indariakor Kharwanniang, Fennysha Nongrum, Ankita Sharma, Kambesa Agitok, Abiezer Kharsyiem, Janicka R Marak, Monica Singh, Emisakani Warjri, Rikmanchi M Sangma, Jayshree Singh, Awesa G Momin, Jaylynn R Marak, Natasha Rabha.
La ïoh ruh ban jied san ngut ki player Standbys lane ki player ban mih bujli lada jia ba mynsaw: Julitha Marak, Sistilin Ryntathiang, Banrikmen Lyngdoh, Marme M Sangma.
Khliehriat, Risaw 03: Ka East Jaiñtia Hills District Football Association (EJHDFA) ka khot bad wer lang ïa baroh ki Clubs, ki riewshimet bad ki kynhun bapher bapher ban ïashim bynta haka ‘1st Open Veteran Football Tournament’ na ka bynta kito kiba 40 snem shaneng bad ïa kane ka lympung yn sa sdang shen ïaka.
Na ka bynta ka bai Entry ka long 5000/- tyngka, yn pdiang ïa ki Player ban registration ka long 20 ngut na kawei ka team, ka Registration fees ïa kiba dei napoh ka East Jaiñtia District ka long 200/- tyngka bad kiba nabar ka District – 400/- tyngka.
Katba ka khunsnam sha ki nongjop ka long kumne Winner- 30,000/- tyngka bad ka trophy bad ka Runner Up- 20,000/- tyngka lem bad ka trophy.
Ïa ki jingtip ba kham bniah lah ban phone ha u General Secretary ma Coming Tlang Ph-7005925506, Football Member ma Wilbert Nongtdu Ph-9774860793.
La pyntip ba ïa ka tarik ba khatduh ban pdiang ïa ki Team na bynta kane ka lympung kan long haka 10 jong u Risaw, 2023.
Nongpoh, Risaw 03: Ki kynhun bapher bapher ka Ri Bhoi naduh ka FKJGP, CoRP, Young Minds Association ryngkat ka Ri Bhoi District Sports Association mynta ka sngi kala pdiang bad pynkup burom ïa u samla Lionel Daryl Rymmei u ba la ioh nam kum u rang ap kol ba kynsai tam jong ka kynhun u-19 ka ri India haka lympung South Asian Football Federation U-19 Championship kaba la long dang shen ha Nepal hadien ba ka kynhun ïalehkai jong ka Ri India kala lah ban pynliem noh ïaka Pakistan da 3-0 kol haka jingïakhun phainal.
Kum ban shu kdew hangne u samla Lionel Daryl Rymmei u dei na Umroi Ri-Bhoi District, u la leit ban mihkhmat ïaka kynhun u-19 ka ri India kum u rang ap kol kaba long ka jingsarong kaba khraw ïaka ri bad ka jylla hi baroh kawei bad wanphai noh sha ka jylla mynta ka sngi ryngkat ka jingsynran lang jong u kpa bad ki bahaiing hasem baroh naduh Jorabat, Nongpoh, Umsning ter ter shaduh Umroi kaba dei ka shnong kaba u shong u sah.
Naka liang ki nongïalam jong ki kynhun bapher bapher haba kren ha katei ka sngi kila pynpaw ba katno ka long ka jingkmen ba ka Ri India ka ioh ïaka nam jop ha katei ka lympung ïalehkai phutbol jong ki ri South Asia bad khamtam naka ri India la leit ruh ban mihkhmat da u Samla Lionel Daryl Rymmei kum u rangap kol u ba la knieh ruh ïaka khusnam kum ka rangap ba kynsai tam napdeng ki ri bala shim bynta katei ka lympung bad kane hi ka pynpaw ba ki samla khasi jong ngi kim duna shuh haka kam ïalehkai kaba long ka nuksa kaba khraw ïaki samla donsap haka jylla ba kin nangkiew shaphrang haka kam ïalehkai.
Na ka liang u Bah MD Syiem kpa jong utei u samla uba la synran lang naduh ka ri Nepal ka jak aba pynlong ïa katei ka lympung lem bad kiwei de ki bahaing hasem bad ki paralok, haba kren ha Umsning, u la pynpaw ïa ka jingsngewkmen bad ai ka jingkhublei ba kyrpang ïa ki kynhun seng bapher bapher ban pynkup burom kyrpang ïa u khun u jong u, uba long ruh u khun jong ka Ri Bhoi halor ka nam ka burom kaba u la ioh lyngba ka jingtrei shitom bad minot thop ha ka sap ka phong kaba u don, kat haduh ba un ioh ïa ka nam Best Goal keeper jong ka lympung under 19 ba la pynlong da ka SAFF ha Nepal.
U la kyntu ruh ïa kiwei pat ki khun samla ba kim dei ban sngew sarong halor ka sap kaba ki don, hynrei ban nang ïai minot bad khamtam ban don ka jingsngewrit namar kam don jingmut ban pyndeng syntiew mynta bad jah noh ka kyrteng tang shiteng por.
Katba nangmih ki sngi, la i kumba ki jaka  khamtam ha Motphran , Khyndailad ki la nang khap ngïah na ka jingbun briew ne ka jingroi jong ki nongshong shnong.
Hooid ka dei kaba ym lait ban lait la ka long ha kano kano ka shnong ne kano kano ka ri ruh.
Hynrei ka jingdon ïa ka aiñ kaba khlain bad ïa ki nongsynshar kiba ïohi jngai ka pynlong ïa ka nongbah ban long kaba ïaid beit ïaid ryntih.
Katba hangne ha ka nongbah Shillong pat haba shu peit la i kum ka nongbah ne ka sor kam don satïa ki nongsynshar.
Ki lynti paidbah bad ki jaka iew ki la jyllei da ki nongdie jingdie bad la shu ïa tur bad phrïang katba mon haduh ba la khapngïah lut ka lynti ka synkieng ruh da ki nongdie madan bad ki nongkhaii beain bad dkhar bad khasi.
Naduh na Iewduh shaduh Khyndai lad bad wat kiwei ki dong ruh katei ka jingïatur bad khnieh wat ïa ki jaka ïaid paidbah ruh ka la jyllei bha ha kine ki sngi katba nangmih na uwei u snem sha uwei u u snem.
Ka Iewduh ka dei kawei ja ki jaka kaba khapngïah tam bad ka daw kam dei ei namar ba la bun ki briew nongleit siew, hynrei ka daw kaba kongsan ka dei namar ba ki bor kiba peit bad synshar ïa ka Iewduh kim lah ban teh lakam ïa ki paidbah nongkhaii ba ki dei ban dier ïa ki mar tang hapoh ki dukan ne ki basa kiba la ai sha ki.
Hynrei wat ïa ki lynti ïaid ruh la phïah ha ki ar bynta bad la buh jaka die madan noh hapdeng.
Ym tang katta, la mih sa ki nongdie dukan syndon hapdeng ka Surok.
Kane ka la wanrah jingeh wat ïa ka Hima Mylliem kaba long ka nongpeit nongri bad nongsumar ïa ka Iewduh.
Mynta ka ïakynduh mawsïang, shano yn bret ïa kine ki nongdie madan kiba shong die jingdie syndon hapdeng surok kaba la wanrah ïa ka jingud jingkhnium na ki paidbah bad na ki nongnïah kali.
Hato ïano yn kynnoh ïa kane, namar kam dei eh ka jingisynei ïa kiba duk kiba toi hynrei kawei na ka daw hi ka dei ka jingkangar pisa jong ki bor kiba dei peit ïa ka jingïaid beit ïaid ryntih jong ka Iew.
Hooid baroh ngi sngewsynei ïa kiba duk ba toi ba kin ïoh ban kamai jakpoh, hynrei ym lah pat ban ïapein ïa ka jingkylluid bad ka jingïaid beit ïaid ryntih jong ka rukom synshar khadar.
Ka Shillong kaba la ïoh ïa ka nam kum ka Scotland jong ka ri Mihngi na ka por sha ka por ka la nanglip rong lip rong katba nangmih ki sngi bad lah ban ong ba mynta lei lei ka la dei pynban kawei na ki jaka kaba lymmuh tam ha kine ki sngi ha ka lïang ka iew ka hat.
Ha kine ki sngi ka la long kaba thait bha ban rung shapoh jong ka Iewduh namar ba la pynwit palat ïa ki lynti ïaid baroh da ki nongdie madan bad ka iew ka la shu khap ngïah bad kam long shuh ka iew kaba khuid kaba suba.
Nalor jong ka jingpynwit jong ki nongdie madan ha ki lynti iew wat kito kiba don la ka jong ka basa ruh ki ïaleh katba lah ban phrïang ïa ki mar jong ki palat ïa u pud u sam jong ka dukan ne ka basa jong ki.
Kane ka la nang pynkhap ngïah shuh shuh ïa ka iew kaba la bna nam jong ka ri Khasi.
Ki paidbah ki ju ud bha ban kiew sha Motphran bad Police Bazar ha ka sngi saitjain namar ba jur palat ka jingkhapngïah na ka jingïaphngïan shaba palat ka jingbunbriew kiba wan siew ban tda.
Naduh surok, ka jingdheng kali kaba jur, nalor ka jingkhapngïah hapoh iew ka long shaba palat nalor ïa ki lynti ïaid kjat la shong die madan da ki paidbah.
Watla ki bor ba dei peit jong ka Hima Mylliem, ki ïakynduh mawsïang ban pynkylluid ïa ka iew namar ka jingbym kohnguh jong ki paidbah kiba ju shim kabu ban die jingdie harud surok bad harud lynti ïaid kjat kaba pyndik haduh katta katta ïa ki nongleit nongwan.
Baroh ki lynti ïaid jong ka Iewduh kiba la kham heh kim lait shuh na kane ka jingtur jong ki nongdie madan bad ruh ki nongdie dukan ba phrïang ïa ki mar jong ki shabar la ka basa.
Ka bor jong ka pisa shisha la la pynduh lut ïa baroh ki jingbit jingbïang jong ki paidbah bad ruh ka jingdon ïa ka Iew kaba khuid bad kaba itynnad jong kane ka ri Khasi.
Ym tang ka Iewduh hynrei wat ki rud surok jong ka surok naduh Motphran shaduh Khyndailad ki la kylla long ki jaka die madan.
Ha kine ki sngi ka Motphran ka la long kawei na ki madan iew luri lura bad ym don ain shuh ka ban teh lakam ïa ka jingïaid beit ïaid ryntih.
Baroh ki la ïatur beit ban die ïa la ki jong ki mar k ibapher bapher ha Motphran.
Ki rud jong ka surok naduh rum Motphran ter ter sha Bimola, shaduh them bijoi ki dap da ki poi ei kiba la pynwit ïa ka surok bad pynthut ïa ka leit ka wan jong ki paidbah.
bunsien ki paidbah ki hap ban ïaid lang bad ki kali ha surok namar ba ki sur surok bad lynti ïaid kjat la klun lut da ki khar die madan.
Ka jingailad na ka lïang jong ki bor ba dei peit ïa ka bha ka mïat jong ka sor ka la pynshlur shibun eh ai ki briew na ki thain nongkyndong ban wan buhai shnong shapoh sor bad im la ka im kyndoi jakpoh da ki kam khaii bad die madan.
Hynrei kawei kaba i shyrkhei ka long ba kiba bun kiwei pat ki shim kabu bad katba katba nang bun ki briew kiba lyngkar ka imlang sahlang ka kylla long lyngkar bad shibun ki kam sniew ki lah ban jïa.
Ka jingbymlah jong ki riew lyngkar ban roi ha ka kamai ka jih ka wanrah shibun ki jingïalam bakla ïa ka jingim jong ki hi.
Lehse ka Dorbar jong ka Hima Mylliem, ka la dei ban pyrkhat noh da kawei pat ka lynti ban pynkylluid ïa ka Iew da kaba wad ïa ki lad ki lynti jingïarap pisa khnang ban shna pynbna noh ïa ki Basa kiba don hapoh iew bad kiba don sawdong sawkun jong ka Iewduh khnang ba ka Iew ym tang ba kan wanrah ka jingkylluid hynrei kan wanrah ruh ïa ka jingkhuid jingsuba khnang ba kane ka Iew kaba ju lehnïam manla u snem bad pawnam naduh ka por u menbarim kan ïoh bïang ïa ka nam ba ka don.
Mawkyrwat, Risaw 03: Ka St.Xavier’s College, Umoid, South West Khasi Hills District ha ka jingi-phuh i-phieng ka la rakhe ïa ka sngi leh kmen jong ki samla pule ne ka College Day ba nyngkong jong u snem 2023 ha ka Hall jong kane ka College, Umoid ha kaba u Ma Vincent H.Pala, Member jong ka Parliament na ka Shillong Constituency u la long kum u kongsan.
Haba kren kum u kongsan, u Ma Vincent Pala u la pynpaw ka jingaikhublei na ka bynta ki nongpynïaid jong kane ka skul pule kaba la shim ïa kane ka synjam ban pynlong ïa kum kine ki jait jinglehkmen kiba long shibynta jong ka pule puthi lyngba ka jingpyni jong ki ïa ki sap ki phong ba ki ki don kum ki samla pule.
Ha kajuh ka por u la ai ruh shibun ki kyntien kyrkhu kyrdoh ïa ki samla pule, ki nonghikai bad ïa ki kmie ki kpa namar dei ma ki kiba ka daw jong ka jingpyni-phuh i-phieng ïa kane ka sngi bad ka ban long da shisha ka jingsah jingkynmaw pateng la pateng ïa ka jingïaid lynti jong St.Xavier’s Umoid College.
Ym tang kata, u la ong ruh ba kane ka skul pule kam dei tang na ka bynta ka jong kito kiba don ka jingïadei bad ka niam Katholik hynrei ka dei na ka bynta baroh kito ki samla jong ka dong ka thaiñ kiba don ka jingthrang ban wad ïa ka jingnang jingstad.
Namarkata, ki kmie ki kpa kim dei ban sngewthuh bakla hynrei ki dei ban pynshlur ïa la ki jong ki khun ki kti ban beh sah ki jingpule khnang ba ka lawei jong ki kan long kaba phyrnai namar ha kum kine ki jaka pule kin ïoh shibun ki jinghikai kiba ïa dei bad ka akor ka burom, ka riti ka dustur ka jingnang jingstad bad ki wei de khamtam eh ban tip ruh ïa U Blei.
Haba bynrap shuh shuh ïa ka jingkren, u la ong ba lada ïa nujor bad kiwei ki jylla hapoh ka Ri India, ki samla pule bad ki briew na South Indian ki dei ki briew kiba trei shitom bha naduh ki kmie ki kpa bad ki samla pule, kumta da ka jingtrei shtiom ki mih shibun ki ‘riew stad bad ki ‘riew shemphang.
Namarkata, kum ki samla pule ki dei ban long kiba trei shitom bad minot bad ka jingkyntu ka long ym tang na ka bynta ki khynnah skul hynrei ki kmie ki kpa ruh khnang ba kin lah ban kynjoh sha kata ka thong bad ka nam kaba hajrong.
Ha kane ka sngi la ïadonlang ruh ka Deborah Marak, Deputy Chief Minister barim jong ka Jylla Meghalaya kum ka symbud kongsan, u Principal jong ka St.Xavier’s College, Umoid, u Dr.Sunny Augustine, SJ uba la ai ki kyntien pdiang sngewbha, ki Phadar, ki Sisters, ki samla pule, ki nonghikai, ki kmie, ki kpa bad kiwei de.
Ban pynshit pynshngaiñ shuh shuh ïa kane ka prokram la ïoh ruh ki jingrwai ki jingshad bad ki jingpyni ïa ki phlim kaba ki ai kyrteng’’Ksyid Tynjang & Drugs’ kaba don ruh ka jinghikai na ka bynta ki samla pule.
Nongpoh, Risaw 03: Ka long ka jingkmen bad ka jingioh mynsiem ïaki nongsumar tynrai ha Ri-Bhoi District ha kaba lyngba ka song jingïarap jong ka sorkar jylla kala ioh ban tei bad plie paidbah mynta ka sngi ïaka jaka ai jingsumar tynrai lyngba ki dawai kynbat ha Pahamsyiem, Ri-Bhoi bala tip kum ka Meghalaya Traditional Healing Clinic ka ban peit bad khmih da ka Ri-Bhoi Traditional Healer Association (RBTHA).
Ïa katei ka jaka sumar dawai kynbat la wan ban plie paidbah da ka kong M Ampareen Lyngdoh Myntri ka tnad ka koit ka khiah kum ka kongsan, haka jingdonlang u Bah Mayral Born Syiem MLA ka Nongpoh, Dr C Lyngdoh MLA ka Umsning, Bah Balajied Ranee MDC ka Nongpoh, Gunanka DB Joint Secretary ka sorkar jylla bad Member Secretary ka BRDC, Dr Junie P Lyngdoh Sr.
Scientist BRDC, ki nongïalam ka RBTHA naduh u Bah Jasper Manih President, Ellington Syiem Secretary lem bad ki nongsumar tynrai na kylleng ka Ri-Bhoi bad ka jylla baroh kawei.
Ïa katei ka jaka sumar tynrai lyngba ki dawai kynbat la tei haka jinglut kumba 8 lakh lyngba ka tnad Bio-Resource Development Center, Shillong.
Naka liang u Bah Jasper Manih kum u President ka RBTHA u la pynpaw ba kane ka dei ka jingphohsniew jong baroh ki nongsumar khasi ban dang pynim ïaka rukom sumar tynrai khamtam ban pynneh pynsah ruh ïaki dawai kynbat ha kaba kum ka kynhun hi kam kwah ba kane ka jinghikai da ki longshuwa man shuwa halor ki dawai kynbat bad ki rukom sumar tynrai kin duh kin dam noh hynrei ban dang trei shitom ban pynneh pynsah ïa katei ka rukom sumar.
La ai jingkren ruh ha katei ka sngi da u MDC ka Nongpoh u ba la krenshai ba kum ka District Council ka don ka bynta kaba khraw ban pynioh ka jingithuh ïa katei ka rukom sumar tynrai bad naka liang jong u kum u MDC u la bynta bad katei ka kynhun naduh kaba sdang ban suit ban shor ïaka bad khamtam ba kitei ki nongsumar kin ioh noh ïaka jingithuh.
Naka liang u Bah Mayral Born Syiem bad u Bah C Lyngdoh MLA ka Umsning kila ong ba nalor ka jingsumar lyngba ki doctor haki Hospital, ka rukom sumar tynrai ka dei kaba kyrpang ha kaba ki nongsumar ki don ka jingstad bad ka jingtip ba kyrpang ban sumar ïaki jait jingpang bapher bapher, watla bun naki paidbah kial sdang ban leit sha ki doctor haki hospital, pynban ka long kaba kongsan ban pynim ïa katei ka jait jingsumar namar ka don laka jong ka bynta ban pynkoit ïaki nongpang, da kaba kyntu ruh ïaki nongsumar ba kim dei ban leh shlur ïaki jait jingpang kiba kham ma hynrei ban sumar katkum ka bor ka jong ki bad khamtam ban ïaid ryngkat ruh bad ki bor hospital naka bynta ban leh ïaki test ban tip ïaki jait jingpang, bad khmih lynti ba katei ka jaka sumar kan ai ka jingshakri kaba paka sha ki paidbah ban pynjem bad pynkoit ïaki jait jingpang lyngba ka rukom sumar tynrai.
Ka kong Ampareen Lyngdoh kum ka kongsan haba kren ha katei ka sngi kala pynpaw ka jingsngewkmen kaba khraw ban iohi ba katei ka jaka sumar kala ïeng ha katei ka jaka ban sdang ïaka jingshakri sha ki paidbah bad ban pynkoit ïaki jait jingpang bapher bapher lyngba ka rukom sumar tynrai da kaba kyntu ruh ïaka Association ban lum ban lang ïa baroh ki nongsumar tynrai ba kin don lang ha kajuh ka shatri khamtam ban pynim biang ïa katei ka rukom sumar tynrai.
Naka liang ka kong Ampareen kala pynpaw ba ka jingkhuid jingsuba haka rukom sumar ka dei kaba donkam ban ioh ïaka jingithuh, khnang ba ki paidbah sa shisien kin phaikhmat biang ïa katei ka rukom sumar bad ban dih da ki dawai kynbat ki bym don jingktah ïaka met jong u briew bad kum ka myntri kan da shimkhia ruh ban ïakren bad ka BRDC ban dang pynheh shuh shuh ïa katei ka jaka sumar ban ai ka jingshakri sha ki paidbah haka liang ka koit ka khiah, kala bynrap.
Ha katei ka sngi naka liang u Bah Mayral Born Syiem MLA ka Nongpoh u la kular ruh ban ïarap 2 lakh naka bynta ban pynmang skhim ïaka jaka thung ïaki dawai kynbat jong ka RBTHA.Jowai, Risaw 03: Ka Seng Samla Committee jong ka Kur Sookpoh Khadar Wyrnai Jowai bad ka Jingïaseng Samla Balang Presbyterian Jowai hynnin ka sngi 2 tarik kila leit ai snam sngewbha ha Jowai Blood Bank kaba don ha Panaliar, Jowai shibynta na ka sngi kynmaw burom ïa ka National Voluntary Blood Donation Day.
Ïa kane ka prokram la pynlong da ka Blood Centre Jowai Civil Hospital ha ryngkat ka jingïatreilang bad ka State Blood Transfusion Council & Meghalaya Aids Control Society.
Hashwa ban synñiang snam kala don ka jingïalang ba lyngkot ha kaba la ïoh ka jingkren na ka Dr.P.Shylla In-charge Jowai Blood Bank kaba la batai halor ka jingkordor jong ka snam, khamtam ha ka por ba ki nongpang ki donkam kyrkieh ïa ka snam bad da ka jingdon kum kane ka jaka kynshew snam kan ïarap shibun eh.
Shuh shuh kala batai shaphang ki lad kiba dei ban jurip bniah ïa uno uno ne kano kano kiba ai snam hashwa ban shim ïa ka snam la ka long kaba bit ne em.
Katba na ka liang u Daloi ka Jowai u Puramon Kynjing ula ong wat lada u briew u don kyrhai ka spah hynrei ka long kaba leh nohei lada ym don kiba synñiang jingïarap haka por ba donkam.
Kumta u kyntu ïa kiwei ba kin wan shakhmat ban synñiang leh ïa ka snam sha ki jaka kynshew snam na ka bynta ban pynim ïa ki mynsiem ba kordor.
Ha kane ka prokram la ïadonlang naduh ki nongïalam na ka Balang Presbyterian Jowai bad naka Kur Sookpoh Khadar Wyrnai kiba la synñiang ïa ka snam ha ka jingdonlang Medical Superintendent ka Jowai Civil Hospital Dr.P Paswet.
Jowai, Risaw 03: Ka General Meeting jong ka Seiñ Kyntu Seiñ Raij 12 Daloi kan long haka sngi 07/10/2023 haka por 10:30 am ha ka ophis treikam jong ka ha Thadmuthlong C Phramer West Jaiñtia Hills District.
Kumta ka Seiñ ka khot ka wer ïa ki khun ka Ri 12 Daloi na ki tnad Seiñ Raij bapher ki President/Secretary/Langdoh Ñiam ki Daloi Ñiam ki Pator Niam ba kin ïa wan sha kane ka jingïalang General Meeting jong ka Seiñ Kyntu Seiñ Raij 12 Daloi.
Ha kane ka jingïalang General Meeting yn ïoh ruh ban pynsngew ïa ka report treikam ba Ar Snem shi Samoi treikam bad yn pynthymmai ruh ïa ki nongkitkam jong ka Seiñ Kyntu Seiñ Raij 12 Daloi namar ba ka Samoi treikam jong ka Executive Committee ba mynta ka la kut noh.
Kane ka long katkum ka jing pyllait khubor jong u Rgh, Standbyme Sari uba dei ruh u Adviser jong ka Seiñ Kyntu Seiñ Raij 12 Daloi.
Nongpoh, Risaw 03: U Myntri khynnah ka sorkar pdeng, u Devusinh Chauhan na ka ministry ka tnad Communication jong ka sorkar pdeng mynta ka sngi u la wan ban ïuh kjat ha Ri Bhoi District na ka bynta ban peit ban khmih halor ki kam pynroi ba la pyntreikam ha kane ka District kaba la shah jied kum kata ka Aspirational District.
Ha kane ka jingwan iuh kjat une u myntri khynnah ka sorkar pdeng ha Ri Bhoi District la pynlong ïa ka jingïakynduh lang jong baroh ki ophisar sorkar na ki tnad treikam bapher bapher ka District na ka bynta ban ïa khmih bniah (Review) halor ki kam pynroi ba la pyntreikam ha kane ka District kum kata ka Aspirational District.
Ïa une u myntri khynnah ka sorkar pdeng la pdiang burom da u Deputy Commissioner ka Ri Bhoi, u Arpit Upadhaya ryngkat ka jingdon lang u Superintendent of Police ka Ri Bhoi, u Giri Prasad, u Sanjeev Sharma, Deputy Director General u myntri khynnah, u Dr.Gaurav Kumar Saini, Assistant Director General u myntri khynnah lem bad ka jingdon lang kiwei kiwei ki ophisar sorkar na kane ka District.
La pynlong ruh ïa ka jingïakynduh lang une u myntri khynnah ka sorkar pdeng bad ki ophisar bapher bapher ka District ha Conference Hall ka ophis u Deputy Commissioner bad ha kane ka jingïakynduh la ïa tai shibun halor ki kam pynroi ba kum ki ophisar ki la pynshai sha une u myntri khynnah halor ka jingpyntreikam ïa ki kam pynroi hapoh kane ka District kaba la shah jied kum kata ka Aspirational District.
Haba ai kren ha kane ka jingïakynduh lang bad ki ophisar ka District ha Conference Hall ka ophis u Deputy Commissioner ka Ri Bhoi, u Myntri khynnah ka sorkar pdeng, u Devusinh Chauhan, u la pynpaw halor shibun ki jingangnud jong ka sorkar pdeng ba la ïalam da u Myntri Rangbah, u Narendra Modi ba kaned ka sorkar ka thrang ban wah rah shibun ki jingkylla bad ruh ban kyntiew ha baroh ki liang ba ka Ri Bhoi District ka long kawei na ka District kaba la shah jied kum kata ka Aspirational District ba ki prokram bapher bapher la pyntreikam ban wan rah ïa ka jingkylla ha ka liang ka bha ka miat bad ka roi ka par ki paidbah ha kane ka District.
U la ïathuh ruh ba ki don ki prokram bapher bapher ba la wan rah da u Myntri rangbah ka ri, u Narendra Modi da ka jingthmu ban ai ki jingmyntoi bapher bapher lyngba ki C&RD Block kaba long ruh ka jingkyntiew ïa ka ioh ka kot bad ka bha ka miat jong ki nongshong shnong.
Kum u myntri khynnah ka sorkar pdeng, u Chauhan u la kyrpad ruh sha baroh ki tnad sorkar kane ka District bad ka jylla hi baroh kawei ba ki dei ban trei shitom bad ban pyndonkam hok ïa ki kam pynroi ba la wan rah da ka sorkar pdeng khnang ba kane ka dong bad ka thaiñ hapoh ka jylla kin dang kiew shaphrang ha baroh ki bynta jong ka longbriew ka man briew, u la bynrap.
Lyngba jong kane ka sngi, une u myntri khynnah ka sorkar pdeng, u Chauhan u la leit ruh ban jurip ïa ka Civil Hospital in Nongpoh, ka Health and Wellness Centre, Umsawnongkharai, ka Anganwadi Centre, bad ka Integrated Village Cooperative Society (IVCS) ha ka Shnong Umdihar, ha kaba ka jingthmu kane ka jingleit jurip ka long ban dang kham shim khia ban kyntiew kyrpang ïa kane ka district kum kata ka Aspirational District.
Khliehriat risaw 3: Ki nongïalam jong ka Khasi Students Union East Jaiñtia Hills District Unit, ki la pynpaw ka jingsngew khia halor ka jingbym ïashnohkti lang jong baroh ki nongñiah kali kiba ju ïaid lyngba na ka surok national highway-6 ha East Jaiñtia Hills District, ki bym burom lem ïa ka jingkyrpad ka seng, kaba la buh ka jingkyrpad ban sangeh ban ïaid kali ha ka por mynmiet kata naduh ka por 7 baje mynmiet haduh ka por 5 baje mynstep “Kane ka jingbym ïa snohkti lang jong baroh ki nongñiah kali ka paw ba imat ki sngewtynnad, ki kmen beit ban iaid ha ka surok kaba la jot rathai ruh" ong uwei na ki nongïalam ka KSU East Jaiñtia Hills.
Haba ïakren bad u Mawphor, u General Secretary jong ka KSU East Jaiñtia Hills District, u bah K.S.Suchiang, u la ong ba ha kane ka jingkyntu ïa baroh ba sangngeh ban ñiah kali la lap ba ki don bun na ki nongñiah kali ki bym treh ba ïasnohkti lang bad ka seng, namar ki don tang shi pawa kiba la ïasnoh kti lang bad ka seng ki bym iaid kali shuh ha ka por myn miet, kane ka paw ba imat ki nongñiah kali ki sngewtynnad, ki kmen beit ban iaid watla ka surok ka sniew bad jot rathai, la ong ruh ba ha ka jingshisha ka seng ka kwah eh ba baroh ki paidbah kin suk ha ka leit ka wan da kaba iaid na ka surok kaba bha ba miat bad ka seng ka ju sngap ruh ïa ki jing ud jong ki paidbah kiba ïakynduh jingeh ha ka leit ka wan bad ka seng ka la shim ruh ïa ka synjam da kaba pynlong da ki jingïakhih, hynrei balei pat ki paidbah khamtam kiba ñiah kali kim treh pat ban ïa shim bynta lang haba ka seng ka kyntu bad kyrpad ban sangeh ban ñiah kali ha ka por mynmiet?"Utei u nongïalam ka seng, u la ong ruh ba kane ka jing kyrpad jong ka seng ban nym iaid kali ha ka por mynmiet, ka la kut noh hynnin ka sngi bad ka la dap shi taiew kynthih, kata naduh ka 25 tarik u nailur ha ka por ba pynlong jingïakhih ha Khliehriat haduh hynnin ka 2 tarik u risaw, hapoh kine ki shi taiew la ong ba ym shym la don kano kano ka jingjia ba sngewsih ne ka huri hura bad tang kawei kaba pyn pyrkhat ïa ka seng ka dei namar ka jingbym ïa shim bynta ryntih ki nongñiah kali ban sangeh ban iaid kali ha ka por mynmiet.
Haba kylli pat, sa da kano ka synjam ba ka seng kan shim ban pyn urlong ïa ka jingdawa ba ka NHAI ka dei ban maramot noh mardor ïa ka surok?,utei u nongialam jong ka KSU na East Jaiñtia Hills District, u la ong ba ka seng hi kan sa shong pyrkhat biang halor kane ka jinglong jingman ka surok NH-6, kawei ba ka seng ka kwah ka dei ba ki paidbah bad ki nongñiah kali baroh kin sngewbha ban ai mynsiem lem ïa ka seng da kaba ïa snohkti lang bad ka seng ha kano kano ka por.
Kumba long mynta, ka surok national highway ha East Jaiñtia Hills District, khamtam ha ka thaiñ Narpuh ka la buh jingma bad buh jingeh bha ïa ki paidbah nongleit nongwan, ka jingdheng kali ruh ka jur bha ha katei ka thaiñ na ka daw ka jingsniew palat ka surok.
Shillong.
Risaw 03: Ki Shipai BSF jong ka ri India hynnin ka sngi, ki la pynpulom ïa ka jingthmu ban shalan ruh ïa ki mar, kiba kynthup ïa ki jingtah pynbha briew bad ki jaiñ kiba shong dor kumba 15 lak tyngka.
Ka khubor na ki BSF ka ong ba ki BSF kiba ap pahara ha khappud jong ka thaiñ India bad Bangladesh ha ki bynta jongka thaiñ Riwar Pynursla, haba ki la ïohi ïa ki briew ba ki mutban kam sha shiliang khappud, ki la beh thong ïa ki.
Kine ki briew ruh haba ki la ïohi ïa ki BSF ki la iehnoh ïa ki tiar ha shiteng lynti ban phet krad noh ïalade.
Ki BSF ki ïathuh ba ïa kine ki tiar la aiti noh sha ki Custom ha Pynursla.
Shillong, Nailur 3: Lai tylli ki longïing kiba kham duna ka ïoh ka kot, kata, ka longïing jong ka Kong Tulin Kharbuki, ka longïing jong ka Kong Philinda Kharbuki bad ka Kong Nanashisha Kharbudnah ki la ïoh ïa ka ïing kaba paka ba la pynshna lyngba ka skhim Pradhan Mantri Awaas Yojana-Gramin ha ka shnong Kynton Mynnar, East Khasi Hills District.
ïa kine ki lai tylli ki ïing,la plie paidbah da u Block Development Officer (BDO) jong ka Sohiong Community and Rural Development Block u Dr.C.J.K Warjri ha ka sngi Baar ha ryngkat ka jingsakhi lang jong u Rangbah Shnong ka shnong Kynton Mynnar u Bah Highborn Kharbuki, ki nongkitkam shnong bad ki paidbah nongshong shnong.
Ha kane ka sngi la sam ïa ki work order sha ki 15 tylli ki longïing baduk na ka scheme PMAYG ki ban sa shna thymmai ïa ka ïingsah kaba paka lyngba kane ka skhim.
Sohra, Risaw 03: Arngut ki nongjngohkai pyrthei ne ki Tourist kiba la jah lynti mynta ka sngi ha ka por ba ki dang hiar sha ki bynta ba long riat jobng ka Ksaid Nohkalikai ha Sohra.
Kine ki arngut ki Tourist kidei na Gujrat bad ka kyrteng jong ki ka long ka Avani Soni bad u Abhishek Jamwal.
Hadien ba la pyntip sha ki Pulit ïa kane ka jingjah jong ki, ki Pulit jong ka Sohra Police Statio hapoh ka jingïalam i Kong Vandana Diengdoh, ki la her kyrkieh ban leit wad ïa ki.
Da ka jingtrei shitom ki Pulit bad ki paidbah kiba don ha katei ka Kshaid la lap noh ïa ki kham hadien.
Kaei ka Rabies?Ka Rabies ka dei ka jingpang kaba ktah ia ka khlieh kaba lah ban saphriang sha u briew lyngba ka umbiah jong ki mrad kiba rah ïa kane ka jingpang ha kaba kumba 90% na kine ki dei ki ksew.
U briew u lah ban ïoh ïa kane ka jingpang lyngba ka jingshah trut ne jingshah dait ha kine ki mrad.
Mano ba lah ban ïoh ïa kane ka jingpang?Kane ka jingpang ka ktah ïa baroh ki briew kynthei bad shynrang naduh ki khunlung haduh ki tymmen, tangba ka kham ktah ïa ki khynnah kiba hapoh 15 snem.
Ki dak ki shin ha u briew" Jingshit" Kingkhlieh" Ka jing thait ka met" Ka jingpang, ka jingdait ha ka jaka ba shah dait" Ka jingmih umbiah na shyntur" Ka jingbym lah bam" Ka jingjynjar ban nguid" Ka jingtieng ïaka um" Khiering" Ka jingbym tip briew" Ka jingïap naka jingbym lah ring pynhiar mynsiemKumno ban ïadaKajingïada kaba kongsan tam eh ban ïada naka rabies ka long lyngba ka jingai dawai tika na ka bynta ki jingri jong phi bad kumjuh ruh ïa phi.
Ka jingai dawai tika ïaki mrad jong phi:- Peit ba ki mrad jong phi khamtam eh ki ksew bad ki miaw ki long kiba lah dep ai dawai tika pura.
Kane kan ïada ym tang ïaki hynrei kan pynhiar ruh ïaka jingsaphriang sha ki briew.
Ka jingkiar na ki mrad khlaw:- Kiar na kaba ktah ïa ki mrad khlaw khamtam kito kiba paw kumba pang ne kiba leh khampher.
Pyntip sha ki bor kiba halor lada phi ïohi kum kine ki mrad.
Ka jingkiar naki ksew surok: Wat nym pyrshang ban leit ktah ïa ki ksew surok khamtam lada ki leh khampher.
Ka jingkitkhia ïaki jingri jong phi:- Synshar bha ïa ki mrad jong phi bad teh ïa ki lada ki don sha bar.
Wad ka jingsumar kaba mar mar:- Lada shah dait, pynkhuid ïaka jaka ba shah dait da ka um bad ka sabon bad leit sha ki jaka ai jingsumar ba hajan ban leit ai ïa ka dawai tika.
Ka jinghikai bad ka jingtip:- Ai ka jinghikai ïa kiba ha ïing ha sem jong phi, shaphang ka jingïada na ka rabies bad ka jingdonkam ban ai dawai tika.
Ka Rabies ka long ka jingpang kaba ma namar ym pat don jingsumar lada ïoh ïaka.
Hynrei ngi lah pat ban ïada ïaka.
Kumta ka long kaba kongsan tam ïangi ban sngewthuh ïaka daw, ki dak ki shin bad ïa kiba ri jingri, ka jingai tika pura bad ka jingsngewthuh namar kane ka long kaba donkam tam eh ban pyntikna ïaka koit ka khiah jong ki briew bad ki mrad.
Nongstoiñ, Nailur 3: Ki katto katne ngut ki samla jong ka shnong Langshongthiang, kaba dei kawei na ki shnong kaba don ha ka thaiñ Jaïaw Shallang jong ka West Khasi Hills District, ki la pynpaw ïa ka jingbynñiaw namar kat haduh mynta, ka sorkar kam pat tei satia ïa ka Sub Centre ha katei ka shnong, wat haba ka la kular naduh mynshwa bad la pynïoh ruh ïa ka jaka.
La ong ba ka kur Mawsor ryngkat ka jingïasngewthuh jingmut lang bad ka shnong Langshongthiang, ka la dep ban ai sngewbha ïa ka jaka kaba heh kumba 3 akar ei ei, da ka jingangud bad khmih lynti ba kan long ka jingkyrkhu kaba khraw ïa ka shnong, lem bad ïa kiwei pat ki shnong kiba marjan kiba don kumba 5 ne 6 tylli ei ei bad ki khmih lynti ruh ban urlong ka jingtei ïa ka sub centre ha katei ka shnong.
Hynrei kat haduh mynta mynne ym pat pyni dak ei ei ruh em ba la sdang ban leh ei ei ïa katei ka jaka sumar nongpang, hynrei la shu ieh shrah beit kumto kumba ka long haduh mynta la palat 10 snem ei ei.
U bah Daliwell Mawsor uwei na ki samla rangbah jong katei ka shnong, u la ïathuh ba katei ka shnong ka la don kumba 160 ei ei ki tnum ïing bad baroh kiba donkam haba ïadei bad ki dawai dashin, ki hap ban leit shaduh ka shnong Umdang ha ka jingjngai kaba kumba 10 km ei ei.
Kumta ka long kaba shem shitom shibun khamtam ïa ki longkmie kiba armet bad kiba dang ïoh khunlung ba kin leit ban phah ai injek, khamtam eh ïa u duk u suk, u kum shilliang sem shilliang u bym don kali lajong.
Kumta na ka liang ka Kur Mawsor ka sngew ban kyntu sha ka sorkar Jylla bad sha u local MLA, ban shimkhia halor kane ka bynta kaba donkam ha ka jingïadei bad ka koit ka khiah bad ki lad jingsumar na ka bynta ki paidbah nongkyndong.
Mairang, Risaw 03: Ka Seng HYC North West Khasi Hills District, mynta ka sngi ka la ai da ka jingthoh sha u Syiem ka Hima Nongkhlaw, i Pa’iem Phrester Manik Syiem ban pynpaw ka jingsngewkhia halor ka jingïohlad ki bar jylla ban wan thang rnga ha ka Shnong Niangdai, Wahpipa bad Lawhuleng, kiba hap ha Eastern West Khasi Hills District.
Ha kane ka jingthoh ba la soi da u Bah Joplang Kharnaïor President bad u Bah Shembor Langrin, General Secretary, ka Seng ka ong ba kine kiba wan thang rnga ki la ïoh lad dei namar ba ki trai ne ki malik, ki Rangbah Shnong ki la ailad ïa ki ba kin thang rnga khlem da ïoh NOC ne ïoh jingbit na ka tnad Forest la ka long jong ka District Council ne jong ka sorkar jylla ruh.
“Kane ka jingwan thang rnga kine ki khyllah jait kiba bun kidei na ka jaidbynriew Nepali, ka la pynjot ïa ki khlaw ki btap bad pynjulor lut ïa ka mariang", la ong ka jingujor jong ka Seng ha ka jingthoh sha u Syiem.
Ha kane ka jingthih na ka liang ka Seng ka la pynkynmaw ruh ïa u Syiem halor ka jingleh kine ki mynder, ha kaba uwei na kiba wan thang rnga u la ak ïalade kum u doktor jakoid ban pynkhem briew bad u la shim kabu ruh ban jrong kti bad leh kynshleiñ ïa kawei ka longkmie.
Ka Seng ka ong ba kane ka jingleh ka pynpohdor ïa ka jaidbynriew Khasi bad ïa ki nongsynshar it nongsynshar Hima.
Kumta na ka liang ka Seng ka dawa na u Syiem ba udei ban pynshitom ïa baroh kiba ïadon bynta ha kane ka kam beaiñ kaba long pyrshah ruh ïa ka aiñ Forest Act 1972 and Environment Protection Act 1982.
Shillong, Risaw 3 : Ki MDC jongka UDP hapoh ka jingïalam jong u Nongïalam Liang Pyrshah bad CEM ba rim u bah Tituswell Chyne ki leit hi sha nongbah Delhi na ka bynta leit ai ka jingkyrshan ba pura ïa ka Khasi Authors Society (KAS) ha ka jingïakhih shong kyllaiñ myngngor ha nongbah Delhi kum ka dak ban pyni sha ka sorkar India ïa ka jingdawa ban ithuh bad pynrung noh ïa ka ktien Khasi ha ka Khyrnit ba Phra jongka Riti Synshar ka ri.
Haba ïakren bad u nongthoh khubor u bah Titus u la ong “ Ngi la leit hi sha nongbah Delhi ym dei hapoh ka jingïalam jong u Chairman ka KHADC hynrei nga ïalam ma nga ïa ki MDC ka UDP da ka jingtip lang jong ki nongïalam ka Party.
Ha kane ka jingleit ïashim bynta nga la ai ruh ka jingkren kum u nongïalam ka UDP ban ai ka jingkyrshan ba pura ïa ka KAS namar kum ka party ruh ngi kwah ba ka Ktien Khasi ka dei ban ïoh jingithuh bad pynrung noh ïa ka ha ka Khyrnit kaba Phra".
“ Kumta ngi kwah ban pynshai ba ngi khlem leit bad ka kynhun ba la ïalam da u Chairman ka KHADC hynrei ngi leit hi kum ki MDC jongka UDP" ong u bah Titos.
Shillong, Risaw 03: Ki shipai ïada khappud Border Security Force (BSF) jong ka 4 Bn ha ka 2 tarik mynta u bnai ki la ïoh kurup ki jaiñ ba shongdor haduh T.15 lak ba thmu shalan tuh sha Bangladesh.
ïa kine ki jaiñ la kurup na ki thaiñ khappud ka East Khasi Hills kiba don marjan bad ka ri Bangladesh.
Hadien ba ïoh jingtip na ka liang ki shipai BSF ki la pynlong ka jingtalasi bad haka jingtieng ki runnar ki la bret ïa ki jaiñ bad ki la phet sha ki bynta jong ki khlaw.
Haba ïadei bad kine ki jaiñ ba la ïoh kurup, na ka liang ki BSF ki la aiti noh ïa ki jaiñ shapoh ka Customs Office Pynursla na ka bynta ban leh ïa kaba donkam.
Khliehriat, Risaw 3 : Mynta ka janmiet ki pulit jongka Lumshnong Police Station, East Jaintia Hills ki la ïoh ban kurup haduh 44,900 bilor ka dawai Phyensedyl ba thmu ban khaïi beain sha Bangladesh na kawei ka trok kaba don u number JK02AU 5651.
Kat kum ka khubor pulit ba la ïoh la ïathuh ba u OC jongka Lum Shnong u Malthius Sangma u la ïoh jingtip na ki bor pulit kiba talasi ïaki trok hajan Lum Shnong hapoh ka jingïalam u Y.Syngkon ba ha ka por 2.20 katba ki dang talasi ïa ki kali hajan Lum Shnong Police Station la wan ïaid ar tylli ki trok kiba don ujuh u number plate.
Kawei ka wan na ki thaiñ Umkiang bad kawei pat kaba wan mar pyrshah na ki thaiñ Khliehriat.
Mar kumta ki pulit ki la pynsangeh ïa kine ki trok hynrei kane kaba wan na ki thain Khliehriat kam sangeh satia bad u nongniah u la pynher sted pynban ïa ka trok.
Kumta ki pulit ki la kthong ïa kane ka trok bad hadien katto katne por ki la lap ïa kane ka trok tangba u nongñiah u la phet krad sha khlaw.
Ki pulit ki la wan ñiah noh ïa kane ka trok sha Lum Shnong Police Station bad la suba ba ka kit ïa ki mar ba thmu khaïi tuh.
Kumta hapoh ka jingpeit jong u DSP Jason Myrom la talasi ïa ka trok bad la lap ba ka kit ïa ki dawai ba la ñiew beaiñ kiba don haduh 44,900 bilor ba la thep ha ki 150 tylli ki synduk.
Hadien kane la kurup ïa kine ki dawai bad la register case ruh ha Lumshnong Police Station bad ka jingtohkit ka dang ïaid ban tip bniah shaphang kane ka trok bad bad kiei ki briew kiba don kti.
Tura Risaw 3: Ka Working President jong ka Meghalaya Pradesh Congress Committee (MPCC) Deborah Marak mynta ka sngi Ba-ar, ka la pynpaw ba ka long kaba kloi ban shimkhia ha ka ban ïaleh katba lah ban wallam biang ïa u Dr Mukul Sangma sha ka seng Congress, lada ka ïoh ïa ka jingbit na ki heh jong ka All India Congress Committee (AICC).
Ka seng Congress ka la lum ïa ka jingïalang jong ki nongïalam bad ki nongkitkam ha ki Block bad ki District Committee ha Congress Bhawan, Tura.
Ha katei ka jingïalang kaba long kaba kongsan bha hashwa ban long ka elekshon Lok Sabha, ka Deborah Marak ka la ong, ba ka long kaba kloi ban trei shitom ban ïaleh ban wan ïalam biang ïa u Dr Mukul bad kiwei pat sha ka seng Congress hynrei kane kan jia, tang lada ki nongïalam kiba heh duh jong ka seng Congress ki shim ïa ka rai.
Kum ban shu pynkynmaw u Myntri Rangbah barim ka jylla u Dr.Mukul Sangma ryngkat bad ki 11 ngut ki MLA ka Congress ki la leit ban pynïasoh noh bad ka All India Trinamool Congress (TMC) ha u Naiwieng 2021, hadien ba ki nongïalam kiba ha khlieh jong ka Congress ki la thung ïa u MP ka Shillong u Bah Vincent H Pala kum u President jongka Meghalaya Pradesh Congress Committee (MPCC).
Ka Deborah ka la ïaroh ïa ki nongialam bad ki nongkitkam ka seng kiba la neh beit ha ka seng Congress watla ki nongïalam ki la mih ban pynïasoh noh bad kiwei pat ki seng saiñ pyrthei.
Ka la ong, ba ka seng kan sa khmih bniah ha ka jingpynïeng ïa ki kyrtong ha ka elekshon MDC bad ka la ong ba ki nongkitkam bad ki nongkyrshan ki la don beit bad ka seng Congress watla katto katne ngut ki nongïalam ki la mih noh.
Katba u u nongïalam ka seng Congress uba long ruh u Opposition Chief Whip, u Saleng Sangma, ula ong ba ka Congress ka dei kaba la synshar ne kaba don ha ki sorkar synroplang jong ka jylla Meghalaya hynrei ha ki 5 snem kiba la leit ka la don ha ka Liang Pyrshah, ïa kaba ka seng kam pat ju da mad ha ki snem kiba mynshwa, hynrei ka seng ka la ïoh ïa ka jingshemphang bad kan sa wanphai da kaba khlaiñ namar ba ka bteng ban ïoh ïa ka jingkyrshan kaba skhem na ki nongtrei jong ka seng bad na ki shnong ki thaw.
Shillong, Risaw 03: Ka skhim Prime Minister Street Vendor’s AtmaNirbhar Nidhi (PM SVANidhi), ka sienjam hapoh ka jingkyrshan ka Tnat Housing and Urban Affairs (MoHUA), ka la kot sha u mawmer ba kyrpang ha ka jingai jingïarap jong ka sha palat 50 lak ngut ki briew kiba die jingdie harud surok ha kylleng ka ri.
Ïa kane la ïathuh da u Hardeeep Singh Puri, Myntri ba dei khmih ïa ka Tnat Housing bad Urban Affairs jong ka sorkar pdeng ha ka jingthoh ba u la pynmih lyngba ka Press Information Bureau (PIB) mynta ka sngi.
U Hardep, ula ong ba ki briew kiba die jingdie harud surok ki la long ka bynta ba kongsan ha ka ïoh ka kot ha ki jaka sor, da kaba pynbiang ïa ki mar ba kongsan bad ki jingshakri sha ki briew ba sah ha ki jaka sor.
U la ong ruh ba lyngba ka skhim PM Street Vendor’s AtmaNirbharNidhi ka la ïarap ban wanrah ïa ki ha ki kam ka ïoh ka kot kaba skhem bad ban plié lad ia ki ban kiew shaphrang.
Shuh shuh u Myntri u la ong ba ka thong jong u Myntri Rangbah duh, u Narendra Modi ban pynïar ka jingïoh ïa kane ka skhim ka la ai mynsiem ban sdang ïa ki sienjam na ka bynta ban pynïar ïa ka.
U la ïathuh ba ïa kane ka skhim la sdang ha ka 1 tarik Naitung, 2023, ka Tnat Housing and Urban Affairs (MoHUA), ka la plie ïa ka campaign, kaba peit bniah biang ïa ki thong ba dei ban pyndep hapoh kane ka skhim.
La pynlong ïa ki jingialang bapher bapher bad ka jingpeit bniah ha kane ka samoi, kynthup ka jingpeit bniah ïa ki Public sector bank da ka Myntri ba dei khmih ïa ka Tnat Kam Pla tyngka, ki Zonal State Review ha kylleng ka ri ha ki jaka bapher bapher da u Dr.Bhagwat Kishanrao Karad, Myntri Khynnah ba dei khmih ia ka Tnat Kam Pla Tyngka , kumjuh ruh ki jingïalang peit bniah ha ki Jylla/UT da u Manoj Joshi, Secretary MoHUA bad u Vivek Joshi, Secretary, DFS.U la ong ba kane ka jingïatreilang ka la ïarap ha ka jingpyllait 65.75 lak ki jingai ram, kaba la long ka jingmyntoi ïa palat 50 lak ngut ki briew kiba die jingdie harud surok, ha ka jingkot kaba palat T 8600 klur.
Kum ban shu kdew ki public sector bank ki la leh ïa ka bynta ba kongsan ban kot sha une u mawmer lyngba ka jingkyrshan jong ka skhim kaba nyngkong na ka bynta ka jingai ram kiba rit ba la saiñdur ïa ki briew kiba duna jingioh ha ki jaka sor.
Ki Jylla ki la pdiang kylluid ïa kane ka skhim, bad ka campaign kaba dang shen ka la long kaba jop.
Ha ki lai bnai ba la leit, ki jylla ki la pynrung palat 12 lak ngut ki briew ba thymmai, kaba bun tam, bad kaba nang bun shuh shuh ha ka jingpynrung kyrteng.
Ka Tnat ka la buh ïa ka thong na ka bynta baroh ki jylla bad ki union territory ban ithuh ïa kiba dei ban ïoh jingmyntoi bad ban pyllait ïa ka jingai ram.
Ki Jylla ki la buh thong kylla ïa la ki nongbah, da kaba thmu ban pyndep ïa ki hashuwa ka 31 tarik Nohprah, 2023.
Mynta, ka Madhya Pradesh, Assam, bad Gujarat kilong napdeng ki jylla kiba treikam bha, katba ka Ahmedabad, Lucknow, Kanpur, Indore, bad Mumbai ki lamkhmat ïa ki nongbah ha ka jingpyntreikam ia ka prokram.
U Myntri u la ïathuh ruh ba, baroh ki jylla ki ïashim bynta shitrhem ha kane ka skhim ban ai jingmyntoi ïa ki briew kiba die jingdie harud surok.
Nalor ka jingai ram ba rit, ka skhim PM SVANidhi ka pynkup bor ïa ki briew kiba die jingdie harud surok lyngba ki jingsiew digital.
Ka jingkyntiew ïa ki jingsiew digital, ka jingïashim bynta ki Kynhun ai ram/Bank, bad ki Digital Payment Aggregators (DPA) ka plié lad ban rung ha ki kam digital bad ruh ki jingai jinghikai.
Lyngba kine ki jingiatreilang la sakhi ka jingdon palat 113.2 klur ki jingsiew digital ba shongdor T.1,33,003 klur, bad T.58.2 klur ka pisa ba la ïoh biang ba la pyllait sha kiba dei ïoh jingmyntoi.
U Myntri ka tnad pynroi Sor, u la ong ruh ba ka jingseisoh jong ka skhim ka la long palat ka jingai ram, ka la buh ruh ïa ka nongrim ban don ka jingshngaiñ lyngba ki skhim na ka bynta ka bha ka miat jong ki bahaiing jong ki nongdie jingdie harud surok.
Ka sienjam “SVANidhi se Samriddhi" , ba la plie ha ka 4 tarik Kyllalyngkot, 2021, ka thmu ban pynïasoh ïa kiba haiing jong kiba ioh jingmyntoi sha phra tylli ki skhim jong ka sorkar India na ka bynta ka imlang sahlang bad ka ioh ka kot, ban kyntiew ia ka roi ka par kaba kynthup lang ia baroh.
Haduh mynta, la mynjur palat 51 lak ka mang pisa hapoh kine ki skhim ban kyntiew ia kiba haiing jong ki nongdie jingdie jingdie harud surok.
Ka jingjop jong ka jingpynkup bor ia 50 lak ki nongdie jingdie harud surok ha ki kam ka ioh ka kot ka dei ka lawei kaba phyrnai jong ki kam ka ioh ka kot jong ka India.
Ka Tnat Housing and Urban Affairs ka la kut jingmut ban wanrah ka jingskhem ha ki kam pisa, ka jingithuh bad ki lad na ka bynta ka jingkiew shaphrang jong kine ki bynta ba kongsan jong ka ioh ka kot jong ka India.
Ha kaba ïadei bad kane ka skhim PM SVANidhi, u Myntri u la ïathuh ba ka skhim PM Street Vendor’s AtmaNirbharNidhi (PM SVANidhi, kadei kaba la plie ha ka 1 tarik Jylliew 2020, kadei ka skhim ai ram ïa ki briew kiba die jingdie harud surok ha ki jaka sor kaba thmu ban ai ram ban don bai seng khlem ka jingbuh bynda haduh T.50,000.
Hapoh ka skhim ka don ka jingmyntoi haba ki siew biang por ia ka ram da 7% ka interest subsidy bad ki jingsiew digital ki ioh jingmyntoi da ka jingioh biang ia ka pisa haduh T.1,200 shi snem.
Ka skhim ka pyndonkam ia ka E-KYC katkum ka Aadhaar, ka pyndonkam ïa ka rynsan IT, bad ka pyndonkam ia ki jingai jingtip katkum ka SMS na ka bynta ki jingai jingtip halor ka aplikeshon.
Baroh ki kynhun ai ram, kynthup ki NBFC/MFI bad ki DPA, ki la iatreilang da ka jing thmu ban pynduna ia ka jingduk ha ki jaka sor ka India.
Shillong, Risaw 3: U Rikman G Momin mynta ka sngi Ba-ar, ula shimti kum u President ba thymmai jong ka Meghalaya Bharatiya Janata Party (BJP).
“Nga la shimti kum u President thymmai.
Nga la pynkhreh ban pynkhlaiñ ïa ka party ha ka jingïatreilang ki nongtrei jong ka party lane ki karyakartas" la ong u Rikman.
Haba kylli kiei ki mat ba hakhmat eh kaba u don, u Rikman ula ong “Ka kamram jong nga ka dei ban pynkhlaiñ ïa ka party, ka kamram jong nga ka dei ban peit ïa ka party, lait nangta, sa kaei pat".
U Rikman ula ong baka kam President ka dei kaba khia bha bad ula ong “Ngi don 2 ngut ki MLA.Ka dei ka jingïatreilang hynrei ka bhah jingïoh Vote jong ka Party ka la kiew bha bad ha ki snem ban wan, ngin pyrshang ban jop palat 2 tylli ki Seat".
Ula ong ba ka Party ka dang ap ka jingbthah na ki nongïalam ba hakhmat eh na Delhi na ka bynta ban sdang ka jingpynkhreh haba ïadei bad ka ilekshon MP 2024.
Nalor kane u Rikman ula kam ba ka ka Party ka don ha ka jingmut jingpyrkhat jong ki paidbah bad dei namar kane ka Party ka don jingkyrmen namar u myntri rangbahduh ka ri u Narendra Modi u ïai trei shitom naka bynta ki briew ba duk.
Ula ong ba ka Party ha ka jingïalam jong u kan pynthikna ba ki paidbah ka Meghalaya ki ïoh lut ki jingmyntoi na ki skhim ba la bei tyngka da ka sorkar pdeng.
Nalor kane u president ba thymmai ka Meghalaya BJP u Rikman G Momin ula ong ba ka Party ka ïeng ban rat dyngkhong ïa ki kam bamsap bad na ka liang ka Party kan ïai bteng ban kren ïa ki mat halor ki kam bamsap pyrshah ïa ka sorkar synroplang ka Meghalaya Democratic Alliance (MDA).
“Haba ïadei bad ka MDA, ka dei ruh ka bynta jong ka Party bad lada don shisha ki kam bamsap, na ka liang ka BJP kan ïai bteng ban buh ki dak jingkylli namar ka don ka rynsan" ula ong.
U president barim ka Meghalaya BJP u bah Ernest Mawrie ula ong “Ka samoi treikam jong nga ka la kut bad kane ka jingkylliang president ka dei hapoh Meghalaya, Nagaland bad Puducherry.
"U bah Ernest ula ong ba ka dei ka nongrim jong ka Party ban bujli nongïalam lada ka samoi treikam ka la kut bad ula kyntait ruh ïa ka jingkynnoh don ki daw kaba la pynlong ïa ka Party ban weng ïa u.
Ula ong ba un ïai trei shitom na ka bynta ban pynkhlaiñ ïa ka Meghalaya BJP.“Ngan ïai bteng kum u nongtrei ka BJP (Karyakarta).
Ngan trei bad u president ba thymmai ha ryngkat bad ki MLA bad ka party.
Ngin pynthikna kumno ban jop ha ki ilekshon" ong u bah Ernest.
U bah Ernest ula ong ba ka Party ka la rai ban nang pynkhlaiñ shuh shuh ïa ka Party kum shi bynta ban pynkhreh ïa ka ilekshon MP Lok Sabha.
“Ngi la rai ba mynta ka kynti ngi don jingthmu ban jop baroh 25 tylli ki Seats napoh ka thaiñ shatei lammihngi (North East).
Ki don ki jylla kiba dei ki NEDA bad ki don ki jylla kiba synshar ka BJP.Ngi kwah ban jop lut ki Seat ban wanrah shuh shuh ki kam pynroi hapoh ka thaiñ shatei lammihngi (North East) baroh kawei" ula ong.
Shillong, Nailur, 03: Ki phra ngut ki MDC barim jong ka Khasi Hills Autonomous District Council (KHADC) kiba la shah pynduh baibam tymmen, ha ka Sngi Baar ki la ai khublei kyrpang ïa u Chief Executive Member (CEM) jong ka Council u Bah Pyniaid Sing Syiem uba la shimkhia ban pynïoh biang ïa ka bai bam tymmen kumba la bthah da ka ïing bishar.
Kane ka kynhun ki MDC barim kiba la ïoh ïa ka baibam tymmen ki long ia u Bah Handle Mukhim uba long u MDC barim jong ka Sohryngkham, u Bah Sounderstrong Cajee u MDC na Mylliem, u Bah HF Marngar u MDC na Parïong, u Bah H.N Diengngan u MDC na Nongstoin, u Bah Phrang S.Warjri u MDC na Nongthymmai, u Bah JG Rynniaw u MDC na Mawshyrut bad u Bah Edar Nongbri u MDC na Nongkrem.
Ha jingïakren bad ki lad pathai khubor u Bah Handle Mukhim u la ong ba ha u snem 2002 mynba ki dang long ki MDC ki la wanrah ïa ka Bill kaba ïadei bad ka bai bam tymmen jong ki MDC bad kane ka bill ka la ïoh ruh ïa ka jingmynjur na u Lat jong ka jylla ha u snem 2006.
U la ïathuh ba naduh u snem 2006 shaneng ki MDC kim shym la ïoh shuh ïa ka baibam tymmen bad kane ka la pynlong ïa ka kynhun ki MDC barim ba kin leit tied ïa ka jingkhang jong ka ïingbishar kaba la bthah ïa ka District Council ban siew ïa ka baibam tymmen jong ki MDC barim katkum ki kyndon ba la don hapoh ka aiñ.
Nongstoiñ, Risaw 3: U lum Mawthadraishan u dei u lynter lum u ba jrong tam ha West Khasi Hills bad naduh ki ranab haduh kliar jong utei u lynter lum, ki dap da ki pung bad ki tyllong um ki bym ju rngad baroh shi snem la ka dei ha ka por tlang ne lyiur.
Ki don da ki phew tylli ki shnong kata naduh Parïong, Lawbyrtun, Mawkyllei, Umkrem, Domphetkhñiang, Mawkohngei, Nongshilong, Umjei, Mawroh, Markasa, Nongkasen, Laitkseh, Khyllem, Shophria, Umlieh, Mawlangkham, Ksehkohlong, Mawïawet, Nongdom bad kiwei iwei kiba don ïa ki tyllong umbam umdih ha utei u lynter lum.
Kaba isangsot ka long ba katba nang mih ki snem ki khlaw kiba jyrngam ha shilynter utei u lum, ki la nang synlen namar ka jingthnag rnga pathar bad lada katei ka jingthang rnga kan dang ïai bteng, ym don jingartatien ei ei ba baroh ki tyllong um bam kin sa tyrkhong lut.
Haba poi ha kitei ki lynter lum ha kine ki sngi, la lap ba ka tdem na ki thliew thang rnga, kam ju jah baroh arphew saw kynta ka lyer kaba beh hir hir ha kliar jong kitei ki lum ka sma iwkhong bad haba peit ïa ki khlaw la isangsot.
Haba phai ha katei ka jingthang rnga pathar ha utei u lum, la I donkam haduh katta katta ba ka dei ka kamram jong u Syiem ka hima Myrïaw bad ka dorbar jong u ki la dei ban ïatai halor katei ka mat.
Ym lah ban len ba ki trai jong ki jaka ba don kitei ki khlaw kiba la synlen, ki lah ban ong ba u Syiem bad ka dorbar hima kim don hok ban wan tuklar ïa ka khaw shimet jong ki.
Hynrei lada kan jia ba ki tyllong umbam umdih jong ki phew tylli ki shnong bad ki phew hajar ngut ki nongshong shnong kin duh um, mano ban kitkhlieh.
Nalor kata ha kaba ïadei bad ka jingthang rnga pathar ym tang ha kitei ki jaka, hynrei ha ka District baroh kawei ym lah ban len ba ka dei, namar ka sorkar jylla ka la pynkheiñ im im peit peit ïa ka hukum kaba la pynmih da ka ïingbishar ba hakhlieh duh jong ka ri ka Supreme Court ba don burom bad hangne ka pyni shai kdar, ba ka jingkyrkait, ka jingpyrta shla ban pynneh pynsah ïa ka mariang da ka sorkar, ki sengbhalang bad ki khynnah skul man la u snem jong u bnai jylliew, ka dei tang ka kam kai bad ka buit poh jongno re.
Nalor kata ka sorkar ka ong ruh ba ka jingbret pathar ïa ki plastic bad kiwei kiwei ka pynjaboh ïa ka mariang, te hato ka tdem kaba mih na ki thliew rnga bad ka jingsynlen ki lum ka long kaba bha ne em.
Shillong, Risaw 3 : Ka ïing Bishar High Court jongka jylla ka la ai bah jamin ïa kawei ka Kynthei kaba shah pynngat ha ka kyndon Narcotics Drugs and Psychotropic Substances Act (NDPS Act) namar ba ka don ïa ka jingpang Human Immunodeficiency Virus (HIV).
ïa kane ka hukum la pynmih da u Justice W Diengdoh haba shong bishar ïa ka jingkyrpad.
Ula ong ruh ba dei ban niew kyrpang ïa kum kane ka kam khnang ba kane ka nongpang HIV kan ïoh ïa ka jingsumar.
“Ka nongpan bah jamin ka dei kaba pang HIV khlem da kheiñ ïa ka jingai jingsumar jong ka Sorkar ka lah ban biang ne em kat kum kane ka jingpang, kane ka ïing Bishar ka sngew ba dei ban kheiñ kyrpang ïa kane ka briew ba kan ïoh ïa ka jingsumar ïa ka jingpang ba ka don ha ki jaka ba ka sngew ïahap" ong u Judge.
Haba pynmih ïa ka hukum, ka ïing Bishar kala phaidien ruh ba ha u snem 1991, ka ïing Bishar Supreme Court ka la ai jamin ïa uwei u briew, uba don ïa ka jingpang HIV.ïa kane ka kynthei kaba la ïoh jamin, kala shah pynngat halor ka jingkynnoh ba ka don ha ka met jong ka, ïa bun u drok ba mut pynïaid ïew.
Ka ïing Bishar ka la ong, ïa ka jamin lah ban ai hapoh ka kyndon 37 jong ka NDPS Act haba kdew ruh ïa ka Article 21 jong ka Riti Synshar ka Ri kaba kren ïa ka jingim bad jinglaitluid jong u briew ruh ka dei kaba kongsan.
ïa kane ka briew la pyllait jamin hadien ka jingai ïa ka surety ba T.1 lak.
Shillong, Nailur, 03: Ïa ka met jong kawei ka samla lud kaba la jah na la ïing na ka shnong Marbisu, la lap ha ka por shiteng sngi mynta ka Sngi Ba-ar ha kawei ka riat jong ka shnong Traw.
ïa kane ka met, la ïoh ban sei da ki Pulit na kane ka riat ha ka Sngi Baar.
Kane ka samla lud ka dei kaba la tip kyrteng kum ka Phibankyntiew Sun, 18 snem ka rta bad kaba dang pule ïa ka Class IX.Katkum ka thymmei khubor ba la ïoh lum, la ïathuh ba ym shym la lah satia ban tip ïa ka daw jong ka jingïap kane ka samla ha kane ka riat, hynrei la shu lap tang ïa ka met ba ka la pyut.
Na ka daw ka jinglong sharing shaba palat jong ka riat, ïa kane ka met la ïoh ban sei ha ka shiteng sngi jong ka sngi Baar.
Kum ban shu pynkynmaw hangne, ka samla Phibankyntiew Sun bad u samla Wanboklang Kurbah, 20 snem ka rta ki la jah rngai na la ïing naduh ka 20 tarik, Nailur, 2023.
La ïohi khatduh ïa ki ha ka por kumba 5 baje janmiet ha ka shnong Marbisu.
Haduh mynta, ki bahaïing hasem bad ki paidbah ki dang pyrshang ban wad sa ïa u samla Wanboklang Kurbah uba dang jah rngai haduh mynta.
Shillong, Risaw 03 : Ka long ka khubor kaba sngew kyndit ban tip ba haduh kumba 44 tylli ki Shnong jong ka nongbah Shillong ki ju dih ne pyndonkam da ka um kaba bym shngaiñ satia ïa ka koit ka khiah jong ki.
Kane ka long hadien ba ka Food Safety and Standards Authority of India (FSSAI) kala pynmih madan ïa ka jingshem jong ka hadien ba la leh test ïa ki sample jong ki um ba la pdiang bad tong da ka seng FKJGP ha ka 22 tarik jong u Nailar mynta ka snem.
Ka FSSAI kala pynmih ia kane ka kaiphod hadien ka jingtohkit ia ki um nongmuna (water sample) bala lum da ka seng Federation of Khasi Jaintia & Garo People (FKJGP) na ki 46 tylli ki Shnong ka Nongbah Shillong Ka FKJGP kala lum nongmuna ïa ki um halor ka jingud jingnam ki nongshongshnong ba ki ïoh ïa ka umbam umdih kaba jaboh bad bym shngaiñ satia.
Kat kum ka kaiphod ka FSSAI, la lap ba na ki 46 tylli ki Shnong ba la shim sample dei tang ka Shnong Demthring bad ka Mawblei kiba ïoh ïa ka umbam umdih kaba shngaiñ.
Ka kaiphod ka pyni ba kat kum ki test, ki um bala lum nongmuna na ki 44 tylli ki Shnong ki dei kiba don ïa ki coliform bad E.coli, ba duna ka pH value, ba bun iron palat ïa u pud, kaba pyni shai ruh ba kine ki um kim long satia kiba shngaiñ ban dih kat kum ka FSSAI standard.
Ka FKJGP ka pynpaw ba ka jingshem ia ka jingduna ka pH value ha kine ki um bala lum nongmuna ki pyntip ba kine ki um ki dei kiba jur ka acid.
Kat kum ka FSSAI standard, ka umbam umdi ka dei ban don ia ka pH value hapdeng 6.5 haduh 8.5.
Kaba hapoh 6.5 ka dei kaba long acid.
Kala ong ba watla ka jingdon ka iron ka long kaba kongsan ia ka koit ka khiah, hynrei ka jingdon palat pud ka lah ban lam sha ki jingma, kata ka lah ban pynioh ia ka jingpang shini, hemochromatosis, pang kpoh, pyndap lyer ka kpoh, bad jingpang sniewdoh kaban lam sha ka jingring sti kloi.
La ong ruh ba nalor kane, ka lah ban pynsniew ïa u dohnud, u dohlab, bad klongsnam nalor kiwei kiwei.
Ka jingdon jong ki faecal coliform bad ka E Coli ha ka um ka lah ban lam sha ki jingpang Diarrhea, hemorrhagic colitis, hemolytic uremic syndrome, respiratory illness, pneumonia bad kiwei kiwei ki jingpang kum ka meningitis, septicemia, urinary tract, kaba lah ban shim ia ka jingim jong ki Khynnah rit bad ki tynmen.
U Bah Dundee ula ong ba u Myntri Rangbah ula ïaroh ïa ka sienjam kaba la shim da ka FKJGP kaba dei ka sien kaba nyngkong ban phah test ïa ka um ha kylleng ki shnong ha ka nongbah Shillong bad ula pynpaw ruh ïa ka jinglyngngoh ban tip ba ka umbam umdih kam long kaba shngain ban dih ban bam.
Une u Nongialam ula ong, ba u Myntri Rangbah ula kular ban shimkhia ïa kane ka jinglap jong ka seng halor ka jingbym shngain jong ka umbam umdih kaba ki paidbah ki ioh.
Ula ong ka umbam umdih kaba ïoh ki paidbah kadei kaba don ia ki khniang bad lada ki paidbah ki ïoh kum kane ka um kin ioh ia ki jingpang bad kane kan ktah ïa ka koit ka khiah ka jong ki.
Mawkyrwat, Risaw 04: Kum shibynta ban kyntiew ïa ka jingïalehkai basketball ha ki khynnah skul kiba hapoh jong ka South West Khasi Hills District na ka liang ka Basketball Hounds Club Mawkyrwat (BHCM) mynta ka sngi ka la pynlong ïa ka 1st Inter School Basketball Tournament 2023 ha madan Basketball Court jong ka Nativity Higher Secondary School, Mawkyrwat.
Ha kane ka lympyng ïalehkai ki don baroh phra tylli ki kynhun kata 5 tylli na ki shynrang bad 3 tylli na ki Kynthei bad ïa kane la wan ban plie pyrda da u bah Ardent Miller Basaïawmoit u MLA jong ka Voice of the People Party (VPP) na ka Nongkrem Constituency ryngkat ka jingïadonlang u bah Freddy Marweiñ, President bad u Wanskhemlang Lyngkhoi, Secretary jong ka Basket Hounds Club Mawkyrwat lem ruh ki riew rangbah jong ka thaiñ.
Ha kane ka sngi ki kynhun kiba la ïalehkai ki long ka St.Mary’s Higher Secondary School, Rangblang kaba la jop da 22 – 0 basket pyrshah ïa ka Nativity Higher Secondary School, Mawkyrwat kaba dei jong ki kynthei.
Katba ha ka jingïalehkai jong ki shynrang pat ka JNV, Mawkyrwat ka la jop da 14 – 12 basket ïa ka Little Star Higher Secondary School, Mawkyrwat, ka Jingïaseng Kynthei Mawkyrwat Presbytery Higher Secondary School, Mawkyrwat ka la pynliem noh da 19 – 14 basket ïa ka JNV, Mawkyrwat.
Nangta, ka Nativity Higher Secondary School, Mawkyrwat da 13 – 11 basket ïa ka St.Mary’s Higher Secondary School, Rangblang, ka St.Mary’s Higher Secondary School, Rangblang ka la shah rem noh da 52 – 17 basket ha ka Jingïaseng Kynthei Mawkyrwat Presbytery Higher Secondary School, Mawkyrwat bad kaba khadduh ka Nativity Higher Secondary School, Mawkyrwat ka la jop da 14 – 06 basket ïa ka Little Star Higher Secondary School, Mawkyrwat.
Ha ka jingïalang ba lyngkot, u bah Ardent Miller Basaïawmoit u MLA jong ka Voice of the People Party (VPP) na ka Nongkrem Constituency ha ka jingkren jong ula ai ai mynsiem ïa ki khynnah skul ba kim dei ban pynleh noh ïa ka por jong ki ha kiei kiei ki bym ler kam hynrei nalor ka jingpule ki dei ruh ban don ka por ban ïalehkai.
“Ka por kaba kham bun kum ki khynnah skul ka dei ban pynlut ka long ban pynleit jingmut ha ki kot ki sla namar ka jingnang jingstad ka long kaba donkam", u la ong.
Haba kren ai mynsiem ha ka jingïalehkai u la ong ba ha ka jingïaleh hi kin don beit kiba rem bad kiba jop, namarkata, kiba jop kin nang ïai ïakhun ban pynpoi kham shakhmat shuh shuh bad kiba rem ruh kim dei ban noh mynsiem namar ka jingshah rem hynrei ki dei ban nang ïai pyrshang ban kut jingmut ne ban trei shitom.
Ïa ka jingïalang ba la pynïaid da u bah K.Lyngdoh bad ka jingkhublei na ka kong K.Thyrniang.
Jowai, Risaw 04: Ka lympung ïalehkai phutbol kaba la tip kum ka “Chatister Kharkongor Memorial Trophy 1st Division Football Tournament – 2023 bala pynïaid da ka West Jaiñtia District Sports Association, (WJDSA) Jowai kaba la long hyne ka sngi Balang ha madan Kiang Nangbah Stadium, Dongmihsngi Jowai.
Haba phai sha ka jingïakhun na ka liang ka kynhun ïalehkai jong ka Nangbah Iawmusiang kala khur namjop hadien ba pynliem da 2-0 ïa ka Moosyiem Shangpung, ïa ki kol na ka Nangbah Iawmusiang la thep da u Kynsaibor Dkhar haka minit ba 34 bad u Dawanbiang Passah haka minit ba 55.
Ka jingïakhun ha ka 5.10.2023 kan long hapdeng ka Sohmynting pyrshah ïa ka Khliehïongriang haka por 2 baje nohphai sngi.
Shillong, Risaw 04: Ka lympung ïalehkai jong ka SSA SRGT 3rd DIVISION Football League 2023 kaba la long hynne ka Sngi Hat Majai ha madan 3rd Ground, MFA Turf Polo ka la jam sha kaba kut ha kaba ka kynhun ïalehkai jong ka Nongkseh SC ka la khur ïa ka namjop salit da shi kol.
Dei lyngba ka kol ba la thep da u Albert Nongsiej ha ka minit ba 40 kaba la pynlong ïa ka Nongkseh ban ïoh lamkhmat ïa kane ka jingïakhun.
Na ka liang jong ka Mawshbuit SC ka la pyrshang hi katba lah ba ïoh pynphai hynrei kam shym la lah ban pynurlong haduh ba kut jong ka por bad katei ka shi kol na u Albert ka la biang pura ïa ka kynhun ban khur ïa ki lai point.
Mynta ka sngi ka Nongkseh SC pyrshah ïa ka Mawshbuit SC (4:45 baje).
Shillong, Risaw 04: Hynne ka Sngi Balang ka Meghalaya Cricket Association (MCA) ka la ïoh ban pynlong ïa ka prokram ban kitbok kitrwiang ïa ki thei ïalehkai kriket Under-19 ki ban sa mihkhmat ïa ka jylla sha ka lympung BCCI’s Women’s U-19 One Day Trophy ka ban long ha Gujarat.
Ha kane ka sngi la ïadonryngkatlang ki dkhot nongkitkam jong ka MCA, kiba kynthup ïa u Nababratta Bhattacharjee (President jong ka MCA), u Bah Gideon Kharkongor (Honorary Secretary), u Dhrubajyoti Thakuria (Honorary Treasurer) bad u Petermacdonald Kharsawian (Apex Council Member), u Bah Shiningstar Lyngdoh (Manager Cricket Operation) ki Coach lem bad ki player.
La lamkhmat ïa kane ka prokram ba la pynlong ha MCA Cricket Ground da u Bah Gideon Kharkongor.
Haba ai jingkren ha kane ka sngi, na ka liang jong u Nababratta Bhattacharjee (President jong ka MCA), u la kyntu ïa ki player ba ki dei ban ïakhun tyngeh bad ruh ban don ïa ka thong ban ïoh mih madan wat ïa ka ri.
Shuh shuh u la ai jingmut ruh ba kum ka kynhun kam dei ban don ïa ka jingsngew syier wat lada kan hap ban aireng pyrshah ïa ki jylla ba kham khlaiñbor ha kane ka lympung.
Ka MCA ka la ïoh ruh ban pynkup burom ïa ki dkhot jong ka Support Staff, kiba kynthup ïa ka Ranjana Yadav (Head Coach), u Marty Mustafa (Asst.Coach), ka Helyna D Sangma ((Trainer), Lucky Mary Marbaniang (Physio TBD-Manager), bad i Badaïahun Mylliemngap (RBDCA-Nongpoh) ki ban sa leit synran ryngkat bad ki player sha katei ka lympung ha Gujarat.
La ïoh ruh ban pynbna ïa ka Ankita Sharma kum ka kapten jong ka kynhun katba ka Dubleen Nengnong kum ka symbud kapten.
Kumban shu pynkynmaw, na ka liang jong ka MCA ka la ïoh ban pynlong ïa ka jingkilanmet ban pynkhreh ïa kane ka lympung , ïa kaba la sdang naduh ka 25 tarik Nailur haduh 3 tarik Risaw ha nongbah Shillong.
Ka kynhun ïalehkai Under-19 kan mih napoh ka jylla ban leit sha Gujarat mynta ka sngi, ka 5 tarik Nailur, 2023.
Shillong, Risaw 04: Ka lympung ïalehkai Volleyball kaba la tip da ka District Level Volleyball Tournament ba la pynïaid East Khasi Hills District Volleyball Association ka la jam sha kaba kut ha ka 30 tarik u Nailur, 2023.
Ha ka thup ïalehkai jong ki kynthei, ïa ka namlahduh la ïohrah da ka St.Anthony’s College, katba ka Gurkha Patshala ka la wan ha ka kyrdan ba ar naba shah rem ha ka final.
Baroh ar kynhun ki la ïohpdiang ïa ka khusnam katkum ka kyrdan lem bad ka buskit.
Haba phai sha ka thup ïalehkai jong ki shynrang, ki rangïalehkai jong ka St.Anthony’s College ki la lah ban poi sha ka burom kumba long ki thei hashwa, bad kane ka la wan hadien ba ki la pynliem noh ïa ka KV Happy Valley ha ka final.
Kumba la bynta ha ka thup jong ki kynthei, baroh ar kynhun ki la khur ïa ka trophy ryngkat bad ka buskit katkum ka kyrdan (kata ba nyngkong bad ba ar).
Kumban shu pynkynmaw ïa kane ka lympung la sdang ha ka 27 tarik Nailur, 2023 bad la wan ban plie pyrda da u Bah Sanbor Shullai kum u kongsan ryngkat bad u Bah Hamletson Dohling, ha madan Jhalupara Village Council Playground kaba marjan bad ka Rilbong Police Point.
La wan pynhap pyrda noh ïa kane ka lympung da u Bah P.T.Passah-Working President jong ka Meghalaya State Volleyball Association kum u kongsan, u Ayush Murya-CEO Cantonment Board kum u symbud kongsan lem bad kiwei kiba la shah khot sngewbha kiba kynthup ïa u Colonel Thapa, u B.R.Rana-Asst.Inspector General of Police, u Kamal Chetri-Deputy Headman lem bad u Principal jong ka St.Anthony’s bad ruh jong ka Gurka Patshala.
Shuh shuh, ka thong jong ka East Khasi Hills District Volleyball Association da kaba pynlong ïa kane ka lympung ka long ban ïoh jied ïa ki player ha baroh ar thup (shynrang & kynthei) na bynta ka Meghalaya Games ka ban sa long.
K a Indian Administrative Service (IAS) ka dei kaba la seng ha u snem 1893 bad ha katei ka por la tip ïa ka kum ka Imperial Civil Service (ICS) kata ha kapor jongka sorkar phareng, ïa ki ba pass IAS la ju phah training ha Lal Bahadur shastri Academy of Administration, Mussoorie.
Ka kamram jong ki IAS officer ka long naduh ka Shongsuk shongsaiñ, ban shna ïa ki polisi, ban pyntreikam ïa ki, ban ai buit ïa ki myntri sorkar bad long ki nongmih khmat sha kiwei ki Ri ka pyrthei ne ban long ki Secretary bapher bapher ha kiwei ki tnat ka UN ki ba ka Ri ka I donkam, ki IAS ki peit ruh ïa ka District hi baroh kawei ïa ka bha ka miat, ka roi ka par bad shibun kiwei ki kam ki ba la ibit ban bynshet ha ki.
Man la kawei pa kawei ka jylla ka don ïa ka Cadre ne ka kynhun ki IAS officer lait noh tang katto katne ki State ki ba don ïa ka ta ka joint cadre kum ka Assam-Meghalaya cadre , Manipur-Tripura, Arunachal-Goa-Mizoram cadre, ïa ka exam na bynta ki IAS la ju pynlong shisien shisnem.
Ka jylla North-East ka ba pynmih bun tam ki IAS dei ka Manipur.
Ka long kaei kaei ka ba sngewsih ban peit ba ka jylla jong ngi ka duna palat ki IAS lajong bad kane ka jingduna ki ophisar heh ka long wat ha ka Aiñ ruh kum ki Justice ha ki High court bad kiwei ki department ki ba long ki shabi jong ka kiew, ka roi ka par ka jaidbynriew.
Ka jingkylli ka ba mih ka long “Balei ki khynnah samla jong ngi kim lah ban lait ïa ka exsam IAS? Hato ba ngi jaituh palat ne ba ka Education system ne ka pule puthi bad ka rukom hikai ha ki skul bad college kam pat ïahap kyrdan bad kiwei pat ki jylla? La da ngi ong ba ka dei na ki skul bad college, haba ngi phai pat sha ka jylla Manipur, ngi shem ba ka rukom pule puthi ha Manipur bad Meghalaya kam ïapher eh kawei na kawei, te ka mih biang ka jing kylli lehse ba ïoh ngi kham duna ha ka pule, hynrei kata ruh kam biang namar U Riewlum (Tribal) ba nyngkong eh na ki thaiñ shatei lamihngi ka Ri India u dei u Nampui Jam Chonga ïa kaba ngi tip ba ka jabieng kam pher than ha ka dur (Structure) ne ha ka jinglah treikam jongka (Brain capacity).
Te kaei pat ka daw ba ngim lah?Ka jing kylli ka shu sahkut, ngim pat lah ban jubab, hynrei ka por ka la dei ïa ka Sorkar ba kan wad bniah ïa ka daw lyngba ka Research lyngba ki tnat pule ne tnat wad bniah ne lyngba ki skul Bah bad ha ba ngi shem ïa ki daw ne ka jing duna ngin pynkhlaiñ ïa ki, lada dei ka jingbym shim sting ki samla nongïaleh exam, ngi dei ban wad ki lad ban pynshlur ïaki da ka ba ai khusnam ne da kaba ïarap bad btin lynti ïa ki naduh na ki college ban ai ka jinghikai ba paka kumba ïoh lad lem ki nong Delhi, nong Mumbai.
Ha Delhi ki kmie ki kpa ki ju phah leit coaching ïa ki khun na bynta ka IAS naduh ba ki dang leit 1st ne 2nd year hynrei hangne ha jylla jong ngi, ngim lah ban leh ïa kane namar ba ngim don ki Institute kiba biang, ym ki ba biang, hynrei ka jingshisha ngim don hi ruh kawei ka Coaching Institute na bynta ki IAS ne na bynta ban btin lynti ïa ki samla ki ba thrang shisha.
Ngi don tang ki department education kaba mih bun ki jingshah kynnoh bad kane ka pynduh mynsiem ïa ki samla ki ba ïakhun shisha, ki ba ïakhun tyngeh ïa ki exsam bapher bapher, ki duh mynsiem noh namar ka jingngeit haki ka la rung ba tang kita ki briew ba ithuh Minister ki ba ïoh long MCS, MPS bad kumta ter ter.
Ngi dei ban tehlakam ïa kum kine ki jingjia ki ba pynduh noh ïa ka mynsiem ïaleh ha ki samla khnang ba kin ym don jing artatien ïa u soh jong ka jing trei shitom ka jong ki.
To ai ba ki skulbah ki college kin wad lad ïa ki samla ki ba thrang da ka ba sdang naduh college ban buh ki prokram bapher bapher man la u snem ka ba ïadei bad ka phang IAS kum ki seminar, ki workshop da ka ba khot da ki briew ki ba la ih ka pyrkhat pyrdaiñ bad ki ba don ka jingtip (experts) kiba lah ban ai mynsiem ïa ki samla kynthei bad shynrang ban ïaleh haduh ban da lah ban jop ïa kane ka exsam.
Bad ngin buh jing kyrmen ba ha kawei ka sngi, ka Meghalaya kan long kawei na ki jylla ka ba pynmih bun eh ki IAS ha ka shisnem.
Jowai, Risaw 10: Ka Diocese Jowai, ka pynpaw ïa ka jingsngewnguh ïa U Blei Trai Kynrad U ba da ka jingsbun bad da ka jingkyrkhu jong U ka jingpynkyntang bishop ïa i Most Rev.Ferdinand Dkhar ha ka 1 tarik Risaw, 2023 kala long kaba jop.
La pynpaw ka jingsngewnguh ïa i Most Rev.Victor Lyngdoh, Archbishop ka Shillong Archdiocese iba long i Nongkñia Rangbah bad i ba la pyndep ïa ka ñiam ka rukom jingpynkyntang bishop ha katei ka sngi.
Ka jingsngewnguh ïa i Msgr.
Juan Pablo Cerrilos Hernandez, Deputy Head of Mission iba long nongsakhi ha katei ka sngi bad kum juh ruh ïa baroh ki Archbishop, ki Bishop, Auxiliary Bishop, ki Emeritus bishop, Ki Superior Gerneral, ki Provincial, ki Lyngdoh Sohblei, ki Dikon, ki Riewñiam Kynthei bad Shynrang, ki Catechist, ki Nongtrei Balang bad baroh ki paid u Blei ka Jowai Diocese.
Ka Jowai Diocese ka pynpaw ka jingsngewnguh ïa ki Waheh Shnong/Secretary Shnong bad ka Dorbar Shnong jong ka Ummulong, Moodymmai, Wahiajer, Mookyndur, Tyrshang, Mukhla kumjuh ruh ïa i Pa Daloi Ma.
Puramon Kynjiñ jong ka Elaka Jowai, ïa ki volunteer kiba ïarap ïa ngi ha ki jaka bad ki bynta bapher bapher.
La pynpaw ka jingsngewnguh ïa ki Pastor, ki Tymmen Basan jong ka balang Presbyterian, ki nongïalam jong ka Church of God Ummulong, Seventh Day Adventist Ummulong, Niamtre Ummulong bad ïa baroh ki nongshong shnong jong ka shnong Ummulong.
Ka jingsngewnguh ruh ka leit sha u Chief Minister ka Meghalaya Shri.Conrad K.Sangma, MP ka Shillong ma Vincent Pala, Deputy Chief Minister ma Sniawbhalang Dhar, ki Minister, ki MLA, MDC, DC ka West Jaiñtia Hills bah BS Sohliya, ki ADCs ka West Jaiñtia Hills, Superintendent of Police ka West Jaiñtia Hills ma C.Syrti, OC ka Ummulong outpost, BDO ka Thadlaskeiñ Block, ki officer ka PHE bad PWD, ki Doctor, ki Nurse ka Ummulong CHC, ki staff ka St.Aloysius Hospital bad JDHS Healthcare.
Kumjuh la pynpaw ka jingsngewnguh ïa kiba ai jingïarap bad ki nonglehbha kiba la ïarap ban kyrshan ha ki bynta bapher bapher ban pynlong ïa katei ka sngi kaba jop.
Khatduh ka Jowai Diocese ka pynpaw ka jingsngewnguh ïa ka Episcopal Ordination Committee bad ki Sub-committee bapher bapher bad khamtam ïa ki paidriewngeit ka Parish Ummulong.
Khliehriat, Risaw 04 : Ki nongïalam shong jong ka shnong Thangskai, East Jaiñtia Hills District ha ka jingiakynduh lang jong ki mynta ka sngi bad ki nongïalam jong ka Jaiñtia Students Union ha Khliehriat, ki la pynpaw ka jingsngew nguh bad ai khublei ïa ka seng JSU kaba la kloi ban ai ka jingïatreilang bad ka shnong ha kaba ïadei bad ka jung pynduh pynsam ïa ka jingioh bhah uwei u bar jylla, u Ayush Kumar uba thmu ban leit pule MBBS na ka bhah jong ka jylla Meghalaya, la ong ba ka seng lem bad ka Dorbar Shnong ki la iaid lynti lang haduh ban da jop.
Haba kren ha ka jingïalang ba kyrpang, u Waheh Shnong Thangskai, u bah Phaibiang Syrti bad u Secretary Shnong Thangskai, u bah Treibor Suchen, ki la pynpaw ka jingsngew nguh bad sngew burom ïa ka seng JSU Central Body bad ka JSU Khliehriat Circle kiba la kloi ban iarap lem ïa ka shnong ha ka jingiaid lynti ban pynduh pyndam noh ïa ka kyrteng u tei u bar jylla uba mut ban leit pule Doctor na ka bhah jong ki nong Meghalaya.
U bah Phaibiang Syrti, u la iathuh ba na ka liang ka shnong hi ka la ai ïa utei u bar jylla tang ïa ka syrnot Temporary Residential hynrei u kpa jong u Ayush pat u la pyndonkam bakla ïa ka syrnot “ynda ngi iohi ha ki khubor ïa ka jingioh leit pule utei u bar jylla ngi kum ka shnong ngi la kyndit bad pyrkhat kumno une u bar jylla u ioh, haba ngi ai ïa u tang ka syrnot temporary Residential, kumta ngi la ïa shong jingïalang ha shnong bad ngi la iathuh ruh ha ki nongïalam ka seng JSU, kumta na ka liang ka seng ruh ka la kular ba don lang bad ngi kum ka shnong kumta ngi sngew ioh bor bad ngi la ïa iaid lynti lang haduh ban da jop, ngi da sngewkmen ba ka seng ka la iarap lem ïa ngi kum ka shnong, ka JSU ka don ïa ka mynsiem ban ïatreilang bad ka shnong kaba kloi ban kit lem ha ka jingeh jong ka shnong" ong u bah Phaibiang Syrti bad u la ai ruh ka jingkhublei ktbok kitrwiang ïa ka seng hi baroh kawei ba kan nag lah ban kiew shaphrang ha baroh ki kam ba bha na ka bynta ka ri bad ka jaitbynriew.
U bah Treibor Suchen ruh u la iathuh ba kitei ki dkhar ki la pyndonkam bakla ïa ka syrnot ba ai ka shnong Thangskai bad u la kyrpad bad kyntu ïa baroh ki Dorbar Shnong ba nangne shakhmat ban long noh kiba husiar ban ai syrnot ïa ki briew kiba na bar ka jylla “Ha kato ka por ba ngi ai ïa kane ka syrnot Temopary Residential ngim poi pyrkhat ba kan long da kumne, ngi ai ïa ka syrnot ba tang shi por tang lada ki donkam ha bank lane haba leh sim card hynrei u kpa jong u Ayush Kumar pat u la pyndonkam bakla ïa kane ka syrnot, haba ngi tip ïa kiei kiei ngi kum ka shnong ngi sngewsih haduh katta katta, kumta na ka liang ka Dorbar Shnong ngi la wad ki lad ki lynti kumno ban weng noh ïa ka kyrteng jong u na ka thup kyrteng jong kiba ioh ban leit pule MBBS bad sngewkmen ban ong ba ngi la kynduh ïa ki nongïalam jong ka JSU Central Body bad ka JSU Khliehriat Circle kiba kloi ban iarap lem ïa ki para doh para snam bad kiba la iarap lem ha kane ka jingiaid lynti jong ka shnong"U President Jaiñtia Students Union Central Body, u samla Jersom Shylla u la ong ba “ka seng ka la sngewsih haba iohi ba don u bar jylla ruh uba na East Jaiñtia Hills District, uba la ioh leit pule na ka bhah jong ka jylla, kata hadien ba u la ioh ïa ka Temporary Residential Certificate na ka shnong Thangskai bad hadien ka jingiaid lynti, ka seng ka la lap ba bad sngewthuh ba u Rangbah Shnong Thangskai u la ai ïa ka Temporary Residentia Certificate ïa utei u bar jylla hynrei kitei ki bar jylla pat ki la shim kabu pynban da kaba pyndonkam da kane ka Temporary Residential Certificate bad ki la leit pan ïa ka Permanent Residential na ophis u Deputy Commissioner bad ka ophis u DC ruh ka la ai ïa ka syrnot ïa utei u bar jylla ha u snem 2021, ha ka jingshisha ka ophis u DC ka la dei ban bishar bad peitbniah bha shwa ban ai ïa kata syrnot"Utei u nongïalam ka JSU u la iathuh ba na ka liang ka seng ki la iaid lynti shuh shuh shakhmat bad buddien ïa kane ka kam, ki la buh da ka jingujor ruh halor kane ka jingioh bhah utei u bar jylla bad dawa ba dei ban weng noh ïa ka kyrteng jong u Ayush Kumar na ka thup ban leit pule bad dawa ruh ban pyndam noh ïa ka Permanent Residential Certificate bad kane ka jingiaid lynti kam shym long lehnoh ei satia bad mynta ka la poi sha ka thong haduh ba mynta la lah ban pynduh bad pyndam ïa ka kyrteng jong u Ayush Kumar uba thmu ban leit pule MBBS na ka bhah jong ki nong Meghalaya “ka seng ka buh ruh ïa u kyrwoh khubor sha baroh ki bar jylla kiba don ha ri lum Jaiñtia ba katba dang don hi ka JSU, kane ka seng kan nym ailad ban kum kane kan nang ïai jia nangne sha khmat, kawei ruh nga kyrpad ïa baroh ki Ragbah Shnong ha ri lum Jaiñtia ba ki dei ban da peit bad bishar bniah bha ha kano ka bynta ba dei ban ai bad ha kano ka bynta ba ym dei ban ai ïa ki syrnot ba shi por khnang ban lait na kino kino ki bynta ki ban ktah ïa ka jaitbynriew bad ngi ruh kum ka seng ngin iai don ryngkat lang ban ai bor ai mynsiem ïa ki shnong" ong u samla Jersom Shylla.
U President JSU Khliehriat Circle, u samla Livingson Sama, u ai khublei bad kitbok kitrwiang ïa ka shnong Thangskai kaba la ioh biang ïa ka burom sa shisien ha kaba iadei bad kane ka jinglah ban pynduh pyndam ïa ka jingioh bhah ute u bar jylla uba shim kabu ïa ka shnong bad ong ruh ba na ka liang ka seng kan iaid don ryngkat lang bad ka shnong ha kino kino ki jingeh.
Kiba la ai jingkren ki kynthup ruh u Secretary JSU Khliehriat Circle, u samla A.Lyngdoh.
Nongpoh, Risaw 04: Ka seng HYC Nongpoh Circle kala pynpaw ka jingsngewkhia kaba jur hadien ba ka la lap mar khmat ïa ka jing syrtok ki paidbah nongleit nongwan lyngba ka surok National Highway 6, kaba ki bor jong ka NHAI Kim shym la weng ïa ka khyndew ,ki shyiap, ki mawria kiba la pynlup thup ha ka surok bah kaba don markhap ka shnong Dulongnar bad ka Umdihar mynta la bun bun bnai hapdeng surok kaba la pyn jynjar bad pynsyrtok ïa ki paidbah nongleit nongwan khamtam haba don ki kali kiba duh ne aksident ha kane ka jaka.
Kumba la sakhi mynta ka sngi kawei ka kali tourist kaba kamai shillong guwahati kaba la duh ha kane ka jaka, ki paidbah kiba leitba wan lyngba kane ka surok ki hap mad ïa ka Jing dheng kali bad kaba la pynwit bha ïa ki nongleit nongwan,Haba kren sha ki nongthoh khubor naka liang u Samla Tony Shylla president HYC Nongpoh Circle u la ong ba naka liang ka seng ka kyntu ïa ki bor ka NHAI ba kin weng mordor ïa kine ki khyndew ki shyiap ki mawria kiba la lum thup na bynta ka jingbit jing biang ki nongleit nongwan, bad naka liang ka seng kala ioh ruh ban ïa kren bad u enginiar ka NHAI lyngba ka phone u bym don mynta hapoh ka jylla hynrei u la kular ban shim khia halor kane ka bynta, namar kane ka jaka ka dei kaba buh jingma shikatdei ïaki paidbah ba leit ba wan lyngba kane ka surokbah.
Jowai, Risaw 04: Ka Federation of Khasi Jaiñtia & Garo People (FKJGP) Khliehriat Circle hapoh ka jingïalam u President ka seng u Mishal Chyrmang ryngkat ka jingsynranlang u Marhok Marboh uba dei u Vice President ka FKJGP-Jaiñtia Hills Zone bad katto katne ki dkhot ka seng mynta ka sngi ka seng kila leit buh daka Memorandum ha u Chief Forest Officer (CFO) Ka Jaiñtia Hills Autonomous District Council (JHADC) bad sha u Divisional Forest Officer (DFO) Jaiñtia Hills Territorial Division.
Ha kane ka Memorandum na ka liang jong ka seng ka dawa ban khang ïaka jingshalan ïa baroh ki jait dieng beaiñ ki bym biang ïa ki kot ki sla kiba mih na ki khlaw bad naki Saw mill beaiñ shabar ka Jylla jong ngi katkum ka aiñ Forest Act.
Hadien ba ka Seng ka ïoh shibun ki jingujor na u paidbah baka jingshalan tuh ïa ki dieng shabar ka jylla ka pynrem dor palat ïa ki dieng hapoh ka jylla bad kane ka shem jingeh ïa u duk u suk ban shna ïing shna sem.
La ong ba ka jingshalan jong ki saw mill ïaki dieng shabar ka jylla ka dei namar ba ki bar jylla (dkhar) ki nud ban thied haka dor kaba heh bad dei na kata ka daw ba ki nongdie dieng ki shim kabu bad ki die ka juh ka dor hapoh jylla bad shabar jylla bad kane ka jingpynbiang dieng daki trai jylla ïaka Assam ka buh jingma ïaka jylla naka jingsyllen ki khlaw ki btap.
Halor kane na ka liang ka seng kan ai por ar taïew ban khang ïa ka jingshalan dieng tuh khlem ki kot ki sla ba biang shabar ka jylla bad lada ka seng ka dang lap wat hadien katei ka por ka seng kan shim ka jingkitkhleh ban kem hi ïa kiba donkti bad ka office ba dei peit ïaka kam khlaw ki hap ban bah khlieh, pynkut ka kyrwoh na ka seng.
Mawkyrwat, Risaw 04: Ka Khasi Student’s Union (KSU) jong ka South West Khasi Hills District ka la phah jingthoh bad ïa kynduh ïa u Managing Director jong ka Meghalaya Cooperative Apex Bank kata ïa u bah Osmond Nongbri ban pynkynmaw biang ïa ka jingdonkam ban plie tnad treikam thymmai ha ki saw tylli ki jaka kata ha Ranikor, Umdohlun ne Wahkaji, Dangar bad Pongkung.
Kum ban shu pynkynmaw, ka KSU lai snem tam mynshwa kata ha u bnai Jylliew jong u snem 2020 ka la ïa kynduh teng ïa ki bor ba dei peit kane ka Bank ban plie tnad treikam thymmai ha kine ki 4 jaka hynrei haba ki ïohi ba kam pat shym la poi shaei shaei, kumta na ka liang ka seng mynta ka kynti ka la hap ban leit pynkynmaw biang ïa kine ki mat ba donkam jong u paidbah.
Kumba la tip ka thañn Ranikor ka don ha ka palat 150 tylli ki shnong hynrei kaba sngewsih ka long ka don tang kawei ka tnad treikam jong ka SBI ha kaba kum ka seng ka la ju lap ba kane ka Bank kam lah shuh ban pynbiang ïa ka jingdonkam kaba man ka por kaba la wanrah ïa ka jingïathynñian jong ki paidbah jan man ka sngi.
Kumta ka seng ka sngew namarkata ba ka la donkam ïa ka Apex Bank ban buh noh ïa ka Branch hapoh Ranikor.
Haba phai sha ka thaiñ Umdohlun bad Wahkaji pat, ki don jan palat ïa ki 44 tylli ki shnong bad kane ka thaiñ haduh mynta kam pat don Bank bad ki paidbah ka thaiñ ki hap shong kali 2 – 3 kynta ban poi sha Mawkyrwat ne ïaid kjat 3 haduh 4 kynta ban poi sha Ranikor na ka bynta ban thep, sei pisa ne leit donkam ha ki Bank.
Namarkata, ka seng ka kyntu ba dei ban buh noh kawei ka tnad treikam jong ka Apex Bank ha Wahkaji lane Umdohlun khnang ba ki paidbah kin nym shem jingeh shuh nangne shakhmat.
Ka seng ha kane ka jingthoh bad ha ka jingïakynduh ïa u Managing Director ka Meghalaya Cooperative Apex Bank ka la ban jur ruh ban buh tnad thymmai sa ha ki 2 tylli ki jaka ka Mawsynram Block kata ha Dangar bad ha Pongkung khnang ba ki paidbah kin nym shem jingeh shuh haba ki donkam ban pyndep ïa ki kam jongki Bank.
Ha kawei pat ka liang, ka seng ka sngewdei ban kyntu namarkata, ïa ki Nongmihkhmat jong ka Ranikor Constituency, Mawkyrwat Constituency bad Mawsynram Constituency ba kin peit lem ïa ki jingeh kiba kum kine ïa kiba ki paidbah ki ju ïakynduh na ka por sha ka por bad ka kyntu ruh ïa ka sorkar ba kan phai khmat lem sha kine ki thaiñ da kaba buh noh ïa ki tnad treikam kiba pura jong ki Bank khnang ban weng ïa ki jingeh jong ki paidbah.
Ïa ka kynhun ban leit ïakynduh la ïalam da u Forwardman Nongrem, President jong ka Khasi Student’s Union (KSU) jong ka South West Khasi Hills District bad u Pulljohn Wanniang, Organising Secretary jong ka Khasi Student’s Union (KSU) jong ka South West Khasi Hills District bad kiwei kiwei ki nongïalam ka Seng.
Nongpoh, Risaw 04: U Syiem ka Hima Nongspung u Paiem Petrick Syiemiong u la byrngem ban ujor syndon da ka ejehar halor ka jingpyntrei beaiñ jong ka Assam ïa u surok haka shnong Bakhlapara ha Ri Bhoi ba nangno ki ioh jingbit ban pyntrei wat haka jaka ba hap ha u pud u sam ka jylla meghalaya.
Haba kren sha ki lad pathai khubor naka liang u Paiem Petrick Syiemiong Syiem ka Hima Nongspung u la ong ba tang hadien bala ioh jingtip ba kala don ka jingtih surok ha katei ka shnongshnong da ki briew kiba na Assam mar mar u bthah ïaki briew na Warmawsaw bad Umsohbar ban leit peit bad khmih ha ka ba la lap shisha ba ka don ka jingtih surok bad mar mar kum u Syiem u la ujor ruh sha u OC ka Patharkhmah bad Rani ba kin leit khmih ïa katei ka jingtih surok beaiñ ha katei ka shnong bad ban pynsangeh mardor hynrei kim shym lap haka por ba trei bad kum u Syiem um shym la hun bad leit ban aisa da ka jingthoh sa sha u CEM ban ujor halor katei ka jingkyntur pud ka Assam ha kaba haduh mynta ym pat ioh jingtip la ka KHADC kala shimkhia ne em.
Naka liang u Syiem u la ong ruh ba kam don kano kano ka jingpyntip halor katei ka jingshna surok beaiñ, bad katei ka jaka ba prong surok ka Assam kam dei ka jaka kajia pud hynrei ka dei ka jaka jong ka Hima Nongspung bad ha katei ka jaka ka don ruh ka jaka thung dieng jong ka Bakhlapara VEC lyngba ka Jirang C&RD Block, hynrei kaba sngew lyngngoh ka long ba ka Assam ka prong napdeng katei ka kper thungdieng.
U la bynrap ruh da kaba ong ba naka liang ka Hima kam hun ïakatei ka jingwanrah surok ka Assam namar ka dei ka skhim na Assam bad dei ban pynsangeh noh mardor bad naka liang ka Hima kala rai ruh ban ujor da ka ejahar halor ka jingpyntrei beaiñ ïa katei ka surok bad mano ba ai jingbit ban pyntrei ïa katei ka kam.
Shuh shuh u la ong ruh ba kum ki nongshong shnong ha katei ka shnong ki dap da ka jinglynga bad ka daw baroh ka dei ka jingmutlop jong ka sorkar Meghalaya ba kam shym la peit bad khmih ban theh ki kam pynroi khamtam haki jaka khappud, kaba la pynshlur ïaka sorkar Assam ban tur pud da kaba theh da ki kam pynroi bad kyrpad ruh sha ka sorkar Meghalaya ba ka dei ban phaikhmat ban pynneh ïaki jaka puta ha katei ka thaiñ u la bynrap.
Shillong, Risaw 04 : Ka National Symposium ne ka jingïamir jingmut kaba Ar sngi halor ka mat “Strategies for promotion of incubatee in Agriculture and Allied Sectors in the Northeastern Region of India" la plie mynta ka sngi Balang da u Dr.Ch.
Srinivasa Rao, Director, ICAR-National Academy of Agricultural Research Management, Hyderabad.
ïa kane ka national symposium la pynlong da ka Agri-Bussiness Incubation Centre jong ka ICAR Research Complex na ka bynta ka thaiñ shatei lam mihngi ka ri.
Haba kren ha ka jingïalang u Dr Ch Srinivasa Rao ula ong ba kane ka jingïalang kaba ar sngi kan ïarap ha ka ban lum lang ïa baroh kiba don bynta naduh ki Nongwad Bniah, ki nongthaw polisi, Incubator, agripreneurs, startups, ki karkhana kiba ïadei bad ka rep ka riang, ki nong bei tyngka, ki kompani, ki samla pule bad kiwei kiwei na kylleng ka ri ba kin ïadon lang bad ban sam ïa ki jingtip ïa ki kam kiba ki la sdang thymmai, ki jingpynsngew, ki jingshemphang ha ka kam khaïi pateng ha kaba ïadei bad ka rep ka riang.
Ula ban jur ba ki nongrep kiba dang samla jong kane ka juk kaba mynta kim dei ban long ki nongwad kam hynrei ki dei ban long ki nongaikam ïa kiwei pat bad u ong, ba ka por ka la dei mynta ban ïoh synshar ïa ka ïew ka hat ha kylleng ka pyrthei.
Halor kane ka bynta, u kyrmen skhem ba ka thaiñ shatei lam mihngi ka don ïa ka kabu kaba biang bha namar ka jingdon ïa ki mar kiba khampher bad phylla na kiwei pat.
Haba batai shaphang ka jingtreikam jong ka Institute, u Dr.V.K.Mishra, Director jong ka ICAR-RC-NEH, Umiam ula ong ba kane ka jingïalang kan ïarap ha ka ban ai ïa ki jingbatai kiba bniah ïa baroh kiba don bynta, ki karkhana bad ki nongbei tyngka halor ki lad ki lynti ban kyntiew ïa ka rep ka riang ha ka jylla, ka lad ban khaïi bad ki bynta kiba lah ban bei tyngka.
Kan long ruh ka rynsan ïa ki kynhun ka ri ha ka bam ka dih, ka rep ka riang, ka kam ri jingri, ki syntiew ki skud, ka kam khaïi ha ka rep ka riang bad ka jingkyntiew ïa ka thaiñ nongkyndong da kaba pynïasoh bad ïatreilang ban thaw ïa ki polisi treikam.
Haba batai shaphang ka Agri-Business Incubation Centre, u Dr.B.P.Singh, Head Division of Technology Assessment and Capacity Building (DTAC), ula ong ba u Myntri Rangbahduh ka ri, u kwah ba ki trai shnong kin mih shakhmat bad ba kin pynïaid ïew ïa ki mar ha kylleng ka pyrthei bad ka kam khaïï pateng ha ka rep ka riang ka don ïa ka bynta kaba khraw bha ban kyntiew ïa ka ïoh ka kot jong ki nongrep bad ïa ka ri baroh kawei.
U Dr.A.K.Mohanty, Director, ATARI, Umiam ula ong, ba ki nongrep ki dei ban don ïa ka jingmut jingpyrkhat kum ki nongkhaïi ha kane ka juk kaba mynta bad ula pynpaw ba dei ban pynlong ïa ka jingwad bniah ha kata ka lynti katkum ka jingdonkam jong ki karkhana.
Katba u Dr.G.Kadirvel, Director, ATARI Guwahati, ula ong ba jinglut jingsep ha ka jingpynmih bad ka jingdawa ha ki ïew ki hat kad ei ban buh jingmut bha ha ka jingpynkhreh ïa kano kano ka projek.
Ula banjur ba ka jingpynmih ïa ki buit thymmai ha ka rep ka riang ka long kaba duna bha haba ïanujor bad kiwei pat ki liang, kumta donkam ban phai khmat bha ha ka jingpynpaw nam ïa ki mar, ka rukom song bad ka rukom kyntiew khnang ba kan lam sha ka jingseisoh.
