Sohtun, Damanbait Lamare, Wailadmiki Shylla, Santa Mary Shylla, Methodius Dkhar bad Rakkam A.Sangma.
Wat lada ka jingpynbna ïa ki kyrtong kan dang bam por sa kumba san bnai eiei ban ïakhun ïa ka ilekshon MDC ban long ha u snem 2024, hynrei ki la don katto katne ngut ki kyrtong na ki konstitwensi napoh ka Khasi Hills Autonomous District Council (KHADC) ki la phah da ka jingthoh ba ki kwah ban pan tiket na ka seng Voice of the People Party (VPP).
Kum ban shu pynkynmaw ka ilekshon MDC ha KHADC bad JHADC ka ju long beit shisien san snem bad ka sngi thep vote kan dei beit ha u bnai Rymphang lada dei ban long ha u snem 2024.
Kumta ki seng saiñpyrthei hapoh ka jylla ki ju pynbna ïa ki kyrtong ha ka thup kaba nyngkong ha u bnai Nohprah bad ka thup kaba ar ha u bnai Kyllalyngkot shwa ba ki kyrtong kin leit thep kyrteng.
Haba phai sha ka Voice of the People Party (VPP) kaba dei ka seng saiñ pyrthei kaba dang thymmai ka la jop haduh saw ngut ki kyrtong ha kane ilekshon MLA ba dang shu dep.
Hynrei, mynta ki la don ki ’riew rangbah kiba la phah jingthoh sha kane ka seng ba ki pynpaw ba ki kwah ban ïakhun ïa ka ilekshon MDC na kane ka seng.
Kane ka jingailad ka VPP ban shah ïa ki ’riew rangbah ba kin phah da ka jingthoh ba ki kwah ban long kum ki kyrtong ha ka ilekshon MDC ka long ban bishar ïa ka jingtreikam jong u kyrtong bad ki paidbah.
Katkum ki khubor ba la ïoh lum la ïathuh ba ha Sohïong constituency, East Khasi Hills ki don kumba ar ngut kiba la phah da ka jingthoh sha ka Election Committee ka VPP ba ki kwah ban ïakhun na ka seng VPP ha ka ilekshon MDC ha u snem 2024.
Haba pynthikna ïa kane ka jingïoh lum khubor, la ïoh ban ïakren bad u Bah Batskhem Myrboh uba dei u nongai ktien ka VPP uba la ïathuh ba ka seng ka la shah ïa ki ’riew rangbah na ki konstitwensi bapher bapher kiba kwah ban phah da ka jingthoh ban pynpaw ba ki kwah ban ïakhun ïa ka ilekshon MDC na ka seng VPP.U la ïathuh hadien ba ki ’riew rangbah ki la phah da ka jingthoh, ka shong ha ka Election Committee jong ka VPP ïano ka ibit ynda la dei ka por ban pynbna ïa ki kyrtong.
Ka Executive Committee jong ka Khasi Hills Autonomous District Council (KHADC) ka la rai ban wanrah katto katne ki jingpynkylla ha ki aiñ kiba la don lypa na ka bynta ban pynkupbor ïa ki shnong bad bthah ïa ki ban pynrung kyrteng ïa ki nongshong shnong bad ithuh ïa ka rung ka mih jong ki na ka bynta ka jingshngaiñ jong ka jaitbynriew.
U Deputy Chief Executive Member (Dy CEM) ka KHADC u Bah Pynshngaiñlang N Syiem u la ong ba ka Executive Committee kan wanrah ki jingpynkylla hapoh ka aiñ Elaka Administration Act, Appointment and Succession of Chief and Headmen Act, 1959, Appointment of Syiem and Deputy Syiem bad lyngba kine ki aiñ, yn aibor ïa ki bor shnong ban lum jingkheiñ ïa ka jingdon ki briew khnang ban tip ïa ki briew kiba wan nabar.
U Dy CEM u la ong ba katba ka sur jingdawa ban ïoh ïa ka ILP kam pat urlong, kan long ka jingïarap lada pynbha ïa kine ki aiñ kiba la don lypa lyngba ka bor shnong bad Hima ban tehlakam ïa ka jingwan kiba nabar bad ithuh ïa kiba dei ki nongshong shnong bad kiba shu wan trei bylla.
Shuh shuh u Deputy CEM u la ong ba ka jingeh namar u drok ka dei kaba khia bha bad ka Executive Committee ka sngew dei ban shimkhia bad bthah ïa ki bor shnong da kaba pynïadei ruh bad ka jingïakhun pyrshah ïa u drok da kaba shim ruh ïa ki aiñ ka Sorkar Pdeng kiba ïadei bad ka jingkhaïi drok.
U nongïalam jong ka Trinamool Congress (TMC) u Richard Marak u la shah kem noh ha ka Sngi Ba-ar halor ka jingkynnoh ba u la donkti ban pynshit bad kynshoit ïa ki paidbah ban thaw jingkulmar shwa ba ka jingïalang hapdeng u Myntri Rangbah ka jylla bad ki nongïalam seng kan wai, kaba la wanrah ïa ka jingïakhih kaba jur jong u paidbhur kaba la jia ha ka janmiet jong ka sngi Nyngkong ha Tura.
Lah ban kdew ba ha ka janmiet jong ka sngi Nyngkong ka la mih ka jingkulmar kaba jur ha nongbah Tura, kata shabar jong ka jaka pynlong jingïalang ba la don lang u Myntri Rangbah ka jylla.
Ha kane ka jingjia ki paidbhur ki la lun da ki maw sha ki pulit pahara haduh ba ka la lam sha ka jingmynsaw jong kiba bun ngut ki pulit bad ka jingjulor jong ki jingdon jingem bad jingshah wiang ding jong ki kali.
Kumta haba ïadei bad kane ka jingjia na ka liang ki bor pynïaid district kim banse ban pynjari noh da ka kyndon 144 CrPC bad kumjuh ka korphiw miet.
Na ka liang jong ki pulit ka Tura ki la pyntip ba ka la don lypa ka jingïasylla da u Richard ban thaw jingkulmar.
Lah ban kdew hangne ruh ba u Richard Marak u dei uba ïajan bha bad u Myntri Rangbah barim u Mukul Sangma, uba dei ruh u nongïalam ka TMC.U Richard u la ïakhun ruh ïa ka ilekshon MLA pyrshah ïa u Conrad K Sangma na South Tura hynrei u la shah rem noh ha u 2023.
U President ka Khasi Students’ Union (KSU) Sengkmie, Bah Lambokstarwell Marngar u la pynpaw ba ka sorkar kam dei ban leh politik ïa ka lynti rel katba kam pat lah ban pyntreikam ïa ka Inner Line Permit (ILP) hapoh ka jylla.
U Bah Marngar u la ong ba kane ka jingthmu ka sorkar ban wanrah ïa ka lynti rel sha East Jaiñtia Hills District ka long ban leh politik ban pynkulmar jingmut ïa ki paidbah hadien ba kam ïoh lad ïoh lynti ban pynïaid ïa ka lynti rel sha Byrnihat.
U la ong ba haduh mynta ka sorkar kam shym la ai jubab ïa kaei kaba ki nongïalam ka KSU East Jaiñtia Hills ki la phah da ka jingthoh ban pyrshah ïa kane ka jingthmu jong ka sorkar jylla ban wanrah lynti rel sha katei ka thaiñ.
“Lada ka sorkar jylla kam pat pyntreikam ïa ka ILP, lada ka wanrah noh da kano-kano ka jaka hapoh ka rilum Khasi Jaiñtia ka seng KSU kan nym shah ban wanrah ïa ka lynti rel" u la ong.
Nalor kata, u la ong ba ka seng kam tip la ka sorkar kan jubab ne kan sngap jar jar halor ka jingpyrshah ka KSU East Jaiñtia Hills halor ka jingthmu ban wanrah lynti rel hadien ba ka la dep buh da ka jingthoh sha u Deputy Commissioner.
Hynrei ka seng kan pyrshah beit lada pyntreikam bad kam sngap ïa ka jingdawa jong ka seng.
Shuh shuh u la ong ba ïa kane ka jingdawa ïa ka ILP ka dei kaba la slem bha namar wat ha ïingdorbar thawaiñ jong ka jylla la dep mynjur.
Kumta ka seng ka pynkynmaw biang ba lada ym pat don ki aiñ kiba khlaiñ ban ïada ïa ka jingrung kyrthep ki bar jylla shapoh ka jylla kan nym shah ban pynïaid ïa ka lynti rel.
Ka Ri Khasi Sepngi Federation (RKSF) Sengkmie ha ka sngi Nyngkong ka taïew ka la aiti ïa ka dorkhas sha u Rakkam A Sangma uba dei u Myntri ka Sorkar Jylla uba khmih ïa ka tnat Border Area Development, ka tnad pule puthi bad kiwei halor ki katto katne ka mat na ka bynta ka jingmyntoi ki paidah nongshong shnong ha ki thaiñ khappud bad ba un shimkhia ban pynsngew ruh sha ka Sorkar Jylla.
U President ka RKSF samla Mawkordor Kharsyiemlieh u la ong, ha katei ka jingïakynduh ïa u Myntri, ki la aiti ïa ka dorkhas ïa kaba la buh bad pynpaw ba ka sorkar kan shimkhia ha kaba ïadei bad ki thaiñ khappud ha kaba kum u Myntri bad ka sorkar ka dei ban peit lem ïa ka roi ka par kum ki surok, ka umbam umdih, ka bording, ka pule puthi.
Shuh shuh ka dorkhas ka la pynpaw ruh ba ka sorkar kan shimkhia ha kaba ïadei bad ki jaka sumar kum ki PHC, ki Sub Center, kumjuh ruh ba kin pyllait ei haba pynrung kyrteng ïa ka khyndew kaba hap hapoh ki jaka khappud khnang ba ki paidbah kin ïoh ban shong suk shong saiñ.
Ka RKSF ka la ong ruh ba ha katei ka dorkhas la pynpaw ruh ba ka sorkar kan shimkhia noh ban pynkylla ïa ka police outpost ba pura ha Langpih.
U Superintendent of Police (SP), East Khasi Hills, Bah Sylvester Nongtnger u la pyntip ba ki pulit ki la ïoh ban kem noh ïa ki 3 ngut ki briew ba la kynnoh donkti ha ka jingjia ha Mahadev Khola ha kaba kawei ka longkmie ka la shah thombor ha kawei kynhun.
“Hadien ba ngi la dep ban peit ithuh bha na ki dur khih (video) ba la ring da ki kor CCTV ba la pyndait ha phyllaw jong ka jaka mane blei, ha kaba ngi la lah ban ithuh ïa ki runar kiba la donkti ha katei ka jingjia.
Kumta ha ka por mynmiet ngi la pynlong ka jingkhynra bad ban ïoh kem ïa ki lai ngut ryngkat bad ar ngut ki khynnah rit," u la ong.
U SP u la pyntip ruh ba la dep ban pynrung case ïa kane ka jingjia ha thanat Lumdiengjri bad ïa ki lai ngut ki runar yn sa leit ïalam hakhmat ka ïingkashari, katba ïa ar ngut ki khynnah rit pat yn sa leh katkum ka DGP Act.
Shuh shuh na ka liang jong u Bah Nongtnger u la pyntip ruh ba ïa ka jingtohkit yn pynïaid ha ka rukom kaba dei bad yn sa shim ki lad pynshitom katkum ki kyndon jong ka aiñ.
Ki kam tuh kam thiem ha ki bynta jong ka sor Nongstoiñ bad ha Ïew Nongstoiñ ki la sdang ban jyllei bha ha kine ki sngi.
Kane ka la buh ruh ha ka jingsyier bad rit mynsiem khamtam ïa ki nongshong dukan bad ki trai dukan.
Katei ka kam tuh kam thiem ka la jia ruh ïa kawei na ki dukan kaba la shah prong tuh kaba dei ruh ka dukan kaba la long trai da u Bah Basil Kharbani kaba don ha khlieh ïew Nongstoiñ.
Shuh shuh la ïathuh ba katei ka jingjia la suba jur ba ka lah ban dei ha ka por shiteng miet jong ka Sngi U Blei ha kaba la ong ba ki runar kim salia shuh ban pynpra wat ïa ka kynroh ba la tei da ka dewbilat jong ka dukan na ka bynta ban ïoh rong tuh ïa ki tiar ki tar kiba don shapoh ka dukan.
U Bah Basil u la ïathuh ruh ba katkum ki dak ki shin, ki runar ki la pyndonkam da ki kynja tyrnem, ki shñiah bad kiwei de ki tiar na ka bynta ban pynpra ïa ka kynroh maw jong ka dukan.
Hadien kata, ki runar ki la rong tuh ïa bun ki tiar kum ki ryngwiang khwai (Fiber) ba rem dor, ki ril, ki khwai, ki ksai khwai bad kiwei kiwei ki mar kiba la antad kiba kot sha ka 2 lak tyngka.
Shuh shuh u la ïathuh ruh ba halor katei ka jingjia, na ka liang jong u trai ka dukan, u la leit ruh ban buh da ka jingujor sha ki pulit ka thanat Nongstoiñ.
U nongïalam seng samla ka TMC, u Richard Marak, uba la ïakhun pyrshah ïa u Myntri Rangbah ka Jylla, u Conrad K.Sangma, na South Tura konstitwensi (na ka tiket TMC) u la shah kem halor ka jingkynnoh ba u la sam pisa sha ki paidbah, kiba la shah kynnoh donkti ha ka jingkulmar kaba la jia ha ka Lah Sngi U Blei ha Tura.
Ki pulit ka WGH ki la kem kumba 22 ngut ki briew naduh hynnin janmiet ba kynthup ïa u nongïalam ka TMC.Ha ka jingïakren jong u DGP bad ki lad pathai khubor ha Shillong, ka daw halor ka jingshah kem u Marak la kam ba ka dei namar ba u la pynshit bad sam pisa sha ki nongïakhih ban ïaid shakhmat bad katei ka jingkulmar.
Kumba ka long, u Richard dang shen u la don jingshitom ha u klongsnam bad u la koit dang ha kane ka shi bnai ba la dep.
Haba kren halor ka jingshah kem, ka kurim jong utei u nongïalam ka TMC, ka Jigame Marak, ka la kam ba u Richard um don bynta eiei ha katei ka jingjia naba u don beit bad ka baroh shi sngi ha ka 24 tarik mynta u bnai.
“U Richard um don bynta eiei naba u don beit ha ïing bad nga.
Um shym la mih na ïing bad ïa kane lah ban pynshisha da baroh ba kynthup ïa ki paramarjan jong ngi.
Ka daw jong ka jingpyntikna jong nga ba um don bynta ka dei namarba nga la shah puid (gall bladder operation) bad la pyllait ïa nga na Mission Hospital, Tura ha ka por 1 baje hynnin mynsngi.
U la don beit bad nga naduh ba ngi poi ha ïing, te hangno kata ka jingïadon bynta jong u," buh jingkylli ka Jigame.
Ka Jigame ka la pyntikna ruh ba lada ka jingshah kem jong u ka long tang haba ïadei bad ka jingjia kaba la jia hynnin ka sngi, kata kam don jingkylli hi ruh ba u don bynta.
“Nga la thiah aspatal ha ka Sngi Thohdieng, shah puid ha ka Sngi Saitjaiñ bad la pyllait ïa nga ha ka Lah Sngi U Blei.
U la don beit bad nga bad kiba don sawdong jong ngi, ki lah ban pynshisha ïa kane," ka la ong.
Halor ka jingïakhih shah thngan, ka la ong ba ïa kane la leh na bynta jong ka jaidbynriew baroh kawei bad ym na bynta kano-kano ka seng saiñ pyrthei.
Mano-mano ruh ki lah ban ïashim bynta bad kumta kam don jingkylli ban ong ba man la kawei-pa-kawei ka seng jong ka Jylla ka la shim bynta.
Ki la leit namar ka jingkwah jong ki.
Ka Jigame ka la bynrap ba hadien ba la kem ïa u Richard, ym shym la ïathuh ruh sha ka ïa ka daw halor ka jingshah kem jong u.
“Haba nga la leit sha thanat, nga la ïohi ba la set ïa u bad kylli na ki ïa ka daw.
Ki la ong ba kim don jingtip namar ïa ka mukotduma la khmih hi da u SP.Ym shym la kem ïa u hynrei la shu set ïa u.
Nga la lah ban ïakynduh ïa u tang hadien ba la pynbor namar ngi kum ki bahaïing hasem ngi don hok ban tip balei," ka la ong.
Haba ïathuh halor ka jingwan kem, ka Jigame ka la ong ba baroh ki la don lut ha ïing bad ki dang ïa dih sha, ha kaba kumba 30 ngut ki pulit ki la wan ban ker tawiar ïa ka ïingsah jong ki.
“Ki la wan i kumba u dei u nongleh kam sniew ba snar bad phah ïa u ban wan bad ki.
Haba u Richard u la buh jingkylli balei bad la ki don ‘warrant’ ne em ba ïadei bad ki kot ki sla, uta uba dei peit, u la tan bad ïalam noh ïa u," ka la bynrap.
:U State President ka Bharatiya Janata Party (BJP), Bah Ernest Mawrie u la bthah ïa ka Disciplinary Committee jong ka seng ban aiti ïa ka kaiphod halor kiba shah kynnoh donkti ban thombor ïa ka shlem treikam u Myntri Rangbah ka Jylla ha Tura hapoh 15 sngi.
“Ka seng kan sa pan kaiphod na ka shlem treikam ka distrik bad hadien kane, kan sa pynshitom pyrshah ïa kito kiba donkti ha kitei ki kam be-aiñ," la ong u Bah Mawrie ha ka kyrwoh khubor.
U la ong ruh ba la bynshet kam ha ka Disciplinary Committee ban phah ïa ka kaiphod halor kito kiba shah kynnoh donkti ha katei ka jingjia hapoh 15 sngi.
Ha kajuh ka por, haba pynrem jur ïa ka jingjia ha Tura, u la ong ba ka BJP-Meghalaya kam kyrshan ïa kano-kano ka jingïakhih kaba thaw jingkulmar bad ka seng kam shym la bthah eiei sha ki dkhot ka Mahila Morcha ban ïashim bynta ha kano-kano ka jingïakhih.
“Ka BJP naduh ba la seng ïa ka kam ju kyrshan ïa kano-kano ka jingïakhih kaba thaw jingkulmar," u la ong.
Utei u nongïalam u la ong ruh ba ka seng ka don bynta bad ka Sorkar bad kano-kano ka rai na bynta u paidbah ba la shim da ka Sorkar, ka seng kan ïeng ha syndah.
U President haba kyrpad sha baroh ba ka jingïakhih kaba thaw jingkulmar ka dei kaei-kaei ka bym lah pdiang, u la bynrap, “Ka jingthombor ïa ka shlem treikam u Myntri Rangbah ka long kaba hap pynrem bad ka BJP ka kwah ba baroh kito kiba donkti ki dei ban shah kem mardor.
"Kum ban shu kdew hangne, 18 ngut ki pulit pahara jong u Myntri Rangbah ka Jylla, u Conrad K.Sangma ki la mynsaw ha ka Lah Sngi U Blei, hadien ka jingshah lun maw ha ki paidbhur na ka jingmih kyndit-kynsan ka jingkulmar shabar jong ka jaka ba la pynlong jingïalang.
Na ka liang u Myntri Rangbah u la lum ïa ka jingïalang bad ki nongïalam seng (ACHIK, GHSMC bad kiwei-kiwei), ki nongïalam shnong bad ki ophisar ïa kaba la pynlong ha shlem treikam jong u kaba ha Tura, West Garo Hills.
Katei ka jingkulmar ka la mih haba ki paidbhur kim shym la hun satia ïa kaei kaba la mih na katei ka jingïalang, Kumta ka la pynlong ïa ki ban shim ïa u pud haduh ban lun maw sha ki bor pahara bad sha ka jaka ba shong jingïalang.
:Ka tnad pulit ka Jylla ha ka Sngi Ba-ar ka la kren shai ba kino-kino kiba pyrshang ban synñiang ne noh jingïarap sha ka Hynñiewtrep National Liberation Council (HNLC) kin shah pynshitom katkum ki kyndon jong ka aiñ.
“Kano-kano ka jingsynñiang sha ka kynhun seng kaba la kheiñ be-aiñ – ka HNLC ka dei ka seng kaba la kheiñ be-aiñ, kin hap shim ka jingkitkhlieh na bynta kino-kino ki jait jingsynñiang ne jingïarap.
Kin hap shim ka jingkitkhlieh," la ong u Deputy Inspector General of Police (ER), Meghalaya, u Davis N.R.Marak haba kren sha ki lad pathai khubor.
Ka HNLC ha ka kyrwoh na u General Secretary, uba long ruh u Publicity Secretary ka seng, Bah Saiñkupar Nongtraw ka la ong ba ki paidbah ki lah ban noh jingïarap sha ka seng ha ka rukom jong ki jingsynñiang.
“Kumta kino-kino kiba synñiang, ïarap bad lada ngi ïoh jingtip bad lap ki sabut ba ki synñiang, ngin pynshitom katkum ka aiñ.
Kumba ka long mynta, ka HNLC ka dei ka seng kaba la kheiñ be-aiñ," la ong u Marak.
Halor ka jingmih pyrthei ba dang shen jong ka shithi dawa pisa ka HNLC, utei u heh pulit u la kubur ba katei ka long kaba shisha bad ka la mih ruh ha ki lad pathai khubor.
“U briew uba la paw kyrteng u la kyntait ïa ka jingdonkti jong u.
Ha ka jingshisha u la wan mih ruh sha shlem treikam jong ngi ha ka Lah Sngi U Blei bad u la kyntait.
Kumta ngi dang tohkit bniah halor kane ban lap la ka dei ne em kaba shisha ba u donkti, ne don da kiwei pat kiba la pyndonkam bakla ïa ka kyrteng jong u ban sam ïa kane ka shithi dawa pisa," la ong u Marak.
Haba kylli la kitei ki shithi dawa pisa ki long kiba shisha ne em naba ka HNLC ka la kyntait ïa ka jingdonkti jong ka ha katei ka kam, utei u heh pulit u la ong ba ïa mynta, ka tnad kam pat lah ban shim kano-kano ka rai namar ki pulit ki dang pynlong ka jingtohkit halor kane ka bynta.
“Tat ynda ngi la tohkit bniah, ngin sa lap ïa kane…la ki dei ki shithi dawa ba shisha jong ka HNLC ne don kiba shim kabu ban pyndonkam ïa ka kyrteng ka seng.
Ïa kane ngin sa lap ynda ngi la tohkit bniah," u la ong.
Haba jubab, u Marak u la ïathuh ba u la ïoh jingtip halor ka jingsam ïa ki shithi dawa pisa, hynrei haduh mynta ym shym la don mano-mano ruh ba wan shakhmat ban ujor ejahar ha ki pulit.
“Kine ki long ki hamsaïa kiba saphriang, namar haduh mynta ym pat lah pynshisha ïa kane ka jingkynnoh.
Kumta ym lah ban leh eiei ïa mynta namar ngim pat ïoh ïa ka jingujor kaba kum kata," u la ong.
Shuh shuh u la bynrap ba katkum ki jingtip na ki tyllong khubor, ka don ka jingsam ïa ki shithi dawa pisa hynrei ym lah ban pynshisha la ki dei kiba shisha ne kiba shu shna ne don mano-mano kiba leh kamkai.
“Haba ïadei bad kito ki shithi/jingthoh ba shna hi kiba la pynsaphriang ha ki rynsan lad pathai – ka long ba la phah ïa ki haduh da ki spah sien.
Ka long kaba eh ban lap ïa ka thymmei naei ka mih.
Tang lada u briew uba ïoh pdiang nyngkong eh u wan sha ngi, hangta ngin sa lah ban pynshisha," la ong u DIG (ER).
Ki pulit jong ka West Garo Hills ha ka Sngi Ba-ar ki la kem noh ïa 18 ngut kiba donkti ban thaw jingkulmar ha ka miet Lah Sngi U Blei da kaba lun maw ïa ka shlem treikam u Myntri Rangbah kaba don ha Tura.
Kine kiba shah kem ki kynthup ïa 7 ngut na ka seng saiñ pyrthei BJP bad 11 ngut na ka TMC.Ki 18 ngut kiba la shah kem na ka seng saiñ pyrthei TMC bad BJP ki kynthup ïa u Bartho Ch.
Sangma 19 snem na Dalu, WGH (BJP), u Bregrimseng S Marak 19 snem na Baghmara, SGH (TMC), u Pangchu R.Sangma 18 snem na Siju, SGH (TMC), u Kimkim K.Sangma 32 snem na Tikrikilla, WGH (TMC), u Lastbirth M Marak 23 snem na Ampati, SWGH (TMC), u Sangra R.Marak 32 snem na Baghmara, SGH (TMC), u Greatster N.Marak 27 snem na Ampati, SWGH (TMC), u Salseng Ch.
Momin 28 snem na Araimile, WGH (BJP), u Brendip R.Marak 34 snem na Dalu, WGH (BJP), u Akanrik M.Sangma 21 snem na Araimile, WGH (BJP).
Nalor kane la kem ruh ïa u Khuswant M.Sangma 33 snem na Dakopgre, Tura (BJP), u Tengchang D.Sangma 20 snem na Siju, SGH (TMC), u Tengma Ch.
Marak 28 snem, na Mahendraganj, SWGH (TMC), u Jaseng Ch.
Marak 40 snem na Baghmara, SGH (TMC), u Gamchu R.Sangma 20 snem na Siju, SGH (TMC), u Kebin Ch.
Marak 28 snem na Damalgre, SWGH (TMC).
Nangta, ki pulit ki la kem ruh ïa ar ngut ki kynthei kiba dei ki dkhot jong ka BJP Mahila Morcha kiba kynthup ïa ka Bellina M.Marak 32 snem na Dobasipara, WGH bad ka Dilche Ch.
Marak 40 snem na Tura, WGH.Katba ki pulit kiba la mynsaw ha katei jingkulmar ki kynthup ïa u Bitching N Marak, Esther R.Marak, Kingstar Ch Momin, Bikram Chettry, Deved R Marak, u Gopbison R Marak, Gracefield K Sangma, Lazarus T Sangma, Cliver B Marak, Mrithon P Sangma bad ka pulit Homeguard kaba la mynsaw la tip kyrteng kum ka Princia S Sangma.
Na ka liang ki pulit CRPF kiba la mynsaw ki kynthup ïa u Shesh Nath, Horel Prasad Tiwari, CS Ronald, u Nilesh Rathore, u Ramjee Singh, u Amrit Kandula bad u AK Lakhikanta.
:Ka Executive Committee jong ka Khasi Hills Autonomous District Council (KHADC) ka la rai ban pyllait noh ïa ka pisa kaba sahteng lane arrear kaba dei ban siew sha ki nongtrei ka Council kiba dang trei bad kiba la shongthait nalor ka Dearness Allowance bad ka pisa kaba dei ban siew sha ki MDC barim.
Haba kren sha ki lad pathai khubor hadien ka jingïalang ka ba-ar jong ka Executive Committee mynta ka sngi ka 25 tarik Naitung 2023, u Chief Executive Member (CEM) u Bah Pynïaid Sing Syiem u la ïathuh ba ka Arrears kaba dei jong DA ruh kaba kot sha 80 lak tyngka bad ka pisa jong ki MDC barim ba ka Council ka dei ban siew kum ka baibam kaba kot 24 lak tyngka, la mynjur ban pyllait noh.
Lada kheiñlang ïa ka pisa kaba dei ban pyllait noh ka long T.6.5 klur, bad na kane, T.5 klur ka dei tang ka arrear jong ki nongtrei ka Council.
Ka Executive Committee ka la mynjur ruh ïa ka jingtyrwa ka tnat lariti jong ka Council ban pynlong biang ïa ka monolith festival ha Khasi Heritage Village, Mawphlang ha u Nohprah mynta u snem da kaba ïatreilang bad ka tnat jngohkai ka Sorkar Jylla na ka bynta ban pyni sha ka pyrthei ïa ki riti dustur ka jaitbynriew naduh ki ïing trep, ki riam, jingtem bad jingrwai, jingbam bad kiwei kiwei.
Shuh shuh ka Executive Committee ka la mynjur ruh ïa ka Land Rules ban pyntreikam ïa ka Land Act jong ka Council khnang ba kito kiba don jaka puta kin pynrung kyrteng bad ka KHADC ha ka dor kaba kham duna bad yn ai ruh ïa ka syrnot jaka kaba tip kum ka ‘Land Title Rights Certificate’ kum ka jingpynshisha da kaba ïoh ruh ka jingpynshisha na ki Dorbar Shnong, Raid bad Hima.
U CEM u la ïathuh ruh ba ka Executive Committee ka la ai jingmynjur ruh ban pyndonkam ïa ki kyndon jong ka Fisheries Act, 1954 kaba la don lypa ha kaba ka jingpynbna ka la don lypa haba ïadei bad ka jingpynlong ïa ki jingïakob khwai dohkha bad ki nongpynlong ïa ka jingïakob ki dei ban shim jingbit na ka KHADC.Ka Executive Committee ka la mynjur ruh ban thaw thymmai ïa ka Khasi Traditional Medicine Commission ha kaba u CEM un long kum u Chairman.
U CEM u la ong ba ka Khasi Traditional Medicine Institute kaba la tei ha Lum Sohpetbneng yn sa plie noh shen bad mynta ki dang sah sa ki kam barit baria kiba dei ban pyndep noh kloi.
U la ong ba ïa kane ka jaka sumar kynbat Khasi yn pynïaid da ka kynhun kaba shu shahjied lyngba ka EOI, katba ki nongsumar kynbat Khasi kin don ha kane ka jaka sumar ban ai ka jingsumar ia kiba wan phah sumar ha ki.
Shuh shuh la mynjur ruh ban ïatreilang ka Council bad ka Sorkar Jylla ban pyntreikam ïa ka Scholarship na ka bynta kiba leh ka jingwad bniah (research) halor ka jinglong kyrpang ka riti dustur.
Uwei u briew ba la tip kyrteng kum u Jackson A Sangma, uba la don lang ha ka jingïalang ba la pynlong da u Myntri Rangbah, Conrad K Sangma, bad ki kynhun seng ha Tura ha ka Lah Sngi U Blei, u la shah kem halor ka jingkynnoh ba u la donkti ban pynshit ïa u paidbhur uba la leit kawang maw ïa ka shlem treikam u Myntri Rangbah katba ka jingïalang ka dang ïaid.
Ha kaba ïadei bad kane, ki don ki khubor kiba la kam ba u Jackson u dang dei u nongkyrshan ka seng National People’s Party (NPP), bad ki don ruh ki khubor kiba la kam ba um dei shuh u nongkyrshan jong kane ka seng kaba ïalam ïa ka jingsynshar ha ka jylla.
U Jackson u dei uba shong ba sah ha ka dong Nikwatgre kaba dang hap ha Dakogre, Tura bad dei ha kane ka jaka ba ka la don ka jingkawang maw hynnin ka janmiet.
U Myntri Rangbah u la shong jingïalang bad ki kynhun seng kiba la pyrshah ïa ka Roster System bathymmai bad ban dawa pynlong ïa ka Tura kum ka nongbah ka Meghalaya.
Hynrei ha ka por kumba 7:30 janmiet, katba ka jingïalang ka la jan poi artad sha kaba kut, ki la mih kynsan ki paidbah kiba la pyrta shla bad kawang maw.
Ha kane jingkawang maw ki la don bun ngut ki pulit pahara kiba la mynsaw.
Hynrei kaba lyngngoh ka long ba kumno u Jackson u la poi sha katei ka jingïalang.
Ki khubor kiba la ïohlum ki ïathuh ba u Jackson u la mih noh na katei ka jingïalang hadien katto katne por, bad u la leit ban don lang bad ki paidbah.
Ha ka jingjia kaba hynnin ka sngi, kumba 18 ngut ki pulit ka jylla, ki CRPF bad ki Home Guard ki la mynsaw ha ka jingkawang maw katba ki pulit haduh mynta ki la kem ïa kumba 22 ngut ki briew halor ka jingkynnoh ba ki la donkti ha kaei kaba la jia.
Ki la don ruh bun tylli ki kali kiba la julor na ka jingshah kawang maw ha ki paidbah.
Ka jingtbit u Lionel Messi kum u rangïalehkai ka la ïai bteng ban pynlong ïa ka Inter Miami ban pynliem noh ïa ka Atlanta United da 4-0 kol ha ka Leagues Cup na ka bynta ban jam sha kawei pat ka wat ïakhun ha United States.
Ha ka sien nyngkong ka jingleit ïalehkai na ka klob kaba thymmai, utei u khlur ïalehkai ka Argentina u la lah ban pyni ïa ka jingtbit da kaba ïoh ban thep ar kol bad ïa kiwei pat ki ar kol la thep da u Robert Taylor na ka bynta ban pynlong ïa katei ka kynhun ban khur ïa ka  jingjop.
Hadien ba u la ïoh ban ïalehkai nyngkong kum u rangïalehkai shongben pyrshah ïa ka klob na Mexico ka Cruz Azul, utei u rangïalehkai barim ka PSG u la ïoh ban thep ïa ka kol kaba nyngkong ha ka minit kaba 94.
Ha ka jingïalehkai pyrshah ïa ka Atlanta, utei u khlur ïalehkai uba la khur haduh hynñiew sien ïa ka khusnam Ballon d’Or um shym la pynlehnohei ïa ka kabu ksiar naba u la ïoh ban thep kol ha ka minit kaba 8 hadien ba u la ïoh ïa ka bol na u para nongïalehkai na ka Barcelona u Sergio Busquets bad ka la long kaba suk ïa utei u khlur ïalehkai ban thep kol.
U Messi u la bteng biang ban thep ïa ka kol kaba ar ha ka minit kaba 22 bad ïa kane la ïatrei lang bad u Taylor.
Kane ka la wan hadien ba u Messi u la lah ban pynpra ïa ki rangïalehkai ‘dien ka Atlanta ha shwa ba u Taylor un pyllait ïa ka bol sha utei u khlur ïalehkai uba la 36 snem ka rta na ka bynta ban tam 2-0 kol.
Ha shwa ban kut ka jingïalehkai jong ka kylla step, ka Miami ka la pynbud biang ïa ka kol kaba lai hadien ba u Messi u la pynbuh bol ïa u Benjamin Cremaschi, ha kaba ka bol kaba u la shut ka la her sha u Taylor, u bym shym la pynlehnohei ïa kane ka kabu ksiar.
Hadien phra minit ba la bteng biang ïa ka jingïakhun jong ka kylla miet, u Messi u la ïoh ban rah ïa ka bol na ka bynta ban pynbuh ïa u Taylor, u bym shym la pynlehnohei biang ïa ka kane ka kabu ksiar.
Wat la ka Atlanta ka la shah thep kol, pynban ki rangïalehkai ki la ïoh ïa ki katto katne ki kabu kiba biang, hynrei u Thiago Almada um sym la lah ban pynurlong na ka daw ka jingïashan tyngeh u rangapkol ka Miami.
Lyngba kine ki ar tylli ki jingjop ha ka Leagues Cup (group stage) ka la pynlong ïa ka Inter Miami ban bat ïa ka kyrdan ba hakhlieh.
Kawei ka kynhun ba la tip kum ka ‘Legal Rights Observatory (LRO)’ ha ka janmiet jong ka Lah Sngi U Blei ka la pynsaphriang ïa ka jingtip lyngba ka rynsan ‘Twitter’ ba ki dkhot ka Khasi Students’ Union (KSU) ki la donkti ha ka jingjia ha Mahadev Khola.
Lyngba ka ‘Twitter Handle’ ba la ai kyrteng ‘@LegalLro’, katei ka kynhun ka la thoh kumne: “Khasi Students Union- KSU goons attacked Mahadev Khola mandir, 101 Area Lower Iowsohtun, Shillong, Meghalaya.
We can be see them assaulting priests women devotees including family of priests.
Hope @SangmaConrad @MeghalayaPolice act…?" (Sic).
Haba pynwan sha ka Khasi, katei ka jingthoh ka mut: “Ki dkhot ka Khasi Students’ Union – KSU ki la thombor ïa ka Mahadev Khola Mandir, 101 Area Lower Lawsohtun, Shillong, Meghalaya.
Ngi lah ban ïohi ïa ki ba ki la thombor ïa ki rangbah niam, ki kynthei/longkmie bad ki bahaïing hasem jong ki rangbah niam.
Kyrmen ba u @SangmaConrad @MeghalayaPolice kin leh ïa kaba donkam.
"Lah ban kdew ba hynnin hi ka sngi, u Superintendent of Police (SP) ka East Khasi Hills, u Bah Sylvester Nongtnger, u la phah da ka jingthoh sha ki lad pathai khubor ban pyntip ba ha ka por 12 baje mynsngi, ka la don ka jingshah thombor jong kawei ka dukan ha Mahadev Khola.
Ka kyrwoh khubor ka la ong ba uwei u briew uba la wan sha Mahadev Khola, uba la pan ïa ka jingdih ‘Amul Kool’ na kawei na ki dukan kaba don ha kane ka jaka bad ong ba un sa siew pisa kham hadien hynrei hadien ba ka trai dukan ka la kyntait, une u briew u la kawang da u snepkor sha ka.
La ong ba ha ka por ba u khun jong ka, uba la 21 snem, u la wan ban tuklar ïa kane ka kam, la mih ka jingïajrong kti.
Hadien kumba shiteng kynta eiei, une u briew u la wan biang ryngkat bad saw ngut kiwei pat ban thombor ïa kane ka briew lem bad ïa u khun jong ka, tuh ïa ka pisa na ka dukan bad ban phet krad na kane ka jaka.
Hadien ka jingïoh jingtip, ki pulit na Jhalupara OP ki la wan mar-mar sha kane ka jaka ban pynlong ka jingtohkit.
Kane ka briew lem bad u khun jong ka, ki la mynsaw malu-mala bad hadien ba la dep ban eksamin bad pyntah dawai, la pyllait noh ïa ki.
Ha kaba ïadei bad kane, la pynrung ïa ka jingujor hapoh ka thanat Lumdiengjri bad na ka liang ki pulit ki dang leh katba lah ban thwet bad kem ïa kine ki briew.
Mynta ka sngi, u SP u la pyntip ba la ïoh ban kem noh ïa ki 3 ngut ki briew ba la kynnoh donkti ha ka jingjia ha Mahadev Khola, ha kaba kawei ka longkmie ka la shah thombor ha ka kynhun.
“Hadien ba ngi la dep ban peit ithuh bha na ki video ba la ring da ki kor CCTV ba la pyndait ha phyllaw jong ka jaka mane, ha kaba ngi la lah ban ithuh ïa ki runar kiba la donkti ha katei ka jingjia bad kumta ha ka por mynmiet ngi la pynlong ka jingkhynra bad ban ïoh kem ïa ki lai ngut ryngkat bad ar ngut ki khynnah rit," la ong u SP haba kren sha ki lad pathai khubor.
U SP u la pyntip ruh ba la dep ban pynrung da ka jingujor ha kaba ïadei bad katei ka jingjia ha Mahadev Khola ha thanat Lumdiengjri, bad ba ïa ki lai ngut ki runar yn sa leit ïalam hakhmat ka ïingkashari.
Shuh shuh na ka liang jong u Bah Nongtnger u la pyntip ruh ba ïa ka jingtohkit yn pynïaid ha ka rukom kaba dei bad yn sa shim ki lad pynshitom katkum ki kyndon jong ka aiñ.
Na u kyrwoh bad na ka jingkren u SP, ym shym la kdew satia ba ki dkhot ka KSU ki la donkti ha katei ka jingjia, hynrei haduh ba thoh ïa kane ka khubor, ka LRO kam pat shym la weng satia ïa katei ka jingthoh bad jingkynnoh jong ka pyrshah ïa ka KSU.Ka FAM bad ka Demthring ki la khur ïa ka jingjop ha ka Independence Day Cup Under-17 Football Tournament ba la pynïaid da ka West Jaiñtia District Sports Association (WJDSA).
Ha ka jingïakhun kaba la long ha ka sngi Balang ha madan Kiang Nangbah Stadium Ladthadlaboh Jowai, ka FAM ka la pynliem noh ïa ka Salaroh da 3-0 kol.
Ïa kine la thep da u Banchan Suchiang ha ka minit kaba 9, u Jeri Messi Pohdweng ha ka minit ba 44 bad u Kamjuhi Phawa ha ka minit kaba 49.
Ha ka jingïakhun kaba bud ka Demthring ka la pynliem noh ïa ka Catholic Youth lyngba ka shi kol ba la thep da u Dangkermi O Ryngkhlem ha ka minit kaba 26.
U Director General of Police (DGP) ka jylla, Dr.L.R Bishnoi u la ïathuh ba ki pulit ki la lap ba ka daw jong ka jingmih ka huri-hura ha Tura ka dei ka kam kaba la ïasuhbuit lypa bad ba la pynkhreh bha, da ka jingthmu ban pynmynsaw bad shim ïa ka jingim jong u Myntri Rangbah ka jylla u Conrad K Sangma.
Ha ka jingïakynduh bad ki lad pathai khubor ha ka sngi Ba-ar, u DGP u la ong, “Ka jingmih jong ka jingkulmar ha ka janmiet jong ka sngi Nyngkong shabar ka jaka long jingïalang ka dei kaba la ïasuhbuit lypa bad kaba la pynkhreh bha ban ïoh pynmynsaw ïa u Myntri Rangbah.
"U Dr.Bishnoi u la ïathuh ba ka jinglap jong ki pulit ka long hadien ba ki la ïoh ban lum ïa kiba bun ki jingtip na ka jaka kaba la mih ka huri-hura kaba kdew shai ba katei ka huri-hura ka dei kaba la dep ïasylla lypa bad ym tang katne, hynrei la ïoh jingtip ruh ba ka la don ka jingsam pisa shi sngi shwa ban long katei ka jingïalang.
U la ïathuh ruh ba nalor kane, ki pulit ki la ïoh ban kurup ïa ki maw bun bah na ka jaka kaba la mih ka huri- hura, 50 tylli ki siej ba la pynkhreh ban bom ïa ki pulit, 20 tylli ki knah, shi jarkan ka umphniang sharak, ki bilor kyiad bad ki jingpruid.
“Ki la kynshoit ïa ki paidbah ban pynmynsaw ïa u Myntri Rangbah bad ki la pynbor ban shim syndon ïa ka sienjam kaba heh ban shim ïa ka jingim.
Kine ki jingleh jong ki samla ka kdew shai ba ka dei kaba la dep ban ïasylla bad kaba la dep ban thmu lypa," la ong u Dr Bishnoi.
U DGP u la ai ka jingkular ba na ka liang jong ka tnat pulit kan nym map satia ïa kito kiba donkti, hynrei ban kem bad set hapoh patok bad ban pynshitom katkum ki kyndon jong ka aiñ.
Nalor kata, u la ïathuh ba haduh kane ka khyllipmat, ki la don haduh 19 ngut kiba la shah kem kiba kynthup ïa u nongïalam ka TMC u Richard Mrong Marak uba la ïakhun ïa ka ilekshon MLA 2023 na South Tura bad u Salseng Ch Momin uba la ïakhun ïa ka ilekshon MDC ba la dep na Siju constituency.
Kine ki la shah kem halor ka jingkynnoh ba ki la donkti ban thaw huri-hura.
“Nalor kane, na ka liang jong ngi, ngi la ithuh ruh ïa ki 26 ngut kiwei pat lyngba ka jinglap ksai na ki dur khih (video) halor ka jingkawang maw bad ka jingthang ïa ki kali," la ong u DGP.Haba kylli, na ka liang jong u DGP u la ong ba haduh mynta yn nym pat lah ban ong ba ki dei ki briew ba don bynta bad ki seng saiñ pyrthei ne na kiwei pat ki kynhun.
Tat ynda la dep ban ïoh tohkit bniah yn sa lah ban ai jingtip kiba bniah halor kiba shah kem.
Kumba ka long mynta, ka jinglong jingman ha nongbah Tura ka la sdang ban jai jai, khlem da don shuh kino kino ki jingkulmar.
“Ngin ym map ïano-ïano ruh kiba donkti ha katei ka kam thombor bad pyrshang ban thombor ïa u Myntri Rangbah ka jylla bad ban pynjulor ïa ki kali jong ki heh sorkar bad shen ngin set ïa kiba donkti hapoh patok," la ong u DGP.Nangta, u la pyntip ba ki pulit ki dang thwet jur ïa ki nongïasylla bad ki la sdang ban pynlong ïa ka jingkhynra naduh ka miet jong ka Sngi Nyngkong.
Shuh shuh u DGP u la pyntip ba ïa katei ka jingjia la dep ruh ban pynrung kyrteng hapoh ki kyndon bapher bapher jong ka IPC kynthup hapoh ka Meghalaya Maintenance Public Order Act, 2010, bad ka Prevention of Damage to Public Property Act.
U DGP u la ïathuh ba ha ka jingjia ha Tura, ki la don 18 ngut ki pulit bad CRPF bad kawei ka Homeguard kiba la mynsaw na ka jingshah ther maw ha ki paidbhur ha kaba 16 ngut ki dei ki shynrang bad 2 ngut ki dei ki kynthei.
U la pyntip ba ki la don 4 tylli ki kali kiba la shah wiang ding bad 17 tylli ki la julor na ka jingshah ther maw.
Na kine 17 tylli ki kali, 5 tylli ki dei na ka kynhun jong u Myntri Rangbah, kawei ka kali jong u MLA ka Williamnagar u Marcuise N Marak, kawei ka kali kaba dei ka jong u Deputy Secretary jong u Myntri Rangbah, 2 tylli jong ki bor pynïaid district, 4 tylli jong ki pulit, kawei ka kali kit nongpang bad 3 tylli ki kali jong ki ’riew shimet.
U DGP u la ong, wat la ka la don ka jingther maw bad ka jingshah thang ki kali, hynrei ki pulit kim shym la siat ïano-ïano ruh namar ba kim kwah ban pynmynsaw ïa kiwei pat ki samla kiba jai jai, kiba don lang ha katei ka jaka bad ïashim bynta ha ka jingïakhih.
Nalor kane, u DGP u la pyntip ruh ba la pynjur shuh shuh ïa ka jingpahara ki pulit bad la phah ruh ïa u IGP (Law & Order) ban khmih bniah bad peitngor ïa ka jinglong jingman baroh.
U la ïathuh ba ki pulit ki la dep ban pynrung kyrteng ruh ïa ka ejahar kaba la ujor da u Majistor halor katei ka jingjia.
Ka lympung ïalehkai State Level Subroto Mukherjee Football Tournament ba pynïaid da ka tnat ïalehkai ka Sorkar Jylla ka la jam sha ka semi final ha kane ka nongbah.
Ha kane ka kynti kaba mynta ki ar tylli ki kynhun na Garo Hills ki la lah ban pynpaw ïa ka jingtbit na ka bynta jam sha ka semi final bad kane ka pyni ba ki la nangkiew shaphrang.
Kine ki kynthup ïa ka Mangsang Mari Apal U.P School na East Garo Hills ha ka U-14 bad ka Okkapara Secondary School na South West Garo Hills ha ka Under-17 ki shynrang.
Lah ban ong ba kane ka dei ka sien kaba nyngkong ïa kitei ki kynhun na Garo Hills ban jam shaduh kane ka kyrdan.
Haba phai sha ki jingïakhun jong ka Under-14 kiba la long ha ka sngi Balang ha SAI Training Centre, ka H.K Sing SS (West Jaiñtia Hills) ka la jop haduh 11-1 kol ïa ka St.John Sec School (West Garo Hills) bad u Budmiha-oo Mukhim (8,16,37,47 & 65+) u la thep marwei haduh san kol.
Ka Myngken HSS (Ri Bhoi) ka la jop haduh 16-1 kol ïa ka Mawbidong SS (South West Khasi Hills).
U Chanjib Chettri (10,12,17,21,28,34,50,52 & 54) u la khur haduh lai tylli ki hat-trick.
Ka Dabit Ampangdam S.S.A (South Garo Hills) ka la ïakhaid mar 1-1 kol pyrshah ïa ka St.Peter HSS (West Khasi Hills).
Kumjuh ka K.B Memorial SS (East Jaiñtia Hills) ka la ïakhaid mar 1-1 kol pyrshah ïa ka Little Star English Medium SS (Eastern West Khasi Hills).
Ha ka Under-17 jong ki shynrang kaba la long ha madan Third Ground Polo, ka Rymbai Presbyterian HSS (East Jaiñtia Hills) ka la jop da 2-1 kol ïa ka Nilwagre SS (South Garo Hills).
Ka Myngken Christian HSS (Ri Bhoi) ka la pynliem noh ïa ka Rangthong Christian HSS (South West Khasi Hills) haduh 5-0 kol bad u Alicestar Thangkhiew (29,30 & 40) u la khur ïa ka hat-trick.
Ka Assam Rifles Public School (East Khasi Hills) ka la jop da 2-1 kol ïa ka Dobasipara SS (West Garo Hills).
Ka Sibsing Govt Memorial HSS (West Khasi Hills) ka la jop da 2-0 kol ïa ka Rongrengiri Govt HSS (East Garo Hills).
Haba phai sha ka Under-17 ki kynthei kaba la long ha madan Heh Mawlai, ka Ïewrynghep SS (East Khasi Hills) ka la jop da 2-1 kol ïa ka Rangthong Christian HSS (South West Khasi Hills).
Ka North Liberty HSS (West Jaiñtia Hills) ka la pynjem khnap ïa ka Birin Nuchong SS (South West Garo Hills) haduh 7-0 kol bad ka Daphimon Khyriem (11,34 & 39) ka la khur ïa ka hat-trick.
Ka Chachat U.P.S Rongjeng (East Garo Hills) ka la shah rem noh ha ka Sibsingh Memorial Govt HSS (West Khasi Hills) da 3-0 kol.
Ka Khliehriat HSS (East Jaiñtia Hills) ka la ïakhaid mar 3-3 kol pyrshah ïa ka Saiden SS (Ri Bhoi).
Ka kynhun ki ’rang bad ki ’thei ïalehkai phutbol ka ri ka la ïoh ïa ka lad ban ïashim bynta ha ka Asian Games kaba dei ruh ka sien kaba nyngkong ha ki khyndai snem.
Kane ka wan urlong hadien ba ka tnat ïalehkai jong ka Sorkar Pdeng ka la ai jingbit ha ka sngi Balang ban leit ïashim bynta ha katei ka lympung ka ban long ha u Nailur ha Hangzhou, China.
Ka synjuk ïalehkai jong ka All India Football Federation ka la pynpaw ka jingai khublei ïa ka tnat ïalehkai khamtam ïa u Myntri ka tnat ïalehkai u Anurag Thakur lem bad ka Indian Olympic Association (IOA) kiba la shim khia ban plie lad ïa ka kynhun ki ’rang bad ki ’thei ïalehkai ka ri ban leit ïashim bynta ha ka Asian Games.
U President ka AIFF u Kalyan Chaubey u la ong, “Kane ka long ka sngi kaba kham kongsan ha ka jingïalehkai phutbol jong ka ri ba ka la lah ban pynurlong ïa ki jingangnud.
Ngi ai khublei ïa ka Sorkar Pdeng bad kumjuh ïa ka tnat ïalehkai kiba la kloi ban ai jingkyrshan bad ban ai jingbit ban leit ïashim bynta ha ka 19th Asian Games.
"“Ka kynhun ïalehkai ka la lah ban jam shaphrang dangshen ha ka jingïoh kyrdan ba 99 ha ka pyrthei bad nga sngew ban ong ba kane kan long ban pynshlur bad ai mynsiem ïa ki nongïalehkai jong ki.
Ka long ka burom kaba khraw ban mihkhmat ia ka All India Football Federation bad kumjuh ïa ka ri hi baroh kawei.
"Na ka liang u coach ka kynhun ki rangïalehkai ka ri u Igor Stimac u la ong, “Ka long ka sngi kaba khraw ha ka kam ïalehkai phutbol jong ka ri lyngba ka jingshim khia da u Myntri ka tnat ïalehkai u Anurag Thakur lem bad ka Sorkar India.
Ka jingai khublei ïa ki halor ka jingplie lad na ka bynta ban ïakhun pyrshah ïa ki kynhun kiba kynsai ha ka Asian Games.
"Kumba ka paw ka kynhun ki rangïalehkai ka ri ka la lah ban ïalehkai bha ha ka Asian Games ha ki snem ki la leit bad ka la khur ruh ïa ka takma ksiar ha u snem 1951, hadien ka la bteng biang ban wan ha ka kyrdan ba hakhlieh ha u 1962 bad ka la khur ïa ka takma rnong ha u snem 1970.
Ha ka Asian Games jong u snem 1951 ka kynhun ka la ïai long ka kynhun kaba paw ha kaba ka la khur ïa ka nam lahduh ha New Delhi.
Ka Royal Pole Mihmyntdu bad ka Mulang Ïalong ki la khur jingjop ha ka lympung ïalehkai Third Division Football Tournament ba la pynïaid da ka West Jaiñtia District Sports Association (WJDSA).
Kane ka la wan hadien ba ka Royal Pole Mihmyntdu ka la pynliem noh ïa ka Nangbah Khlopanoo da 3-1 kol bad ka Mulang Ïalong ka la pynliem ïa ka Lumpyrtuh Mihmyntdu da 2-0 kol ha ka sngi Balang ha madan Kiang Nangbah Stadium Ladthadlaboh, Jowai.
Ïa ki lai tylli ki kol jong ka Royal Pole Mihmyntdu la thep da u Pynchai Chullet ha ka minit kaba 5 & 14 bad u Marsanki Suchiang u la thep ha ka minit kaba 44.
Katba ka shi kol jong ka Nangbah Khlopanoo la thep da u Aiban Lamare ha ka minit kaba 64.
Ha ka jingïakhun kaba bud, ka Mulang Ïalong ka la pynliem ïa ka Lumpyrtuh Mihmyntdu lyngba ki ar kol ba la thep da u Tellmi Mulieh ha ka minit kaba 50 bad u Challet Phawa ha ka minit ba 64.
Ka Meghalaya Weightlifting Association (MWA) kan pynlonga ka rynsanakop rah nar ba la tip kum ka Meghalaya Weightlifting Meet 2023 ha Donbosco Youth Centre kaba ha Laitumkhrah, Shillong ha ka sngi Saitjaiñ (29 tarik).
Kat kum ka kyrwoh ba la pyllait da u Bah Batskhem Basaiawmoit, General Secretary ka MWA la ong ba ka jingthew jingkhiaa ki nongashim bynta bad ka Meet kan sdang ha ka por 12 baje mynsngi bad yn pynaida kane ka jingakop da ka Anas Fitness Centre (AFC).
Ki Dorbar Shnong ha Rilum Khasi Jaiñtia ki dei kiwei na kiba kongsan tam ha ka synshar ka khadar bad ka jingpynïaid ryntih ïa ki kam ki jam ha shnong ha thaw.
Lada dei ha sor ne ha nongkyndong, ki Dorbar Shnong kiba trei smat bad kiba khlaiñ ki lah ban wanrah jingshngaiñ katba ki Dorbar Shnong kiba alhia bad ba tlot, ki buh jingma kylla ïa ki nongshong shnong.
Ngi la ïohi na ka por sha ka por ba haba ki Dorbar Shnong ki khlaiñ, ki shnong ki thaw ki don hapdeng ka suk ka saiñ bad ki briew kiba nabar ruh kim nud ban wan thaw jingkulmar ne ban leh ïa ki kam sniew kam smeh.
Lada ki tlot, ka jingwanrung kyrthep jong ki briew kiba nabar kynthup ki bar jylla ka shyrkhei bha namar ym don ba peit ïa ka leit ka wan lane ka rung ka mih jong ki briew.
Ha ka Sngi Ba-Ar, ka Executive Committee jong ka Khasi Hills Autonomous District Council (KHADC) ka la rai ban wanrah katto katne ki jingpynkylla ha ki aiñ kiba la don lypa na ka bynta ban pynkupbor ïa ki shnong bad bthah ïa ki ban pynrung kyrteng ïa ki nongshong shnong bad ithuh ïa ka rung ka mih jong ki na ka bynta ka jingshngaiñ jong ka jaitbynriew.
U Deputy Chief Executive Member (ka KHADC u Bah Pynshngaiñlang N Syiem u la ong ba ka Executive Committee kan wanrah ki jingpynkylla hapoh ka aiñ Elaka Administration Act, Appointment and Succession of Chief and Headmen Act, 1959, Appointment of Syiem and Deputy Syiem bad lyngba kine ki aiñ, yn aibor ïa ki bor shnong ban lum jingkheiñ ïa ka jingdon ki briew khnang ban tip ïa ki briew kiba wan nabar.
U Deputy CEM u la ong ba katba ka sur jingdawa ban ïoh ïa ka ILP kam pat urlong, kan long ka jingïarap lada pynbha ïa kine ki aiñ kiba la don lypa lyngba ka bor shnong bad Hima ban tehlakam ïa ka jingwan kiba nabar bad ithuh ïa kiba dei ki nongshong shnong bad kiba shu wan trei bylla.
Shuh shuh u la ong ba ka jingeh namar u drok ka dei kaba khia bha bad ka Executive Committee ka sngew dei ban shimkhia bad bthah ïa ki bor shnong da kaba pynïadei ruh bad ka jingïakhun pyrshah ïa u drok da kaba shim ruh ïa ki aiñ ka Sorkar Pdeng kiba ïadei bad ka jingkhaïi drok.
Kane ka long ka sienjam bakongsan ba ka KHADC ka la shim namar kat nang mih ki sngi, ki kam sniew ruh ki la nang jyllei khamtam ka jingkynrei jong u drok.
Ka jinglah ne ka jingbymlah ban ïakhun pyrshah ïa u drok ka shong ha man la kawei pa kawei ka longïing longsem.
Lada ngi kheiñ ïa ka longïing longsem kum ka kynja baïar, ka Dorbar Shnong ka dei kaba wan hakhmat eh.
Ka Dorbar Shnong ka dei ka nongri nongsumar ïa ki shnong ki thaw ha ka Bri U Hynñiewtrep bad lada ka khlaiñ, ki nongshong shnong ruh kin shngaiñ.
Ngim ong ba ki Dorbar Shnong ki dei ban shim ïa ka aiñ ha la kti ban pynshitom ne shoh ïa ki nongkhaïi lane nongdih drok, hynrei lada ki peitngor bha, ki lah ban ïarap ïa ki bor jong ka aiñ ban kem ïa kiba kum kine ki briew.
Ngi dei ban sngewthuh pat ba ki nongdih drok ki donkam ïa ka jingsumar bad jingïasyllok da ki briew kiba la shemphang ha ka kam katba ka ruh nar ka dei ban ap lypa ïa ki nongdie.
Ka Dorbar Shnong ka dei ruh ban ïoh ïa ka jingïatreilang jong baroh ki nongshong shnong khnang ba lada don kano kano ka jingjia, yn lah ban ïa tur khlem buh teng.
Ngi sngewthuh ba ki shnong ki thaw khamtam ha khap sor ki la nang ïar.
Ka jingbun ki briew ka la shyrkhei.
Kam dei kaba suk ïa ki Dorbar Shnong ban teh lakam ïa kawei pa kawei ka kam.
Hynrei donkam ïa ka jingïatreilang jong baroh ba ngin ïa lait na ka saw ka sian bad ki jingma kiba shyrkhei kiba ap thap khamtam ïa ki samla samhoi.
Ka longïing longsem kaba khlaiñ ka pynthikna ba ka lawei ruh kan long kaba khlaiñ bad ba shngaiñ.
Lada bakla na ïing, la bakla lut nadong shadong.
Namarkata, baroh ngi donkam ban ïa pynkhlaiñ ïa la ka ïing ka sem (Dorbar Shnong) khnang ba ngin lah ban ïakhun ïa ki jingeh kiba la wan tyllep ïa ki shnong ki thaw, imlang-sahlang bad ka jaitbynriew.
Ka tnat ka koit ka khiah jong ka Palestine ha ka Sngi Balang ka la pyntip ba 3 ngut ki nong Palestine ki la shah siat iap ha ki shipai ka Israel ha ki bynta jong ka West Bank ha ka Sngi Ba-ar.
Kane ka dei ruh ka jingïakynad kaba hadien duh ha katei ka thaiñ naduh ba la ioh mad ia shibun ki jingïakynad bad jingiasiat iap markylliang ha u snem ba la leit.
Ka tnat shipai na Israel ka iathuh ba dei kitei ki 3 ngut ki lehnoh jong ka Palestine kiba ther kuli nyngkong sha ka kynhun shipai ha ka por ba ka kali ba ki shong ka leit iaid lyngba na Nablus bad hadien kata, ki shipai ka Israel ki ia pynphai kylliang tad haduh ba ka jingiasiat kan da kut hadien ka jing kyllon iap jong kitei ki 3 ngut ki lehnoh ka Palestine ha katei ka jaka.
Ki shipai ka Israel ki la ioh kurup noh ia katto- katne ki suloi M-16, kawei ka suloi rit, ki kuli bad kiwei kiwei de ki tiar siat ba la kit da kitei ki nong Palestine ha katei ka sngi.
Ka Israel ka la ioh kurup ia ka West Bank naduh ka sngi ba hynriew (Six-Day) jong ka thma ha u snem 1967.
Shuh shuh la ong ba naduh u snem ba la leit, katei ka bynta khappud jong ka Israel bad Palestine, ka la don hapdeng ka jing bym shngaiñ namar ka jingsdang pyni bor jong ki bor pahara ka Palestine sha ki jaka treikam jong ki shipai ka Israel na ka por- sha ka por bad hadien kata pat ka Israel ruh ka la ther markylliang ban pynhiar kput ia ka jingleh jong ki shipai ka Palestine.
Ka West Bank ka don ia kumba 3 Million ngut ki paidbah nong Palestine bad kumba 4,90,000 ngut ki paidbah nong Israel kiba sah ha ki jaka ba la kynnoh ba ki long ki jaka ba la shu sah be-aiñ da ki paidbah nong Israel.
U Ricky John Shabong u la soi ïa ka kontrak bad ka Punjab FC na ka bynta ban ïashim bynta ha ka lympung ïalehkai Indian Super League mynta ka aïom.
Kham ha shwa u Ricky u la don bad ka ATK Mohun Bagan (Mohun Bagan Super Giant) naduh ba u la mih noh na ka Indian Arrows ha ka aïom ïalehkai 2021-22.
Hynrei u la leit ïalehkai (loan) sha ka Rajasthan United, ha kaba u la ïoh ban ïalehkai 17 sien ha ka lympung I-League.
U la ïoh ban ïalehkai 12 sien ha ka I-League na ka bynta ka Indian Arrows ha ka aïom ïalehkai 2020-21 bad 16 sien ha ka aïom ïalehkai 2019-20.
Ha ka aïom ba la dep, u la leit phai biang sha ka Bagan bad u la ïoh ban ïalehkai tang shisien ha ka ISL.Dei ha ka por ba u dang ïalehkai na ka Indian Arrows kaba dei ka kynhun ïalehkai jong ka All India Football Federation ba u Ricky u la ïoh ïa ka lad ban mihkhmat ïa ka kynhun ïalehkai ka ri ha ka U-14 haduh ka U-20.
Te kumta utei u rangïalehkai ba dang 20 snem ka rta un pynkhreh ban ïashim bynta na katei ka klob kaba thymmai ha ka ISL ryngkat bad u Samuel Lyngdoh Kynshi.
Ha kane ka khubor la ong ba ka ‘erïong kaba khlaiñ ka la leit ban iaid lyngba ia ka shnong La Chaux-de-Fonds kaba don sha ka phang Northwest jong ka Switzerland ha ka Sngi Nyngkong.
Ha kane ka jingjia iwei i la khlad noh bad kumba 15 ngut pat kiba ngat ha ka jingmynsaw.
La ong ba watla katei ka ‘erïong kam shym la neh slem than eh hynrei ka jing jur bad jingkhlaiñ bor jongka, ka la pynjulor ia shibun ki iing briew bad ki jingtei ha kylleng jong katei ka thaiñ kynthup ia ki kali, ki tnum iing bad ki dieng ruh ki la shah sei bad khyllem lut ha katei ka lyer.
Nalor kane, wat ki rukom treikam jong ki tnat rel bad ki bos ba dei khmih ia ka leit- ka wan jong ki paidbah ruh ki la thud lut.
Shuh shuh ruh la ong ba ka jingkhlaiñ jong katei ka ‘eriong ka la poi kumba 217 km/h katkum ba la ioh ban peit thuh ia ka jinglong jingman ha La Chaux-de-Fonds ha katei ka step Sngi Nyngkong.
Ki rangbah kiba iohi jngai, kiba shemphang ïa kiei kiei, ki iohi ïa ka jingtroiñ, jingjot, jingpra bad jinghiar arsut jong ka jaitbynriew khasi baroh kawei.
Ki dak ki shin ki paw tyngkreiñ ha khmat ki khmat jong ngi.
Hynrei kaba sngewsih ka long ba kiba bun kim iohi ïa kata.
Lada ki iohi ruh ki khmat ki matlah long kumba khlem iohi.
Ym kwah ban leh ei ei, hynrei shu snoh rdin ha kita kiei kiei kiba rim (Primitive system), kiba la long ka daw jong kane ka jingtroin, jingjot, jingpra.
Ki pynksan jubor ban ong ba ki long khambha ban ïa ki jong kiwei pat ki jaitbynriew ba la roi ha ka pyrthei.
Ka long ruh ka jing-lehraiñ ban pule kum ïa kine ki jait jingthoh bad ruh ban iohsngew ïa kum kine ki jingkren bieij bad jingpynksan jubor.
Ki rangbah kiba shemphang bad iohi janai, ki iohi shai kdar ba kane ka jaitbynriew jong ngi ka don ha ka jingma jong ka jingduh jait bad jingshah tyllep ha kiwei pat ki jaitbynriew kiba khlaiñ bor kiba la roi la ïaid shaphrang.
Kine ki don ruh ka riti dustur ba bha ba skhem bad ba janai, ha kaba u rangbah u long halor kiei kiei baroh.
Ki briew kiba ieit ïa la ka jong ka jaidbynriew ki iohi ruh ba ka don jingbakla shongpher ha ka shongkha shongman jong kiba bun.
Ka dur khmat jong katto katne ki khasi ka la nang kylla stet hapoh kine ki khyndiat snem.
Lada ka long kumne, ym slem shuh ba kane ka jaitbynriew hi baroh kawei kan paw lane kylla sha kawei pat ka dur kaba ngim lah ban sngewthuh bad mutdur.
Ka shongkha shongman ka long kaba kyntang ha ki jaitbynriew ka pyrthei baroh kawei.
Namar kane ka long ka aiñ Blei la kyntang kaba u Blei u la buh beit, buh ryntih ïa kawei pa kawei ka jaitbynriew.
Wat u jingthung jingtep u long kumta.
U tip bym dei ban ïa khleh.
U tiew kulab um lah ban kylla tiewlili.
U mrad ruh kumjuh, u masi um lah  ban kylla sniang, kylla blang.
Katno tam u briew u dei ban sngewthuh ïa kane.
Lada kano kano ka jaitbynriew kaba u  Blei u la buh la thaw ha sla kane ka pyrthei ka jah noh.
Kata hi ka long ka jingpynjah burom ïa u Blei, Kaei ka jingbishar u Blei halor jong kane ka jingpynjah burom, ngim lah ban mutdur.
Ka shongkha khleh ki kynthei khasi ka la long palat, ban ïa nujor bad kiwei pat ki jaitbynriew, te ngi la palat liam.
Kawei ruh, kiwei pat ki jaitbynriew, wat lada ki ïa shongkha khleh, ki sah hi kata ka jaitbynriew namar ka jait ka long ka jong u rangbah bad ka jingshisha ka long ba 75 % u sohpet u ksai bad ka snam bad u symbai ka long jong u rangbah.
U thawlang sahep ba shongkha bad ka ïawbei bymdei ka jait jong u, u khun u long hi sahep.
U Negro ba shongkha bad ka bym dei Negro, u khun ba mih u long hi Negro.
Ka shongkha khleh wat lada ka don ha kiwei pat ki jaitbynriew kam long pathaw kum hangne ha Ri jong ngi, ka long tengkhat bad khamñiar, katba hangne la wan pynbyrsieh, kaba shongkha sahep ruh wan long khasi, Negro ruh khasi, Dkhar Nepali, Bihari, etc….
ruh wan long khasi.
Dei na kane ka daw ba ngi la sdang ioh ia ka nam bad kyrteng, “Jaitbynriew khleh rong (Multi – coloured people)," ym shuh khasi.
Dei ruh na kane ka daw ba da ki hajar ngut ki kynthei khasi ki shah ieh tnga ha u bar jylla namar udm lah ban pdiang ïa kane ka jingkwah jait ki kynthei khasi.
Nangta lada ïa kren pat ha ka jingroi ha ka trei ka ktah, ka kamai kajih ha pdeng jong ngi ki khasi ngi sah hajuh.
Lada ngi roi, ka long tang da ka hok lane ka kamai bym hok.
Haba ngi la roi ruh kawei pat ka pateng kan bam duh noh.
Na kane ka daw ngi duk sah bad ïaksaid hajuh shi hajuh.
Katba uwei pat u jaitbynriew u la nangktait bad kjit lut ïa kaei ba ngi la lum la long.
Baroh ki briew ha ka pyrthei, ki mad ïa ka jingduk.
Ki shongiew harud surok bad hapdeng ki lynti ïew, kum ma ngi hi.
Hynrei kan poi ka por ba kin lait nangne bad kin kiew pat ha ki dukan ba kham heh bad shong kun – shongkhia kin sa roi bad riewspah riewbha, bad kin nym hiar shuh, haba ki la kiew, lait tang uwei ar ba un hiar.
Hynrei ki jong ngi te em ki plie ki dukan ba iphuh iphiang hynrei kut ha u bilor kwai bad katto katne packet ki sikret.
Kiba kiew na i jingtrei barit pat ki lah ban seng dukan heh hadien, bad kut noh pat tang shi pateng briew.
Kawei pat ka pateng ka la khang khyrdep lane ai wai pateng noh ha ki wei pat.
Kumta ha kane ka rukom, la shu long kumba ialehkai ludo.
ïa kiew ïa hiar khlem kut shuh.
Teng – teng kiew jingkieng lyngkot, teng teng pat kiew jingkieng jrong, teng teng pat shah nguid bseiñ noh, shipor ha uba rit, shipor ha uba jrong bha.
Ka spah kaba ngi ioh ruh ka long kumba wan ka umsaw bad ynda ka leit ruh, ka tuid kum ka umsaw.
Ngim salia da kano kano ka lad ban ioh spah namar ngi hap ban ïa beh ia ka tang ha ka shikhmat shikhmat briew.
Ngi hap ban ioh iing ioh sem ioh kali, ioh lut ïa kiei kiei baroh tang ha ka shikhmat bad ngi sngew sarong ia kata.
Kiwei kiwei pat ki jaitbynriew ki kiew suki jai da kaba trei hok trei shitom na kawei ka pateng sha kawei pat bad ki nongbteng ba tip ïa ka ioh ka duh.
Ki tip ruh ba ka spah kaba ki don, ka long ba la lum da kaba trei shitom bad mih umsyep.
Ki pynlut da ka jingkheiñ bad kim ju sarong.
Ki nongbteng ki long kiba la ioh jinghikai naduh dang rit bad nangkiew ha ka jingtip ïa ka kam jong u, u heh mynsiem ruh namar ba u tip ba u hi un sa long u kynrad ban shimti, ynda u kpa u la tymmen.
Kin eh ruh ha kajuh  ka jaitkam ba ki trei da ki phew pateng.
U nongkhaii jain, u long hi u nongkhaii jain da ki pateng, ba la bteng bad pynjanai da ki khun rangbah katba nangïaid ka por.
Ym kum ma ngi, shipor khaiï jain, shipor khaii khaw, shipor pat pynïaid kali.
Lane ïakhleh lut ia kine ki kam baroh ha ka juh ka por bad ka pateng.
Ngi long “Ki Jack of all trades, but master of none.
" Namar kata ngim roi haei haei ruh bad kut ha ka jingsngewsih bad noh mynsiem bad poi sa sha ka ïap khlem dei por.
Uwei pat jaitbynriew u shong suk ynda la tymmen bad ka ioh jingnguh jingburom bad jingpynshong suk na ki khun ki ksiew.
Ma ngi te em, ki khun ki ksiew, bun sa kiba kit khunrei, ym don jingsuk naduh ba mih sha kane ka pyrthei haduh ban da leit noh nangne na pyrthei.
Namarkata, ka jingkyntu ka long ba ngi dei kum ki riew rangbah ban pynbeit ïa kaba bakla da kaba iasnoh kti lang bad ka Seng “Synkhong Rympei Thymmai.
" Kane ka jingpynbeit thymmai ïa ka riti dustur ka long nyngkong ban rah ïa ka burom ka ijot jong ki kynthei bapli, ym ban pyrkhat ba kan long ka jingban beiñ ïa ki kynthei.
Namar kumba paw hi mynta ki kynthei jong ngi ki la long kiba lanot khop.
Katno ngut kiba hap ban leit trei kynta ha iing ki briew ban pynbiang ïa ki khun ki kti, ban shong ïew ha madan madiah.
Kaba la ishongsot khait, katno ngut kiba la die ïa la ka long rynïeng katno ngut ruh kiba la shah die mraw bad long mraw ha ki kam jakhlia sha ki ri ki shnong ki bym tip shuh ha ka pyrthei.
Ki la long ki mraw la dep thied ïa ki bad pynlong jingkamai pisa lyngba jong ki.
Kane hi ka la long ka sang bah sang san ha ka jaitbynriew.
Ki don kiba pyntieng kohtympan ba lada ai jait noh sha u rangbah ngin hap ha ka shong sang.
Sngew kumba ynda ngi la ai jait noh sha u rangbah ngi la kylla mrad ba ngim nang shuh ban kheiñ kur kheiñ jait, khein kha kheiñ man.
Kiba kren imat kim tip ka mut aiu ka sang ? Nuksa U khasi hyndai u kheiñ ba ka shong – kha para kha ka long ka sang bah sang san kham palat ban ïa ka shong shikur (ba ngeit u khasi mynta), Shipara kha ka mut ha u khasi hyndai na ka liang u kpa kata ka mut shipara ki kpa ym shipara kha kur ba kheiñ u khasi mynta.
Nangta, ki ong ba ynda la ai jaid sha u rangbah, shano shuh ngin leit kai meikha.
Ka long ka Jingkren biej shaba palat.
Haba ngi la shong la sah bad i meikha, kumno pat ngin dang kwah ban leit kai meikha.
Ngi la ioh bad ngi ïa i meikha man la ka khyllipmat.
Ka jingshisha ka long ba ngi hap ban klet noh ïa kaei kaei kaba rim bad pdiang noh ïa kaba thymmai.
Ngim lah ban pynïakhleh jaktung ïa kaba rim bad kaba thymmai.
Katkum ki khubor la ong ba u Myntri ka tnat iada jong ka Russia, u Sergei Shoigu, un sa leit ban jurip sha North Korea naka bynta ka jingrakhe ia ka jingdap snem ka thma Korea (Korean War) ha kane ka por bad la ong ba kane ka jingleit jong utei u nongialam ka Russia sha North Korea ka la long ka sien ba ka North Korea kan plie biang ia ki khyrdop khappud hadien ba la khang khyrdep baroh shi katta namar jong ka khlam Covid-19.
Kumta, la ong ba ka kynhun shipai ba kyrpang jong ka Russian Federation hapoh ka jingialam jong u Myntri ka tnat iada ri- u Sergei Shoigu, kan sa leit ban ai khublei ia ka North Korea ha katei ka sngi naka bynta ban pynpaw ruh ia ka jingsngew jan ban pynskhem ia ka jingiatrei lang ha ki sngi ban wan.
Ka Aston Villa ka la kyntait ïa ka jingtyrwa na ka klob ïalehkai kaba la rung sha ka final ha ka Champions League ka Inter Milan na ka bynta u Emiliano Martinez.
Utei u rangapkol na Argentina u la pynïasoh sha kane ka klob jong ka Premier League na ka Arsenal ha ka jingsiew kaba £17million ha u Nailur jong u 2020 bad u la lah ban pynpaw ïa ka jingtbit ha Villa Park.
Une u rangïalehkai u la long u rangapkol uba tbit ha ka lympung ïalehkai phutbol jong ka pyrthei.
Hynrei mynta ka kynti u la long uba kham kongsan na ka bynta ka klob bad ka ri jong u, kaba u la lah ban pynurlong ïa ka Argentina ban khur ïa ka nam lahduh ha ka World Cup 2022.
U Martinez u la don ka jingthmu ban mih noh na Aston Villa naduh u snem ba la dep namar ki klob kum ka Chelsea, Tottenham bad ka Manchester United ki la pyrshang ban ïoh ïa u rangapkol uba thymmai.
Hynrei ka Aston Villa hapoh ka jingïalam u Unai Emery, ka la ïalehkai bha ha ka lympung ïaknieh na ka bynta ka Europa Conference League wat hapdeng ka jingsuki ha ka aïom ïalehkai 2022-23 hapoh ka jingïalam u Steven Gerrard.
Wat hapdeng ka jingpyrshang kitei lai tylli ki klob jong ka Premier League na ka bynta ban ïoh ïa u rangapkol, hynrei ka kynhun ba khlaiñ bor na Italy kan ïaleh ban buh ka jingtyrwa ban soi ïa utei u rangïalehkai uba la 30 snem ka rta.
Kat kum ki khubor la ong ba na ka liang ka Villa ka la kyntait ïa ka jingtyrwa kaba €15million (£12.9m).
Te kumta ka Inter kan pyrshang ban buh biang ka jingtyrwa ha ka dor kaba kham heh bad haduh mynta kam pat shym la don kano kano ka jingïamynjur eiei hapdeng kitei ar klob.
Dangshen katei ka klob jong ka Serie A ka la die noh ïa u rangapkol Andre Onana sha ka Manchester United bad ka la pyllait noh ïa u Samir Handanovic.
Kumta ka donkam ban soi rangïalehkai na ka bynta ban wanrah bujli ha kane ka aïom ïadei ïathied rangïalehkai.
Ka kontrak jong u Martinez kan kut haduh u snem ban wan namar u la soi ïa ka kontrak kaba san snem shiteng ha ka jingsiew kaba €28m.
Kumba ka paw u Martinez um pat ju ïoh ban ïalehkai ha ka Champions League naduh u Naiwieng jong u 2014, ha kaba ka Arsenal ka la pynliem ïa ka Borussia Dortmund da 2-0 kol ha Emirates.
U Secretary of State jong ka United States, u Antony Blinken, ha ka Sngi Balang u la ong ba ka United States ka khmih lynti ia ka jingiadei kam kaba beit- ba ryntih bad u Myntri ka tnat kam bar ri ba thymmai jong ka China hadien ka jingshah weng noh jong u Qin Gang na katei ka kam ha kine ki khyndiat por ba la leit.
Namar u la ong ruh ba u la ju ia ithuh- ithaw bha bad u Wang Yi la kumba 10 snem eiei bad u la ju ia kynduh ruh bad u na ka por- sha ka por.
Kumta ruh u la ong ba ka jingiadei kam bad u ha kane ka bynta kan iarap ban pyniaid beit- pyniaid ryntih ia ki kam ki jam bad kan nang kham pynbha shuh shuh ia ki kam ki jam ha kine ki sngi ban wan.
Hynrei, u la ong ba watla ka China kan thung thymmai da uno- uno ruh u briew, hynrei na ka liang jong u, un kloi ban plie lad bad ban iatrei lang khnang ban wanrah ia ka bha ka miat ha ka jingiadei hapdeng ka United States bad ka China.
Shuh shuh ruh u Blinken u la ong ba ka long ruh ka hok jong ka China ba kan weng ne thung ia ki Myntri jongka, namar kumba la sakhi ruh, ym ju kham iohi shuh ia u Qin ha man ki kam paidbah naduh ka 25 tarik jong u Jylliew ba la leit.
Watla katta, ym shym la ioh jingtip eiei shaphang ka jingjah jong u Qin na ki kam paidbah hynrei kane kan shong tang ha ka jingpyniaid jong ka China hi bad na ka liang jong ka US kam shym don jingthud ne jingwit eiei.
Sa uwei pat u briew ïa uba la shah kynnoh donkti ha ka jingjia kaba la saphriang lyngba ka Video ha Manipur kaba la pyni ba ki arngut ki kynthei ki la shah pynïaid lyngkhuit u la shahkem, une u dei uba hynñiew na ki runar kiba la shahkem halor ka jingshah kynnoh donkti ha ka kam leh donbor ïa ki kynthei, la ïathuh ki pulit.
Une uba la shah kynnoh u la shahkem na Thoubal distrik ha ka lah sngi U Blei.
Kane ka Video kaba la saphriang kylleng ka la pynlong ïa baroh ba kin pynrem jur halor ka jingjia.
Ïa u runar uba nyngkong uba la shahkem halor ka jingjia la kem da ki pulit ha ka sngi Palei, ka 20 tarik, Naitung, shi sngi hadien ba la saphriang ka Video.
Sa lai ngut kiwei pat ki la shahkem kham hadien ha kane kajuh ka sngi.
Ïa u runar uba san la kem ha ka sngi Saitjaiñ, une u dei uba la don 19 snem ka rta bad uba hynriew u la shahkem bad shah set patok, une u dei uba dang poh rta.
Ka Supreme Court ha ka sngi Ba-ar ka la buh jingkylli ïa ka sorkar kmie ba balei ka la pynmih ïa kiba bun ki kynhun na ka bynta ban phah khang ban pyndonkam ïa ki dawai pynïap khñiang wat lada ki nongbishar ki la hukum ba ka la paw ba ka dei ka jingleh jong ka sorkar na ka bynta ban ai ïa kane ka rai.
Ka ïingbishar ka la kren ïa kine ki kyntien ha ka por ba ka la bishar bniah ïa ka jingmudui Public Interest Litigations (PIL) ba la buh da ka NGO Vanashakti bad kiwei pat kiba la pynibor pyrshah halor kane ha ka hukum jong u bnai Rymphang jong u snem 2023 na ka sorkar kmie kaba la khang ïa lai jait ki dawai pynïap khñiang.
Kumba long ki jingmudui, la ong ba ha u snem 2020, ka Sub-Committee ïa kaba la thaw hapoh ka jingïalam jong u SK Khurana ka la rai ban khang pyndonkam ïa ki 27 jait ki dawai pynïap khñiang halor ka jingong ba ki lah ban wanrah ïa ka jingpang bampong.
Kum shi bynta ban pynkylla noh ïa kane ka jinglap ïa ka jingshisha, ka sorkar kmie ka la thaw da ka kynhun kaba la khlieh da u TP Rajendran ha u Nailur jong u snem 2022 ha kaba ka la ïai ban da kaba ong ba la dei ban khang ban pyndonkam ïa lai jait ki dawai pynïap khñiang ïa kiba la jer da ki kyrteng.
Haba la pan jubab na ka sorkar kmie halor ka jingthaw kawei ka kynhun hadien kawei pat, ka kynhun nongbishar ba la khlieh da u Chief Justice of India (CJI) u Dhananjaya Y Chandrachud ka la ong, “Balei ba phi la don ïa kiba bun ki kynhun.
Phi la ïai thung ïa kin ki kynhuh haduh ba phin da ïoh ïa ka jubab kaba phi sngewïahap.
".
Ka Johnson’s® Baby, kaba long ka kompani kaba pynmih ïa ki jingsleh ïa ka sniehdoh i khyllung, ka la ïohi jngai ïa ka jingthrang jong ki kmie ki kpa ban sumar bad pynïoh ïa ki khyllung ïa ka jingbha ka sniehdoh bad kiwei pat bad ïohi ïa ka jingaiti lut jong ki ïa ki khun, lyngba ka jingpynmih ïa ka jingïalang paidbah ba dang shen kata, ka ‘Promise, pehle pal se’.
Kum ka kyrteng jong kane ka shlem kaba la ïateh bad ki kmie ki kpa mynta la bun pateng, ka Johnson’s® Baby ka la ithuh ïa ka jingkular jong ki kmie ki kpa ba kin ïarap ban ïada ïa ka sniehdoh jong i khyllung naduh ka sngi ba nyngkong.
Ka Johnson’s® Baby ka la ïasnohkti lang naduh ka mynsiem bad man la ki kmie bad ki kpa ban ïarap ban ïada ïa ka sniehdoh i khyllung.
Da ka jingïalam lynti jong ka jingtrei ba shitrhem ban shna ïa ki jingsleh na ka bynta ki khyllung, ka Johnson’s® Baby ryngkat ka jingstad bad jingshem phang kaba la da ki phew snem bad ryngkat ka jingstad saïan ki la ïeng ha ka nongrim ba skhem ba kin jied ïa ki jingkhleh ki bym don jingma na ka bynta ki khyllung ne ki ‘Baby safe’ bad ïa kine ki jingkhleh la khlehlang bad shna ïa ki jingsleh ïa kaba la dep ruh ban test ne khmih bniah bha khnang ban ïada ïa ka sniehdoh ba lung jong ki khyllung.
Kine ki jingsleh la shna hadien ka jingleh ïa ki jingwad bniah ba pura katkum ka jingstad saïan, bad ïa ki jingthew bad kumno ban khleh la dep test ruh da ki doktor khyllung ne ki Paediatrician bad ki doktor kiba sumar ïa ka sniehdoh ne ki Dermatologist.
Ka Dorbar Elaka Raliang ka la rai ban ïada bad pynneh pynsah ïa ki sawdong sawkun ka mei mariang bad wanrah ka shongsuk shongsaiñ hapoh ka Elaka.
Ïa kane ka rai la shim ha ka dorbar Elaka kaba la pynïaid da u Dolloi ka Elaka Raliang u Chawas Lyngdoh ha ka jingdonlang ki Waheh Shnong na ki 40 tylli ki shnong kiba hap hapoh ka Elaka, ki longkmie longkpa bad ki samla kaba la long ha Dorbar Hall jong ka shnong Raliang ha ka Sngi Ba-ar.
Ka dorbar Elaka ka la khang ban thang lum, thang khlaw namar ka pynduh jait ïa ki jingthung bad kiwei pat ki jingthaw ba im, la khang ban siat, pynïap ïa ki sim ki doh bad ki mrad ki mreng bad la rai ban ïatreilang bad ka tnat kam khlaw.
Ha kaba ïadei pat bad ka shongsuk shongsaiñ hapoh ka Elaka khamtam ha ka por ilekshon, ka Dorbar Elaka ka la khang pyrshah ïa ki kyrtong ba ïaleh ilekshon (MDC/MLA/MP) ban wan ïalap ilekshon ha ka por ilekshon sha baroh ki shnong hapoh ka Elaka palat ïa ka 4 tylli ki kali rit kumba la ai jingbit da ka Election Commission, lait noh tang ha ka Rally.
La khang pyrshah ïa ki kyrtong ba kim bit ban ai ja lane kino-kino ki jingdih pynbuaid lait ka sha ïa ki paidbah ha ka por ba ki wan ïalap ilekshon.
Nalor kata, ka Elaka ka la bthah ïa ki Dorbar Shong bapher bapher ban pynbna shnong shisyndon ïa kine ki rai jong ka Dorbar Elaka bad ban ai ka jingïatreilang na ka bynta ka jingbha bad ka jingmyntoi jong ka Elaka baroh kawei.
U Myntri Rangbah jong ka Delhi u Arvind Kejriwal bad u MP jong ka seng AAP u Sanjay Singh ha ka sngi Ba-ar ki la buh da ka jingkyrpad na ka ïingbishar kum shi bynta ban pynibor pyrshah halor ka jingshah khot hajir jong ki ha ka ïingbishar na ka bynta ka jing-leit mih markhmat jong ki hakhmat ka ïingbishar hynnin ka sngi halor ka jingmudui jong ka Gujarat University.
U nongbishar jong ka Sessions Court u AJ Kanani u la phah da ka shithi sha ka sorkar Gujarat bad sha ka GU ha kaba ïadei bad ka jingkhmih bniah ïa ki jingkyrpad, bad la buh ïa ka tarik na ka bynta ka jingbishar bniah ha ka 5 tarik, Nailar.
U Registrar jong ka GU u Piyush Patel u la buh da ka jingmudui kaba long halor ka jingpynkhlemraiñ pyrshah ïa u Kejriwal bad u Singh, uba long u dkhot jong ka Rajya Sabha, halor ki jingkren jong ki hadien ba ka Gujarat High Court ka la buh sharud ïa ka hukum jong u Chief Information Commissioner ha kaba ïadei bad ka Educational Degree jong u Myntri Rangbahduh u Narendra Modi.
Ka [24]7.
ai, kaba long ka kompani kaba lam khmat ha kaba ïadei bad ka jingai jingshakri ha ka liang ban don ka jingïakren ïa kaba la leh lyngba ka AI, dang shen ka la pynlong ïa ka tamasa ba lai sngi lynter na ka bynta ki nongtrei bad ki bahaïing hasem jong ki ïa kaba la tip kum ka ‘Summer Carnival Shillong 23’ ha ka jaka thymmai jong ka [24]7.
ai ha Shillong ha STP.Ka kompani na ka por sha ka por ka ju pynlong ïa ki bun ki rynsan bad ki lympung khnang ban khring ïa ki nongtrei bad pynshlur ïa ki ban wanrah ka jingïajan bad ha ka juh ka por ban pynlong ïa ka [24]7.
ai ka jaka kaba biang ban trei ban ktah.
Ka jingthmu jong ka [24]7.
ai ka long ban wanrah ïa ka jaka treikam kaba dap da ka jingkmen bad ban pynlong ïa ka kynhun ki nongtrei ba dang samla ba kin long kiba ïadon bynta bha ha ka kam bad ai mynsiem ïa ki ba kin sngew ba ki iadon bynta.
Kane ka tamasa ka la khring ïa kumba 240 ngut tam ngut ki nongtrei bad ki bahaïing hasem jong ki ban leh ïa ki jingïalehkai kiba donkam ban leh lang kum ka kynhun, ki don ruh ki kynhun ne ki Passion club, bad kiwei kiwei ki jingpynbyrngia kum ka jingshondur ne Photography, Cooking ne ban shet jingshet, Artistry ne ban pyni ïa ki sap dro bad kiwei kiwei ki sap, bad ka Gaming.
Ki nongïashim bynta ki la sngewbha haduh katta katta ïa ka jingpyni ïa ki dur ki dar ne photography Exhibition, ka jingbatai shaphang kumno ban shet ne Cooking Demonstration, ka jingpyni ïa ka jingdro ne Live Painting, ki jingïalehkai ne Games bad kiwei kiwei.
Ha kane ka lympung la don ruh ka jingïaid halor rynsan ne Ramp Walk ha kaba la pynkup nam Prom Queen bad King ïa ki nongtrei.
Kane ka lympung ka la wanrah ïa ka jingïajan hapdeng ki nongtrei bad ka la wanrah ruh ïa ka jingïaroh na ki bahaïing hasem jong ki ruh kumjuh.
Ki pulit jong ka France ha ka Sngi Ba-ar, ki pyntip ba 2 ngut ki briew ki la shah siat iap ha ka jingjia khaïi drok hapoh ka shnong Evreux jong ka phang North hapoh France.
Hynrei la ong ba kitei ki nongsiat ki la phet noh na katei ka jaka tang mar ia dep siat iap ia kitei ki ar ngut ha katei ka jaka.
Kane ka la jia ha ka por shiteng miet jong ka Sngi Nyngkong ha kaba kitei ki runar kiba synreit kuli ki shong napoh ka kali bad ki synreit kuli ruh sha kiba shong ha katei kawei pat ka kali bad hadien kata ki la phet khrad noh tang mar ia dep siat.
Ka daw halor kane ka jingjia ka lah ban long namar ki jingïakynad ha ka kam khaïi droks.
Ki jingïakynad bad ki jingiasiat hapdeng ki nongkhaïi droks ki jur bha ha ki bynta jong ka phang South hapoh ka nongbah Marseille hynrei kim ju kham jia pat kumne hapoh North Normandy ha kaba ka Evreux ka don.
Haduh 35 ngut ki briew kiba la kynnoh don bynta ban kynshoit thaw jingkulmar kaba la jia shabar ka shlem treikam u Myntri Rangbah ha Tura, ki la shah kem noh ha ki pulit ka West Garo Hills.
Nalor kine ki 35 ngut, ki pulit ki la ïoh kem ruh ïa uwei u briew uba la wer ïa ki paidbah ban ïeng ïakhun pyrshah ïa ki bor Sorkar bad ban hiar thma ïa ka ïingsah jong u Myntri Rangbah ka jylla u Conrad K Sangma kaba don ha Tura.
Une u briew uba la wer ïa ki paidbah lyngba ki jingthoh ha ki rynsan social media, u dei ba kyrteng u Sengbath D Sangma.
Katkum ka khubor pulit, une u briew u la pynsaphriang ïa ka jingthoh ha ki rynsan social media ban wer ïa ki paidbah ba kin ïakhih paidbah noh nalor ban hiar thma ïa ka ïingsah u Myntri Rangbah kaba don ha Tura.
Nalor kane, la pyntip ba ki pulit ki la kem ruh ïa kawei ka nongïalam seng ba paw ka thaiñ kaba la tip kyrteng kum ka Jaynie Sangma.
Uwei u rangbah briew ba la 40 snem ka rta u la duh noh ïa la ka jingim hadien ka jingleit tyngkhuh ïa u sainar ilektrik uba la dkut bad hap hapdeng ka surok na Umden sha Umshaken ha Ri Bhoi District.
Katkum ka jingtip ba la ïoh, la ïathuh ba katei ka jingjia, ka la jia ha ka por kumba 2 baje eiei ha ka sngi Balang, ha ka por ba dang jur bha u slap.
Utei u rangbah u dang thmu ruh ban leit sha Umshaken da ka ar shaka (bike) ka jong u, hynrei naba u khlem ïohi ïa utei u sainar ilektrik uba la hap ha surok, u la kum tyngkhuh kat haduh ba ki bynta jong ka met ki la ing bad khlad syndon ha katei ka jaka.
Ïa ka met kaba sah jong utei u rangbah ba la tip kyrteng kum u Neverson Nongkseh la pynkit noh sha Nongpoh Civil Hospital na ka bynta ban pyndep ïa ki jingdonkam katkum ki kyndon aiñ.
Katba u heh pulit ka Ri Bhoi, u Giri Prasad u la ïathuh ruh ba na ka liang ki pulit ki dang pynlong ïa ka jingtohkit kaba bniah halor katei ka jingjia.
Ka President ka Ri India ha ka Sngi Ba-Ar ka la ai hukum ban thung ïa u Biswadeep Bhattacharjee ban long kum u Additional Judge ka Meghalaya High Court na ka bynta ar snem.
Kane ka hukum ka dei kaba la pynmih katkum ka Clause (1) jong ka Article 224 ka Riti Synshar ka Ri India, bad kane ka la mih ha ka shlem ai jingtip ka tnat Law and Justice ka Sorkar India.
Katkum katei ka hukum, la ong ba u Biswadeep un long kum u Additional Judge na ka bynta ar snem naduh ka sngi ba un shimti ïa ka kam.
Ka jingthung ïa u Biswadeep ka long hadien ba ka ‘Collegium’ jong ka Supreme Court ka la ai jingmut ïa ka kyrteng jong u Biswadeep uba dei u nongïasaid aiñ ba un shah thung kum u nongbishar (Judge) jong ka High Court.
Ha ka khubor ba la pynmih da ka Supreme Court, la ong ba ha ka 12 tarik Nailar, 2022, u Chief Justice ka Meghalaya High Court u la ai jingmut ban thung ïa u Bhattacharjee hadien ka jingïasyllok bad ki arngut ki dkhot ka ‘Collegium’.
Hynrei ka la ong ba ki bor synshar jong ka jylla ki khlem pat ai ïa kano-kano ka jingkynthoh ha kaba ïadei bad katei ka jingai jingmut.
Namarkata, ïa kane ka jingai jingmut la phah da ka tnat Justice jong ka Sorkar India sha ka Supreme Court da kaba pyntreikam ïa ka Para 14 jong ka Memorandum of Procedure.
Kane ka kyndon ka thoh ba lada ïa ki jingkynthoh na u Lat, da ka jingai jingmut u Myntri Rangbah, kim poi hapoh hynriew bnai naduh ka sngi ba la ïoh pdiang ïa ka jingai jingmut, yn kheiñ ba ki bor synshar ka jylla kim don eiei shuh ban ong ne batai halor kata ka jingai jingmut, bad ïa kata yn lah ban nang pynïaid noh shakhmat.
Ban pynthikna la u Bhattacharjee u long ne em uba bit ba biang ban kiew sha ka kyrdan nongbishar, ka Supreme Court ka la pule ïa ki kyndon jong ka Memorandum of Procedure, u nongbishar ka Supreme Court uba tip bha shaphang ka Meghalaya High Court.
Haba la peit bniah ïa ki kot ki sla jong u Bhattacharjee kynthup ïa ki jingkynthoh na ka tnat Justice, la shem ba une u muktiar u la don ha ka kam la jan 30 snem bad u la ïasaid ha High Court halor ki mukotduma kiba bun.
Nalorkata, u la long kum u Additional Advocate General ka jylla Meghalaya naduh u snem 2018.
La shem ruh ba kam don satia kano-kano ka dak sniew pyrshah ïa une u muktiar.
Shuh shuh la ong ba utei u muktiar u don ka jingtip bad jingshemphang ha ki mukotduma bapher-bapher katkum ka Administration of Justice Rules ba treikam ha Meghalaya.
Namarkata, ka ‘Collegium’ jong ka Supreme Court ka la ong ba ka shem ba u Bhattacharjee u long uba biang ban shah thung kum u nongbishar ka Meghalaya High Court, bad la rai ban phah ïa ka kyrteng jong u sha ka Sorkar India ba kan thung kum u nongbishar jong kane ka High Court.
Ka High Court ha Meghalaya ka donkam saw ngut ki nongbishar, bad kumba ka long mynta, ka don tang lai ngut.
Ynda u Biswadeep un shimti, ka High Court kan don saw ngut ki nongbishar kumba ka dei ka bhah.
Ka jingleh jong ki katto katne ki kolej kiba thmu ban pdiang ïa ka National Education Policy (NEP) lada pyntreikam noh naduh mynta kan wan jingeh shibun ïa ki samla pule bad kan don ruh ka jingïapher hapdeng ki khynnah kiba pule ha ki kolej ki bym lah ban pyntreikam ïa ka NEP.Kumta namar ka jingïohi lypa ban mad jingeh ki samla pule khamtam ki kolej ha thaiñ nongkyndong, na ka liang ka North Eastern Hill University Students’ Union (NEHUSU) ka la leit ïakynduh ïa u Myntri ka tnat pule puthi ka Jylla u Rakkam A Sangma ban pynsngew ha u ïa ki jingeh jong ki kolej bad ki samla pule khamta namarba ki la dep ban pynrung klas ïalade naduh u Jylliew mynta u snem ha kaba ki kolej ruh ki khlem da pynkhreh ban pyntreikam ïa ka NEP.Haba kren sha ki lad pathai khubor, u President ka NEHUSU, u samla Readyfirst June Nongbsap u la ong ba na ka liang u Myntri ka tnat pule puthi u la ïathuh ba ka Sorkar Jylla ka la dep phah jingthoh ar sien sha u VC ka NEHU ban nym pat pyntreikam ïa ka NEP naduh mynta u snem, bad ka Sorkar kan sa phah jingthoh biang sa shisien sha u VC ka NEHU ban buhteng ïa ka jingpyntreikam ïa ka NEP.Ka NEHUSU ka la kren shai ba kum ki samla pule ki pdiang ïa ka NEP hynrei ban pyntreikam noh mar mar naduh mynta u snem, kam pat long kaba biang namar ki mih ki jingeh naduh ki sobjek kiba dei ban hikai, ka jingdon ki nonghikai ban hikai ïa kita ki sobjek, bad ka jingbym biang ki jingdonkam ha ki jaka pule naduh ki jingtei jingshna, bad ka jingbym pat biang ka jingpynkhreh kan ktah ïa ka lawei ki samla pule.
Haba ther ïa u VC ka NEHU, ka NEHUSU ka la kynnoh ba u la leh marwei namar wat ha ka Academic Council jong ka NEHU kaba dei kaba hakhliehduh, ka dang don tang ka jingïakren ban pynkhreh lypa hynrei ym pat shim rai ban pyntreikam noh.
“Une u VC um trei na ka bynta ka bha ka miat ki samla pule hynrei u leh tang ban pynhun ïa ki heh jong u Delhi ban pyntreikam noh ïa ka NEP," la ong u Finance Secretary ka NEHUSU u samla Mandor Diengdoh Swer.
Kine ki samla pule ki la ong ba kin mih shakhmat bad ïatylli lang ban ïakhun ïa kane ka jingleh bymdei u VC bad kane ka jingleh jong u ka pynbor ban dawa biang ban thung VC da ki trai muluk bad ban dawa weng noh ïa u.
“Ka jingpyntreikam ïa ka NEP naduh mynta kan wanrah ka jingkulmar ïa ki samla pule namar ki samla kiba leit ha ki kolej kiba la pdiang ïa ka NEP ki hap pyndep saw snem ban ïoh ïa ka degree bad kito kiba leit ha ki kolej ki bym pat pdiang ïa ka NEP kin pyndep lai snem ïa ka degree.
Lada ka long kumne kan sa mih ka jingeh bad kan don ka jingïapher namar lehse kito kiba la pyndep ïa ka degree khlem ka NEP kin nym ïoh pynban ka jingithuh.
Kumta ka NEP kam dei ban treikam shiliang bad pynïapait ïa ki kolej bad ki samla pule hynrei ka dei ban treikam lang kumjuh ynda la sdang pyntreikam ha u snem ban wan ym ban sdang naduh mynta," la ong u Viceprsent u samla Easterson Sohtun.
Ka NEHUSU ka buh jingkylli ruh katno ngut ki Principal bad kiba dei na kino ki kolej kiba la wan sha ka jingïalang halor ka NEP hapoh ka jingpeit ka Academic Council.
Ki la ong ruh ba ka Academic Council ka dei ka bor kaba hakhliehduh bad lada kam dei kumta, ym myntoi ban don kata ka Academic Council ha kane ka skulbah lada u VC u lah ban shim rai marwei.
Ka shlem treikam jong u Syiem ka Hima Nongmynsaw, Nongmynsaw Syiemship ha ka jingïalam jong u Acting Syiem ka Hima, u Pa’iem Phlowing Syiem Nongbah bad u Secretary ka Hima u Bah Johnes Sohshang, ha ka 26 tarik u Naitung, 2023 ka la leit ban aiti ïa ka ‘Resolution of Willingness’ ne ka rai jong ka mon u paidbah nongshong shnong jong ka Hima Nongmynsaw sha u Deputy Commissioner (DC) ka West Khasi Hills District.
Katkum katei ka jingthoh ïa kaba ka Hima Nongmynsaw ka la aiti sha u DC, la ong ba kine ki shnong ki dei kiba hap ha ka thup jong ki ‘Area of Difference’ hapoh ka Langpih Sector bad ki pyni bad pynsngew ba ki mon bad angnud ban don beit hapoh jong ka Jylla Meghalaya ha ka jingïapynbeit ïa u pud u sam jong ka Sorkar Meghalaya bad ka Sorkar Assam ha kane ka wat ba-ar.
Na ka liang ka shlem treikam u Syiem ka Hima ka la pynpaw ruh hakhmat jong u Deputy Commissioner ka West Khasi Hills District ba ka Regional Committee ïa pynbeit pud ka donkam ban sngap katkum ka jingkwah bad ïa ka mon u paidbah bad kumjuh ba ki arliang sorkar kin burom bad kin pdiang ïa katei ka rai bad ka mon jong ki paidbah.
Wat la u Pastor David Jamir u la sah sha Canada kaba hap ha North America haduh shiphew snem, hynrei u la iehnoh ïa katei ka ri namar u wanphai sha Shillong ban ïasyllok ïa ki briew kiba la ngop ha ki jingkyrni ïa ki jingdih basniew khamtam u drok.
U Pastor Jamir u dei uwei u nongtem ha Shillong bad shabar ka Shillong.
U la tem khatduh haduh u Nohprah 1993 ban sdang ban im ka jingim kaba thymmai.
Ynda u la leit pule bad ïoh lok ïoh khun sha Canada u la shah thung kum u Pastor ha ka kynhun kaba la ïasoh palat shispah tylli ki balang ha katei ka ri.
Hadien ba u Pastor Jamir u la wanphai sha Shillong ha u snem 2008, u la wad ïa ka jaka ban seng ïa kawei ka jaka ïasyllok ïa ki briew kiba ngop ha ki jingdih basniew bad u la ïoh ïa ka jaka ha Umdihar hajan Nongpoh, Ri Bhoi District bad la seng ïa kane ka kam naduh u snem 2010 kaba la ïai bteng haduh mynta mynne.
“Nga leit sha Canada ban pule bad ïoh lok syndon sha katei ka ri da ka jingmut ban ïoh ïa ka kam kaba biang, hynrei namar ka jingkhot U Blei nga la wanphai biang sha ka ri lajong ban seng syndon ïa ka Wisdom Centre ha Umdihar ban pynkylla bamut ïa ki briew kiba la ngop ha ki jingdih kiba sniew" la ong u Pastor Jamir haba ïakren kyrpang bad U Nongsaiñ Hima.
U la ïathuh ba ka jingpoi ban seng ïa kane ka jaka kaba heh haduh 7 akar ha Umdihar, ka dei namar naduh u snem 2001 haba u wan shuti sha Shillong u ju sngewtynnad ban ïasyllok ïa ki briew kiba la ngop ha ki jingdih basniew kum ka kyiad bad bun ngut ki kylla kaba mut.
“Haba nga la wanphai noh sha Shillong ha u snem 2008 haba nga la seng ïa kane ka jaka ïasyllok ha u snem 2010 ha Umdihar ki dang bun tang kiba ngop ha ka kyiad, hynrei mynta ha kine ki hynriew snem ba la dep kiba dih kyiad ki la duna hynrei ki la bun kiba la ngop ha u drok" u la ong bïang.
U Pastor Jamir u la pyntip ba naduh basdang haduh mynta ki la don palat 800 ngut kiba la lah ban ïasyllok ïa kiba la ngop ha ki jingdih basniew bad don kiba la kylla bamut bad don kiba phaidien biang sha ki kam sniew.
Nalor kata, u la ïathuh ba ha kane ka jaka ka jingpynrung ïa ki briew ban sah ka long beit hapoh 25 ngut kiba la wan na kylleng ki jaka jong ka jylla kum na Tripura, Nagaland, Manipur, Singapore bad Bhutan.
Shuh shuh u la ïathuh ba ka jingjied ka jong u sha kawei ka jaka kaba kham kynjah ha Umdihar ka long ba kito kiba la ngop ha ki jingdih basniew kin long pyngngad haba ki don ki dieng ki siej, kin sngew pyngngad haba ki ïoh ban ïalehkai bad ban ïoh ïa ka jingïasyllok man ka step.
U la ong ruh ba kito kiba mut ban wan sah hangne ki dei kiba la rai naduh ka mynsiem ban kylla kaba mut.
Dei na kata ka daw um kwah ban ker ïa kane ka jaka.
Haba kylli balei ki ngop ha u drok, u la ïathuh ba katkum ka jingphla kine kiba wan sah ka dei namar ki sngewsih haba ïakhlad bad ka samla.
Tang ban pynjah jingsngewsih ki sdang khyndiat ban sma ïa u drok bad suki-suki ki kyrni noh bad don ruh kiba shu pyrshang ha ka jingpynshoi paralok.
U la pynpaw ka jingsngewlyngngoh ba ki don ki khun kiba kmie ki kpa ki dei kiba riewblei, hynrei ki ngop ha u drok.
Pynban haba kylli, ki phla ba ki bun kyndon palat haba sah ha ïing.
U nongïalam ka Congress u Saleng Sangma, MLA ka Gambegre u la pynrem jur halor ka jingpynmih jingkulmar ha Tura, ha ka por ba u Myntri Rangbah u Conrad K Sangma u dang shong jingïalang bad ki nongïalam seng bad kiwei kiwei.
U Saleng u la ong ba ka jingmih jingkulmar ha kane ka sngi, kam dei kaba la shu leh shongshit hynrei ka dei kaba la ïasuhbuit bad ïasylla lypa.
Haba kren sha ki lad pathai khubor halor ka jinglong jingman ka shongsuk shongsaiñ hapoh ka jylla, u Saleng u la ong ba kane ka jingkulmar kaba la mih, ka la wanrah ka jingduhnong kaba khraw, ha kaba ka la ktah ïa ka imlang sahlang bad ki paidbah.
U la ong ba ka thong jong ka jingdawa nongbah ha ka por tlang kaba la sdang ban ïoh jingkyrshan bad ïaid bha shakhmat lyngba ki jingïakhih, hynrei ka jingshah thombor jong u Myntri Rangbah ka la pynlong ïa kane ka jingdawa ban shah ktah, kaba dei ban pynrem jur.
“Ki jingdawa kiba la wanrah shakhmat ki la long shisha kiba biang bad don nongrim bad kiba la ïoh jingkyrshan, hynrei da kaba pynmih kum kine ki jingklumar ban pynthut ïa ka jingïalang ka long kaba bakla shibun," u la ong.
Haba pyntip ruh ba ka la don jingpulom na ka liang ka tnat syntiat, u Saleng u la pyntip ba tang khyndiat sngi shwa kane ka jingïalang jong u Myntri Rangbah, ka Myntri sorkar ka Kong Ampareen Lyngdoh ka la shah beh na Jinjal, kaba la dei ban pynlong ïa ka sorkar ban peitngor bad pynkhlaiñ ka jingpahara.
Ha kawei pat ka liang, halor ka jingshah kem jong ki briew na ka jingjia ha Tura, u Saleng u la ong ba ka sorkar kam lah ban shu leit kem naphang ïa ki briew tang da kaba shu tharai, hynrei ban don ka jingtohkit kaba janai.
“Ki pulit ki dei ban rah ne kem ïa ki briew halor ki sakhi kiba biang, bad dei ban don ka jingtohkit kaba laitluid ban kem ïa ki briew kiba donkti halor kane ka kam," la ong u Saleng.
U SP ka East Khasi Hills, u Bah Sylvester Nongtnger, ha ka Sngi Balang, u la ong ba katkum ka jingtohkit jong ki pulit halor ka jingjia ha Mahadev Khola ha ka Lah Sngi U Blei, kan ym ïalam sha kata ka jingïakynad niam ne ka jingdonkti jong kino kino ki sengbhalang.
Kane ka jingkren jong u SP ka long hadien ba ka kynhun ‘Legal Rights Observatory’ (LRO) ka la pynsaphriang ïa ka khubor lamler ha rynsan ‘Twitter’ kaba la kynnoh ba ki dei ki dkhot ka seng Khasi Students’ Union (KSU) kiba la donkti ha katei ka jingjia ha Mahadev Khola.
Nalorkata, u Bah Nongtnger u la kren shai ba katei ka jingjia ha ka Lah Sngi U Blei ha Mahadev Khola kam dei satia na kano kano ka niam ne ka kynhun, hynrei dei tang ki ’riewshimet.
U la ong ruh ba ki pulit ki la kem ïa kiba donkti bad la phah ïa ki sha ïingbishar.
U Bah Nongtnger u la ong ruh ba katkum ka jingtohkit, kan ym ïalam sha kata ka jingïakynad niam ne ka jingdonkti jong kino kino ki sengbhalang.
Haba kylli la ki pulit kin pan jingshai ne em na ka LRO halor katei ka jingkynnoh, u SP u la ong ba ki pulit ki dang pyrkhat halor kane bad kin sa pyntip kiei ki sienjam ba kin shim.
Ka LRO ha ka janmiet jong ka Lah Sngi U Blei ka la pynsaphriang ïa ka jingtip lyngba ka rynsan ‘Twitter’ ba ki dkhot ka KSU ki la donkti ha ka jingjia ha Mahadev Khola.
Lah ban kdew ba ha ka por 12 baje mynsngi jong ka Lah Sngi U Blei ka la don ka jingshah thombor jong kawei ka dukan ha Mahadev Khola.
Ka kyrwoh khubor na ki pulit ka la ong ba uwei u briew uba la wan sha Mahadev Khola, uba la pan ïa ka jingdih ‘Amul Kool’ na kawei na ki dukan kaba don ha kane ka jaka bad ong ba un sa siew pisa kham hadien hynrei hadien ba ka trai dukan ka la kyntait, une u briew u la kawang da u snepkor sha ka.
La ong ba ha ka por ba u khun jong ka, uba la 21 snem, u la wan ban tuklar ïa kane ka kam, la mih ka jingïajrong kti.
Hadien kumba shiteng kynta eiei, une u briew u la wan biang ryngkat bad saw ngut kiwei pat ban thombor ïa kane ka briew bad ïa u khun jong ka, tuh ïa ka pisa na ka dukan bad ban phet krad na kane ka jaka.
Hadien ka jingïoh jingtip, ki pulit na Jhalupara OP ki la wan mar-mar sha kane ka jaka ban pynlong ka jingtohkit.
Kane ka briew bad u khun jong ka, ki la mynsaw malu mala bad hadien ba la dep ban eksamin bad pyntah dawai, la pyllait noh ïa ki.
Ha kaba ïadei bad kane, la pynrung ïa ka jingujor hapoh ka thanat Lumdiengjri bad na ka liang ki pulit ki dang leh katba lah ban thwet bad kem ïa kine ki briew.
Hynnin ka sngi, u SP u la pyntip ba la ïoh ban kem noh ïa ki 3 ngut ki briew ba la kynnoh donkti ha ka jingjia ha Mahadev Khola, ha kaba kawei ka longkmie ka la shah thombor ha ka kynhun.
U SP u la pyntip ruh ba la dep ban pynrung da ka jingujor ha kaba ïadei bad katei ka jingjia ha Mahadev Khola ha thanat Lumdiengjri.
Ka Hynñiewtrep Border Dispute Redressal Forum (HBDRF) ha ka Sngi Balang ka la wan ban pynshai sha ki lad pathai khubor halor ki artylli ki bynta kiba la mih ha ki lad pathai khubor kiba kynthup halor ka jingong jong ka Forum ba lada ki paidbah Karbi kim sngewtynnad ban shong ban sah hapoh ka jylla Meghalaya ki lah bha ba kin mih noh bad ba ki lah ban leit phai noh sha ki jaka kiba ki wan bad kaba ar pat ka dei ba lada ka khyrdop lum khajna jong ka Karbi Anglong Autonomous Council ka dang ïaineh sah hapoh ka shnong Khanduli kan sa jia biang kumba jia ha Mukroh.
Haba pynshai sha ki lad pathai khubor ha Shillong Press Club halor kitei artylli ki bynta, u Bah Chandame Sungoh uba dei u Chairman jong ka HBDRF, u la ong ba halor ka jingong jong u ba lada ki karbi kim suk ban shong ban sah bad ki paid Khasi Jaiñtia hapoh ka jylla ki lah ban leit noh.
Kane ka dei namar ba ki paidbah jong ngi ki ju shah pyndik bad shah pynjynjar ha kiba bun ki liang ha ki jaitbynriew Karbi nalor ba kitei ki jaitbynriew ki lah shong la sah ha ka jaka ka puta jong ki paid Khasi Jaiñtia.
“Ki briew jong ngi ki shah pyndik bad shah lehbeiñ ha kiba bun ki liang ha kine ki Jaitbynriew nalor ba ki shong ki sah hapoh ka khyndew ka shyiap ka jong ngi", la ong u Bah Sungoh.
Ha kaba ïadei pat bad ka jingong jong u ba lada kane ka khyrdop khrong khajna kaba don ha Khanduli kan dang ïaineh sah ha Khanduli kan jia kumba jia ha Mukroh, u Bah Sungoh u la ong ba ka jingkren jong u kumtei ka dei namar na ka por sha ka por ki lah dep ban leit ïakynduh bad leit ai da ka dorkhas sha ki bor kiba halor kiba dei khmih halor kane, hynrei haduh mynta ym shym la don satia kino kino kiba shimkhia eiei.
Kane ka wan ruh wat haba ki paid Khasi-Jaiñtia ki ïakynduh jingeh shikatdei eh ha ka leit ka wan lyngba ka jingdon jong katei ka khyrdop kaba lah khang lynti ïa ki.
U Bah Sungoh u la kren da kaba tyngeh ruh ba lada ki artylli ki sorkar jong ka jylla Meghalaya bad ka jylla Assam kim shimkhia ban wanrah ïa ka shongsuk shongsaiñ mardor ban weng ïa katei ka khyrdop, ka kynhun kam banse ban shim da ka rai kata ban thoh noh sha ka Human Rights Commission.
“Na ka liang jong ngi, ngin ai por 10 sngi ïa ka sorkar ba kan leh eiei halor kane bad lada kam leh eiei hapoh ka 10 sngi, ngim banse ban ai noh da ka jingthoh sha ka Human Rights Commission", la ong u Bah Sungoh.
U la ong ba ka shnong Khanduli ka dang dei ka shnong kaba dang hap hapoh u pud u sam jong ka jylla Meghalaya bad kam ïahap ba ka sorkar Assam kan kam trai ïa katei ka jaka bad u la ong ba ka sorkar Meghalaya ka dei ban shimkhia ban dawa ba ka sorkar Assam ka dei ban pynphai noh ïa ka Block-1 sha ka jylla Meghalaya.
“Ngi haduh mynta kum ka Forum bad ki paid nongshong shnong jong ka Block-1 baroh kawei, ngi dawa ba dei ban pynphai noh ïa ka Block-1 jong ngi", la ong u Bah Sungoh.
U Bah Thomas Passah uba dei u nongaiktien jong ka HBDRF, u la ong ba ka katei ka khyrdop kaba don hapoh Khanduli ka dei kaba la wanrah da ka Karbi Anglong Autonomous Council ha ki khyllipmat kiba ki artylli ki jylla ki dang mut ban pynbeit ïa u pud u sam bad kam dei ka khyrop kaba la don naduh mynshwa.
“Ka jingthmu ka long ba ki Karbi ki la buh khnang ïa kato ka khyrdop ba kin ïoh ban kam trai ïa ka Khanduli bad kata kam don jingartatien shuh hangno hango ruh", la ong u Bah Passah.
U Bah Renikton Lyngdoh Tongkhar MLA ka Mawkyrwat Constituency ha ryngkat ka jingdonlang ki ophisar sorkar naduh u BDO ka Mawkyrwat Block, u Bah I.Lawriniang, Bah S.I.Laso, SDO PWD Roads Mawkyrwat bad kiwei kiwei ha ka Sngi Balang u la jurip ïa kawei ka jaka jngohkai kaba itnynad bha kaba don ha ka shnong Mawten, South West Khasi Hills kaba la tip kum ka Synrang Mawrin.
Kane ka Synrang Mawrin ka dei ka jaka kaba dap tang da ki synrang maw kiba itynnad, kiba heh bad kiba wandur bha.
Kum ban shu kdew ïa kane ka jaka la pyntrei bad pynitynnad shuh shuh ïa ka da ka shnong Mawten ryngkat ka jingïatreilang bad ka shlem u Block Development Officer, Mawkyrwat lyngba ka skhim 100 sngi ha ka jinglut kaba T.2 klur eiei.
Na ka liang u Bah Renikton ha kane ka sngi u la ïathuh ruh ba ïa kane ka jaka jngohkai pyrthei yn sa plie paidbah noh ha ka 4 tarik Nailur, 2023 da u Myntri ka tnad jngohkai pyrthei ka sorkar jylla bad u khmih lynti ruh ba lyngba ka jingïatreilang jong ki tnat sorkar bapher bapher kane ka jaka kan sa kylla dur bad yn sa lah ba pyndep ïa ki kam kiba sahteng baroh ha shwa ban plie ïa ka.
Ka Legal Rights Observatory (LRO) ka la ong ba ka kynhun kan sa ujor bun tylli ki ejahar ha ki pulit Assam pyrshah ïa ki nongthombor ïa ki jaka mane khnang ban kem ïa ki ynda ki wan rung sha Assam.
“Ka Khasi Students’ Union (KSU), ka kynhun bym don ki samla pule ka pynsaphriang ïa ki khubor lamler haba ïadei bad ka jingjia ha ka jaka mane – Mahadev Khola bad hadien la pynjulor ïa ka," la ong ka LRO ha ka rynsan lad pathai ‘Twitter’.
Ka kynhun ka la ong ruh ba haba la paw pyrthei, ka seng ka la ujor pyrshah ïa ka LRO.“Ngin sa ujor bun tylli ki ejahar ha ki pulit Assam pyrshah ki nongthombor ïa ki jaka mane khnang ba lah ban kem ïa ki ha ka por ba ki wan rung sha Assam," la ong katei ka kynhun.
Kum ban shu kdew hangne, dang ha ka janmiet Lah Sngi U Blei, ka LRO ka la pynsaphriang ïa ka jingtip lyngba ka rynsan ‘Twitter’ ba ki dkhot ka Khasi Students’ Union (KSU) ki la donkti ha ka jingjia ha Mahadev Khola.
Lyngba ka ‘Twitter Handle’ ba la ai kyrteng ‘@LegalLro’, katei ka kynhun ka la thoh kumne: “Khasi Students Union- KSU goons attacked Mahadev Khola mandir, 101 Area Lower Iowsohtun, Shillong, Meghalaya.
We can be see them assaulting priests women devotees including family of priests.
Hope @SangmaConrad @MeghalayaPolice act…?" (Sic).
Haba pynwan sha ka Khasi, katei ka jingthoh ka mut: “Ki dkhot ka Khasi Students’ Union – KSU ki la thombor ïa ka Mahadev Khola Mandir, 101 Area Lower Lawsohtun, Shillong, Meghalaya.
Ngi lah ban ïohi ïa ki ba ki la thombor ïa ki rangbah niam, ki kynthei/longkmie bad ki bahaïing hasem jong ki rangbah niam.
Kyrmen ba u @SangmaConrad @MeghalayaPolice kin leh ïa kaba donkam.
".
Ka Trinamool Congress (TMC) Meghalaya ka la kynnoh ba hapoh ka jingïalam u DGP ka Jylla, Dr.L.R.Bishnoi, ki pulit ki la buh jingma ïa ka jingim u Myntri Rangbah ka Jylla, u Conrad K.Sangma kumjuh ïa ka jingim jong kiba bun ki ’riew lui-lui kiba la ïalum da ka jingjai-jai hakhmat ka shlem treikam u Myntri Rangbah ha Tura.
Ka TMC ka la pynpaw ka jingkyndit ïa ka jingkren u DGP ka Jylla halor ka jingtohkit ba mardor na ka liang ki pulit haba ïadei bad ka jingjia kaba la jia ha ka 24 tarik mynta u bnai ha Tura.
Ka seng ka la ong ba katei ka jingkren ka kdew shai ïa ka jingbym larkam bad jingpulom jong ka tnad pulit hapoh ka jingïalam u Dr.Bishnoi, ha kawei ka liang kaba la ïalam sha ka jingpynkulmar jong u paidbhur bad kiwei-kiwei ki jingjia.
Halor ka jingong u DGP ba ka la don lypa ka jingïasylla ban pynmynsaw ïa u Myntri Rangbah, ka seng lyngba ka kyrwoh ka Media Cell, ka la ong ba kane ka pyni ïa ka jingbym larkam bad ka jingpulom jong ka tnad pulit ha ka ban lap shuwa ïa katei ka jingïasylla ha ka por kaba biang – ha ka por ba dang pyrkhat ïa ka.
“Hapoh u Dr.Bishnoi, ki pulit ki la buh jingma ïa ka jingim u Myntri Rangbah kumjuh ïa ka jingim jong kiba bun ki ’riew lui-lui kiba la ïalum da ka jingjai-jai hakhmat ka shlem treikam u Myntri Rangbah ha Tura," la ong ka seng.
Ka la ong ruh ba ka tnad pulit kam shym la shimkhia halor ka jingbitar pyrshah ïa kawei ka Myntri Sorkar ha shuwa ka jingwan jngoh jong ka sha Tura.
Ki jingthoh ha ki rynsan lad pathai ki pynpaw ïa ki jingsngew bad ki jingagnud kiba jur bad wat ki MLA ki la shah kynthoh (ha ki rynsan lad pathai).
“Kane ka kdew shai ba ka tnad pulit ka don bynta ban shah ïa ka jingkulmar ba kan jia bad ka la buh jingma ïa ka jingim jong u Myntri Rangbah.
Ka don kaei-kaei kaba heh kaba pyrshang ban pynthohbria ïa kiba lui-lui, kynthei, nongïalam, seng saiñ pyrthei bad wat ki kynhun seng," la ong ka TMC ha ka kyrwoh.
Ka seng ka la ong ruh ba u DGP ha ka jingkren jong u, u la kynnoh ïa katto-katne ki nongïasylla kiba la dep pyrkhat ban pynmynsaw ïa u Myntri Rangbah katba u dang ïakynduh ïa ki nongshong shnong ha konstitwensi jong u.
“Ki pulit kumta haba pyntip sha ngi ba u Myntri Rangbah u la shah buh dak ha la ki jong ki briew napoh konstitwensi bad um long shngaiñ wat ha la ka jong ka konstiwensi!" la ong ka seng.
Halor kitei ki daw, ka TMC-Meghalaya ka dawa mardor ïa ka jingtohkit kaba laitluid hapoh ka jingkhmih jong ka ïingbishar ba hakhliehduh ka Jylla ban tohkit halor ka jingkulmar kaba la jia ha Tura ha ka 24 tarik mynta u bnai.
Shuh shuh ka seng ka la bynrap, “Dei ban sospon mardor ïa u DGP ka Jylla bad SP, Tura namar ka jingbym larkam jong ki ha ka ban pyndep la ka kamram ba la bynshet ha ki – ka la buh jingma ïa ka jingim u Myntri Rangbah ka Jylla kumjuh ïa ki jingim jong kiba bun ki ’riew lui-lui kiba la ïashim bynta ha ka jingïalang.
Ym lah ban kyntait ïa ka jingdon bynta jong ki pulit ha ka ban pynshit ïa ka jingkulmar wat hapdeng ka jingtip jong ki halor ka jingïasylla kaba la dep pyrkhat lypa hashuwa jong ka por.
"Na ka liang ka seng ka pynrem jur ïa kito kiba donkti ha katei ka jingkulmar bad kyrpad na bynta ka shong suk shong shngaiñ.
“Ym lah ban pynbeit ïa ki jingeh da ka jingkulmar.
Ki jingïakren ki dei ban long da ka lynti bad ka jingshngaiñ jong ki paidbah ka dei ban long kaba hakhmat eh na bynta baroh," la pynkut ka kyrwoh na ka seng.
Haduh hynñiew ngut ki snar nongtuh ïa ki ar shaka (bike) ki la ngat ha kti jong ki pulit ka East Khasi Hills bad na kine la ïoh ruh ban kurup haduh 4 tylli ki bike Pulsar kiba ki la tuh na East Khasi Hills District.
Katkum ka kyrwoh khubor ba la pyllait da u Superintendent of Police (SP) ka East Khasi Hills u Bah Sylvester Nongtnger la ïathuh ba ïa kine ki 7 ngut ki snar nongtuh ki pulit ki la ïoh kem na ki jaka bapher bapher, kata 3 ngut la ïoh ban kem na Amlarem, 3 ngut na Pynursla bad ïa uwei na Shallang.
U Bah Nongtnger u la pyntip ba ha ka 15 tarik mynta u bnai ki pulit ka thanat Mawngap ki la ïohpdiang ïa ka ejahar ba shah tuh kawei ka thuk-thuk ML05-P-6045 na Umlympung, 12 Mer, Mylliem bad mar-mar ki la register case bad pynlong ïa ka jingtohkit.
U SP u la ong ba halor ki khubor syntiat, ki pulit ki la pynlong ïa ka jingap shrip ïa kine ki nongtuh bad la ïoh ban kem shwa ïa ki lai ngut na Amlarem bad ïa katei ka thuk thuk ba la tuh la ïoh kurup na Padu, Amlarem.
U la ïathuh ba hadien kane, ki pulit ki la kem sa lai ngut pat ki runar na Pynursla kiba ïa donkti lang ha kane ka kam tuh thuk thuk.
U SP u la pyntip ruh ba ha ka jingtohkit shuh shuh, ki pulit ki la ïoh ban kurup biang sa kawei ka Pulsar 150 na Amlarem bad kawei pat ka Pulsar 220 na Pynursla, ki bym shym la don satia ïa u nombor plate bad hadien la pynthikna ba kine ki thuk-thuk ki dei kiba tuh na Amparem bad Pynursla.
Nalor kane, u la pyntip ruh ba ha ka 25 tarik pat, ki pulit ka Laban ki la ïohpdiang ïa kawei ka ejahar ba shah tuh ka Pulsar 150 ba don ïa u nombor ML05-V-0993 na Lower Harisabha, Laban.
Hadien ka jingïohpdiang ejahar, ki pulit ki la pynlong ka jingtohkit bad hadien ka jingïoh ka jingtip kaba bniah, ki la ïoh ban kem ïa une u nongtuh na Shallang bad ruh la ïoh ban kurup ïa ka thuk-thuk na katei ka jaka.
Nalor ki thuk-thuk ba la ïoh kurup, ki pulit ki la kurup ruh noh ïa kawei ka kali Alto 800 ba don u nombor AS01-DH-2009 kaba la pyndonkam da kine ki runar ha ka ban leh ïa kane ka kam tuh kam thiem.
Shuh shuh na ka liang jong u SP u la pyntip ba ki dang don ki briew ba donkti ha kane ka kam kiba la phet rieh mynta bad ka jingthwet ka la ïaid shakhmat ban ïoh kem ïa ki.
Ki dak ki shin jong ka jingduna ha kawei na ki skul sorkar kaba don ha Ri Bhoi District ka la paw pyrthei ha ka sngi Balang hadien ba ki khynnah skul ki la ai syndon da ka jingthoh sha ka seng Federation of Khasi Jaiñtia and Garo People (FKJGP) North Khasi Hills District ban kyrpad ïarap lem ïa ki ban weng ïa ki jingeh kiba ki ïakynduh ha ka skul.
Kane ka dei kaba la jia ha ka skul Jawahar Navodaya Vidyalaya (JNV) kaba don ha Niangbari, Ri Bhoi District.
Kumba la ïathuh da ki khynnah, la kynnoh ba wat hadien ba ki la ujor la bunsien sha ki bor pynïaid jong ka skul, hynrei ym don satia ba sngap ïa ka jingujor ka jong ki.
Ki khynnah skul ki la ïathuh ba napdeng kitei ki jingeh kiba ki ïakynduh, ka jingbym biang jong ka umbam umdih, ka jingaibam da ki jhur kiba la pyut bad kiba la sma, ka jingai ïa ki dawai kiba la kut tarik bad ka jingpynslem ïa ka jingsam ïa ki ‘sanitary pads’, ka jingbym biang jong ka jaka leit shabar khamtam ha ka hostel jong ki shynrang, ka jingpyrshang ban pynïapher jingmut hapdeng ki shynrang bad kynthei kaba la wanrah jingeh shikatdei ïa ki khynnah kiba pule ha katei ka skul.
Shuh shuh ki la ïathuh ruh ïa ka jingbymdon jong ka jaka theh ñiut kaba paka, ka jingbym don ïa ka khuid ka suba, ka jingbym biang jong ka madan ïalehkai, ki dei sa kiwei de ki jingeh kiba ki khynnah skul ki la pyntip sha ki nongïalam jong ka FKJGP.Tang mar ïa ïoh jingtip halor kane, ki nongïalam ka FKJGP-NKHD ba la lamkhmat da u samla Ricky Majaw, Information Secretary bad u samla Gabriel Sun, Education Secretary lem bad ki dkhot ha ka sngi Balang ki la hiar hi dalade sha katei ka skul ban jurip markhmat ïa ki jingeh kiba ki khynnah skul ki la kynnoh.
Ha katei ka jingjurip, ka seng ka la lap ba ki jingkynnoh jong ki khynnah pule ka dei kaba shisha.
Kumta na ka liang ka seng ka la dawa na ki bor pynïaid jong ka skul ba ki dei ban shim khia noh mardor ban pynbeit ïa kitei ki jingeh kiba ki khynnah pule ki ïakynduh.
Ki nongïalam ka seng ki la ong ruh ba shen kin sa la leit ban ïakynduh ïa u Deputy Commissioner ka Ri Bhoi, u Arpit Updhyaya ban ïakren na ka bynta ban shim khia ban pynbit pynbiang ïa ki jingdonkam jong ki khynnah pule ha katei ka skul kiba la mad jingeh baroh shikatta na ka jingbym shim khia ki bor pynïaid skul.
Shuh shuh halor ka jingkynnoh ba ka la don ka jingbyrngem na ki nonghikai katei ka skul ïa ki khynnah pule ba kim dei satia ban ïathuh ïa kitei ki jingeh ki jong ki shabar jong ka skul.
Namar kata, na ka liang ka seng ka byrthen kylla ïa ki nonghikai ba kim dei satia ban byrngem ïa ki khynnah skul.
Ka kyntu ruh ïa ki khynnah skul ba kin nym tieng nym riej, hynrei ban mih shakhmat ban ïathuh beit ïa ki jingeh ki jong ki, bad lada don kino kino ki jingeh, kin pyntip beit sha ka seng ba kan ïoh ban leh da kaba tyngeh pyrshah ïa ki nonghikai katei ka skul.
Ka Khasi Students’ Union (KSU) ha ka Sngi Balang ka la ujor ejahar pyrshah ïa ka Legal Rights Observatory (LRO) bad maham tyngeh ïa kane ka kynhun ban kiar na kaba pynsaphriang ïa ki jingthoh kiba ïalam bakla.
“Ngi la ïohi ïa kawei ka jingkynthoh na kawei ka kynhun – LRO (ngim tip ki dei mano) halor ka jingjia ba malu-mala ha sor Shillong ha kaba ki la kynnoh ïa ka jingdonkti jong ka KSU.Kaba kham sngewsih ka long ba ki kynnoh ba ka Balang Presbyterian ka dei ka nongkynshoit ba kin sa jia kine ki jingjia," la ong u President ka KSU, samla Lambokstarwell Marngar haba kren sha ki lad pathai khubor.
Haba kdew ba katei kam dei shuh ka sien banyngkong ba ka LRO ka la pynmih ïa ki jingthoh ha ki rynsan lad pathai, u la ong ba katei ka kynhun na ka por sha ka por ym tang ba ka wanrah ïa ka jingsngewpher jaidbynriew hynrei ka wanrah ruh ïa ka jingsngewpher niam.
“Ngi im ha ka ri India kaba ngi ngeit ba ka dei ka ri synshar paidbah, ka Riti Synshar ka Ri ka kren shai ban burom ïa ki jaidbynriew kiba im hapoh ka ri, jait ktien, jait jingngeit bad kumta ter-ter.
Hynrei ngi ïohi ba kine ki briew na ka por sha ka por ki pyrshang ban ïalam bad pynsngewthuh bakla ïa uba bun balang," u la ong.
Ka LRO ha ka janmiet Lah Sngi U Blei ka la pynsaphriang ïa ka jingtip lyngba ka rynsan lad pathai ‘Twitter’ ba ki dkhot ka KSU ki la donkti ha ka jingjia kaba la jia ha Mahadev Khola.
Ka seng halor katei ka bynta, ka la dep ban ujor da ka ejahar ha u S.P.(City) ban leh ïa kaba donkam.
“Lada ka tnad pulit kam shimkhia ban buddien ïa kum kine ki briew, ngi ïohi ba kan wanrah ka jingmynsaw bad kan poi sha kawei pat ka lynti.
Haba ngi ai lad ïa kine ki nongkynshoit, ngi long kumba ai lad ïa ki briew kiba wanrah ka pyrkhat pyrdaiñ kaba ngi hap ban ïa umsnam,"U samla Marngar u la ong ba ka seng ka kren da kaba shai ba kam kwah ba kine ki nong lamler kin ïalam bakla ïa kano-kano ka mat da kaba pynheh ïew ïa i kam iba rit eh.
“Ïa mynta ka kynti, ngi shaniah ha ka bor jong ka aiñ ban leh ïa kaba donkam, hynrei lada ka bor jong ka aiñ kam lap, ngi ruh ngin hap pyrkhat da kiwei pat ki sienjam khnang ba kine ki jingïalam bakla kin ym jia shuh nangne shakhmat," la ong u nongïalam ka seng.
Haba pynsngew ba kitei ki jait jingthoh kiba pharep kulmar ki ïalam bakla wat ïa kito kiba na ri-thor ka India, u samla Marngar u la ong, “Kito kiba pyntreikam ïa ka sla jong ka LRO, da kham tyngkan u thylliej bad kham antad ka thaw ktien bad ban ïalam bakla.
"Shuh shuh u la bynrap ba ka seng kam lah ban shu peit bad lada kitei kijuh ki briew ki ïai bteng ïa katei kam, ka KSU kan buddien ban lap mano ba donkti ha ka ban pyntreikam ïa ka sla ka LRO ha ki rynsan lad pathai.
“Lehse ki dei ki briew kiba nangne hi kiba im sngi ban wanrah ka huri-hura, jingkulmar bad lehse ki dei ma ki hi ruh ba sdang kine-kitai khnang ban ïoh kynthoh pat ïa ka KSU ba ka donkti," u la ong.
Nalor kane, u President u la ong ba ka seng baroh shi katta ka ïaid ha ka lynti jong ka jingïaishah hynrei lada shim kabu ïa kane ka jingïaishah, yn hap pyrkhat da ki lad ki lynti kumno ban pynkylla ïa kata ka jingïaishah sha ka lad ka lynti ka ban hap jubab.
Ki ar tylli ki skul na East Khasi Hills bad East Jaiñtia Hills ki la jam sha ka final ha ka lympung ïalehkai State Level Subroto Mukherjee Football Tournament ba la pynïaid da ka tnat ïalehkai ka Sorkar Jylla.
Kine ki kynthup ïa ka Assam Rifle Public School (Under-17 boys) bad ka Ïewrynghep Secondary School (U-17 girls) kiba na East Khasi Hills, katba na East Jaiñtia ki long ka Rymbai Presbyterian HSS (Under-17 boys) bad ka K.B.Memorial Secondary School (Under-14 Boys).
Ha ka jingïakhun semi final jong ka Under-17 ki shynrang kaba la long ha SAI Training Centre ha ka sngi Palei, ka Assam Rifle Public School ka la lah ban pynliem noh ïa ka Sibsing Memorial Govt.
HSS na West Khasi Hills lyngba ka tie-breaker da 3-2 kol hadien ba kine ki kynhun ki la ïakhaid mar shi kol.
Ka Rymbai Presbyterian HSS na East Jaiñtia Hills ka la jop da 2-0 kol ïa ka Okkapara Secondary School na South West Garo Hills.
Ïa kine kol la thep da u Bankerbha Dkhar lyngba ka penalty ha ka minit kaba 23 bad ïa kawei pat da u Besterly Ksih (38).
Ha ka semi final jong ka Under-14 ki shynrang kaba long ha katei kajuh ka madan ïalehkai, ka K.B.Memorial Secondary School na East Jaiñtia Hills ka la jop da 2-0 kol ïa ka Mari Apal, UPS, Mangsang kaba na East Garo Hills.
Ïa kine la thep da u Ebiangmi Siangshai ha ka minit kaba 17 bad ïa kawei la ïarap pynthep da u rangïalehkai ka Mari Apal u Griksrang Marak (60).
Katba ka Myngken HSS na Ri-Bhoi District ka la shah rem noh ha ka H.K.Sing Secondary School na West Jaiñtia Hills da 3-2 kol.
U Budmi-ha-oo Mukhim u la thep ar kol na ka bynta ka H.K Sing ha ka minit kaba 3 & 60 bad ïa kawei pat la thep da u Kynsai-I-manmi War (20).
Na ka Myngken la thep da u Me-uba-ai la thep da u (41) bad u Chanjib Chettri (54).
Haba phai sha ka U-17 ki kynthei, ka Saiden Secondary School na Ri-Bhoi District ka la pynliem noh ïa ka Sibsingh Memorial Govt.
Sec.
School na West Khasi Hills lyngba ka tie-breaker da 4-2 kol hadien ba ïakhaid mar shi kol.
Katba ka Ïewrynghep Secondary School na East Khasi Hills ka la jop haduh 4-2 kol ïa ka North Liberty HSS na West Jaiñtia Hills.
Ka Larihun Songthiang ka la thep ar kol na ka bynta ka Ïewryngkep ha ka minit kaba 4 & 21, katba ïa kiwei pat la thep da ka Melaribha Lyngdoh (25) bad ka Sodawanki Suchiang (42)Te kumta kine baroh ki kynhun kiba la khur ïa ki jingjop kin pynkhreh ïa ban ïakhun final ha ka sngi Thohdieng ha SAI Traning Centre na ka bynta ban ïaknieh ïa ka nam lahduh.
Ka kynhun ki rangïalehkai phutbol ka ri ka la shah pynngat hapoh ka Group-A kaba kynthup lang ïa ka China, Bangladesh bad ka Myanmar na ka bynta ka Hangzhou Asian Games, hadien ba la dep ban pynïakap ïa ki kynhun ha ka sngi Palei.
Katba ka kynhun ki ‘thei ïalehkai ka ri ka la don ha ka Group-B ha kaba kan hap ban ïakhun pyrshah ïa ka Thailand bad ka Chinese Taipei.
Kine ki ar tylli ki kynhun ïalehkai ki la ïoh ïa ka lad ban leit ïashim bynta hadien ba ki la ïoh jingbit na ka tnat ïalehkai jong ka Sorkar Pdeng da kaba pynjynsur ïa ki kyndon kiba ka la buh.
Ha ka jingïakhun jong ki shynrang, kin don haduh hynriew tylli ki group bad ar tylli ki kynhun ki ban wan ha ki kyrdan ba hakhlieh na kawei pat kawei ka group lem bad saw tylli kiwei pat ki kynhun, kin ïoh rung sha ka pre-quarter final.
Na ka bynta ka jingïakhun ki kynthei, ki kynhun ki ban wan ha ki kyrdan ba hakhlieh na kawei pa kawei ka group bad ki lai tylli ki kynhun kiba wan ba-ar kin jam sha ka quarter final.
Kumba ka paw ka kynhun ki rangïalehkai ka ri ka la lah ban pynpaw ïa ka jingtbit ha ka Asian Games, ha kaba ka la khur ïa ka takma ksiar ha u 1951 bad ka la bteng biang ha u 1962.
Dangshen na ka liang ka Indian Olympic Association (IOA) ka la kyntait ban ai jingbit ïa ki kynhun ïalehkai ka ri na ka bynta katei ka lympung namar kim shym la don hapoh ka thup kaba phra ha Asia.
Te kumta na ka liang ka All India Football Federation (AIFF) ka la buh ka jingkyrpad na ka tnat ïalehkai ba kan ailad ïa kine ki ar tylli ki kynhun ba kin ïashim bynta ha katei ka lympung.
Na ka liang u coach u Igor Stimac ruh u la buh ka jingkyrpad hakhmat u Myntri Rangbahduh ka ri u Narendra Modi ba un tuklar lem halor kane ka bynta.
Naduh u 2002, ïa ka jingïalehkai phutbol ha ka Asian Games la shah ba kin ïalehkai tang da ki nongïalehkai kiba hapoh 23 snem lem bad lai ngut kiba la kham heh snem.
Hynrei ha kane ka lympung mynta u snem la shah ïa ki rangïalehkai kiba 24 snem ba kin ïalehkai na ka daw ka jingpynsangeh shisien ïa katei ka lympung na ka daw ka jingwan lynshop ka khlap COVID ha China ha u snem ba la lah.
U kapten ka kynhun u Sunil Chhetri, ryngkat u rangapkol u Gurpreet Singh Sandhu lem bad u rangïalehkai ‘dien u Sandesh Jhingan kin long ki lai ngut ki rangïalehkai kiba la palat snem ki ban ïadon bynta bad kane ka kynhun.
Ki kynhun kiba don ha ki kyrdan ba kham shadien kata kaMyanmar bad ka Bangladesh kiba la don ha kajuh ka group, ka India ka la khmih lynti ban ïalehkai bha khnang ba kan jam sha kawei pat ka wat jingïakhun, katba ka kynhun ki ‘thei ïalehkai ka ri kan ïaleh katba lah ban jam sha kawei pat ka wat.
Ïa kane ka lympung ïalehkai jong ka Asian Games yn pynlong ha u Nailur-Risaw, hynrei ka jingïalehkai phutbol kan sdang naduh 19 tarik u Nailur bad ïa ka final yn pynlong ha ka 8 tarik u Risaw.
Hashwa ban sdang lai tylli ki jingïalehkai ODI pyrshah ïa ka West Indies, ka BCCI ka la hap ban pyllait noh ïa u Mohammed Siraj na ka kynhun ïalehkai ka ri na ka daw ka jingmynsaw ka kjat, la ong kane ka synjuk ïalehkai ha ka sngi Palei.
Kane ka kynhun kam pat shym la wad ban pynmih bujli ha ka jaka utei u nongkawang bol ba dang 29 snem ka rta.
“U la mynsaw ka kjat kamon bad ban lait na ki jingmynsaw ba kham jur la ai jingmut ïa u da ka kynhun ki nongsumar jong ka BCCI ba un shongthait shwa shipor.
"Ka kynhun kam pat shym la khot ïa ki rangïalehkai na ka bynta ban pynmih bujli ha ka jingïakhun jong ka ODI, ka ban long ha ka 27 tarik mynta u bnai ha Barbados," la ong ka BCCI.Ïa u Siraj la synran lang ïa u ba un leit phai noh sha la ïing da u Ravichandran Ashwin, KS Bharat, Navdeep Saini, KS Bharat bad u Ajinkya Rahane.
Ka India ka la jop shisien na ki ar tylli ki jingïalehkai Test da 1-0.
U Siraj um pat shym la ïadon bynta hapoh ka kynhun ïalehkai T20I pyrshah ïa ka West Indies.
Hadien ka ODI yn pynbud sa san tylli ki jingïalehkai T20 internationals.
Ka India ka la dei ban ïakhun ha ka Asia Cup ha u Nailar-Nailur, ka ban pynbud sa ka ODI World Cup ha ka ïing ka ban long ha u Risaw-Naiwieng.
U ’rangïalehkai shapdeng ka England bad Liverpool u Jordan Henderson u la pynïasoh ïalade sha ka kynhun ïalehkai Saudi Pro League, ka Al-Ettifaq, la pynbna da kitei baroh ar klob ha ka sngi Palei.
Kat kum ki khubor na England la ong ba ka Al-Ettifaq kan siew kumba 12 million pounds ($15.55 million) bad kiwei pat ki jingsiew na ka bynta u Henderson, u ban pynkut noh ïa ki 12 snem kiba u la don ha Anfield.
Utei u rangïalehkai ba la 33 snem ka rta un ïohpdiang ïa ka jingsiew kumba 700,000 pounds man ka taïew, la ong ki khubor.
Ïa u Henderson la leh burom khatduh da ki paidbah nongkyrshan ka Liverpool lyngba ka dur khih (video) ba la buh hapoh ka ‘social media’ ha ka sngi Balang.
“Ka long kaba eh ban pynpaw ïa ki kyntien ai khublei khatduh ha kane ka jingïaid lynti ha ki 12 snem bad ka klob.
Ngan ïai long borabor u nongkyrshan jong ka Liverpool haduh ba ngan da ïap.
Khublei shibun ïa kiei kiei baroh bad phin ym ïaid marwei," la pynpaw utei u rangïalehkai ha ka Instagram lajong.
U Henderson un ïasoh lang ha ka Al-Ettifaq ryngkat u para nongïalehkai barim ka Liverpool u Steven Gerrard, uba la shimti kum u coach na ka bynta ka kontrak kaba lai snem naduh kaba sdang jong une u bnai.
U Henderson u la poi ha Liverpool ha u snem 2011 na ka Sunderland.
Nangta u la ïoh ban shimti kum u kapten hadien ba mih noh u Gerrard, uba la leit ïasoh sha ka Los Angeles Galaxy ha u 2015.
Kumba ka paw u Henderson u la ïoh ban ïalehkai kumba 500 sien na ka bynta ka Liverpool ha baroh ki lympung ïalehkai.
U la ïadon bynta ruh ban khur jingjop ha ka Premier League, Champions League bad kumjuh ha ka FA Cup, ar sien ha ka League Cup, Club World Cup bad ka UEFA Super Cup.
Ka Madankynsaw Mawkyndeng ka la khur ïa ka jingjop ha ka lympung ïalehkai Independence Day Cup Under-17 Football Tournament ba la pynïaid da ka West Jaiñtia District Sports Association.
Kane ka nam jop ka la wan urlong hadien ba ka lah ban pynliem noh ïa ka NSA da 5-1 kol.
U Nidaroi Mulieh u la khur ïa ka hat-trick bad kane ka jingïalehkai ka la long ha ka sngi Palei ha madan Kiang Nangbah Stadium Ladthadlaboh, Jowai.
Ïa ki kol jong ka Mulang Ïalong la thep da u Charelang Mulieh ha ka minit kaba 15, u Tushar Pale ha ka minit kaba 19 bad u Nidaroi Mulieh u la thep lai kol ha ka minit kaba 33, 48 bad 60+1.
Katba ïa ka shi kol jong ka NSA la thep da u Teidiroi Dhar ha ka minit 12.
Haba phai sha ka jingïalehkai kaba bud hapdeng ka Evergreen Mukhla bad Panaliar ki la ïasam mar shi dor-thong (point) hadien ba ki ïakhaid mar 1-1 kol.
Ïa ka kol jong ka Panaliar la thep da u Deisakiru Nanghuloo ha ka minit kaba 18, hynrei ka Evergreen Mukhla ka la pynphai kylla ha ka minit kaba 50 lyngba u Pynshaimiki Sana.
Ha kine ki sngi, kawei ka kynhun kaba la tip kum ka ‘Legal Rights Observatory’ ka la ïalam bakla ïa kiba bun ba lang da kaba kynnoh ba ki dkhot ka Khasi Students’ Union (KSU) ki la ïadonkti ha ka jingïakajia ha Mahadev Khola ha ka Lah Sngi U Blei.
Khlem da ap ïa kano-kano ka jingpynshisha na ka pulit, katei ka seng ka la ïaid shakhmat ban pynsaphriang lyngba ka rynsan ‘Twitter’ ïa katei ka jingkynnoh.
Kane ka rukom leh ka long kaba ma shikatdei.
Na ka liang ka KSU ka la dep ban ujor sha ki pulit ka nongbah pyrshah ïa ka LRO halor ka jingpynsaphriang ïa ka jingtip ba lamler, hynrei kane ka seng kam pat shym la weng satia ïa kato ka jingkynnoh na ‘Twitter’.
Ha kawei pat ka liang, ka la byrngem ban ujor FIR pyrshah ïa ka KSU hakhmat ki pulit ka jylla Assam ba lada jia ba kin wan rung sha Assam, ki pulit kin kem ïa ki.
Ha kane ka juk stad kumba ki ong, ka jingsaphriang ki khubor lamler ka dei kawei na ki jingsniew ba shyrkhei tam.
Lyngba ki khubor lamler, ki mih ki jingïakynad bad ki kam ïaumsnam.
Mano ban kitkhlieh ïa kiba kum kine ki jingjia? Ki aiñ ki don kum ka Information Technology Act, 2000 nalor ki kyndon Indian Penal Code ban teh lakam ïa ki briew kiba mlien ban pynsaphriang khubor lamler.
Hynrei teng-teng ka jingtreikam ka aiñ ka suki shaba palat bad kat ynda la lah ban kem ïa kiba donkti, ka kam ka la kylla da kumwei pat kum ka jingïakynad ne jingïaumsnam.
Ki la don bun ki jingjia kiba la mih tang namar ki khubor thok.
Ka nuksa ka long kum ka Manipur kaba haduh mynta ka jingïakynad ka dang bteng wat hadien lai bnai duna.
Ngi la ju ïai ong ïa kane ba ki kor ki bor ha kane ka juk stad ki long thik kum ka waitlam arliang syrti.
Lada nang ban pyndonkam, ki wanrah jingbha, bad na ka bynta kiba kwah ban leh ïa ki kam sniew, kam shimpor eiei.
Kane ka dei ka jingma kaba ka pyrthei baroh kawei mynta ka mad: ka jingsaphriang ki khubor lamler.
Kito kiba pynsaphriang ki don ka sap ban pynsngewthuh bakla ïa ki nongpeit/nongsngap/nongpule haduh ba kin da sngew ba kata ka khubor lamler ka long kaba shisha! Haduh katno ki paidbah ki don ka bor pyrkhat ban pynïapher kaei kaba shisha bad kaei kaba lamler? Ym baroh kiba don ïa ka jingnang jingtip ban wad hi dalade kaei kaba dei bad kaei kaba lait.
Namarkata, kiba bun ki shu ngop ei kha-ma-kha ha ki khubor lamler haduh ba kan da ktah sa ïa ka shongsuk shongsaiñ, jingïadei para shnong para thaw bad kumta ter-ter.
Ha kum kine ki khep, ka dei ka kamram jong ki lad pathai khubor kiba la ithuh da ka Registrar of Newspapers for India (RNI) bad kiwei ki tnat sorkar ba kin mih shakhmat ban pynbna ïar kano ka khubor kaba dei bad kano kaba lait.
Ha kane ka juk, la bun ruh sa kita ki ‘You-tuber’ lane ki nongpynmih khubor lyngba ka ‘YouTube’ haduh bym ithuh ithaw shuh.
Kaba kum kane ka jia wat ha Meghalaya ruh.
Ki la shu ïa pynmih kat kaba ki ïoh khlem da sngewthuh ïa ka tynrai bad ka nongrim lane kano kaba dei bad kano kaba lait.
Ngi la ïohi ïa kane ha ka por ba shah thngan u President ka VPP, u Bah Ardent M.Basaïawmoit, haduh ba ka seng ka la hap ban kyrpad ïa kita ki ‘You-tuber’ ba kin long kiba adkar ha ka rukom pynmih jingtip.
Ki paidbah ruh ki dei ban sngewthuh ba kam long kaba bha ban shu shaniah ha kita ki ‘You-tuber’ namar kin sa shah ïalam bakla.
Kan bha shibun lada ki sngap bad pynleit jingmut beit tang ha ki lad pathai khubor kiba la ithuh da ka sorkar bad kiba treikam katkum ki kyndon aiñ.
Hynrei ka shong pat ha ki paidbah ïano ki jied ban sngap bad ngim lah ban pynbor ïa ki.
Haba phai biang sha ki seng kum ka LRO, ki pulit ki dei ban leh da kaba tyngeh hashwa ba kan mih kano-kano ka jingjia kaba long shabar na ka aiñ.
Ym dei ban ailad ïa kiba kum kine ki kynhun ban pynkulmar jingmut.
Ki don bun bah ki nongbud bad nongpeit ïa ki jingthoh ka LRO ha ‘Twitter’ bad kam bha lada ailad ba kan thoh ne kynthoh katba ka sngewbit khlem da don ki jingshisha.
Ngim lah ban sngewthuh haduh katno ki briew kiba la peit bad ïarap pynsaphriang ïa katei ka jingthoh lamler ka LRO pyrshah ïa ka KSU.Ngi hap ban ïa long kiba husiar bha, bad ka dei ka kamram jong ki pulit ban kem ïa ki nongïalam ka LRO khnang ba kin ym ïa mlien than ban ïaleh kumne ym tang bad ha kane ka khep, hynrei wat ha kiwei ruh kumjuh.
Ha ka jingim jong U ne Ka briew, ngi im ha ki jingmut  jingpyrkhat bad ngi kren.
Ka kyrdan jingpule ki long ka jingiar ka jingnang jingtip hynrei ki jingmut jingpyrkhat ki long kiba Kongsan.
Ka jingim jong ka jinglong riewblei ha ka nongrim baskhem Ka Ktien U Blei ka ialam ia ka lynti sha ki jingmut ba bha bad btin lynti ha ka Ktien ka thylliej bad ka kren ka khana.
Ha ki Proverb U Solomon ryngkat U Agur bad u Lemuel la thoh ‘Kumba u briew u pyrkhat hapoh lade, kumta u long’ (Prov 23:7).
Kumta Ka Jingpyrkhat ka long kaei kaei kaba donkam tam ha ngi ki briew kaba kdew lynti ia uwei pa uwei u ne ka briew.
Ka Jingmut Jingpyrkhat ka long kaba kdew ia ka lynti kaei ba ngin leh.
Dei kane kaba synshar ia kajingim bakynja doh bad U Mynsiem.
U Paul ba II Korinth 10:5 u thoh ba ‘Ki atiar ka jingialeh ia kiei kiei ba kynja doh ha u ne ka briew kim long kat kum ka doh hynrei dau Mynsiem u Blei ba donbor ia ka ban pynkyllon ia ki kut baskhem u bymman….
Bad ruh da kaba pyndem ia ki jingmut jingpyrkhat baroh ha ka jingkohnguh ia uKhrist’.
Ha ka jingim jong nga bad jong phi jong kine ki por ba mynta, baroh ngi long ki nongpop kumba la thoh ‘Ym don uba hok, em, ym don uwei ruh’ (Rom 3:10).
Haba ngi la kynjoh ia ka jinglong rangbah ha ki jingmut jingpyrkhat, kiei kiei ki jong ka doh ki synshar ia ngi, la ka long ha ki jingthala jong ka doh, ka jingkwah rhah ia ka bym dei hok, ka jingbishni, jingsngewmeng, jingsngew hok bad ka jingiashun ia kren beiñ.
Man uwei ne kawei ka briewu tip bha ia lade kumno u long da kaba puson bad duriap bha ia lade ha ki jong ki jong ki jinglong jingim.
Ït ialade, hato ngi lait na ki jingshisha Ka Ktien U Blei 1 Ioanis 5:17 “Ka bym hok (Jingmut bad jingleh basniew) baroh ka long ka pop".
Khyndiat halor ki kattokatne ki jingshisha:1.
Ka jingthala jong ka doh: Ka thma jong ngi ha ka jinglong jingim dei kiei kiei ba kynja doh.
Ki jingmut jingpyrkhat jong ngi dei ka madan thma.
U bymman u trei bha ban tei ia ki kut baskhem ha nga bad ha phi bad u da thew ia ki buit sianti jong u.
Haba u bymman u jop, ki pait ki pra ki longing longsem.
Haba u ioh jaka hapoh u briew, rung ka jingsarong, jingsnewmeng, jingdih pynsngewbha  kum ki drok, ka kyiad bad ki jingdih pynbuaid.2.
Ka jingkwah rhah ia ka bymdei hok: Ka jing-kwah brai jong ka doh ka lam sha ki lynti kiba sniew bad ban kwah rhah ia ka spah bymhok.
Kane ka jia ha ki Nongialam saiñ hima (politicians), ki Ophisar sorkar bad company, ki kontraktor, ki Nongkhaii bad kiwei kiba ialeh sngewbha da ka pisa bymhok.
Kane ka jia ruh ha ki katto katne ki Nongialam Balang kaba kynthup lehse wat ia nga ia phi kiba long uwei na ki.3.
Ka Jingbishni bad Jingkren beiñ ia kiwei: Ka jingbishni ka long kawei ne ki daw ba pynhiar ia ka dor longbriew manbriew ha ka ri bad ka jaitbynriew.
Ka nongrim jong u khun Khasi-Pnar ka long kaba shai ha bneng bad ha khyndew ba ka dei ka ri bad kajaitbynriew tipbriew tipblei.
Hynrei haba ia bishni para ma ngi, ngi long kum u thlen uba bam para khasi bad ka taro para pnar.
Ka jingkren beiñ ha ki por Elekshon ka dei ka jingmut jingpyrkhat jong ka jingibeiñ ia kiwei (hate speech) bad ka dei ka pop.
Habun ki khep jong ka jingialeh bad jing bymbiang ngi kdew kti tang sha ki politician.
Ym ju don u ban ia trei lang ban pynbha ia ki jingbakla bad jingduna.
Ksan rympei rem Dorbar.
Na kine ki mat  ba la kdew haneng, bsut ka jingbishar para ma ngi la kumba mangi te, ngi long kiba biang bha.
U Paul ha ka Shithi Sha ki Nong Rom 2: 1 “me uba bishar, me pynrem ia lade namar me uba bishar me iai leh ia kita kijuh.
" Wat ju pynksan ialade.
Haba puson ha lade, ngi sngew ba ngi dei ki nongpop bajot barem, hynrei ngim dei ban noh mynsiem ba ngim long kiba dei biang ha khmat U Trai.
Kampher la ngi long ha kano kano ka jinglong jingim bad ki jingmut jingpyrkhat ba poh dor katno katno ruh namar ka Ktien U Blei ka kren shai kdar ha Ephesus 6:12, 17,18 “Ka jingialeh jong ngi kam long ia ka snam bad ka doh, hynrei ia ki hima, kibor bad ki nongsynshar pyrthei jong kane ka jingdum…To shim ia ka jingda khlieh  ka jingpynim, bad ka waitlam U Mynsiem, kaba long Ka Ktien U Blei: da kaba duwai ha la ka sngi".
Haba ka jingialeh ka jur bad ka jingim ka kordit sat (Depression), wat duh jingkyrmen namar ha ka kyrteng U Khrist, ym don ka bymlah ban long.
Ki briew kiba don ki jingmut babha, ki ioh ban kheit ia u soh uba bha hynrei kita kiba pun ia ka jingmut bym khuid bad basniew, ki mad ia u soh ka jingkordit sat (Positive minds produce positive lives and a negative mind leads to unhappy life).
Wat man thait namar baroh ngi la leh pop bad ngi la duh noh ia ka burom ka jong u Blei hynrei la pynksan ei da ka jingaiei bad ka jingsiewspah kaba ha u Khrist Jisu – Rom 3:23-24.
Ki don ki briew kiba la sngew kut lad ha ki jingim, la sngewngiah ia ka jingim bad duh jingkyrmen.
Kim lah shah shuh ia ka jingialeh bakynja doh.
U bymman u trei bha ban pynbuh khoh ia ka kular U Trai Jisu “To wan ha nga phi baroh kiba thait bad khia ka jingkit, Te ngan pynjem ia phi".
(Mathaios 11:28)Nga sngewrem haba la thoh ha ka ‘Shillong Times’ – 21 July, 2023: Page 3 ba ha Meghalaya; kiba don ka kurim palat ia kawei (Polygyny) dei ki khristan kiba bun tam haduh 2.1%.
Bud sa ki Muslim – 1.9% bad Hindu – 1.3% – Report: ‘International   Institute   of   Population   Sciences   (2019-2021)     jong   ka   National Family   Health   Survey   (NFHS-5).
La   thoh   ba   kine   ki   khambun   hapdeng   ki longkmie baduk (poorest women) bad ba khlem leit skul (Formal Education).
Ym lah sngewthuh shuh.
Lada ka long kaba thikna, nga shim ba ka dei ka jingtynjuh bad jingkyrsiew ia ki iing Khristan bad ki Balang ban ialeh ia ka thma ba kynja doh da ka Bor U Mynsiem.
Ki longiing Khristan bad Balang ngi la dei ban ia duwai jur ia ka ding U Mynsiem ban pynduh bad pyntroiñ ia ki buit sianti u bymman.
Ka jingkhot ka long ia ki Nongsharai ban pynkhlain ka jingleit iasyllok sha ki iing khristan ba dang kham sahdien bad dang duna ka jingioh jingkot.
Ka Balang Presbyterian Laitumkhrah (Balang Kmie ka Pohkseh) ka long kawei na ki Balang ba pynlong Jingiaseng Iasyllok ha kum kita ki longiing kiba ha ki iing rit ba lah ban   ngiam   ym   palat   ia   ka   10  ngut.
To  ngin   ia   bud   nuksa   lada   ngim   ju   leh  ne pynsangeh.
Ki parabangeit ha sor bad khap sor, ngin kiar shisyndon na ki  jingleh sngewbha Weekend (sngi Saitjain & sngi U Blei) na ka bynta ka jingbha ka longiinglongsem khamtam ka lawei ki  khun ki  kti.
Bret noh ia ka  jingsngew kordit sat (Depression) bad jingduh jingkyrmen namar kine ki dei ki jong ka doh pyrshah ia uMynsiem u Blei.
Ka jingkthang ka jingim ki wan lynshop, ki eriong erngit ki beh kyrthlep, ki jingpang jingshitom ki pynbynñiaw ha la marwei marwei bad ki ban khia ia ka iing kasem.
Kum ki khun ba la siewspah da ka snam u Jisu, ngi tip ba kiei kiei baroh ki jia.
Ngi tip skhem ba ngin jop da ka bor u Mynsiem – Mut bad pyrkhat ia kaba bha (Positive thinking) ba ngin ioh ban kheit ia u soh bathiang ka jingim.
U Paul sha ki Galatia 6:9-410 “Te ha kaba leh babha wat ai ba ngin man thait shuh, namar, ha ka ïa babiang, ngin ioh ot…to ngin iatrei minot ia ka ba bha ha ki briew baroh, khamtam ha kita kiba na ka kur ka jingngeit".
Ha ki jingeh bad jingialeh, to ngin duwai jur ia ka bor U Mynsiem, U Trai u shah shkor bad U btin, U ri U sumar sukher ia kita baroh kiba khot kyrpad ia U; kiba khot kyrpad da ka dohnud bad mynsiem baroh.
(Salm 145: 18).
U Dangri Phawa u la ïoh ïa ka hat-trick na ka bynta ban pynlong ïa ka Madankynsaw Mawkyndeng ban khur ïa ka jingjop ha ka lympung ïalehkai 3rd Division Football Tournament (3rd Adelbert Laloo Memorial Trophy) ha ka sngi Palei ha madan Kiang Nangbah Stadium Ladthadlaboh, Jowai.
Ha kane ka lympung ba la pynïaid da ka West Jaiñtia District Sports Association, ka Madankynsaw Mawkyndeng ka la pynliem ïa ka FAM da 7-1 kol.
U Dangri Phawa uba la khur ïa ka hat-trick, u la khyrwit haduh saw kol ha ka minit kaba 19, 45, 56 & 65.
Katba ïa kiwei pat la thep da u Damechan I Saioo ha ka minit kaba 13, u Philemin Lamare (54) bad u James Edison Suchiang (55).
Haba phai sha kawei pat ka jingïakhun kaba la long kham hashwa, ka Mookaswan ka la pynliem noh ïa ka Kseh Sylle Ïalong da 3-2 kol.
Ïa ki kol jong ka Mookaswan la thep da u Buhpormi Myrboh ha ka minit kaba 4, u Slim Myrboh haka minit kaba 38 bad u Shailang Lawai haka minit kaba 56.
Katba ki ar kol jong ka Kseh Sylle Ialong la thep da u Niawki Phawa haka 27 minit bad u Wanbait Suchiang ha ka 30 minit.
Ka Manchester United bad ka Arsenal ki lah ban pynurlong ïa ka jingangnud ban ïoh ïa u Kylian Mbappe uba la thmu ban mih noh na ka Paris Saint-Germain, wat la ki khubor ki la ïathuh ba ka Real Madrid kam pat shym la ïakren eiei ban soi ïa utei u rangïalehkai shakhmat.
U Mbappe u dang ïai kyntait ïa ka kontrak jong ka PSG kaba la thmu ban pynjlan na u 2024 shaduh u 2025.
Kumba ka paw ka PSG kam shym la don jingthmu ban pyllait noh ïa u ha u snem ban wan bad dei na kata ka daw ba ka kwah ban pynthymmai biang ïa ka jingïateh soskular kaba thymmai.
