Ngi duwai ba Un nang don ryngkat bad theh ia ki jingkyrkhu khamtam ha kito ki lanot kumjuh ruh ia kito baroh kiba la kner ia ka kti jong ka jingiarap" la pynpaw u Bah RL Blah uba dei u General se cretary.
Ka SNSBH ka kyrkhu kyrdoh ia ki baroh ki nongialam shnong ba U Blei Un nang ialam iam ki ba kin nang ioh ia ka jingkoit jingkhiah bad ka jingstad ba kin lah ban trei ia la ka jong ka kam.
Khadduh eh, ka Synjuk ka kyntu ia kito ki shnong baroh kiba shah ktah lynba kane ka jingjia, lada ki don kano kano ka jingdonkam kaba ki donkam, kin sngewbha ban pyntip, khnang ba ka Synjuk kan pyrshang ban iarap bad leh kat kaba ka lah ei.
Shillong, 11 Iaiong:Hadien ka ‘er langthari kabajur kaba dang shu sar naphang lin ia ki ing ki sem ki dieng ki siej ha ka shnong Pyn thorbah mynta ka sngi pat la mih sa ka jingjia pluh ing ha katei ka shnong.
Ha ka por 2 baje eiei nohphai sngi lai tylli ki ing ha Pynthorbah block I ki la pluh bad kitei ki ing ba la pluh ki dei kiba shong basah da ki bar jylla (Bihar) kiba ri masi.
Ha katei ka jingjia ka la don ka jing julor kaba jur ha kaba kiba bun na ki jingdon jingem ki trai ing ka la inglut khait bad kumjuh ruh kawei ka masi.
Kitei ki ïng kiba la pluh ki dei kiba sah u H.P Singh, u Ranji Rai bad u Surender Rai kiba shong wai, hynrei ka dei ka ing kaba long trai da ka kong Sasha Rumnong.
Ki briew baroh khoit kiba shong ba sah ha katei ka ing ki don 27 ngut kynthup naduh ki kynthei, ki khynnah bad ki rangbah.
Tang mar ia poi ha katei ka jaka u nong thohkhubor u la lap ba ki don bunbah ki paidbah kiba ia lum ban peit ia ka tdem kaba ieng ha suiñ bad la don ruh ki pulit ka Nongmensong kumjuh ki pulit pynlip ding ha katei ka jaka bad la iohi ba la don kumba san tylli ki kali pynlip ding ha katei ka jaka.
La iohi ba don na ki jingdon jingem kiba ki paidbah kiba leit iarap ki la lah ban sei shabar kynthup ia ki tiar ki tar bad ki masi khem dud kiba set ha sem la ioh ban pyllait noh ia ki shabar bad la iohi ruh ba ka ding ka la klang ha ki skum kba hynrei ki pulit pynlip ding ki la ioh ban tem ha ka por kaba dang biang bad kam shym la lah ban pur sha kiwei pat ki jaka pynlang skum kba.
Haba ia kren bad u H.P Singh uwei na ki nongsah wai ha kawei na kitei ki lai tylli ki ïng kiba la pluh u la ong ba ka jingjulor baroh khoit kaba u la antad tang ha ing jong u ka la poi sha ka T.5 lak tyngka.
Utei u la iam rangbah ruh namar ka jingpangnud palat ba ka masi jong u ka la sahkut hapdeng ding bad ka la ingkhong khait, u nongthohkhubor u la tur sha ka jaka ba ka masi jong u ka sahkut hynrei ym shym la iohi shuh ia ka naba la ban najrong ki tin ki dieng kiba la khyllem.
Ha katei ka jaka la iohi ruh ba ki kynthei ki khynnah kiba sah ha kitei ki ing ki la lum lymbung ha madan bad ka iam ka lynñiar.
Haba kylli na u H.P Singh ia ka daw jong katei ka jingjia u la ong ba um tip na ka daw aiu hynrei u la ong ba kyndit kyndit ha ka por 2 baje eiei ka ing jong u ka la pluh.
La ithuh ba ka daw ka jinglah ka ding ban pur sted ha kitei ki ing ka dei namar ka jingdon ki skum kba kiba la pynlang bun bun jaka ha katei ka jaka kaba long madan naba ha ka por ba une u nongthohkhubor u poi sha katei ka jaka la iohi ba kiba bun ki skum kba ki la kylla dpei katba ki don pat kiba dang kem ding kiba ki pulit pynlip ding ki dang ia khun ban pynlip.
Haduh ba thoh ia kane ka khubor ki pulit ka Nongmensong PS ki la ong ba ym shym la don mano mano ba mynsaw.
Lah ban kdew ba dang shen ki bor District jong ka East Khasi Hills ki la pynmih ia ka hukum kaba la pynjari da ka section 133 CrPC ba la khang pyrshah ban pynlang skum kba hapoh ki jaka ba don ki ing sah briew, bad ia katei ka hukum ki bor District ki la iathuh ba la sam sha ki bor shnong bad ki bor shnong ruh ki la dep ban pyntip sha ki trai kiba ju ri masi ba la khang ban pynlang skum kba hajan ki jaka ba sah ing ki briew.
Shillong, 11 Iaiong:Ka Shad Suk Mynsiem ha madan Weiking, ka la kut noh hadien lai sngi, hapdeng ka jingiphuh iphieng ba la iashim bynta da ki thei bad ki rang ha madan shad.
Ha kane ka kynti baroh ki nongshad ba la wan iashim bynta ki la kot sha ka 1175 ngut kynthup 618 ngut ki nongshad shynrang bad 557 ngut ki kynthei kiba la pyndap ïa ka Lympung Weiking baroh kawei.
Kane ka Shad Suk Mynsiem ba lai sngi lynter ka Seng Khasi (Kmie) ka la sdang naduh ka 9 tarik kaba la neh lai sngi bad la pynkut mynta ka sngi kumba ju long man u snem.
Kumba ka juh long, ha ka sngi ba nyngkong jong kane ka shad ba juh tip ne khot ïaka ka Shad Nohkjat.
Ha ka sngi sdang, la don ka jingïalum lang da ki dkhot nongkit kam ka JPK hapoh ka jing ïalam u President bad General Secretary, ki nongshad bad ki parakur ki parakha ha phyllaw jong ka ïing seng ha Mawkhar ha kaba la pynlong ia ka jingduwai, shwa ban mih sha ka lympung shad ha Weiking, Jaïaw.
Ha shwa ban sdang ïa ka jingshad, ka kynhun jong u Tymmen u San ka Seng Khasi (Kmie) kan shim ïa ka bynta jong ka nguh ka dem bad ka jingkyntiew ïa ka lama jong ka Seng Khasi.
Kane ka shad ka long kum ka dak ai nguh u bynriew ïala u Blei Trai Kynrad u Nongbuh u Nongthaw ba un theh sei ia ka aiom ot kaba seisoh bad ba un ai ia ka bha ka miat bad ka koit khiah krat.
Kane ka shad ba shisien shi snem ka la kynjoh sha ka 106 snem pura.
Kumba ju long shwa ban sdang ia kane ka shad, ki rangbah nongialam ka Seng Khasi ki ialum lang ha phyllaw ka iingseng ha Mawkhar, ryngkat ki nongshad kynthei bad shynrang bad ki duhalia na ka bynta ban da pynlong ia ka nguh ka dem.
Ki kynthei bad shynrang ki la iashim bynta shit rhem ha kane ka Shad Suk Mynsiem ha lympung hapdeng ki nongpeitkai ba bun na sawdong ka lympung shad.
La pynnoh ia ki kjat jong ki kynthei bad la khaweh ka waitlam, u symphiah bad riam tynrai jong ki rang ha ka sur jong ka Bom bad ka Tangmuri.
Kane ka shad ka dei ka shad ban pyni ia ka jinglong kyrpang ka jaitbynriew Khasi.
Ki nongwei nabar ri bad na ki jaka ka ri bad na kylleng ka ri Khasi Jaintia ki la wan ban sakhi ia kane ka shad.
U Lat ka jylla ruh u V Shanmuganathan u la wan ban sakhi ia kane ka shad.
Shwa ban leit sha lympung Weiking, la pynlong ia ka jingialum ban mih na iing seng na Mawkhar ha ka por 1 baje nohphai sngi bad hadien ba la wai ka shad, la wanphai pat na lympung shad Weiking sha iing seng ryngkat ka tem ka put ka jingiaphawar lynti lynti haduh ban poi sha Mawkhar.
Nongpoh, 11 Iaiong:Ki nongialam ka Federation of Khasi Jaintia and Garo People (FKJGP) Umling Circle, hapoh ka jingialam u president Bah George Tangsang lem bad ki dkhot jong ka seng, mynta ka sngi ki la leit ban jurip ia ka Building ka AEC kaba don ha ka shnong Narnag, Ri Bhoi District.
Ha kane ka jingleit ban jurip da kitei ki nong ialam jong ka FKJGP, Umling Circle ia katei ka AEC Building, ki la lap ba katei ka Building ka la la dap tang da ki niut ki nier suda, ha kaba ha ki bynta ba shabar jong katei ka Building la sop da ki jyrmi, katba ha ki bynta ba shapoh la lap ba katei ka Building ka la iasyriem bad ka painkhana.
Haba kren sha ki nongthohkhubor, u Bah George Tangsang, u la iathuh ba ia katei ka AEC Building la shna lyngba ka skim Bharat Nirman Rajiv Gandhi Sewa Kendra (BNRGSK) na ka bynta ban pynsuk ia ki paidbah jong ki san tylli ki shnong ba kynthup ia ka ia ka Shnong 20Mer, Niangbari Lum, Niangbari Them, Narang bad ka Shnong Kongripara ha kaba iadei bad ka jingpyntrei iaka skhim MNREGA.Ka seng ka dap da ka jingsngewkhia ban iohi pyllein pyllien ia ka jingpynsyrwa ei jong ka sorkar ia ka pisa paidbah kaba da ki lak tyngka, namar ia katei ka AEC Building la tei ha ka jingmang pisa ba T.10 Lak (shiphew lak) lyngba ka skim BNRGSK ha u snem 2011/2012, hynrei ka long pat kaei kaei kaba sngewnoh mynsiem ban iohi ba naduh ba la dep ban tei ia katei ka Building la shu ieh Iingjah kumto khlem da pyndonkam bad kane ka pynpaw shai ba ka sorkar ka la shu pynsepei kai ia ka pisa paidbah.
“Kaba kham sngewkhia palat halor jong katei ka Building ka long ba ka la kylla pynban kum ka ktem jong ki riewsniew, namar lyngba jong katei ka Building ne Iingjah bun na ki briew ki pynlong ia ka kum ka jaka khalai, dih kyiad, leh ia ki kam awria, da kaba shim kabu ia ka jingkynjah bad ka jingbym lah ka sorkar ban pyndonkam hok ia ka building kumba la thmu ban ioh jingmyntoi ki paidbah" ong u Bah George Tangsang.
Ha kaba ia dei bad kane ka bynta, ka seng shen kan sa leit ban ia kynduh ia ki bor District ka Ri-Bhoi ban pan jingshai halor ka jingbym lah ban pyntreikam ia kane ka AEC building kaba la kylla ingjah khlem da lah ban pyndonkam bad ka seng kan sa ai por ruh ban pyntreikam noh ban ioh jingmyntoi ki paidbah bad lada ka bor District kam lah ban pyntreikam ka seng kan sa leit ban pynkhuid noh ia kane ka building bad kan pynlong noh kum ka ophis treikam ka seng, namar na ka liang ka sorkar ka la shu iehnoh Iingjah bad khlem da pyndonkam kaba long tang ka jingpynlut kai ia ka pisa jong ki paidbah, la bynrap u Bah George Tangsang kum u nongialam ka FKJGP Umling Circle.
Shillong, 11 Iaiong:U dkhot, uba rangbah bha jong ka seng kaikhlaw GNLA, uba dei ruh U General Camp Commander, ula phet noh na katei ka seng bad ula leit ban pyniasoh ialade ha khmat U Superintendent of Police jong ka East Garo Hills, ha ka jingdon ryngkat jong ki nongialam niam.
Utei u dei U Sengrak M Sangma, @ Ranggam, Camp Commander, uba la pyniasoh ialade sha katei ka seng, ha U Iaiong 2011.
U Sengram, u iathuh ba ki don bun ki nongialam jong katei ka seng, kiba la pynkhreh ban pyndem wait noh ialade, tangba ki don mynta ha ka jing pahara kaba jur bha bad nangta sa ka jingbyrngem siat iap na U Sohan.
Ka dei lyngba ka jing khynra tyngeh jong ki pulit ia ka ktem jong U Sohan, kaba la pyllait ia U Sengram, ba un lait phet na ka ktem jong U Sohan.
U Sengram lane U Rakkam, ula ngiah ia ki kam pyntriem jong ka GNLA, da kaba pyniap naphang, kaba rahbor bad bat bor kynthei ha kiba bun ki shnong.
U Rakkam, uba dei ruh U Finance secretary, jong ka Nongal Command, ula lait phet mynshwa da ka sain, haba ki pulit ki leit lap bad pynher kuli na syndah met jongu, katba u dang bat bor ia kawei ka khynnah samla.
Katei ka thei samla, ka la lait phet lyngkhuid, haba ki pulit ki leit hiar thma ha katei ka khyllipmat.
La iathuh shuh shuh, ba kitei ki ehrang GNLA, ki dei kiba bun kynthei bha bad kat shaba ki leit ha kano kano ka shnong, ki ju pynbor ia ki kynthei, ba kin thiah bad ki.
“U Sohan, u bat lut ialade ia baroh ka pisa, ba la lum ha ka kyrteng ka GNLA bad ka tnga jongu, ka bat lut ia baroh ka pisa.
Ma ngi pat ngi trei kum ki mraw, ha ka kyrteng ka GNLA" ong U Rakam.
U Sohan, u buhrieh ia shibun bah ki tiar ha Durama, ha kaba un die, ynda haba un pyndem wait ialade hadien ha bud bad nangta sa ka pisa, kaba don da ki klur tyngka, la buhrieh ha kawei ka thliew ha Durama bad ia katei ym don ba tip satia, lait noh tang U Sohan lem bad kiba ha iing ba iajan eh bad u.
U Raggam, u mih noh mynta ka step, na ka ktem jong ka GNLA, ha ka khlaw Rewak bad ula mih noh tang ka met suda, namar ba um shym la ioh lad satia ban riah ia ki tiar siat jongu bad kumta, ula pyndem wait tang ka met suda.
Nongstoin,12 Iaiong: U samla Robert June Kharjahrin General Secretary ka HYC sengkmie, haba kren ha ka jingialang paidbah jong ka HYC ban pyrshah Ain MUDA ha sor Nongstoin, kaba la long hynne ka sngi ha iew Nongstoin, u la ong ba ka kong Ampareen Lyngdoh, ka dei ka myntri sorkar kaba la pyndonkam da ka sia lieh ia ki nonghikai mynshwa bad mynta ka mut ban pyndam sia lieh sa ia ka District Council.
Kumjuh ka sorkar u Mukul la bun bun sien ka la thmu ban khniot bad pynduh bor ia ka District Council bad lada ka sorkar Congress jong u Mukul kam lah ban ithuh ia ka District Council, ym bit shuh ban dang pynieng MDC ha u 2019.
U tei u samla u la ong ruh ba balei u Mukul ha ryngkat bad ki myntri jong u kim pyntreikam ia katei ka ain MUDA sha ka jaka bad ka Constituency ka jong ki, bad lada u Mukul u nud shisha ban pyntreikam ia katei ka ain u deiban pyntreikam shwa sha Ampati bad sha ki jaka ba don ki Minister sa peit ki paidbah ka thain ki pdiang ne em ia kata, katei ka jingthmu ka jong ki ban wanrah ia katei ka ain ha sor Nongstoin kadei ba ki shim kabu namar ka jingdon u MLA ha ka liang pyrshah, bad khamtam bym don shuh u Maieid Hoping u ba dei u khla jong ka Jaitbynriew.
Shuh shuh u la ong ruh ba katkum ka map, la ithuh ia ka Nongstoin kum kata ka Urban, hynrei haba peit ia ki lynti ki syngkien hapoh jong ka sor Nongstoin ym pat i kop ban ong ba ka la dei kata ka Urban bad ki shnong ki thaw hapoh jong ka thain Nongstoin bad ha ki thain nongkyndong ki phuh ki phieng bad ki ioh ia ka roi ka par namar ka jingdon jong ka skhim NREGS bad katei ka skhim ka treikam tang ha ki Nongkyndong bad kam lah ban treikam ha ki jaka sor bad ka NRHM ruh ka treikam tang ha ki nongkyndong bad lada pdiang ia kata ka MUDA kitei ki skhim kin nynlah shuh ban trei kam bad ki paidbah ki hun ne em ia kata.
Ka MUDA kan sa beh ia ki Dorbar Shnong, kan sa beh ruh ia ka 6th Scheduled bad kin wan ban pynrung ia ki bor synshar bar ri napoh Ri thor bad katei ka MUDA kan ialeh ruh ban beh ia u Syiem na ka bynta ban wanrah iaka Zila Parishad, kin pynduh ia ki DS ban pynrung da ki panchayat bynrap biang u samla Kharjahrin.
“Lada ka kong Ampareen ka ong ba kitei ki jingkren jong nga ki long kiba bakla nga nud ban ia tainia bad ka hangne hapoh sor Nongstoin, lada don ka ain kaba bha balei ym lah ban pyntrei kam, kong Ampareen lada phi kwah ban pynroi ia ka Nongstoin wanrah da ki jaka pule, ki hospital ki ba bha wanrah ia ka NEHU branch hangne bad ngin sa peit ia kiwei pat kita ki jingpynsor, ki paidbah ka nongstoin kim dei shuh ki paidbah ki ba biej kumta wat wan pynbiej bad ka Sor Nongstoin kan roi kan par da ka jingtbit jong la jong ym da ka jingwan mushlia jong ka MUDA" ong u samla Robert June.
Nongpoh, 12 Iaiong:Ka jingkhie kynsan jong ka Erlang thari mynha ka miet sngi Nyngkong ha Ri Bhoi District, ka la pynjulor ia ki spah tylli ki iing ki sem jong ki Lai tylli ki shnong ba kynthup ia ka Sohnidan, Jair bad Pdengnongrim, ha kaba kane ka jingkhie jong katei ka erlangthari ym tang ba ka pynjulor ia ki iing ki sem hynrei ka la pynjulor ruh ia ki jingthung jingtep ha kitei ki shnong.
Kane ka erlangthari kaba la khie ha ka miet sngi nyngkong ha ka por 8 baje ei ei mynmiet bad kane ka jingwan jong katei ka erlangthari ka la pynjulor ia bun tylli ki iing ki sem jong ki nongshong shnong, ki sainar ilektrik, ki iing sorkar ba kynthup ia ka Handloom bad Aganwadi, ka skul DDNT Secondary School Sohnidan, ki jingthung jingtep bad kiwei kiwei.
Haba ki nongthohkhubor ki leit ban jurip halor jong kane ka jingshahktah ha kane ka erlangthari ha shnong Sonidan, la lap bad shem ia ka jingjulor kaba la palat, la iohi ruh ia ka jingjulor jong ki iing ki sem, ka jingkhyllem jong ki post ilektrik, ka jingshah pynjulor jong ka skul.
La lap ruh ba don ki katto katne ki longing kiba la shah ktah jur ha kane ka erlangthari, ha kaba ki iing ki sem kiba ki shong ki sah, la pynjot noh da kane ka erlangthari bad ki la hap ban shu shong kumto khlem iing khlem sem.
Kane ka jingwan kane ka eralangthari ka la pynjulor ym tang ia ki ing ki sem bad ki dieng ki siej ne ki nar post ilektrik, hynrei kaba kham ktah shuh shuh ka dei ka jingshah pynjulor jong kawei na ki skul pule ba la tip kum ka DNNT Presbyterian Secondary Shool, Sohnidan.
Ha kaba iadei bad kane ka jingjia na ka liang u Bah K.W Khymdeit rangbah shnong ka Sohnidan, ula ong ba kat haduh mynta tang hapoh ka shnong Sohnidan, ki don haduh kumba 84 tylli ki longing kiba la shah ktah ha kane ka erlangthari, u la ong ruh ia kane la shu antad namar ka lah ban tam ne duna namar ym pat la ioh jingkhein lut ia baroh kiba la shah ktah ha kane ka jingkhie jong kane ka erlangthari.
“Nga kyrpad ia ka sorkar bad ki bor distrik ka Ri Bhoi ba kin shimkhia halor jong kane ka jingshah pynjulor jong ki iing ki sem, ki iing sorkar, ka skul, ki jingthung jingtep bad kiwei kiwei, ia kaba kum kane ka jingjia ngi la dep ban mad ha ki snem ba ladep, watla kam da dei eh kaba la jur ka jingjulor, hynrei ki don ki katto katne ki iing kiba la shah ktah jur, tangba sngewsih ia kane ruh ym pat ioh jingiarap ei ei ruh kat haduh mynta" ong u Bah K.W Khymdeit.
Halor jong kane ka jingshah pynjulor ha katei ka erlangthari, u BDO ka Umsning C&RD Block, u Bah P.Khonglah lem bad ka kynhun ki la hiar ban jurip ia kitei ki shnong kiba la shah pynjulor ha katei ka erlangthari, ha kane ka sngi naduh u MLA ka thain u Bah Julius K.dorphang u la hiar dalade ban sakhi ia katei ka jingjia.
Halor jong kane ka jingjia na ka liang ki nongialam ka United Democratic Party, Ri Bhoi District, ha ka jingialam jong u Bah Donbok Khymdeit kum u president, uba dei ruh u MLA barim ka Mawhati Constituency, ryngkat u General Secretary, Bah Raynold Kharkamni bad ka Joint Secretary Kong Rona Khymdeit, kaba dei ruh MDC ka Nongpoh Constituency, da ka mynsiem kaba sngewkhia ki la hiar sha Sohnidan ban sakhi da la ki jong ki khmat halor jong katei ka jingjia.
Shillong, 12 Iaiong:Ka sorkar jylla ka la pynkhreh shaid shaid ban pyntreikam noh ia ka skhim shna iing sha jaka nongkyndong lyngba ka Affordable Housing Scheme (AHS) kaban sa pyntreikam noh ha kane ka snem.
Katkum ka jingiakren bad ka director ka tnad shna iing, ka Kong RM Kurbah, ka sorkar ka la pynkhreh pynkhreh bha ia kane ka skhim bad la don ka jingtyrwa ban mang 175 tylli ki tnum iing ban shna ha man ki block ha ka jylla.
Lada sorkar kan lah ban pyntreikam ia kane ka skhim kumba ka buh thong, ka jingdon jong ki briew ban ioh jingmyntoi na kane ka skhim kan long kumba 6825 tylli ki tnum na ki 39 tylli ki Block ha ka Jylla.
“Ha kane ka skhim, ki nongtrei kam sorkar barit ruh, ki lah ban shim kabu namar ba ka sorkar kan ai jingiarap kumba 75 percent katba 25 percent kan sa long kum ka ram", la ong ka Kong Kurbah haba iakren mynta ka sngi.
Kat kum ka jingong ka director ka tnad shna iing, ki riew shimet ruh ki lah ban shim kabu na kane ka skhim namar ba kam shym la thew tang ia kiba riew spah hynrei ia baroh.
Ia kane ka skhim, hap pyniaid lyngba ki Block ki ban shim ia ki aplikeshon na ki briew kiba aplai ban shna iing bad ka sorkar kan shong jingialang lyngba ka komiti ban jied ia kiba dei.
Ha kajuh ka por, la iathuh ba ka AHS kam don jingiadei eiei bad ka skhim shna iing baduk ne IAY kaba ju tip paidbah.
Shillong, 12 Iaiong:Ka kashari jong ka nongbah Shillong hapoh ka jingbishar u nong bishar, U bah AM.Ripnar ka la pynngat ia u Meh boob Ansari ha ka jing shah set along kaba shi jingim ha ryngkat ka kuna kaba 25,000 tyngka na ka daw ka jingpyniap jong u ia u khynnah rit.
Kane ka dei ka mukotduma kaba la wan ha ka 28 tarik, Naiwieng 2011 hadien ba u Md Illiaz Ansari ha ka 25 tarik, Naiwieng 2011, u la leit ujor mukotduma sha ki pulit ka Laitum khrah hadien ba u khun jong u, uba dang 5 snem ka rta u la jah na la ka jong ka ing ka sem bad hadien katto katne por u ioh ia ka shithi dawa pisa kaba haduh 3 lak tyngka.
Haba ki pulit ki la soi ia kane ka jingujor, ki la pynlong ka jingtohkit kaba jur haduh ba kin da ioh ban kem ia u nongkam sniew uba la phla ba u la pyniap ia une u khynnah ba dang 5 snem, bad u la tep ia une u khynnah ha kawei ka khlaw kaba don ha laitkor.
Ki pulit haba kila dep ban leh ia kane ka kam, ki la buh ka jingdawa ia u ba u dei ban siew ia ka kuna, ka ing shongbishar ka la rai pynrem ia une u briew.
Ia kane ka mukotduma la tohkit da u Sub inspector u Belario R.Marak ia kaba la khlieh da u Addl.Superintendent of Police jong ka nongbah Shillong u Vivek Syiem, MPS.Ki tyllong khubor ki iathuh ruh ba uba pyniap ia une u khynnah u dei u kni jong une u khynnah hi.
Shillong, 12 Iaiong:Hynnin ka miet, ka dei kaba sniew bok shibun eh ia ka Shnong Mawlam, kaba don kumba 15 Kilometre antad na Pynursla, ha kaba ka eriong, kaba wan bun bun sien, ha ka por 9.30 baje mynmiet, ka la pynjulor thiaw ia ki 39tylli ki iing ha ki lai tylli ki shnong ka Raid Mawlam bad kitei ki long 22 tylli ki iing ha Mawlam, 7 tylli ha Mawiang bad sa 10 tylli ha Ryngku.
Ym tang ki iing, kiba la shah lynshop ha ka eriong, ha kaba don kiba la shah rong noh ka tnum, don kiba la shah rah syndon baroh kawei ka nongrim iing, don kiba la shah pynjot malu mala bad don kiba la shah ban ha ka dieng bad nangta sa kiba bun bah ki sainar ilektrik, kiba la dkut lyngkhot lyngkhai, na ka jingkhyrwait jong  ka eriong bad kumjuh sa ki nar ilektrik, kiba la kyllon, na ka jing jubor jong ka lyer.
U Bah Sikh Khongbuhtep Sordar ka Mawlam, haba iakren bad U Rupang, u ong “Ym shym la don ba mynsaw ia ki briew, namar ba mar ia wan ka eriong, ki la ia phet noh shabar".
U Sordar, u iathuh shuh, ba katei ka jingkhie eriong, kaba wan ryngkat bad ka jinghap slap kaba jur, ka jia ha ka por kaba shiteng kynta eiei, wat la kam shym la wan tang shisien wan, hynrei ka iai wan bun bun sien.
Ki iing, kiba la kham julor jur, ki long ka iing ka Meter Khongsni, ha kaba ka iing, ka la shah rong sha surok kali bad nangta sa ka iing jong U bah Phiang Tangsong, ha kaba ka iing, ka la kylla da lyndang.
La iathuh ba ki la pyntip mar mar sha ki bor pyniaid ka Pynursla Development Block, na ka bynta ba kin leh kyrkieh ban iarap ia ki riew shem lanot jong katei ka Shnong.
Shillong, 12 Iaiong:Tang hapoh shi bnai, 7 ngut ki la iap na ka jingbam ia u tit khlaw ba long bih, kitei ki 7 ngut ki dei na ki 2 tylli ki shnong kata na Nong priang kaba don ha ki thaiñ Sohra bad na Mawsawa kaba don ha ki thaiñ Mawsynram.
Kham mynshuwa ki la don ar ngut kiba iap na ka shnong Nongpriang uwei uba la tip kyrteng kum u Nolan Syngai u la khlad ha CHC, Sohra bad sa uwei pat u Pyntngen Suting (khun) u la khlad ha civil Hospital, Shillong katba ki don pat sa saw ngut kiba dang shah sumar ha NEIGRHIMS.Hynnin pat sa ka kurim jong utei uba la khlad (Pyntngen), ka la khlad noh.
Katei ka dei ka longkmie kaba ar met, kaba la tip kyrteng kum ka Dameris Sohkhlet ka la khlad noh.
Ha kawei pat ka jingjia kaba la jia ha ka shnong Mawsawa ki la don haduh 4 ngut kiba iap na ka daw ka jingbam tit bad kitei kiba la iap ki kynthup ia ar ngut ki khynnah rit katba ia kiwei pat kiba don haduh 7 ngut la pynkit mar mar sha jaka sumar.
Kiba la khlad noh ki dei kiba la tip kyrteng kum ka kong Drisda Rapthap (ka kmie) ar ngut ki khun jong ka iwei ba dang 1 snem karta bad uwei pat uba dang 7 snem karta , u para kynsi jong ka, u Ioki Dewkhaid kila iap ha jaka sumar katba u lok jong ka u Synsharlang Dewkhaid , ka kmie jong u bad 5 ngut kiwei pat ki khynnah rit la pynkit sha jaka sumar.
Haba ia kren bad u Rupang mynta ka sngi u Medical Superitendent ka Ganesh Das Hospital u Dr.T.Wahlang u la iathuh ba hki la don 6 ngut na ka shnong Mawsawa kiba la wan kit sha katei ka hospital bad kitei ki san ngut ki dei ka kmie bad 5 ngut ki khun jong ka (2 ngut ki kynthei bad 3 ngut ki shynrang).
U la ong ba ha ka 9 tarik la khlad noh iwei I khun jong ka iba dang 1 snem karta, ha ka 11 tarik u iaiong ha ka por 9:45 eiei la khlad sa katei ka kmie, bad ha ka por 10:40 eiei la khlad sa u khun jong ka uba dang 9 snem karta, kiba sah ha katei ka Hospital ki long sa tang 2 ngut ki khun kynthei jong ka hynrei la pyllait noh ia ki mynta ka sngi bad ki khlem lei lei shuh, ong u Dr.Wahlang.
Shuh shuh u Dr.Wahlang u la iathuh ba ha ka 6 tarik la wan kit ia kawei ka longkmie kaba ar met na ka shnong Nongpriang bad katei ruh ka ioh ka juh ka jingpang naba bam tit hynrei mynhynin ka sngi ka 11 tarik ki ba ha ing hasem ki la wan sei noh ia ka napoh Hospital bad ki la ong ba kin kit noh sha kiwei pat ki jaka sumar, “Ngim pat pyllait ia ka hynrei ki pan hi" ong u Dr.Wahlang.
U Rupang u la kylli na utei u Doktor hato ym lah mo ban sumar ia katei ka jait jingpang kaba la ngat na ka jingbamia u tit kynsha, u Dr.Wahlang u la ong ba ka eh bha, lada ka bih ka la par lut ha ki bynta jong ka met u briew, u la ong ba lada ka bih ka shu rung malu mala dang lah ban sumar kumba la jia ia ki ar ngut na ka shnong Mawsawa kiba la pyllait noh mynhynnin ka sngi,hynrei lada ka la bun ba ki nongbam ki la bam bun ka jynjar,u la ong.
Shillong, 12 Iaiong:Katkum ka Sexual Harassment of Women at Workplace (Prevention, Prohibition Redressal) Act, 2013, kaba dei ka ain kaba iada ia ki kynthei kiba shah leh khlem akor ha ki jaka trei jaka ktah, u District Magistrate jong ka East Khasi Hills u la kyntu ia baroh ki ophis naduh ka jong ki riew shimet ne sorkar, kiba don palat ia ka shiphew ngut ki nongtrei ba kin thung noh ia ka Internal Complaints committee na ka bynta ban khmih lada don kino kino ki jingleh khlem akor ia ki kynthei ha ki jaka trei jaka ktah.
U la iathuh shuh shuh ruh ba la dep ban thung ia ka Local Complaints Committee hapoh ka ophis treikam jong u Deputy Commissioner, East Khasi Hills, Shillong katkum ka para 6 jong katei ka ain.
(MIPR).
Shillong,12 Iaiong:Ka Hynniewtrep National Youth Front (HNYF) ka la pynkut noh ia ka jingrakhe 20 snem jong ka mynta ka sngi ha Khasi National Dorbar Hall.
Katei ka seng ka la sdang ban rakhe ia ka jingiaid lynti ba 20 snem jong ka naduh ka 12 tarik u Lber, 2016 bad la pyn kut noh mynta ka sngi bad ha katei ka sngi pynkut la khot kyrpang ia u bah Julius Dorphang MLA ka Mawhati ba un long kum u kongsan katba u symbud kongsan pat la khot sngew bha ia u bah Samuel Jyrwa, Chairman NESO uba dei ruh u President barim ka KSU.Hynrei baroh ar ngut kitei kim shym la wan ha katei ka prokram ba la pynbeit da ka seng HNYF.Kiwei pat kiba la shah khot sngewbha ha katei ka jingrakhe pynkut 20 snem kumba la pynbeit ha ka prokram ki long u bah Bipul Thangkhiew President RBYF, bah Robertjune Kharjahrin General Secretary HYC,bah Daniel Khyriem President KSU, bah Joe Marweiñ President FKJGP hynrei kitei baroh kim shym la poi ha katei ka prokram lait noh u bah Joe Marweiñ ka FKJGP.Nalor ki nongkren kiba pher bapher ba la kren ha katei ka jingialang ka la don ruh ka jingsam khusnam ia ki nongjop ha ki jingiakob bapher bapher hapdeng ki khynnah skul bad kiwei pat ki khusnam nam jop, la don ruh ki jingrai jingshad kiba la pynshongshit ia katei ka prokram.
U President jong ka HNYF u bah G.H Kharshanlor haba kren ha katei ka jingialang u la ong ba ha ka jingiaid lynti kaba 20 snem jong ka HNYF ki dkhot bad ki nongialam katei ka seng ki la ia kynduh ia kiba bun ki jingeh bad ki hap ban iaid lyngba kiba bun bah ki rai eh raidam ban ia khun na bynta ka ishu jong ka jaitbynriew bad don na ki ishu kiba la lah ban pyndep hynrei kiba bun hi ki ishu u la ong ba ki sahkut haduh mynta ruh.
“Hynrei ka mynsiem len lade kan ym kut noh tang ha ka jingrakhe dap snem, ai ba ka jingialeh kan iaid beit" ong u bah G.H Kharshanlor uba la ong ruh ba kane ka juk stad mynta ka ri bad ka jaitbynriew ka donkam ban ia khun da ka thma jong ka bor ka jingpyrkhat.
Ia katei ka prokram la pyniaid da ka kong Daiabianghun Kharwanlang, Lecturer bad la kren pdiang sngewbha da u bah Livingstone Thangkhiew (General Secretary barim katei ka seng), kiwei pat kiba la donlang ki kynthup ia u bah Sadon Blah.
Shillong, 12 Iaiong:Ka kompeni na ri Japan ka Japan International Corporation Agency (JAICA) kan shna ia ka surokbah national highway-40 da ka Two Lane na Umshyrpi shaduh Dawki lyngba ka ram kaban sa siew da ka sorkar pdeng.
Katkum ka khubor na u chief engineer ka PWD ka National Highway, kane ka kompeni na ri Japan ka la pynkhreh mynta shaid shaid ia ka jingsurbe ban shna ia kane ka surok bah bad kaba sah ka long ba kan pynbiang ia ka DPR ban phah sha ka tnad Ministry of Road Transport (MORT) ba kan pyndep ia kaba donkam.
“Hadien ba la dep ban pyndep ia ka DPR, ka sorkar pdeng kan sa mynjur ia ka jinglut ban siew sha kane ka kompeni kaban shna ia kane ka surok", u la ong u enjiniar.
Ka jingsdang ia ka kam kan shim por la kumno kumno hapoh shi snem namar ba ka sorkar kan dang pynkhreh ban pynbeit ia ka jingthew ia ka surok, bad hadien kata, kan sa pynmih ia ka jingpynbna ba donkam ban shim jaka bad ban siew sha kiba shah ktah.
Kane ka surok ka dei kaba khim palat nalor ka jinglong sharing ki jaka ha kaba ki don ki jaka ba ki riat kiba jrong bha, kan pyniasoh ia ka India lyngba ka Dawki bad ka Bangladesh.
“Ka jingsurbe bad kiwei ki kam ban thew ia ka surok ka la dep iaid shaid shaid, bad yn sa pynkhreh pat sa ia ka detailed project report (DPR) ban mang pisa", la ong u heh ka PWD.Ha kajuh ka por, u heh ka PWD, u la ong ba ka tnad kam don bynta eiei ban iathew ia ki jaka puta, surbe hynrei kaba donkam, ka long ba kan shu iarap ia kane ka kompeni lada donkam.
“Ka jingshna ia ka surok kan nym bam por satia namar ba ka kompeni ka sted ban pyntrei, kaba donkam ka long ban pynbiang shwa ia ka jingshim jaka", la bynrap u heh ka PWD.Jowai, 12 Iaiong:Ki shipai iada pud, ki BSF hynnin ka janmiet ki la ioh kem ia arngut ki nong Bangladesh na Dawki hadien ba ki la wan rung tuh shapoh u pud u sam ka India.
Kitei ki ar ngut kidei kiba la tip kyrteng u Md.
Ismail Hussain (25) na Pabna Sardar Md.
Mohim Mallik na Hijal bari, Gopalganj district Bangladesh.
Na kitei ki arngut la ioh kurup ruh ia katto katne ka pisa Bangladesh bad ka pisa Indonesia bad ki SIM Card Bangladesh.
Ia kitei ki ar ngut la aiti ia ki sha ki pulit Dawki bad na ka liang ki pulit ki la register case pyrshah ia ki ha poh ka kyndon Foreigner Act.
Shillong 13 Iaiong:“Ngi tip ba baroh u Bah JJM Nichols Roy ne u Bah James Joy Mohon Nichols Roy ne uba ju khot ieid da u Bah Joy, u dei uwei na ki nongpyn wandur jong ka Sixth Scheduled kaba la pynmih ia ki Autonomous District Council da ka jingthmu ban iada ia ka khyndew ka shyiap, ki riti dustur jong ki riewlum rit paid kiba sah ha kane ka thain’, la ong u Bah Micheal N Syiem u nongialam ka Maitsha phrang Movement.
Ha ka jingpynlait khubor mynta ka sngi, u Bah Syiem u la ong ba u kwah ban pynpaw paidbah ba la kha ia u Bah Joy ha 12 tarik Jylliew, 1884.
U kpa jongu, u dei u Kha jendra Mohon Roy (thoh Roi ha ka por mynshwa) bad ka kmie ka dei ka Rimai Syiemlieh.
U Bah Joy u dei u pyrsa ksiew jong u Syiem Tirot Sing.
Katkum ka jingong u Bah Syiem, ka lok jong u Bah Joy ka dei ka Nora Evalyn Nichols bad la kha ia ka ha 27 tarik, Iaiong, 1879 ha Idaho ha USA (Amerika).
Ki la iathoh shongkurim ha ka 17 tarik, Nailar 1907 bad hadien kane, la tip ia ki kum u James Joy Mohon Nichols Roy bad ka Nora Evalyn Nichols Roy.
U khun jongki, u Bah Stanley Nichols Roy u MLA barim ka jylla uba la khlad noh, u la shim jait na u kpa.
U khun ksiew jong u Bah JJM Nichols Roy ne u khun jong u Bah Stanley Nichols Roy, u David, ma u ruh u ai jait Nichols Roy bad kumjuh ruh ki khun jong David mynta.
Ia u motdur jong u Bah JJM Nichols Roy la pynieng ha phyllaw jong ka KHADC, Shillong.
“ Ha kaba iadei bad kane ka phang, nga kwah ban iasam lem bad ki paidbah ba u Bah Joy u shim jait na u kpa", la ong u Bah Syiem.
Nga kwah ban tip shaphang ka jingim jong uHei rupang da watbniah shuwa u bah Joy u klem Ai jait kpa hynrei i Ai jait mynkmie  kane ka khubor ka ialam bakla ho nga ngam pdiang kum iaka neKa menkmie jong u dei jait Nichols, pule bhaKa lun u dei jait syiemlieh me lun,,, ka mut u donkupar roy u dei u jait roy? Ka mut u syiem tirot sing, u dei u jait sing? Ka mut u radhon sing berry, u dei u jait berry? Lah biej duh une u ingkhong shalang matsynei ki jaitkpa shu ksan madei tang ban lah ei khlem Nongrim.
Shillong, 12 Iaiong:U Myntri ka sorkar pdeng ba peit ia ka tnad Panchayati Raj u Chaudhary Birender Singh u la ong ba ka jylla Megha laya ka don ki Autonomous District Council (ADC) kiba iasyriem kum ki panchayati raj ha kiwei ki jylla ri thor bad na ka liang ka sorkar pdeng kan ai ia ka jingkyrshan ia ki kumba long ia ki Pan chayati Raj.
U Myntri u la kren sha ki nongthoh khubor mynta ka sngi lyngba ka video conferencing sha ki 11 tylli ki jaka na New Delhi ha kaba iadei bad ka jingrakhe ia ka Gram Uday se Bharat Uday Abhiyan ban long naduh ka 14 tarik haduh 24 tarik Iaiong.
“Ngin peit ba ka jingbei pisa sha ki ADC kan long kaba iadei dur ha jylla Meghalaya", u la ong.
U myntri u la ong ba ha kaba iadei bad ki kam pynroi nongkyndong bad ka skhim NREGA, ka sorkar pdeng ka la mangT.38,500 klur.
Kane ka jingkren sha ki lad pathai khubor ka long ban pyntip sha ki paidbah ia ki prokram ka sorkar pdeng ba la pyntreikam na ka bynta ban kyntiew ia ka roi ka par, ban pynkhlain ia ki Panchayati Raj, bad ka roi ka par sha ki nongkyndong bad ki nongrep ban sa pynbna paidbah ha ka 14 tarik da u Myntri Rangbahduh ka ri u Narendra Modi.
U Singh u la ong ba namar ba ka NREGA ka dei ka kaba ai kam ia ki paidbah, kan nym don kano kano ka jingmang kyrpang ia ki jylla hynrei ka sorkar pdeng kan theh pisa beit ha kano kano ka por ba ki jylla ki donkam pisa.
“Lada ka Meghalaya ka kitkhia shisha ban pyntrei ia ki kam lyngba ka NREGA, ka sorkar pdeng kan ai ia ka jingiarap pura", u la ong.
U la ong ba ka jylla Meghalaya ka bym don ka Panchayati ka la don ki kyndon ha kaba ka sorkar pdeng kan pyniaid ia ka pisa sha ki.
“Ngi don ki ADC bad ki dei ban ioh ia ka pisa na ka bynta ki jingtrei jongki bad kane kan long kam lada ka sorkar jylla lyngba ki ADC kin leh da ka phormula namar ba ka 14th Finance Commission kam shym la ai pisa shuh ia ki jylla bym don ki Panchayati Raj" u la ong bad bynrap, ba ka sorkar pdeng kan peit ba ka pisa ka dei ban poi sha kine ki jylla ruh.
Tura, 13 Iaiong:Hadien ba ki pulit ka East Garo Hills ki la ioh jingtip shaphang ka jingdon jong u LAEF Commander-in Chief u Augustine Marak lem bad kynhun jong u 10 ne 12 ngut ba ki dang riehtngen ha ka khlaw kaba don ha Rongjeng, ki la leit mar mar sha kane ka jaka.
Haba ki la poi ha kane ka jaka ki lehnoh ki la pynphai kuli ia ki pulit kiba la pynphai kuli kylla.
La iathuh ba kane ka jingiasiat ka la neh kumba 45 minute eiei.
Shuh shuh ki tyllong ki iathuh ba ki pulit ki la ioh ban siat ia u CNC u Augustine Marak.
La iathuh ruh ba hadien ka jingiasiat ki pulit ki la pynlong ka jingtohkit ia kane ka jaka bad ki la ioh ban kurup ia ka suloi AK, kawei ka magazine bad shibun ki kuli.
Ki tyllong ki iathuh ruh ba uwei na kine ki lehnoh ia uba la tip kyrteng kum u Walsrnag N Areng na Chichra Apal u la shah kem hadien ka jingiasiat.
Ha ka juh ruh ka por ki pulit ki la pynkit noh ia ka met jong u Augustine Marak sha ka Civil hospital kaba don ha Williamnagar na ka bynta ban pyndep ia ka post mortem.
Haba khein lang baroh, ki pulit ki la ioh ban kurup haduh 72 tylli ki suloi Ak, lai tylli ki mobile bad hynniew tylli ki simcard na kane ka jaka ba don ka jingialeh.
Shillong, 13 Iaiong:U Myntri Rang bah ka jylla u Dr Mukul Sangma u la ong ba ka sorkar kam pat pdiang ia ka jingrisain Parliamentary secretary u MLA ka Jirang u Bah Lamboklang Mylliemngap.
Haba kren hadien ba la wai ka jingialang ka kynhun myntri mynta ka sngi, u Mukul u la ong, “Ym donkam ia ki parliamentary secretary ban risain".
Haba kyntait ban pdiang ia ka jingiehnoh kam PS u Bah Lambok lang, u Mukul u la ong, “Ngam pat jubab ia ka jingiehnoh PS u Bah Lamboklang ba la phah ia ka shithi sha nga".
U la ong ba un iakynduh ia u Bah Lamboklang shen ban iakren halor kane ka phang ba ka sorkar kam pat pdiang ia ka shithi iehnoh kam jongu.
Ka jingialang ka kynhun kabinet mynta ka sngi, ka la pynkylla noh ia ka kyndon jong ka Meghalaya Parliamentary Secretary (Appointment, Salaries, Allowances and Miscellaneous Provisions) (Amendment) Ordinance, 2016, ka ban khang lad na ka jingshah mait kyrteng ki parliamentary secretaries.
Ia kane ka ain yn pynjari shwa kum ka Ordinance lyngba u Lat ka jylla bad lada donkam, ka sorkar kan sa wanrah da ka ain ha iing dorbar.
“Ngi dang bishar bniah ban wanrah da ka ain syndon ha ing dorbar ban khang lad ia ka jingshah trei ki PS katkum ki kyndon ba iahap ka riti synshar ka ri", la ong u Mukul.
“Kane ka ain ka la treikam naduh u snem 2005 bad kam don kano kano ka jingiatyngkhuh bad ki kyndon ka riti synshar ka ri", u la ong.
“Hynrei, ki don katto katne ki bynta ha kane ka ain kiba lah ban batai da kumwei bad ngi la pynduh noh ia ki", u la ong.
Shwa ia kane, u MLA ka Jirang uba long u Parliamentary secretary kane ka sorkar MUA-II u la risain da kaba ai daw ba u hap ban burom ia ka ain.
Shillong, 27 Naitung:Hadien bun ki seng-bhalang ki pyrshah ia ka jingtih uranium ha ka thain West Khasi Hills ha kane ka jylla, mynta sa ka North East Dialogue Forum (NEDF) ha kane ka sngi Balang ka la pynlong ia ka jingrah lama ban pynpaw pyrshah ia ka jingthmu ka sorkar pdeng ban tih ia u uranium bad ban nym shna ki jingden um ba heh ha kane ka thain mihngi ka India.
Ka jingialang jong ka NEDF ba kynhup ia ka KSU, FKJGP, NESO hyn-ne ka sngi ha ka nongbah Shillong ka la rai ban thoh ia san tylli ki mat sha u Myntri Rangbahduh ka ri u Narendra Modi ban sangeh ka jingthmu ban tih uranium ha kane ka jylla.
U nongialam ka NEDF u Pastor PBM Basaiawmoit u la ong ba ka jingialang ka la rai ban thoh sha u Myntri Rangbahduh ka ri, u Myntri Rangbah ki jylla jong baroh ki jylla kane ka thain ban pynpaw pyrshah ia ka jingthmu tih uranium.
“Ngin phah da ka fax sha u Myntri Rangbahduh ka ri, ki Lat bad ki Myntri Rangbah jong ki jylla kane ka thain lashai ka sngi", la ong u Pastor Basaiawmoit.
Ka jingdawa jong ka NEDF ka long ban dawa ba ka sorkar pdeng ka dei ban sangeh ban shna jaka tih uranium ha kane ka jylla bad kiwei ki jylla.
Ka la kyntu ruh ia ka UCIL bad ka sorkar pdeng ban burom ia ka hok briew man briew kumba la kdew ha ka riti synshar ka ri bad ka kyndon jong ka UN katkum ka Special Rapporteur of Rights to Development.
Ka la rai ruh ba ka sorkar ka dei ban pan jingbit shwa haba ka thmu ban shna ia kano kano ka jingden ia ki wah kaba heh.
La rai ruh ban dawa ba ka sorkar pdeng ka dei ban sangeh ban shna ia ki jingden ha Saskang, Dibang bad ha Kantangshiri ha Arunachal Pradesh, Kulsi/Khri bad ka Umiam Dam ha khappud ka Meghalaya – Assam bad ka dei ban shna da ki mini hydel dam, solar bad wind energy ban pynmih ding.
U nongmihkhmat na Manipur u Kishore Singh u la ong ba ki briew jong kane ka than bunsien ki shah niew bein haba ka sorkar kam ju iasyllok ia ki trai jaka haba ka leh ia kano kano ka kam.
“Ai ha ki briew ka dong mihngi ba kin rai hi ia la kawei jongki, balei ka Delhi kan shu leh donbor.
Ka hok jong ngi, dei ban burom" u la ong.
Katba u chairman ka NESO u Bah Samuel Jyrwa u la ong ba ka UCIL bad ka AMD ki pyndonkam da ki briew na Jharkhand bad katto katne na kane ka jylla ban ialam bakla ia jingtih uranium ban kam ba kam don jingma eiei.
“Ki briew na thain Mawthabah ki kren kum ki saiantis namar ba ki la shah hikai pyntbit ha ki briew ka UCIL", la ong u Bah Jyrwa.
U la ong ba la dep iohi ia ka jingsuhbuit ka sorkar India bad ka UCIL bad ki jingialap paidbah ban ialam bakla hynrei donbok ba ki briew kane ka thain ki dang sngewthuh ban ong em ia ka jingtih ia u uranium.
Ha kane ka sngi, ka jingialang ka la sngap ruh jar shi minit ban burom ia u president barim ka ri u Dr APJ Kalam kaba dei ka lyngkhuh sngi iap jong u kaba nyngkong.
Shillong, 27 Naitung:Ka Meghalaya High Court ha kane ka sngi Balang ka la pan jingshai na ka sorkar jylla halor ka jingslem jongka ban pynlong ia ka elekshon MDC shiteng samoi ha ki7 tylli ki konstitwensi ba la risain noh ki MDC ba bat lang kum ki MLA.Kane ka jingpan jubab ka High Court ka long hadien ba la ujor PIL da u Bah Cheru-bin Thongni pyrshah ia ka sorkar jylla halor kano ka nongrim ba kam shym la pynlong shuh ia ka elekshon.
Ha ka dorkhas u Bah Thongni u la ong ba hynriew tylli ki jaka ne konstitwensi ba hap ha ka Khasi Hills Autonomous District Council (KHADC) ki la shu sah kumto la jan shiphew bnai mynta ha kaba ka sorkar jylla kam shym la leh eiei haduh kine ki sngi.
Ha ka hukum ka High Court ka la ong ba ka sorkar jylla ka dei ban ai jubab hapoh lai taiew bad yn sa shong bishar biang ia kane ka kam.
Shillong, 13 Iaiong:Ka dei ka jingjia kaba phylla ha kaba ka dur u Jisu Krist kaba lawah ha kawei na ki kynroh skul ka St.Peter’s Higher Secondary School kam shym la lei lei wat hadien ba ka ding kaba klang ka la bamduh ingsah ki nongtrei jong katei ka skulbad kumjuh ruh mar shiteng na ka ing skul.
Katei ka dur Jisu ka dei kaba la wah ha kawei ka kynroh katba tawiar jong ka baroh kiwei pat ki tirar ki tar kila ingkhong lut , nalor katei ka dur ka la don pat sa ka kynja duwan kaba la shna hapoh katei ka jaka bad katei ka duwan ruh kam lei lei watla ka ding ka la bam naphang ia kiwei pat ki tiar ki tar kiba don sawdong jong ka.
Ha ka por 4 baje eiei mynstep ka jaka sah u Prinicipal bad ka jaka sah ki nongtrei ka St.Peter’s ka la kem ding bad katei ka ding ka la pur shaduh sha skul bad mar shiteng ka ing skulka la ing.
Katkum ka jingiathuh u Chowkidar katei ka skul u la ong ba ka ding ka la sdang na ing shet jingshet bad ka la pur ter ter bad tang mar ia iohi ia ka ding u la ong ba u la pyrta briew ban pan jingiarap hynrei ka dei ka por ba ki briew baroh ki dang iohthiah lyngngai.
La pyntip pulit ha ka por 4:12 minit bad tang hadien kumba katto katne por ki kali pynlip ding kumba 10 tylli eiei kila poi ha katei ka jaka.
Kala don ka jingjulor kaba jur ha katei ka jingpluh katei ka skul,bad ia ki khynnah skul ruh la ai shuti noh bad la wah ha ka jaka wah jingtip jong katei ka skulba yn pynlong skul pat ia ki khynnah ha ka 17 tarik mynta u bnai.
Tang mar ia ioh jingtip ia katei ka jingjia ki khynnah skul kim shym lawan skulshuh mynta ka sngi hynrei kila don bunbah ki kmie ki kpa jong ki khynnah skul kiba la wan peit ia katei ka jingjia ha ka por mynsngi.
La iathuh ba tang mar ia jia katei ka jingjia u Principal katei ka skul, u la phet noh na katei ka jaka bad ki nongthohkhubor kim shym la ioh ban ia kynduh ia u,ki pulit ki la wan ban tohkit ia katei ka jingjia bad ki la song ruh katto katne tylli ki tiar hapoh plastik ban leh ia ka Forensic.
Ha katei ka jingjia u Chowkidar u la iathuh ba ki tyndong buiam kiba don ha ing shetja ki la bthei lut.
Kam shym la don kano kano ka jingmynsaw.
Ka la don ka jingsuba katei ka skul shimet jong u Peter Thorose ka la kem ding na ka daw ka jingthud ka bording ilektrik.
Shillong, 27 Naitung:U Deputy Commissioner, ka East Jaintia Hills District, Khliehriat ha ka kyrwoh khubor mynta ka sngi, ula pyntip, ba katba kum ka hukum jong ka kyndon 144 CrPC, kaba 16tarik Jymmang, 2016 bad katba kum ka hukum jong ka National Green Tribunal, kaba 17tarik Iaiong 2016, la khang ban tih dewiong ha baroh ki bynta jong katei ka District lane ban kit shabar jong ka District ruh kumjuh lane ban kit dewiong na ki krem sha ki jaka pynlang dewiong bad ban buh dewiong ha ka surok bah National Highway-44 bad kiwei de ki surok PWD, la khang pyrshah.
La khang ruh ia ki briew, kiba ia lum lang bad kiba rah ia kino kino ki tiar, kiba lah ban pynmih ia ka jingmynsaw para briew bad kiba leh pyrshah, kin hap ha ki kyndon jong ka ain.
Shillong, 28 Naitung:“Pynjah rngai shwa ia ka Hima Bhowal jongphi" ong ka LYWA, ia U Bah PN Syiem CEM Khasi District Council, katba ka HYC, ka ong ba katei ka dei ka rai ba la shu remote control, naduh Delhi, da U Bah Pynsngain, ha ryngkat U bah Vincent Pala lem bad ki briew jong ka UCIL, na ka bynta ban ai jingmynjur ban tei ia ka surok ar kali sha Wahkaji, Mawthabah.
Ka seng HYC sengkmie ka ong ba ka pyrshah jur ia ka jing ai jingmynjur jong U bah Pynshngain, ia katei ka surok, khlem da kynjoh ktien ne khot iakren bad ki paidbah lane ki kynhun sengbhalang kiba pyrshah ia ka jingwan kane ka surok.
Ka seng, ka ong ba U CEM, u la shim rai hi marwei naduh Delhi ryngkat ka jingdon u MP Vincent Pala bad ki khar ri thor kiba dei ki agent jong ka UCIL.Katei ka seng, ka ong shuh shuh, ba ka komiti, kaba long Chairman u Bah Hardrian ka dei ka komiti kaba la iap lypa namar kane ka kimiti ka dei ka bym don bor eiei.
Ka HYC, ka ong shuh shuh ba ka jingkylli kaba mih mynta ka long, “Hato ki kynhun kiba iatrei lang bad u bah Pynshngain khamtam ka UDP bad ka KHNAM ki hun ne em ia kane ka rai kaba la shu remote control na Delhi" Kane ka jingleh u Bah Pynshngain kam mut ba um pat ai NOC ia kane ka surok sha Mawthabah, hynrei ka mut ba u la dep ai jingmynjur lypa shaduh Mawthabah namar na Wahkaji shaduh Mawthabah la dep shna lypa da ka pisa ka UCIL lyngba ka District Council ha ka por ba long CEM u Bah H S Shylla bad ka jingjngai kane ka surok 2-lane kaba sah ban shna kham pynbha shuh shuh sha Mawthabah kan long sa tang kumba 18 Km tam ne duna.
Namarkata , ka seng HYC ka shim b aka rai ai NOC u Bah Pynshngain ka dei ka rai ki Khar rithor na Delhi ryngkat u Bah Pynshngain ym ka rai jong ka District council lyngba ka sur u paidbah.
Ha kajuh ka por ka seng HYC ka maham jur iaka Company NHIDCL ba kam dei ban wan iuhkjat ha kine ki thain Wahkaji-Mawthabah ban pyntrei ia kane ka surok 2-lane katba kam pat ioh iaka jingmynjur ne NOC na ki paidbah ka bri u Hynniewtrep bad ha kaba iadei bad ka jingai NOC u bah pynshngain shen ka seng kan sa shong pyrkhat da ki lynti kiba tyngeh ban dawa ba kidei ban weng noh mardor ia kane ka NOC lym kumta un hap ban mad ia ka jingiakhih paidbah kaba jur.
Na ka liang jong ka LYWA, ka pynrem jur ïa ka jingshim rai khlem da pynshong nongrim ïa ka ïap ka im jong ka jaitbynriew da u CEM ka KHADC.Ka LYWA, ka buh jingkylli ia U Bah Syiem, da kaba ong “Phi la ju tip ba ngi don tang 5 ne 6 hajar ngut ki nongshong shnong ha katei ka thaiñ baroh kawei – te lada wan ki company shna surok bad company UCIL kin wanrah lak ngut ki nongtrei ngin sa jah rngai noh syndon na kane ka sla pyrthei.
Ko Bah Pynshngaiñ lada phi kwah ba ki nongshong shnong jong ka thiañ jong ngi ban jah rngai noh bad duh noh ïa ka jinglong ba kyrpang kum ka jaitbynriew nangne na sla pyrthei-Pynjah rngai shwa ïa ka Hima Bhowal jong phi".
Ka Seng ka kyntu ïa u CEM ban kylla bamut noh bad ban weng noh shisyndon ïa ka jingmynjur, lym kumta ki nongshong shnong jong ka thaiñ hi baroh kawei, kin wan tur beit ha ka kamra trei kam jong U CEM, ong ka LYWA.Shillong,28 Naitung:Ka Synjuk Ki Rangbah Shnong ka thaiñ Laitkor, Smit ka la kyntait ban pdiang ia ka jingtyrwa iatai hapdeng u bah Ardent M Basaiawmoit bad ka H.S Shylla.
Haba ia kren bad u bah Stenis Pyngrope –President jong ka Synjuk u la ong ba ka Synjuk ka la kyntait ban pdiang ia katei ka jingiatai namar ba kim kwah ban pyniakhleh jaktung ia ka kam politik bad ki sordar ne ki Rangbah Shnong.
U bah Stenis u la ong ruh ba ki Rangbah Shnong ,ki sordar ki kwah ba ka dong ka thaiñ kan shongsuk shongsaiñ.
Lah ban pynkynmaw ba ia katei ka jingiatai la kob da u bah H.S Shylla bad ka HSPDP ka la pdiang , hadien ba ka la pdiang u bah Shylla u la thoh sha ka Synjuk ki Rangbah Shnong ba kan shimti ia ka kam ban pyniaid ia katei ka jingiatai bad ka la aiti ruh ha ka Synjuk ba kan pynbeit ia ka bor, ka jaka bad ban pyniaid katkum ka jingstad jong ki halor ki mat iatai kiba u bah Shylla u la tyrwa.
Nongpoh, 28 Naitung:Ki kam lehdonbor jong ka sorkar Assam ha ki khappud bad ka jylla Meghalaya, ki la nangpaw pyrthei katba nangmih ki sngi bad ia kane la sakhi ruh mynta ka sngi ha ka por 11 baje ei ei mynstep, ki bor sorkar Assam lyngba ka tnat Assam State Transport Corporation (ASTC), ki la wan ban knieh jubor bad kam trai syndon ia ka jaka kaba danghap hapoh u pud u sam ka Meghalaya, da kaba ki la thung da ki kynja mawpud bad khang syndon ia ka surok jong ki nongshon shnong ha Khanapara, Ri Bhoi District.
Ha kane ka jingwan knieh jubor bad thung mawpud da ka sorkar Assam ha katei ka surok shnong kaba don ha Khanapara, ka pynlong ia ki nongshong shnong ha katei ka jaka ba kin shem jingeh, khamtam eh ia ki khynnah skul jong ka Nepali Sayogi Government LP School bad ia ki nongleit jingiaseng jong ka Balang Fellowship, namar ba ki hap ban pyndonkam ia katei ka surok na ka bynta ban leit skul bad leit jingiaseng.
Hadien jong kane ka jingjia na ka liang ki bor shnong ka Khanapara ia kaba la lam khmat da u Bah Jeremy Lyngdoh, kum u Rangbah shnong ha ryngkat ka jingsynranlang lem bad ki dkhot ka KSU Northern Border Area, kaba la ialam da u samla Alex Narleng kum u President lem bad ki longkmie na katei ka shnong, ki la leit ban iakynduh ia u P.C Gotmare, DC ka Ri Bhoi District, na ka bynta ban tuklar lem haba iadei bad kane ka jingwan knieh jaka da ka sorkar Assam.
Katkum ka jingiathuh da u Bah Jeremy Lyngdoh bad u samla Alex Narleng ha ki nongthoh khubor, la ong ba ha katei ka jingleit iakynduh ia u DC Ri Bhoi, na ka liang u DC u la kular ban shimkhia da kaba un sa iakren bad u DC ka Kamrup District, na ka bynta ban pynbeit halor jong kane ka jingwan knieh jubor bad ka jingwan ker mawpud da ka sorkar Assam ia katei ka surok shnong kaba don ha Khanapara.
Katba na ka liang u Bah Jeremy Lyngdoh kum u Rangbah Shnong ka Khanapara, u la ong ba kane ka jingwan lehdonbor ka sorkar Assam, da kaba pynpra ia ki iing jong ki nongshong shnong bad khang syndon ia ka surok kaba la pyndonkam da ki paid nongshong shnong ka long kum ka jingiuhroit ia ka hok longbriew manbriew, namar ha ka jingshisha hi ym don kiba lah ban khang ia ka lynti iaid paidbah khamtam eh ia ka surok.
U la iathuh ruh, ba ia katei ka skul kaba la shah ker lynti noh mynta ka sngi ha ki bor ka sorkar Assam la tei naduh u snem 1963, katba ka shnong Khanapara lei lei ka la shwa la kham bunshah ban ia katei ka skul, hynrei kaba kham pynlyngoh ka long ba ha kane ka sngi ka sorkar Assam lyngba ka tnat ASTC, ki la kam ba katei ka jaka ka dang hap hapoh jong ka jylla Assam katkum ki kot ki sla ne ki dulir jaka, bynrap u Bah Jeremy.
Khadduh eh na ka liang u Bah Jeremy Lyngdoh, u la ong ba ka daw kaba pynlong ia ka Assam ba ka nangkyntur ia u pud u sam ka Meghalaya ka dei namar ka jingieh bein bad jingbym shimkhia jong ka sorkar jylla na ka bynta ban wanrah ia ka roi ka par ha ki thain khappud bad ka Assam.
Shillong, 27 Naitung:Ka jingiakren ha-pdeng ki nongtrei ka Dr H Gordon Roberts Hospital bad ki heh jong ka KJP Assembly mynta ka sngi, kam da long kaba seisoh pura namar ba ki nongtrei kim ioh ia ka jubab kaba pynhun noh.
Haba kren hadien ba la wai ka jingialang, ka Kong Philemon Umwi, kawei na ki nongtrei ka hospital, ka la ong ba ki nongtrei ki dawa ban weng noh ia u Medical Superintendent (MS) u Dr David Tariang ka hospital hapoh shi taiew, hynrei na ka liang ka KJP Assembly ka la pan por ban pyndep ia kane ka kam hapoh ar taiew ban iashong bha da ka Executive Committee.
“Ngim dei kiba khlem akor, ngi dei kiba tip briew tip blei, haba ki kyrpad ngi hap ban sngap bad ngi la pdiang ia ka jingbuh por ka KJP Assembly ban pyndep hapoh ar taiew", la ong ka Kong Umwi.
Ka la ong, “Lada kim weng noh hapoh ar taiew, yn sa pyrkhat wat ban pynjur ia ki jingiakhih da kiwei ki lynti".
Ha kajuh ka por, ka Kong Umwi ka la ong ba ki nongtrei ki la dawa ba dei ban weng noh ia u Tymmenbasn Khrang Lyngkhoi na ka jingdon jongu ha ka Management Committee ka hospital bad u Pastor GS Lyttan, namar ba ki dei kum ki sohpyut ia ka hospital.
“Ngi dawa ba dei ban weng noh ia u Tymmenbasan Khrang Lyngkhoi bad u Pastor GS Lyttan namar kine ki dei ki juh shi kijuh ki briew kiba don ha ka komiti naduh mynshwa", la ong ka Kong Umwi ha ka jingdonlang kiwei ki nongtrei ka hospital.
Ki la ong ba ka hospital kan sa dap shi spah snem ha ka jingshakri jongka, hynrei lada ka long ha kane ka dur, shano kan ialam bad kumno yn rakhe ia ka jinglehkmen.
Katba na ka liang u Pastor NS Phawa u Secretary ka KJP Assembly, u la ong ba um lah ban ong eiei bad ka rai kan shong beit ha ka Executive Committee jong ki 11 ngut ki dkhot kaba la ai bor ban pynlong ia ka jingbishar bniah ia kane ka kam.
Ha kane ka sngi nyngkong ba ladep, ki nongtrei ka Dr H Gordon Roberts Hospital kaba don ha Jaiaw, ki la wanrah da ka lama iong bad plakad hakhmat ka ophis ka Khasi Jaintia Presbyterian Synod, kaba don ha Mission Compound ban dawa ban weng noh mardor ia u Medical Superintendent ka Hospital u Dr David Tariang, kiba la kynnoh ba dei uba la wanrah ia ka kynrum kynram bad ka huri hura ha ka hospital.
Ryngkat ki jingthoh pynrem, ki nongtrei ka Robert Hospital da ki spah ngut ki la wan ban pynpaw pyrshah hakhmat ki bor pyniaid ka KJP Synod hadien ba kim lah shuh ban shu pun ban shu sngap ia ka jingpynslem jongka ban leh ia ki jingdawa jongki ban weng noh ia u Dr David Tariang na ka kam Medical Superintendent.
Ki la pynpaw ba kane ka jaka sumar mynta ka la ring sdot bha ha kaba kam biang shuh ki dawai, ki tiar, nalor ki doktor bad ka daw ka mih na ka jingleh jong u Medical Superintendent.
Namar ka jingmih ka kynrum kynram, ki briew kim wan shuh ban shah sumar ha kane ka jaka sumar bad ki la leit sha kiwei pat ki jaka sumar ha kaba ym don shuh ki tiar ba biang ban leh ia ka test snam, nalor bun ki jingduna bad kane ka la pyntieng ia ki nongpang ban wan shah sumar.
Ki la kynnoh ruh ba ki doktor kiba shu wan shah hikai ruh la ai kam ia ki ba kin sumar ban ai dawai bad kane ka buh ka jingma ia ki nongpang namar ba ki doktor kim pat dei kiba tbit.
Ki la ong ba mynta kane ka hospital ka bank account jongka ka sah jiro (0) lyngba ka jingleh jong u Medical Superintendent bad kane kan buh ka jingma ia ki nongtrei kane ka hospital.
Ki la iathuh ba dang shen u Dr Tariang, u la phah ia ka shithi risain hynrei u dang trei kam pat haduh mynta kum u khlieh ka hospital.
Lah ban kdew ba kane ka hospital ka la paw ka jinglong kynrum kynram naduh mynshem snem haba la mih ka jingkynnoh ba ia u Medical Superintendent, Dr David D Tariang bad ia u Administrative Officer u KT Rynjah ba ki la pyndonkam bakla ia ka pisa jong ka hospital da kaba pynkhein ia ka Memorandum of Association (MoA).
Nongstoin, 27 Naitung:Ka Joint Action Committee kaba kyrshan tyngeh ia ka surok Nong-stoin – Wahkaji – Mawtha-bah – Phlangdiloin – Rani-kor, ka la pynpaw ia ka jingsngew kyndit halor ka jingkren u Chief Executive Member (CEM) bah Pynshngain N Syiem, kaba la paw ruh ha ki lad pathai khubor da ka ba ong ba um lah ban ai jing mynjur, ia ka surok Nongstoin – Wahkaji – Mawthabah namar ka jingpyrshah jong ki katto katne ki briew kiba na bar jong katei ka thain ki bym ioh jingmyntoi na kane ka surok, ym na ka jingma jong uta u Uranium.
“Hato ki niew iangi ba ngi dei ki nong Pakistan ne ki nong Bangladesh ba ngim lah ban ioh ia ka hok kumba la bhah ka sorkar kmie? Hato ka NOC shna surok ka kynthup ruh kum ka NOC ban tih ia uta u Uranium? Lada ka NOC ban tih Uranium ka dei la ka jong, kaei ka daw kaba don sha lyndet ban pynlong ban iakhih pyrshah ban trei ia ka surok kaba ai jingmyntoi ia ki paidbah?" buh jingkylli u bah Ricky Sohlang Chairman ka JAC.Shuh shuh u bah Sohlang ha ka kyrwoh khubor u la ong ruh ba katei ka jingleh u CEM ka dei ka jingknieh noh ia ka hok longbriew manbriew ban kiew sha ka kyrdan kumba long lem kiwei ki paradoh parasnam ka Bri U hynniewtrep kiba im ha ki jaka sor bad u la ong ruh ba imat ka dei ka jingbishni im-im peit-peit, ia ki duk ki suk kiba im ha kitei ki thain nongkyndong.
U bah Sohlang u la pynkynmaw ruh ba ha u snem 2006 – 07, ka KHADC ka la pyntrei kam hi ia ka surok Uranium (UCIL) na Wahkaji sha Mawthabah ia kaba ki ong “ym lei lei", katba ha u snem 2006 – 07 ka KHADC ka la iaid lait ia ka jingpyrshah jong ki babun ki trai jaka kiba pyrshah ban trei ia ka surok UCIL bad wat ha ka jing ia said nia paidbah, la jop ki nongpyrshah hynrei ia ka jingtrei la pyniaid shaphrang.
“Imat ha kane ka kynti ruh ka rai kut ban sangeh ne ban pyntrei ia katei ka surok la don kam ban rai da ka jing ia said nia paidbah bad kum ka JAC ngi dawa ba ka sorkar ka dei ban pynbeit da ka Public Hearing" ong u bah Sohlang da kaba u la bynrap shuh shuh ba ka JAC kan ieng beit ha ka nongrim ba lada long ha kano kano ne da kano kano ka lynti, ym dei ban duh ia kane ka surok.
U bah Sohlang u la kren khor ruh da ka ong “Ban duh ia ka surok ngim salia wat ban khlong ia ki dohnud bad khyllai jong kito kiba pyrshah kiba la wan tyrwa sngewbha da lade kumba la pynpaw ha ki kotkhubor, bad ngin iaid halor ki met iap jongno jongno kiba wan tyrwa sngewbha lada ngi duh ia ka hok jong ngi".
Ha kaba iadei bad ka jingiakynduh lang ha ka 22tarik ba la khot pynlong da u Myntri Rangbah ka jylla u Dr.Mukul Sangma ia baroh ki seng bhalang kiba pyrshah bad kiba kyshan ia katei ka surok; u bah Sohlang u la ong ba ha katei ka jingiakynduh la iakren halor ki artylli ki mat, kawei ka dei ka mat tih Uranium ha kaba baroh ki la ieng ban pyrshah bad ka ba ar ka dei halor ka surok two lane ka sorkar ka la pynshai ba kam don jingiadei bad ka jingthmu tih Uranium.
Kumta ha kaba iadei bad katei ka bynta na ka liang jong ka JAC ka ai ia ka jingiaroh ia ka sorkar jylla kaba la shim rai ha katei ka jingialang ban ym ai lad ban tih Uranium ha ka jylla lymda kim pat ioh ia ka jingmynjur lang da ki paidbah.
Ha kaba iadei bad ka jingshah kynthoh ha ki nongialam ka KSU SWKHD, ka JACSO bad LYWA, na ka liang ka JAC ka shim ia ki ym kum ka jingshah kynthoh hynrei ka shim ba ki dang long khynnah palat ban long nongialam, hynrei ki shu kwah ialam da ka bor khlem pat kot ka jingmut jingpyrkhat, ka jingmih kum kitei ki nongialam ka pynkulmar jingmut ia ki paidbah.
Shillong,28 Naitung:Ki MDC ka PDF ki la pynrem jur ia ka KSU namar ka jingjia kaba la jia mynta ka sngi ha KHADC.Haba ia kren bad ki nongthohkhubor hadien ba la wai ka jingialang PDF, U bah Pynshngaiñ N Syiem , CEM uba dei ruh u nongialam katei ka kynhun u la ong ba baroh ki MDC ka PDF ki pynrem jur ia ka seng KSU, “Ngi baroh ki MDC ka PDF ngi pynrem ia ka jingleh ka KSU kaba la rung jubor ha KHADC , kiba patrong ia ki ñiuh khlieh ki nongtrei kynthei, kiba khynniat ia ki nongtrei shynrang, kiba pynpait it.
Ki don ka hok ban ia khih da ki Dharna bad kiwei pat ki rukom hynrei kim don hok ban ktah kti iano iano" ong u bah Pynshngaiñ haba pynrem ia ka KSU.Utei u nongialam ka PDF u la ong ruh ba ha ka jingialang kaba la long mynta ka janmiet, ka PDF ka la rai ban kyntu ia ka EC ba ka dei ban peit biang sa shisien ha kaba ia dei bad ka jingai NOC ia ki 7 tylli ki projek surok.
Ula ong ruh ba ka jingialang ka la rai ban khot ia ki arliang mamla, kiba pyrshah surok bad kiba kwah surok ha ka lah sngi U Blei ka 1 tarik u nailar ha kaba na kawei ka kynhun ki dei ban wan mar 10 ngut, bad katei ka jingialang u la ong ba kan long ha ka por 1 baje mynsngi.
U la ong ruh ba ha katei ka jingialang nalor ki MDC PDF un khot lang ruh ia ki 2 ngut ki MDC kiba don ha ka liang pyrshah kata u bah Pyniaid Sing Syiem bad ka kong Teilinia Thangkhiew.
Katkum ka jingiathuh u bah Pynshngaiñ la sngewthuh ba katei ka jingialang ka PDF kam shym la shim rai eiei, ha kaba ia dei bad NOC la yn weng ne yn pynneh kumba ka EC ka la dep rai,hynrei ia katei ka kam la phah biang sha ka EC ba kan peit biang sa shisien kaei kaba donkam ban leh.
Ha kaba ia dei bad ka jingai NOC ia ka surok u bah Pynshngaiñ u la ong ba lada jia ba ki paidbah katei ka thaiñ ki duh ia ka skhim baroh ka jingkynnoh kan long beit sha ka District Council namar ba kam ai NOC.Shillong, 27 Naitung:132 tylli ki shnong, ki la mad ha ka jingshlei um kaba jur ha West Garo Hills bad ki don 107,464 ngut ki briew, kiba la shah ktah na katei ka jingshlei um, kaba la nang jur haduh mynta ka sngi, wat la haduh mynta ka sngi, ym shym la don ka jingiap ne jingmynsaw ia ki mynsiem briew, ong ka khubor.
Halor katei ka phang, U MP ka Tura u Conrad K Sangma mynta ka sngi, u la rah ia ka jingshlei um ha rilum Garo hapoh ka iing dorbar Parliament ka ri ha ka Zero hour notice.
U Conrad haba wanrah ia kane u la kren kham kyr-pang kaba iadei ka jingshlei um Rilum Garo, ha jylla Meghalaya bad ha kiwei ki bynta jong ka don mihngi.
U la kdew ia ka jingshlei ha Garo Hills kaba jubor bha katba nang mih ki sngi bad u la kyntu ia ki bor ka sorkar pdeng ba kan tuklar ia ka sorkar jylla ba kan pynsted ia ka jingleit ai jingiarap sha ki briew ba shah ktah ha kane ka jingjia na ka bor jong ka mariang.
U la ong ba ki bynta jong ka ki thain khappud kum ha ka thain Tikrikilla, Chibinang, Phulbari, Rajabala bad ki jaka marjan bad Singimari ki la shah ktah jur bha.
Halor kane, u MP ka Tura u la kyrpad ia ka sorkar pdeng ban pynbna kum ka National Calamity ne ka jingshah ktah ka ri na kane ka jingjia bad ba ka sorkar pdeng ka dei ban ai ia ka jingiarap kaba biang ia ki briew.
U la kyntu ruh ia ka kynhun jong ki myntri sorkar pdeng ba kin wan jngoh ia ka thain mihngi ka India halor kane ka jingjia ban shim jingkhein ia ka jingjulor da kaba iatreilang bad ki sorkar jylla.
Ha kajuh ka por, u Conrad u la iakynduh ia u myntri ba peit ia ka DoNER, u Dr Jitender Singh bad u la aiti ia ka dorkhas halor kane ka jingjia.
Na ka liang jong u myntri rangbah ka Jylla, ula leit jurip mynta ka sngi, ia ki jaka, kiba la shah ktah ha ka jingshlei um, ha ki jaka them jong ka West Garo Hills District bad ula pynbna ruh ban ai jingiarap ha ka bam ka sam lem bad kiwei ki jingdonkam, na ka bynta 10 sngi kynthih, sha kito kiba la mad ia katei ka lanot shlei um bad katei ka dei hadien ba u myntri ka tnat sam bam sam dih, uba dei ruh U MLA jong ka thain, U Clement Marak, nangta sa u lamphang dorbar Jylla, U AT Mondal bad kumjuh U Parliamentary Secretary, uba peit ia ka tnat sam um, U Ashahel D.Shira ha ryngkat bad U Deputy Commissioner, Pravin Bakshi ki la leit ban jurip dalade hi, ha kitei ki jaka kiba shah ktah.
Ki don da ki bun phew tylli ki shnong, kiba la shah ktah ha ka jingshlei um bad kitei ki long ka Phulbari, Rajabala, Singimari, Paham, Bhaitbari bad ka Hallidayganj, kiba la nang jur ka jingshlei um, namar ka jingjur slap, kaba la bun sngi kynthih bad nangta sa ka jingnang kiew jong ka Wah Brahmaputra bad ka Jinjiram, kaba la nang buh ia ka jingma ia kitei ki Shnong.
La iathuh ba ki don 132 tylli ki shnong, kiba shah ktah bad 107464 ki briew kiba la mad ia katei ka lanot shlei um.
Na kitei ki shem lanot, la iathuh ba 247 tylli ki longiing, ki don ha ki jaka ba la shna kyrpang da ka sorkar bad la iathuh ba ka jingktah kan nang kham jur, namar ba ka um, kan nang kham kiew shuh ha ki sngi ban sa wan.
Katei ka jingshlei um, nalor ba ka pynjot ia ki iing ki sem, ka la pynjot ruh ia ki lyngkha ki risai, ki jingri jingdup bad ki pung dohkha ruh kumjuh.
Jowai, 28 Naitung:Ki pulit ka West Jaintia Hills ki la iohkem ia ki 4 ngut ki briew kiba suba donkti ha ki kam dawa pisa bad thmu pynbthei bom ruh ha kawei na ki karkhana pynmih dewbilat ha ri lum Jaintia.
Katkum ka khubor na ki pulit, kitei ki 4 ngut kidei kiba la tip kyrteng kum u Rit Lakashiang (35) uba dei u Rangbah Shnong ka shnong Amsku, War Jaintia uba dei ruh uba dkhot pyndem wait ka HNLC.Utei u Rangbah Shnong u la wan pyndem wait ha ryngkat u nongialam ba rim katei ka seng u bah Julius Dorphang, la ong ka khubor.
Ki lai ngut pat la tip kyrteng kum u Perly Pohlong na Muktapur, Waimin Tongper uba na Sohkha bad la iohkem ia u ha ka sngi ba-ar na Lapalang, Shillong bad u Deimon Dhar na Kyndongtuber uba la shah kem ha ka juh ka sngi bad u Waimin Tongper.
Utei u Deimon Dhar udei uba la donkti ruh ha ki kam pyniap ia ki lai ngut ki briew ha ryngkat ki paralok jong u ha shwa ba kin lute ia ki bad rong syndon bad ka kali Gypsy jong ki ha kine ki khyndiat snem ba ladep.
Hadien ba ki pulit ki la iohkem nyngkong ia u Deimon bad u Waimin, ha ka jingtohkit ki la phla ia ka kyrteng jong kiwei pat bad ki pulit ki la iohkem ia ki ar ngut kiwei pat hynne ka step phyrngap bad sa ar ngut ki dang phet rieh.
Ha u ban Nyngkong une u snem, kane ka kynhun ka la kawang bomb kti (Hand Grenade) ha Topcem Cement ban pyntieng pynsmiej hadien ba katei ka Company pynmih dewbilat kam shym la siew ia ka pisa kaba ki la dawa.
Ka khubor na ki pulit ka la iathuh ruh ba ki bun bah ki nongkhaii, ki trai Winestore bad ki mahajon ki la shah dawa pisa ha katei ka kynhun ba la shah kem.
Shillong, 28 Naitung:Mynta ka sngi ka kynhun myntri kabinet ka la shong jingialang kyrkieh hadien ba ka bor na Assam, ki la khang lad ia ki briew ka Meghalaya ban iaid lyngba na kawei ka surok ha Khanapara ha Ri-Bhoi ban mih sha surok bah.
“Kane ka dei ka jingialang kyrkieh jong ka kynhun myntri hadien ba ngi la ioh jingtip ba ka bor na Assam ka la khang lad ia ki briew ka Meghalaya ban iaid na kawei ka lynti kaba don hajan iingsah u Myntri Rangbah ka Assam ha Khanapara, Ri-Bhoi", la ong u Myntri Rangbah ka jylla u Mukul Sangma hadien ba la wai ka jingialang.
Kane ka jingialang kabinet ka dei kaba lyngkot tam lehse ha kane ka jinglong myntri rangbah u Mukul kaba la wai tang hadien kumba shiteng kynta eiei.
“Ngi la ioh jingtip ia ka jingleh ka Assam ka bym shym la khmih lynti satia.
Ka dei ka jingleh bym don jingkitkhlieh bad ka jingpynshit", la ong u Mukul.
“Ngi la rai ban pynrem ia ka jingleh ka Assam, ka wanrah ia ka jingbym sngew shngain ia ki briew bad kan wanrah ruh ia ka jingktah.
Kane ka jingleh ka Assam ngim lah ban pdiang, ka Assam ka dei ban kiar na kaba leh ia kum kane ka kam nangne shakhmat", u la ong bad bynrap, Ngi donkam ban bteng biang ia ka jingiakren ban wanrah ia ka jingpynbeit pud kaba sngew tynnad baroh ar liang.
U la ong ba hapdeng ka jingiai bteng jong kine ki ar jylla ban iabuddien ban pynbeit ia u pud u sam da ka lynti kaba jai jai bad pdiang lang baroh ar liang, ka jingleh ka Assam ka long kum ka jingpynthut pynban.
“Ka jingleh ka Assam ka lah ban wanrah ia ka jingiaid kaban ialam sha ka jingmih kaban ktah ia ka jingthmu ban pynbeit ia u pud u sam", u la bynrap.
“Ngi la dep bthah ia u Deputy Commissioner ka Ri-Bhoi district ban leit sha katei ka jaka bad ban iakren bad ka bor pyniaid ka Assam halor kane ka jingjia", la ong u Mukul.
Hynrei na ka liang u Mukul u la ong ba ia ka daw ka jingkhang lad ka Assam ia ki briew ka Meghalaya ban iaid na katei ka lynti, ym pat tip satia.
“Ngim tip ia ka daw ba ka leh ia kane hynrei, ngi hap ban wad", ula ong.
Katkum ka jingong u Mukul, ka jaka ba ki briew ki shah khang lad ban iaid, ka dei ha Meghalaya bad kam don jingiakajia eiei hynrei ha kine ki snem, ka sorkar Assam ka la pynshlur ia ki briew ba sah ha katei ka jaka ban leit rejister ia ki jaka sha Assam bad namar kane, la mih bun ka jingujor na ki paidbah ka thain kiba la pyntip sha ka bor synshar district.
Katkum ka jingtip la iathuh ba ka bor sorkar na Assam ka la khang lad ia ki briew katei ka jaka namar ba ka la pynkhreh ban tei ia ka ophis ka Assam State Transport Corporation (ASTC) ha katei ka jaka.
Shillong, 28 Naitung:Shuwa ban sdang ka jingialang jong ka PDF kaba la long mynta ka miet,bun ki MDC kiba la byrthen lypa ba kin takraiñ tyngeh ia u Chief Executive Member ka KHADC u bah Pyn-shngaiñ N Syiem, namar ba ka jingai NOC ia ki 7 tylli ki projek surok ha ka thaiñ South West Khasi Hills.
Katei ka jingbyr-then ki MDC ka dei hadien ba ka KSU ka la leit tur sha KHADC, namar katei ka daw.
Haba kren sha ki nongthohkhubor shuwa ban sdang jingialang u bah Adelbert Nongrum, uwei na ki dkhot ka PDF u la ong ba ma u kum u dkhot ka PDF um don jingtip eiei ba ka KHADC ka la ai jing mynjur, ia kitei ki surok.
U bah Adel u la bitar ia katei ka jingleh u CEM ha kaba u la ong “Lada u bah Pynshngaiñ u dei uba nyngkong ban ai NOC, nga ruh ngan dei uba nyngkong ban wanrah NC, ngin ia peit katno ngut ki ingkhong shyllangmat ki ban kyrshan ia u" ong u bah Adelbert Nongrum.
Shuh shuh u bah Adelbert u la ong ba ka jingwan kyrshan ka KHNAM ia u bah Pynshngaiñ ka dei halor ka ishu na bynta ka ri bad ka jaitbynriew, “Hynrei ngi iohi ba ka ktien ka long da kumwei bad ka kam pat da kumwei" ong biang u bah Adelbert da kaba byrngem ruh ba dei ban weng noh ia ka jingai jingmynjur, ha ka jingialang ka PDF bad lada jia ba u CEM um weng un wanrah da ka jing bym shaniah shuh, pyrshah ia u bah Pynshngaiñ ha Ing dorbar.
U bah Process T Sawkmie u Dy.CEM ka KHADC uba dei ruh u dkhot jong ka Executive Committee u la ong ba ha ka jingialang Executive u la pyrshah bha ia katei ka mat NOC, “Nga la pyrshah ,nga la kren shai ba kam long ban leh kyrkieh ia katei ka mat kaba ktah bha hynrei kiba bun balang kim sngewthuh" u la ong.
U bah Sawkmie u la ong ruh ba hadien ba la mih ki kynrum kynran na ka jingwan ka KSU,na ka liang jong u ruh un ieng ha ka nongrim ba ka EC ka dei ban weng noh ia katei ka NOC, “Dei ban pynduh noh, lym kumta ngan ym shongthait tad haduh ban da pynduh" u la ong.
U bah James Ban Basaiawmoit u MDC ka KHNAM na Mawkhar u la ong ba kum u dkhot jong ka PDF um don jingtip eiei shaphang katei ka jingai NOC ka KHADC bad u la ong ba ym shym la pyntip ruh sha u kum u dkhot ka PDF.U bah James Ban u dei ruh u dkhot jong ka komiti kaba la khlieh da u bah Hadrian ban peit ia ka mat kaba ia dei bad ka surok,hynrei haba la kylli u la ong ba ka kam jong katei ka komiti ka dei tang ban peit beit thik tang ia ka surok na Wahkaji sha Mawthabah kaba don kumba 20 kilomitar eiei ym ia kiwei pat kiba la ai NOC.Hynrei lah pat ban kdew ba ka komiti ba la khlieh da u bah Hadrian ka la ai jingmut sha ka Executive Committee ba katei ka thain kum na nongstoiñ sha Rangblang, Phlangdiloin ki donkam palat ia ka surok bad katkum ka ripod katei ka komiti ka la kyntu ia ka KHADC ba kan ai NOC bad la ai.
U bah James Sylliang, MDC ka Mawhati u dkhot ka Executive Committee u la ong ba mynhynin ka sngi u la mih jyndat na ka jingialang EC, namar ba la shu leh jubor ha kaba ia dei bad katei ka jingai jingmynjur, khlem ka jingiamynjur lang baroh ki EM.Nongstoin, 28 Naitung:Hadien ka jingmih khubor ba la mynjur u CEM ka KHADC ban ai ia ka jingmynjur, ia ka Surok Nongstoin – Rang-blang – Umdohlun haduh Wahkaji, ka la pynlong ia kiba bun ki nongiakhih bad nongpyrshah ia katei ka surok ba kin bitar halor katei ka rai jong u CEM.Tang hadien katto katne por ba la bna paidbah ia katei ka rai lyngba ki lad pathai khubor, ki bor pulit ka Nongstoin ki la ioh jingtip mynta ka nohsngi, ha ka por kumba 2: 20 PM ba ka la doh ka jingshah khang tala ia ka khyrdop bah (Main Gate) jong ka ophis District Council Nongstoin Branch, da ki katto katne ngut ki briew ki bym lah satia ban tip la ki dei kiei.
Shuh shuh la ioh jingtip na ki bor pulit ba ha kapor ba kitei ki runar ki dang leh ia katei ka kam ha katei ka ophis ym shymla don ba iohi namar ka jingbym don nongtrei ha katei ka ophis bad wat u nongap pahara ia katei ka ophis ruh um shym la don satia, hynrei la lap ruh ba ki don tang ki khun jong u tei u nongap pahara katei ka ophis ki bym shymla bna satia ia katei ka jingshah khang tala bad ki la sa iohi, hadien ynda ki thmu ban plie ia katei ka khyrdop bah.
Hadien katei na ka liang jong ki bor pulit ki la pynpait noh ia katei ka tala na katei ka jingkhang bah bad ki la pynlong ruh ia ka jingap pahara ia katei ka ophis khnang ban lait na kino kino ki jingjia.
Shillong, 28 Naitung:Kawei ka khynnah samla ïa kaba la tip kyrteng kum ka Wan-darihun Mawlong 16 snem rta kaba shong ba sah ha Laimer Umlyngka pdengshnong, ka la jah rngai na la ïing naduh ka step jong ka 24 tarik mynta u bnai bad ym pat shym la lapdien haduh mynta.
Halor kane ka jingjia na ka liang kiba haiing hasem ki la pyntip ruh sha ki bor pulit ban leh ia kaba donkam.
Naduh katei ka sngi ba ka la mih khatduh na la ïing kane ka khynnah ka phong da ka patlun khleh rong bad ka jaiñ kyrshah shiliang rong ktieh bad slipar.
Kumta la kyntu ïa kino kino kiba ïohi ne don jingtip sha-phang kane ka khynnah kin sngewbha ban phone sha kine ki nombor: 9615463764/9436747309.
Nongstoin, 28 Naitung:Hadien ka jingmih khubor ba la mynjur u CEM ka KHADC ban ai ia ka jingmynjur, ia ka Surok Nongstoin – Rang-blang – Umdohlun haduh Wahkaji, ka la pynlong ia kiba bun ki nongiakhih bad nongpyrshah ia katei ka surok ba kin bitar halor katei ka rai jong u CEM.Tang hadien katto katne por ba la bna paidbah ia katei ka rai lyngba ki lad pathai khubor, ki bor pulit ka Nongstoin ki la ioh jingtip mynta ka nohsngi, ha ka por kumba 2: 20 PM ba ka la doh ka jingshah khang tala ia ka khyrdop bah (Main Gate) jong ka ophis District Council Nongstoin Branch, da ki katto katne ngut ki briew ki bym lah satia ban tip la ki dei kiei.
Shuh shuh la ioh jingtip na ki bor pulit ba ha kapor ba kitei ki runar ki dang leh ia katei ka kam ha katei ka ophis ym shymla don ba iohi namar ka jingbym don nongtrei ha katei ka ophis bad wat u nongap pahara ia katei ka ophis ruh um shym la don satia, hynrei la lap ruh ba ki don tang ki khun jong u tei u nongap pahara katei ka ophis ki bym shymla bna satia ia katei ka jingshah khang tala bad ki la sa iohi, hadien ynda ki thmu ban plie ia katei ka khyrdop bah.
Hadien katei na ka liang jong ki bor pulit ki la pynpait noh ia katei ka tala na katei ka jingkhang bah bad ki la pynlong ruh ia ka jingap pahara ia katei ka ophis khnang ban lait na kino kino ki jingjia.
Shillong,29 Naitung:Ka Joint Action Committee, Mawsynram border Area bad ka Bharatya Janata Party, Mawsynram ki la ther tyngeh ia u CEM ka KHADC u bah Pyn-shngaiñ N Syiem uba dei ruh u MLA/MDC jong ki namar ka jingai jing-mynjur, ban shna ia ki projek surok ha South West Khasi Hills.
Ka kyrwoh khubor na ka JAC lyngba u Kyllang Thongni, chairman u la ong ba ka JAC ka kyrshan ia ka jingiakhih ka KSU ban pyrshah ia ka jingai NOC ka KHADC bad ka la kynthoh da kaba ong ba kitei ki surok ki dei ki ban pynpoi sha ka jingtih Uranium.
Katei ka JAC ka la ieng pyrshah da kaba pyni ia ka nongrim ba lada jia ba tih Uranium ki paidbah ba sah ha khappud kin sa shah ktah lang.
Ha ka juh ka por ka JAC ka pynpaw ka jingsngew lyngngoh ia ka jingleh kyrkieh u CEM ka KHADC uba dei u MLA/MDC ka Mawsynram konstitwensi uba la ai NOC tang shisngi hadien ba u la wanphai na New Delhi kane ka la pynlyngngoh ia ki paidbah ka thain.
Ka kyrwoh ka la ong ruh ba ha ka jingshisha ka long kaba dei eh ia u CEM ban pynsngew sha ka sorkar ba ka thaiñ ka don par Umphniang kaba lah ban pynmih bun ki jingmyntoi ia ka thaiñ hynrei ka la kynnoh ba u ai NOC pynban ia ak surok ka ban tih ia u Uranium.
Ha kawei pat ka khubor ka Bharatiya Janata Parta, Mawsynram Mandal, East Khasi Hills ka la pynrem jur ia u Bah Pynshngain N Syiem uba dei u CEM ka KHADC namarba u la shim rai kyrkieh ban ai No Objection Certificate (NOC) ia ka surok Two-lane na Nongstoin sha Wahkaji bad u la ong ba kane ka long pyrshah ia ka mon jong ki paidbah.
Katkum ka jingong u Bah Kisborly Kharbani, uba dei u nongkitkam ka BJP Mawsynram Mandal bad ha ka juh ka por uba dei u Vice-President ka BJP East Khasi Hills District u la ong ha ka jingshisha u Bah Pynshngain ryngkat bad ka EC ki la dei ban iasyllok shwa bad ki paidbah, ym dei ban leh kyrkieh namar la iohi ba wat ka sorkar jylla ka dang leh suki ia kane ka kam, hynrei ym tip baleit ka KHADC kaba pynneh pynsah ia ka khyndew ka shyiap ka leh kyrkieh haduh katne.
Shillong, 28 Naitung:Kynsan kynsan ha ka por 12 baje eiei mynsngi ki dkhot ka KSU, ki la tur kynsan puk sha Khasi hills Autonomous District Council (KHADC) da ka jingbitar halor ka jingmih khubor ba ka KHADC ka la ai NOC ban pyntrei ia ki surok ha South West Khasi Hills district.
Shuwa ban rung ha KHADC ki dkhot ka KSU ki la risa ia pyrta shabar katba ki dang iaid lynti artad.
Tang mar ia poi ha phyllaw ka KHADC beit beit ki la rung shapoh ban leit wad ia u CEM u bah Pyn-shngaiñ N Syiem.
Ki dkhot ka KSU ki la rung hapoh kamra bad ki la wad ia u shaduh sha painkhana hynrei kim lap ia u.
Hadien ba ki dkhot ka KSU ki la mih noh na KHADC la iohi ba ki PA jong ki MDC hangtei ki la ia lum lymbung shi jaka bad kim nud shong hapoh kamra treikam jong ki.
La lap ba ka la don ka jingjulor ha kamra ka Secretary sha ka Executive Committee ka KHADC, ha kaba la pynkylla lyndang ia ka miej treikam jong ka PA sha ka Secretary, la lap ba ki ït bun kiba la pait bad ha madan la lyngkien da ki pharia ït pait.
Nangta la lap ruh ba ka jaka thoh kyrteng ba la wah hakhmat kamra u CEM kaba pyni ba ka dei ka kamra jong u ka la lap ha madan, la lap ruh ba don katto katne ki bynta jong ka ing dorbar ka KHADC kiba shah pynpra bad shah pynpait ki ït.
Haba ia kren bad ki nongthohkhubor ka Secretary sha ka EC ka KHADC ka kong B.Basaiawmoit ka la iathuh ba ha ka por 12 baje eiei mynsngi ka la don ka jingrisa ka jingkynhoi shabar ka KHADC bad ka la iohi ba don bunngut ki samla kiba la rung shapoh.
Ka la iathuh ba ki don kumba 20 ngut eiei ki samla kiba la rung shapoh Council bad napdeng kitei ki don kumba 4 ne 5 ngut kiba la rung ha kamra jong ka bad ki la kyndang ia ka miej, kynjat ia ka it khlem da ailad ban ia kren, ka la iathuh ba kitei ki samla ki la rung ruh shapoh kamra jong u CEM.Katei ka Secretary ka KHADC ka la iathuh ba kitei ki samla ki la leh tohmet ruh ia ki nongtrei ka Council ha kaba ki nongtrei kynthei bad shynrang ki la shah khyndiat, ka la iathuh ba kynthei kiba dei ki PA jong u CEM ki la shah khynniat bad kumjuh ruh uwei u nongtrei ha ka tnad IT u la shah leh tohmet.
Ka kong Basaiawmoit ka la iathuh ba ka la ujor sha Lumdiengjri PS pyrshah ia kitei ki briew kiba kam lah ban ithuh kyrteng.
U President jong ka KHADC Employees Assoaciation u bah Leonard Khongsngi u la pynrem jur ia katei ka jingwanrung jubor ki dkhot ka KSU shapoh Council da kaba byrngem byrsit bad ka jingktah kti ia ki nongtrei kynthei shynrang.
U la ong ba kum ki nongialam sengbhalang kiba don jingkitkhlieh na ka bynta ka ri bad ka jaitbynriew kim dei ban leh da katei ka rukom kaba pyntieng pynsmiej ia ki nongtrei, “Ngi dei tang ki nongtrei, ki dei ban sngewthuh" u la ong.
Lah ban kdew ba hadien shipor arpor ba la jia katei ka jingjia la iohi ba ki pulit ki la poi wut wut sha katei ka jaka bad la iohi ruh ba ki pulit jainiong ki la wan sha KHADC ryngkat ki tiar ki tar ba ki la pynkhreh kumba ju long haba jia ka jingiakhih ki sengbhalang.
Ki nongtrei ka KHADC ki la iathuh ba shuwa ba ki dkhot ka KSU kin wan rung sha KHADC u CEM u don hapoh kamra treikam jong u, hynrei la ong ba u ioh jingtip noh shaphang ka jingthmu ka KSU ban tur sha KHADC bad kumta u la mih pynsted noh wut wut napoh Council bad tang mar ia mih u CEM la ong ba brum la wan poi sa ki dkhot ka KSU.Hadien ba ki dkhot ka KSU ki la mih na phyllaw ka KHADC sa shiphang arphang ha ka por janmiet la wan poi u bah Pynshngaiñ ryngkat ar-ngut ki pulit pahara.
Shillong, 28 Naitung:Da ki phew ngut ki dkhot jong ka KSU ki la ia lum khrui ha phyllaw ka District Council mynta ka sngi bad ki la pyrta pynrem ia u CEM ka KHADC u bah Pyn-shngaiñ N Syiem da kaba ong “Bah Pynshngaiñ U Nongdie ri’ , ki la wah ruh ha khyrdop ka KHADC, da ki jingthoh pynrem kiba pher bapher ia u CEM bad ka District Council bad ki la wah ruh ia ka dur kaba pyni ia ki briew kiba la ioh ia ki jingpang khyllah na ka daw ka jingtih Uranium ha ki jaka bapher bapher.
Haba ia kren bad u Chairman jong ka Employment Cell ka KSU u bah Lambok Marngar u la ong ba ka KSU ka ieng pyrshah ia baroh ki projek surok ha ka thaiñ South West Khasi Hills, namar ba baroh kitei ki surok ki dei ki lynti ban poi sha ka jingtih Uranium.
U la pynpaw ka jinglyngngoh ba baroh shi katta ka District Council ka ieng skhem ban ym ai NOC Uranium hynrei kyndit kyndit mynta ka la ai NOC ia ki 7 tylli ki surok, u la ong ruh ba katei ka jingleh ka District ka long kumba ka la lilam bad ka nongbynda ia ka ri bad ka jaitbynriew.
U bah Lambok u la ong ruh ba lada jia eiei ka ban poi sha u pud ban tih Uranium ka kynhun u bah Pynshngaiñ kaba don hapoh ka PDF ka dei ban shim ia ka jingkitkhlieh.
U bah Lambok u la ong ba ka KSU ka dang khmih lynti ba ka District council kan dei ka nongiada ia ka ri bad ka jaitbynriew hynrei mynta pat u nongialam jong ka u bah Pynshngaiñ u long kum u lymbit uba kylla tdong tdong khlieh khlieh, “U bah Pynshngaiñ u la kylla lymbit , u kylla tdong tdong khlieh khlieh , um don ia ka rai ba rangbah, tang 24 kynta hadien ba la wa phai Delhi u la ai NOC" ong u bah Lambok.
Utei u nongialam ka KSU u la ong ruh ba ka KSU kan wad ia u bah Pynshngaiñ haduh ban da lap ban ia kren ia katei ka ishu, “Lada um wan hangne ruh , ngin wad ha ban da lap bad sha ka jaka ba u don wat shaduh konstitwensi jong u ruh" ong biang u bah Lambok.
Ka KSU ka la ong ruh ba katei ka jingai NOC u bah Pynshngaiñ ka long pyrshah ia ka mon u paidbah bad ka la kyntu ia baroh ki MDC ba ki dei ban pyrshah ia katei ka rai u bah Pynshngain.
“Ki MDC ki dei ban pyrshah ia katei ka rai u bah Pynshngaiñ, lada jia ba ki bakla ban shim ia ka rai, ki dei ban shim ia ka jingkitkhlieh" ong u bah Lambok.
Haba dawa ba ka KHADC ka dei ban pynduh pyndam noh ia katei ka NOC , ka KSU ka la kyntait ruh ia ka jingkynnoh ba ki dkhot ka KSU ki la pynpait it bad ktah kti ia ki nongtrei, “Ngim tip mano ba leh ioh dei pynban ki riew shim kabu, hynrei ngi wan hangne da kaba jai jai ym ban ktah kti iano iano" pynkut u bah Lambok Marngar.
Shillong,29 Naitung:Dang mynta ka sngi kiba haing hasem jong ka Wandarihun Mawlong (16 snem karta) kaba shong ba sah ha Umlyngka-3Mer,Upper Shillong ki la pynbna sha ki lad khubor ba katei ka khynnah ka la jah rngai na la iing naduh ka step 24 tarik mynta u bnai (kaba dei ruh ka sngi u blei), da ka jingkyrmen ba kan sa wan poi biang sha ing hynrei mynta hi ka step u lyoh ba dum u la wan tap ia ka longing jong katei ka khynnah ha kaba ka la poi pynban da ka khubor kaba sngewsih ha kaba la iathuh ba la lap ia ka metiap jong ka.
La lap ia ka metiap jong katei ka khynnah na Wah Umiam na ka jaka kaba ju khot ka Mawdun, Khlieh Dam.
Haba ia kren bad u Rupang ka kong Trailyne Mawlong ka hynmen jong katei ka khynnah ka la iathuh ba ka Wandari ka la jah kynsan na ing ha ka step 24 tarik,ka la ong ba ha katei ka por ki dang ia shongkai shi para, ha ka por kumba 9baje mynstep, hynrei kyndit ka la wan poi kawei ka phone Call ha ka mobile jong ka bad kumta hi ka la mih shabar ban kren bad naduh ba ka mih shabar ka jah syndon jlang.
Ka kong Trailyne ka la iathuh ba kiba haing hasem ki la wad kylleng kylleng sha ki thaiñ ba marjan ia ka Wandari hynrei kim lap satia, ka la ong ba ka jingleit wad ia ka ka la long kylleng ka nongbah Shillong bad ki la poi leit wad ruh sha Damsite.
Haba la poi ha Damsite ka la iathuh ba ki la ia kynduh ia ki briew bad ki nongleit khwai doh kiba don ha katei ka jaka bad ki la ai phone ha ki ba lada jia ba ki iohi ia ka, ne ki iohi metiap kin sngewbha ban pyntip sha ki.
Dei mynta ka step ha ka por 10 baje eiei ka la ong ba la poi ka phone bad la pyntip ba ki lap metiap bad mar kumta hi da ka jingialam ki pulit ki ba ha ing ki laleit sha katei ka jaka bad ki la lap ba ka dei da ka metiap jong ka Wandarihun.
U Rupang u la kylli na katei ka hynmen jong ka Wanda hato ka ioh jingtip ne-em mano ba phone ia ka ba ka hap ban mih shabar, ka la iathuh ba kam tip eiei namar ba ba kam wan phai shuh syndon bad ka rah lang ruh ia ka mobile, hynrei ia ka mobile jong ka ym shym la lap ha ka metiap jong ka.
Ia ka metiap jong ka Wanda la pynkit mynta ka sngi sha Civil Hospital ban leh ia ka Post mortem bad ia ka metiap jong ka yn pyndep lashai ka step 30 tarik u naitung ha ka por 11 ne 12 baje.
Halor katei ka jingjia na ka liang ka President ka CSWO ka kong Agnes Kharshiing haba ia kren bad ki lad khubor ka la kynnoh ba ka dei ka jingjia shah pyniap.
Shillong, 29 Naitung:Ka kynhun jong ki nonghikai bym dei sorkar ka Joint Action Committee of All Teachers Association of Meghalaya (JACATAM) ka la pynbna ia ka sien jam jingiakhih kaba ar hadien ba kaba nyngkong ka la kut noh mynta khlem pat ioh jubab eiei na ka sorkar.
Ka jingiakhih shong kyrain jong ki nonghikai skul JACATAM ba lai sngi kynthih ka la kut mynta ka sngi, ban dawa ba ka sorkar ka dei ban shimti ia ka kam nong-hikai baroh ha ka jylla.
U chairman ka JACATAM u Bah ED Nongsiang u la pynbna mynta ka sngi, ha ka jaka ba ialum lang ki nonghikai hajan ka ophis ka All India Radio Shillong, ba kane ka kynhun kan pynlong ia ka jingialang baheh ha ka 5 tarik Nailar por 11 baje ha kane ka nongbah Shillong.
Tangba ia ka jaka, ym pat tip namar ba kin dang pan jingbit, shwa na u Deputy Commissioner ka East Khasi Hills.
Ha ka jingialang bah, ban long ha ka 5 tarik u bnai ban wan, la khmih lynti ba ki hajar ki nonghikai skul na kylleng ka jylla kynhup na Garo Hills, Jaintia Hiills, West Khasi Hills bad na East Khasi Hills kin lum lang khrui ban pynjur ia ka jingdawa jongki ba ka sorkar kan leh ia ki jingdawa.
Ha kawei ka liang u Bah Kenneth Shadap u General Secretary ka JACATAM, u la ong ba hadien ba ka sorkar kam shym la sngap hadien ba la kut ka jingiakhih ba lai, ka synjuk ka la shim ia kane ka rai ban pynlong syndon da ka jingialang bah tangba kin pan jingbit shwa na u DC.“Ha ka rally kaban long ha ka 5 tarik, ngin sa rai ia ki jingiakhih lada ka sorkar ka dang iai sngap mynthi", la ong u Bah Shadap.
Naduh u snem 2013, ka JACATAM ka sorkar ka la phah shibun ki shithi bad la pynlong ruh ka jingiakren bad ka sorkar hynrei haduh mynta khlem leh eiei haduh mynta.
“Ka Directorate jong ka School Education and Literacy (DSEL) ha ka 29 tarik Rymphang, 2016 ka la pyndep ia ka kamram jongka bad kaba sah mynta ka dei ha u Myntri Rangbah ka jylla ban khot ia ka jingialang kabinet ban pdiang ia ka jingphah ka DSEL, kiba ka JACATAM ka la mynjur," la ong u Bah Shadap.
“Ngim kwah ban shu kut ka jingiakren tang ha ki saw kynroh hynrei ngi kwah ban iohi ia ka kam", la ong u Bah Shadap.
Halor ka jingkylli ba ka jingdawa ban shimti ia ka kam hikai, ka lah ban ktah ia ka bor jong ki School Managing Committee, u Bah Shadap u la ong ba ka subjek pule puthi ka dei ha ka sorkar jylla bad lada shem ne lap ia kano kano ka kyndon kaba ktah ia ki School Managing Committee ka sorkar kam don jingeh ban weng noh ia ki.
“Ka sorkar jylla ka lah da kaba suk ban leh ia kane hynrei kam dei ban kyrtiang dien ia ka jingkitkhlieh jongka", u la ong.
Halor ka jingbym treh iashim bynta ka Federation of All Meghaya Adhoc School Teachers Association (FAMASTA), u Bah Shadap, u la ther ia kane ka seng “Ngim lah ban len ia ka jingshisha ba lyngba ka jingkut jingmut ka JACATAM, ka sorkar ka la pynkiew ia ka tulop jong ki nonghikai Adhoc Secondary bad Higher Secondary".
U la kynnoh ba ka sorkar ka la pyntreikam ia ka buit, phiah bad synshar; ban wanrah ia ka jingiapher hapdeng ki nonghikai hapoh ka JACATAM.“Ka jingpynkiew ia ka tulop jong ki nonghikai Adhoc Secondary kam dei kaei kaei hynrei ka jingiasylla jong ka sorkar ban pynshit ban pyniapra jong ka JACATAM," u la ong.
Nongpoh, 29 Naitung:Shisngi hadien ka jingwan ba ka sorkar Assam lyngba ka tnat Transport (ASTC) da kaba pynpra kynsan ia ki iing ki sem jong ki nongshongwai bad kumjuh ruh ban khang dam syndon ia ka surok paidbah da kaba thung da ki mawpud ha Khanapara, mynta ka sngi ki paidbah nongshong shnong, ki khynnah skul ka Nepali Sahayogi, ha ryngkat ka jingkyrshan ka KSU, Northern Border Area bad KSU North Khasi Hills Disttrict, ki la pynlong ia ka jingiamih da kaba rah ruh da ki placard bad ki banner, kum ka dak ban pynpaw ia ka jingpyrshah kaba jur halor jong kane ka jingthombor da ka sorkar Assam.
Wat hapdeng ka jingkhanglad da ki bor pulit ka sorkar Assam, hynrei na ka liang ki khynnah skul, ki nong-hikai bad ki paid nong-shong shnong ka Khana-para, ki la ieng pyneh bad bteng beit ia ka jingpyrshah halor katei ka jingthombor bad jingkhang noh da Assam ia katei ka surok paidbah.
Haba ki nongthoh khubor, ki la ioh ban iakren bad u D.R Kafle, Assistant Teacher ka Nepali Sahayogi Secondary School, Khanapara, u la ong ba na ka liang ki bor pyniaid jong ka skul hi ki pynpaw ia ka jingpyrshah bad pynrem jur halor jong kane ka jingleh donbor da ka Assam, hadien ba ki la khangdam noh ia ka surok paidbah bad kaba la pyndonkam ruh da ki khynnah skul kiba iaid man ka sngi na katei ka surok.
Shuh shuh une u Nonghikai, u la iathuh ruh ba ia katei ka skul la seng naduh u snem 1963 bad ha katei ka por ka ophis ka ASTC bad ka Police Outpost ka Assam, kim pat don satia ha katei ka jaka, hynrei ka long pat kaba sngewlyngngoh ha kaba ki bor sorkar Assam kyndit kynsan ki la wan thom syndon da ka bor ban khangdam wat ia katei ka surok paidbah bad ba pyndonkam da ki khynnah skul.
Kumta na ka liang ka skul bad ki khynnah skul kin bteng beit ia ka jingpyrshah katba ym pat weng ia kitei ki mawpud bad ha kajuh ka por na ka liang jong u, u la kubur ba katei ka jaka kaba la wan kurup da ka Assam ka dei kaba dang hap ha ka jylla Meghalaya kumba long naduh mynshwa.
Ha ka jingsynranlang halor kane ka jingmih paidbah mynta ka sngi ha Khanapara, na ka liang U samla Ferdynald Kharkamni, President ka KSU, NKHD, u la ong ba ka seng ka dap da ka jingsngewkhia halor kane ka jingwan thombor da ka Assam ha Khanapara, ha kaba ka Assam katba nangmih ki sngi ka nangbteng ia ki kam thombor jong ka ha ki thain khappud.
“Ka daw kaba pynlong ia kiba kum kine ki jingleh donbor bad pynibor da ka Assam, ka dei hi tang na ka daw ka jingtlot jong ka sorkar Meghalaya kaba ym don satia ka jingkitkhlieh ia ka jingeh ki paidbah kiba shong ba sah ha ki thain khappud bad ka Assam", ong u samla KharkamniKhadduh eh, u la ong ruh ba na ka liang ka seng la bun bun sien ka la ju pynsngew sha ka sorkar halor ka jingeh jong ki paidbah kiba shong ba sah ha khappud, hynrei namar ka jingtlot ka sorkar Meghalaya ha ka rukom treikam ka pynlong ia ka Assam ba kan nangshim kabu ban kyntur ia u pud u sam ka Meghalaya katba nangmih ki sngi, u la bynrap.
Shillong, 29 Naitung:Ka Seng HSPDP ka la pynrem jur ïa ka jing-kyntur pud bad ka jing-pynpra ka sorkar Assam ïa ki ïing ki sem ha Khana-para hynnin ka sngi.
Ha ka kyrwoh ba la phah da u Media Cell In charge jong ka party u samla Londoner M Soh-tun, la ong ba kane ka jingleh ka sorkar Assam kaba dang shu wan dang shen ha ka bor, ka pyni ïa ka jinglong ki sorkar kiba don ha katei ka jylla, la ka long ka sorkar ba ïalam ka Congress ne ka sorkar ba ïalam ka BJP ruh ki long kumjuh bad kata ban thombor beit ïa ki jylla kiba rit.
“Ka HSPDP ka pynrem jur ïa kane ka jingleh ka Assam kaba lah ban wanrah ka jingïakynad hapdeng ki jylla kane ka thaiñ shatei lammihngi", la ong ka kyrwoh.
Ka Seng ka pynpaw ka jinglyngngoh ba kumno ka seng BJP kaba ïalam ïa ka sorkar ha Assam bad kaba ïalam ïa kata ka North East Democratic Alliance (NEDA) kaba la thaw na ka bynta ka jingïatreilang ban wanrah ïa ka roi ka par ha kane ka thaiñ, mynta pat ka la sdang pyni pynban daki kam thombor.
“Kaei kata ka jingïatreilang kaba ki ong, hato kadei da kaba shu thom da ka bor", la ong ka Seng.
Ha kajuh ka por ka Seng ka kyntu ïa ka sorkar jylla ba kan shim ïa ki lad ki lynti kiba tyngeh ban ïaleh pyrshah ïa kane ka jingthombor ka Assam.
Kumjuh ruh ka Seng ka kyntu ïa ka sorkar ban shim ki lad ki lynti ban pynbeit noh kloi ïa u pud u sam ka jylla.
Shillong, 29 Naitung:Mynta ka sngi ha ka por 3:30 baje nohphai sngi ki pulit ki la ioh kem ia kawei ka longkmie kaba la tip kyrteng kum ka Rolin Nongsiej (52 snem) na Tourist Taxi Stand kaba don ha Khyndailad.
Ki pulit ki la ioh kurup 8 song u Ganja uba la kyllain ha ka kot , katei ka longkmie ka dei kaba die waidong harud surok , ki pulit ki la ong ba ki runar mynta ki la thaw da katei ka buit thymmai ban khaii drok ha nongbah.
Ia katei ka longkmie la set ha Sadar PS.Shillong,29 Naitung:Mynta ka sngi ha ka por 3 baje nohphai sngi ki pulit ki la kem ia ar ngut ki briew na ka shnong Nongkwai, kaba hap hapoh Pynursla PS.Kitei ar ngut kiba shah kem ki dei kiba la tip kyrteng kum u Iaishah Khongkliem (18 snem karta) bad u Jhin Sumer (21 snem karta).
Na kitei ar ngut ki pulit ki la ioh kurup 5 tylli ki bomb pynpait maw bad 10 tylli ki jingpynbthei (Detonator) kiba donlang bad ki waiar.
Shillong, 29 Naitung:Hadien ba la ioh shibun ki jingujor na u paidbah u ba bun ba lang, ki artylli ki sengbhalang ki ba kynthup ia ka Me-ghalaya Peoples’ United Front (MPUF) bad ka Khasi Jaintia National Union (KJNU) ki la leit ia kynduh ia u District Transport Officer (DTO) jong ka West Jaintia Hills District halor ki ba bun ki jingeh jong u paidbah bad khamtam ha ka ba iadei bad ki sticker jong ki Local Taxi bad ka jingbymiaid beit ki kam ki jam jong u paidbah khamtam ha ka ban issue ia ki kot ki sla kum ka laisen niah kali bad kumta ter ter.
Ha ka ba iadei bad kane, na ka liang jong u DTO u la pynshai ba don ki kam, kiba thylli haduh mynta ym pat lah ban pyndap ia ki lyngba ka District Selection Committee (DSC) bad dei namar kata ka daw ba ka office ka dkhoh ban treikam.
Dei halor kane na ka liang jong ki ar seng, ki la kyrpad jur ia ki ba trei hapoh kane ka ophis ha ryngkat bad ka jingmaham ba dei ban wan biang por bad ban pyndep ia ki kam jong u paidbah ha ka por ka ba biang, lym kumta ki ar seng kin shim ia ka synjam ka ba kham tyngeh, pynkut ka kyrwoh na ki arseng.
Shillong, 31 Naitung:U bah Sanbor Shul-lai-MLA lem bad ki dkhot jong ka MCIC 19th South Shillong Constituency, ki la ai jingiarap sha kito ki longiing, kiba la mad ia ka jingshah lynshop ha ka mariang, na ka jingtwa bad jingjur slap, ha ki shnong kiba hap ha u pud u sam jong ka 19th South Shillong Constituency.
La sam jingiarap T.10hajar marwei, ha kaba kiba ioh jingiarap, ki poi sha ka T.80hajar bad la ai sha kitei ki phra tylli ki iing, kaba dei ka jingiarap, kaba U MLA, ula ioh lyngba ka honorarium.
Kito kiba ioh jingiarap, ki long ka kong Stella Dohling na Upper Lumparing, ka kong S.Mawlong na Lower Lumparing, ka kong Adrina Dkhar na Lower Lumparing, ka kong Lit Kharmuti na Upper Lumparing, ka kong R.Rynjah na Upper Lumparing, ka kong Sapini Bhowmick na Lower Lumparing, Ka K.Das na Upper Laban bad ka Purnima Thapa na Riat Laban.
Nongstoin, 31 Naitung:Halor ka jingkhot jingialang jong u CEM ka KHADC bad ka komiti ka jong u, ia kiba pyrshah bad kiba kyrshan ia ka surok Nongstoin – Rangblang sha Wahkaji, na ka liang jong ka seng Hynniewtrep Youth’s Council West Khasi Hills District ka kyntait ban leit iashim bynta ha katei ka jingialang.
Ha kajuh kapor ka seng ka kyntu ruh ia ki paidbah ka thain ba kin nym leit iashim bynta ha katei ka jingialang.
Shuh shuh ka seng ka buh ruh ia ka jingkylli ia u CEM ka KHADC, ba kaei ka jingmut jong ban khot ia kiba pyrshah bad kiba kyrshan ia katei ka surok, “Hato u CEM u kwah ban pyniania bad pyniashrut ia ki briew jong ngi katba ma u bad ka kynhun jong u kin shu ia peitkai"?Na ka liang jong ka seng ka ong ruh ba ki paidbah ka thain West Khasi Hils, ka la dep ban jied ia u Nongmihkhmat MDC ba un mih khmat na ka bynta jong ki paidbah ka thain sha ka District Council, balei ba u CEM un dang hap ban pynshitom ia ki paidbah bad ia ki sengbhalang.
U samla Shapborlang Wanniang haba iakren bad ki nongthoh khubor u la ong ba kamdei ka kamram jong ki sengbhalang ban shim ia ka rai na ka bynta ka lawei jong ki paidbah, namar ba ki sengbhalang kidei tang ki nongwad ia ka jingshisha ban wanrah sha u paidbah hynrei i ki paidbah hi dalade kin hap ban shim ia ka rain a ka bynta ka lawei.
Shuh shuh u la ong ruh ba na ka liang jong u CEM lada u kwah ban pynshai ia u paidbah u dei ban wan hi dalade sha u paidbah ha ryngkat ka kynhun PDF ka jong u lem bad kata ka komiti bala thung na ka bynta katei ka surok.
“Ka jingle jong u CEM ka pynkynmaw ia ngi ia ka jingkhot jong u David Scoot ia u syiem Tirot Sing Syiem ban iapein ia ka jingim jong ki briew bad ka surok jong ka sorkar Phareng" ong u samla Wanniang, da kaba u la bynrap ruh ba ka seng kam kwah ban iadon bynta ha katei ka jingkhot jong u CEM namar ba kan nym poi shaei shaei ruh, katba ki paidbah pat ki shu sah lyngngoh haba iohi ia ki rai tang ha ki kot khubor.
Na ka liang jong ka seng ka pynpaw sha u CEM da kaba ong ba wat ju khein biej ia ki paidbah namar ba ki la dep sngewthuh lypa ia ka buit poh jong u.
Ha kawei pat ka bynta na ka liang jong ka seng ka la ther tyngeh ia ki nongmihkhmat kynthup ia u MDC bad MLA ka Nongstoin, ba baroh shi katta, ki la leh aiu na ka bynta jong u paidbah bad ym pat ju don wat tang shisien ba kin lum ia u paidbah na ka bynta ban ia pyrkhat na ka bynta ka jingeh jong u paidbah.
Ha kaba iadei bad ka jingong jong u bah D.Jyndiang MLA ka Nongstoin ba u pdiang ia ka surok bad pyrshah Uranium kam don jingmut ei ei ruh em ong ka seng namar ba utei u MLA u khlem shymla wad bniah bha bad ka jingkyrshan ka jong u ia ka surok ka paw shai ba u kyrshan wat ia ka jingtih uranium.
Shillong, 31 Naitung:Ka jingialang ba la khot da u CEM ka KHA DC u Bah Pynshngain N Syiem ia ki kynhun ba pyrshah tih uranium bad kiba kyrshan, kan long lashai ka sngi ban iakren ia ka jingthmu ai No Objection Certificate (NOC) ka KHADC ban shna ia ka surok Two Lane na Nongstoin haduh Wahkaji.
Kane ka jingkhot iakren jong u CEM ka la long hadien ba ki sengbhalang bapher bapher ki la khie bitar jur ia kane ka rai jong u ban ai NOC ban shna surok sha katei ka jaka, kaba kynnoh, ba ka dei ka jingthmu ban ailad ban tih uranium.
Ha kane ka sngi Palei ruh, ki dkhot sengbhalang ki la tur puk sha ka ophis ka KHADC ban dawa na u CEM ba dei ban weng noh mardor ia ka rai ban shah tih surok sha katei ka jaka ba don u uranium.
Bun ki sengbhalang kiba pyrshah ia ka jingthmu tih uranium, kin leit ban iashim bynta ha kane ka jingialang hynrei ka HYC WKH kala rai ban nym leit iashim bynta ha kane ka jingialang.
Shillong, 31 Naitung:Ka Khasi Jaintia Prebyterian Assembly kan pynlong ia ka jingrakhe bad ainguh ia u Blei, na ka bynta ka jingdap 175 snem ka jingwan ka Balang ha ri Khasi bad Jaintia ha ka Balang Nongsawlia ha ka 18-20 tarik Naiwieng 2016.
Ka Balang Nong-sawlia shi bynta ban pynkhreh ia kane ka jingrakhe ka la pynmih ia ka Memento ban pynsah kyn-maw bad kyrshan ia ka jingpynkhreh ia kane ka jingrakhe.
Halor kane, ka Balang ka kyrpad ia ki para bangeit baroh ban pynioh ha lade ia kane ka memento kum ka dak jong ka jingiasnohkti lang bad ka Balang, bad lah ban ioh ia kine ki memento na Blessing GS Road,Motphran, Shillong bad na Balang Presbyterian Nongsawlia, Sohra, la ong ka kyrwoh na u Pastor RF Kharkrang uba peit ia ka Balang Nongsawlia.
Shillong,29 Naitung:Hadien ka jingtur kynsan ka KSU sha KHA DC ha ka 28 tarik mynta u bnai namar ka jingai NOC ia ki 7 tylli ki projek surok , mynta katei ka ding NOC ka la nangpur ha kylleng ka jylla.
Bun tylli ki sengbhalang ki la kyn-thoh ia ka KHADC kham-tam ia u khliehduh jong ka u bah Pynshngaiñ N Syiem ( CEM) namar katei ka jingai NOC kaba kyndit kyndit kaba bun na ki MDC kiba don hapoh ka PDF kim don jingtip satia.
Katei ka jingbitar ki sengbhalang ia ka KHA DC ka la pur ruh shaduh sha South West Khasi Hills District ha kaba ka seng FKJGP ka la pynbna ban sdang ia ka sienjam ia khih jong ka da ka jingdeng lama iong bad kan pyndeng ruh ia ki paidbah kum ka dak ka jingpyrshah ia katei ka jingai NOC ka KHADC ia ki projek surok kiba katei ka seng ka la shim ba kitei ki surok ki dei ki lynti ki ban pynpoi sha ka jingtih Uranium.
Ka FKJGP ka la shim ia katei ka rai ha ka jingialang ki nongkitkam ba hakhmat jong ka kaba la long mynta ka sngi ha ka skul Church of God, Mawkyrwat.
Ha katei ka jingialang kaba sengkmie ka la khot ia ki nongkitkam hapoh katei ka District la donlang ruh u President rangbah katei ka seng u bah Joe Marweiñ bad kiwei pat ki nongialam ba kham hakhmat.
Hadien ba ki nongialam jong katei ka seng ki la ia kren sani bha la kumba katto katne kynta shaphang katei ka mat ( projek surok bad Uranium) ki la shim ia ka rai ban sdang da ka jingiakhih kaba jai jai kata ban pyndeng lama iong.
Katei ka jingiadeng lama iong ha ka lah sngi u blei kan sdang na ophis katei ka seng ha ka por 9 baje mynstep bad ter ter kin rung ha ki ophis sorkar ban pyndeng ia ki nongtrei sorkar bad ki paidbah katei ka thaiñ.
Shillong, 31 Naitung:Ka jingkhie thma sha Afghanistan, hynrei, ka ktah da ka bih Uranium sha ka jingjngai, kaba palat shi hajar mer sha Punjab bad ki don haduh 149ngut ki khynnah, kiba hapoh 13snem, kiba u shniuh jongki, ula bit nah da ka bih Uranium, kaba wan na katei ka Ri, kaba don ha ka thma ha ki khyndiat snem mynshwa.
Katei ka long ka jinglap jong ki doktor ha katei ka Jylla, ong ka khubor.
Ka kyrwoh, kaba la pynmih da ka dorbar ki khlieh nongsynshar, ka iathuh ba ka Ka Dorbar Hima Langrin, kaba la long ha u Jylliew 2007 ka la pyrshah jur ia katei ka jingthmu ban tih Uranium.
Halor katei ka phang, ka dorbar ki khlieh nong-synshar, ka Ri Hynniew-trep, lyngba U bah John F Kharshiing, ka kyntu ia ki bor KHADC bad ki bor  Sorkar Meghalaya ban nym bam ja  khluit ia kane ka kam bad ban burom ia ka rai u paidbah kaba la long ha ka jingiasaid paidbah, ba la pynlong da ka Meghalaya State Pollution Control Board (MSPCB) ha Nongbah Jynrin ha ka 13tarik Jylliew 2007.
“Ngi kyrpad ia ki bor Sorkar jylla ban kyntu ia ka Sorkar India ban weng noh shwa ia katei ka UCIL Development project bad ban dawa na ka Sorkar India da kawei pat ka Scheme shna surok ka ban lait na ki jingriam ka UCIL" ong katei ka kyrwoh na ka dorbar ki khlieh nongsynshar.
“Kum ba ngi la iai pyrshah naduh ba sdang ngi iai bteng ban pyrshah namar kane ka long ka jingma ia ka jaidbynriew rit paid kaba kyrpang" ong ka kyrwoh, ba la pyllait da U bah John Kharshiing.
La ong biang ka kyrwoh, na U bah Kharshiing, ba ka dulir Instrument of Accession bad ka Annexed Agreement, ha ka 15tarik Nohprah 1947 kaba la ia teh hapdeng ka Federation of Khasi States bad ka ba la pdiang bad soi da ka Sorkar India ha u 17tarik Nailar 1948 ka kren shai nalor kiwei kiwei ba ka Khyndew ka Shyiap, Ki Um ki Wah bad ka Jingmih na kita kin long ka hok jong ka bri u Hynniewtrep.
Ka jingiaid lait bad ka jingleh klet ka Sorkar India ia kitei ki jingiateh ka long ka jingleh thombor u heh paid ia kiba rit paid lyngba ki Ain kiba ym shym la wan katkum ka mon jong uba bun ba lang.
Ka kyrwoh, ka pynkynmaw ba dang shen ha ka 16tarik Lber 2009, ki doctor ka Baba Farid Center, ha Punjab, kiba sumar ki khyllung kiba don jingduna ki la shem ba namar ka thma Afghanistan, ha kaba la pyndon kam ki jingpynbthei bomb ba la shna da u uranium ka bih na une u uranium ka la pur shaduh palat 1,000 mer, na ka jaka ba la pynbthei ia kine ki tiar ialeh thma, bad mynta ki shem hadien ka jingphah test ia u shniuh jong 149 ngut ki khyllung kiba hapoh 12-13 snem ki shem ba ki khyllung baroh ki don uranium ha u shniuh haduh 82 bad 87 percent.
Ki Doctor ki la lyngoh ia kane namar ym don Atomic Plant ha jan Punjab.
Ki la pynpaw ruh ia ka jingsngew khia bad ka jingkhuslai halor ka jingsdang bun ki briew kiba kha khun kiba anna bad ba la nang paw ruh ka jingbun kiba ioh pang Lung Cancer ha ka jylla Punjab.
U Chairman jong ka Punjab Pollution Control Board (PPCB) u la pynpaw ia ka jingsngew khia namar ba ka tnad jong u kam lah ban leh ei ei ban iada ia ki paidbah na ka lyer kaba wan na shabar ri, hynrei u la ong ba ka tnad jong u kan iarap katba lah ei ban tohkit ia kane ka kam.
Shillong, 31 Naitung:Ki pulit ki la sdang ka jingtohkit halor ka jingiap ka samla lud Wandarihun Mawlong na Umlyngka hynrei ki dang ap ruh ia ka kaiphod post mortem ban pynthikna ia ka daw ka jingiap jongka.
Ia ka samla Wanda-rihun la ioh tam ia ka met iap jongka kaba thiah khlem sopti na kawei ka jaka ha Umiam, Ri-Bhoi ha kane ka sngi Thoh-dieng.
Ka la jah syndet na iing naduh ka 24 tarik Naitung.
Ka kmie jongka, ka suba ba ka khun ka la shah pyniap dusmon hynrei na ka liang jong ki pulit ki la ong ba kim pat lah ban ong eiei halor kane ka jingjia namar ba ki dang ap ia ka kaiphod post mortem.
Ki pulit ki la sdang ruh ia ka jingtohkit ia ki katto katne ki briew halor kane ka jingjia.
“Ngi dang ap ia ka kaiphod ka post mortem bad hadien ba la ioh ia ka, yn sa tip shai la ka shah pyniap", la ong ka khubor na ki pulit.
Ka kmie jong kane ka samla ka la ujor sha ki pulit ha ka 25 tarik Naitung ia ka jingjah jongka bad ka la ujor ejahar ruh ha ka 28 tarik.
Ka ejahar bala ujor hadien ka la long hadien ba ka tip ba kawei ka briew kaba kyrteng ka Juntina Lyngdoh Marshillong (20), kaba dei ka paralok ka khun jongka, ka la jah ha kajuh ka sngi kata ha ka 24 tarik bad ka la wan phai biang ha ka sngi ba bud.
Kane ka samla ba la iap, ka phong ka sopti thohrong, jain kyrshah saw bthuh bad ka sliper.
Hynrei ka met jongka, ba la ioh tam na Umiam, kam don sopti shuh.
Nongstoin, 31 Naitung :Ha ka taiew ba la lah ki pulit ka Shallang, ki la ioh ia ka jingujor na u wei u rangbah u ba na ka shnong Shallang u ba la wan ban u jor sha ki pulit da kaba iathuh ba u la shah byrngem byrsit ha ki riew runar lyngba ka phone bad kitei ki runar, ki la dawa ruh na u tei u rangbah 1 lak tyngka.
Hadien ba ki pulit, ki la ioh ia katei ka jingujor na u tei u rangbah u bym shym la kwah ban pynpaw kyrteng kila pynlong ia ka jingbuddien khnang ban lap ksai ia kitei ki riew runar.
Na ka liang jong u SP ka West Khasi Hills District bah S.Nongtnger u la iathuh ba ki pulit, ki la pynlong ruh ia ka jingpynap shrip ia kitei ki runar naduh ka sngi thohdieng jong ka taiew bala lah.
Shuh shuh u la ong ruh ba hadien ka jingtrei shitom jong ki pulit mynta ka sngi, ki la ioh ban kem noh ar ngut ki runar ki runar kiba don kti ha katei ka kam na kawei ka jaka ha ka thain Shallang katba ki dang thmu ban wanshim ia ka pisa ba kila dawa na u tei u rangbah.
U SP u la iathuh ba ia kitei ki ar ngut kiba la shah kem la tip kyrteng kum u Jun Jun N Sangma bad Kalbin N Marak kiba dei na ka shnong Megapgre Samanda kaba hap hapoh East Garo Hills District.
Ha kaba iadei bad katei ka bynta na ka liang jong ki pulit, ki la register case pyrshah ia kitei ki ar ngut ki runar ha Shallang Police Station.
Shillong, 31 Naitung:Kawei ka thei samla, kaba don 19 snem ka rta, kaba na Mawlai Nong-kwar, la lap, ba ka thiah lyngktar ha 5mer, Upper Shillong, ha ka 30tarik mynta u bnai.
La kit mar mar ia ka sha Civil Hospital, Shillong bad ki pulit, ki dang tohkit halor katei ka jingjia.
Ha kawei pat ka jingjia, la iathuh ba ka ophisar jong ka District Commerce & Industries Center, Williamnagar (EGH), ka la ujor sha ki pulit, ba ha ka 12tarik Jylliew 2016, ka la ioh ia shibun ki jingkren phone, na u briew, uba kam ithuh, uba dawa pisa na ka bad utei uba kren phone, ula byrngem ruh ba un pyniap ia ka, lada jia ba kam siew ia katei ka pisa, kaba la dawa.
Jowai, 31 Naitung:Uwei u khynnah shynrang na ka shnong Pamra kmai u la jah rngai nala iing ha kane ka sngi ba-ar.
Une u khynnah 15 snem, uba kyrteng u Emi Shylla uba dei u khon ka Say Shylla bad Oli Rymbai.
U la jah naduh ka 26 tarik u bnai ha ka por 7:00pm.
Ha katei kapor ula phong da ka patlun Uniform Skul rong Blue, Sweater phong iing rong stem bad T.shirt rong grey.
Na ka liang kiba haiing ki la ai report mynta ka sngi sha Ladrymbai Outpost.
Kila kyntu ruh ba lada ki don kiba iohi ia u kin sngewbha ban pyntip da kaba phone ha u No.96152-98854, lane phone ha u Rangbah shnong No.9612190631.
Nongstoin, 1 Nailar:Hadien ar miet ba la jah rngai na la iing, hynrei mynta ka step, ki ba ha iing, ki la ia ka met iap jong u Bines Sangriang 17 snem ka rta, ha kaba la sdien ha u tyllai phasi ha kawei ka khlaw rit ha rud ka shnong Myndo Umkyllain, kaba jngai tang kumba 6 KM na sor Nongstoin.
Katkum ka tyllong khubor na ki pulit ka Nongstoin, la ong ba utei u khynnah samla u la mih na ka iing sah ka jong u ha ka janmiet jong ka sngi saitjain jong ka taiew bala lah da kaba u la thmu ruh ban leit kit khaw, hynrei naduh katei ka miet u khlem wan phai iing shuh.
Na ka liang jong ki ba ha iing jong u tei u khynnah samla hadien ba um shymla wan phai shuh sha iing ki la pynlong ia ka jingiawad, bad ha ka step jong ka sngi nyngkong ki ba ha iing u tei u samla ki la lap ia ka met jong u kaba la sdien ha u tyllai phasi ha katei ka khlaw.
Hadien katei na ka liang jong ki ba ha iing ki la pyntip mar mar sha ki pulit ka Nongstoin, bad na ka liang jong ki pulit ruh mar mar ki la leit sha katei ka jaka bad ia ka daw jong katei ka jingjia ym shym pat la lah sati ban tip bad na ka liang jong ki pulit ki la pynkit noh ia ka met iap sha Civil Hospital Nongstoin ban pyndep ia ka post mortem.
Ka jingtohkit na ka liang jong ki pulit ka dang iaid sha khmat ban lap ia ka jingshisha.
Shillong, 01 Nailar:Ka Joint Action Committee of Twolane Road (JAC-TR) kaba kyrshan bad kwah ia ka surok Two Lane ka la pynpaw ia ka jingbym sngew hun bad bym sngew tynnad ia ka jingiakren hapoh ka jingialang kaba ka khot ka KHADC hynne ka sngi.
Haba kren sha ki nongthoh khubor hadien ba la wai ka jingialang, u secretary ka JAC-TR u Bah Sandy Myrthong u la ong, “Ngim sngew hun ia ka jingialang, ym shym la ailad ia ngi ban kren ban pynsngew hynrei ki la shu niom beit ia ngi".
U la ong ba ka JAC kam shym la kyrshan satia ban tih uranium bad ka pyrshah jur ruh ia ka jingkhot Expression of Interest (EOI) ka UCIL ban tih uranium hynrei ka donkam ia ka surok kaba dei u budlum ka roi ka par namar ba ka dei kawei na ki jaka ba sahdien bha ha ka jylla.
“Ngi la tyrwa ha ka jingialang ba da kano ka lad ngin ia thaw ban pyrshah tih uranium tangba khlem da khang lad ban shna surok, hynrei ym don ba sngap", la ong u Bah Sandy.
U la ong kim nym sangeh ban dawa ia ka surok hynrei ym ia u uranium bad kin leit ban iakren bad khot ia ka jingialang paidbah ka thain ban shim ia ka rai halor ka jingmih na kane ka jingialang.
“Ngi pdiang beit ia kano kano ka kam pynroi wat ia ka T.20 klur ka KHADC kaba la kular ban pynbha ia ka surok ha katei ka thain hynrei tang kane ka pisa kan nym lah ban pynbha ia ki surok kiba sniew jubor ha katei ka thain", u la bynrap.
Shillong, 01 Nailar:Wat hadien ba ka sorkar ka la rai ban pyndam noh ia ka jingai bor ha ka UCIL ban surbe bad ka jingiateh ba la ai wai 30 snem sha ka UCIL ha Nongbah Jynrin ha West Khasi Hills hynrei u Myntri Rangbah u Mukul Sangma u la ong ba ka surok ka long kaba donkam na ka bynta ka roi ka par jong ki paidbah bad ka jylla.
Haba kren hadien ba la wai ka jingialang ka kabinet hynne ka sngi, u Mukul Sangma u la ong ba, “Wat pyniadei ia ka surok twolane bad ka kam tih uranium".
Kane ka jingjubab jong u Mukul ka long hadien ba ki nongthoh khubor ki kylli, aiu ka sorkar kan leh halor ka surok Twolane na Nong-stoin sha Mawthabah kaba la pyrshah da ki paidbah da kaba kynnoh ba ka dei ka jingthmu ban pynsuk ban tih uranium.
“Balei ban pyniadei ia ka surok bad ka kam tih uranium, kane ka dei kawei pat ka lynti ha kaba ngin iakren iapynbeit bha", la ong u Mukul.
“Ngin hap ban iakren ia ki paidbah halor ki phang ba iadei bad ki kam pynroi", la bynrap u Myntri Rangbah.
Shillong, 31 Naitung:U nongpeit pyrman ka AICC u Mukul Wasnik bad u nongpeit ia ka Me-ghalaya u CP Joshi kin wan poi ha ka nongbah ha kane ka janmiet sngi Blei bad ha ka sngi nyngkong kin iakynduh ia ki nong-ialam ka party ha kane ka nongbah, hadien ba la mih ka saw ka sian ha ka party ban dawa weng noh ia u Dr Mukul Sangma na ka shuki Myntri Rangbah.
Katkum ka khubor, u Wasnik un sa shim interbiw ia uwei pa uwei u nongialam ka Congress khamtam ki MLA ha ophis ka MPCC lashai ka sngi Lah u Blei.
Ka jingphah ka AICC ia u Wasnik ka long hadien ba ka la mih ka jingiakhih kaba jur hapoh ka party ban bujli ia ka kam nongialam ha ka jylla bad ka kaiphod kaba un ioh, un sa aiti sha ka Sonia Gandhi bad u Rahul Gandhi ba kin leh ia kaba donkam.
U Wasnik un iakynduh ia ki MLA, ki myntri sorkar, ki MDC bad ki nongialam ka party ban tip ia ka sur kaba kumno ki sngew halor ka jinglong jingman ha kane ka jylla.
Na ka bynta u Joshi, kane ka dei ka sien kabar ba un wan iuhkjat ha kane ka nonghah ban iakynduh ia ki nongialam ka party hadien ba u la shah thung kum u nongpeit hadien ba u V.Narayanasamy u la shah bynshet noh ia ka kam ban shimti kum u Myntri Rangbah ka Puducherry ha ki bnai ba la dep.
Hynrei ki nongialam ka party ki la len ba ki nongialam ka AICC kin wan ban bishar ia ka jingiakhih hapoh ka party hynrei, kila kam ba ka jingwan jongki, ka long ban pynkhlain ia ka party.
Ka Meghalaya kan sa leit sha ka elekshon ha u snem 2018, sa tang shi snem shiteng eiei bad bun ki nongialam ka Congress kila sngew syier ba ka party ka lah ban nym jop bun shuh namar ba ka jubor ka lyer BJP jong u Myntri Rangbahduh ka ri u Narendra Modi nalor ka jinglong jingman ka party lada kim lah ban tehlakam.
La sngewthuh ba u Wasnik bad u Joshi kin iakren ruh kumno ban pynkhlain ia ka party kaban leit sha ka elekshon ha u sneme 2018, ioh kan jia kumba long sha kiwei ki jaka ha kaba ka Congress ka la shah syllad lut naphang.
Shillong, 1 Nailar:Ka Mawphanlur Integrated Village Co – Operative Society Ltd West Khasi Hills District ka la pynlong ia ka prokram thung dieng ha ka 29tarik U Naitung, kum shi bynta ban pynjyrngam pynityn-nad pynneh pynsah shuh shuh ia kane ka Shong.
Kane ka Shnong ka dei ka wei na ki jaka jngoh kai pyrthei haka ne ka District, bad Jylla bad kaba la ktik ruh iaki nong jngoh kai kiba la tuid na kylleng ka ri India bad ki wei pat ki ri jong ka pyrthei.
Kum ban shu pynkynmaw kane ka Shnong ka don ki pung halor lum (Mountain Lake).
Ki lum ki wah ba I pyngngad ki khlaw kiba jyrngam,ki um poh liew ki bym ju rngad kiba sngur khlir khlir haba roh ki saw aiom.
Ban pynneh pynsah ia kine ki spah mariang ka Soceity ka la tung da ki 300 spah tylli ki dieng,syntiew ba bun jait kum ka jingsdang.
Ha kane ka sngi u BDO Mawthad Raishan Block LK Diengdoh kum u kongsan u la ialam ia kane ka programme ha ka jingdon lang ka kong R.Kharmujai joint register Co –Operative Soceity Meghalaya haka juh ka por kum ka Managing Direcor jong ka Meghalaya Village Development and promotion Soceity Limited kum ka Symbud Kongsan.
U B.D.O.u la kren ha ka tei ka jingialang u la ong ba ka jing jyrngam,ka jingdon ki khlaw ka long kaba don kam ha duh katta katta.
U la pynkynmaw ruh ba ha ki por ki ba mynshuwa kane ka jaka ka don shibun ki mrad kum ki shrieh,ki tngaw,ki khla bad ki wei ki wei.
Namar ba dang bun ki khlaw U la kyntu ia ki nongshong shnong ba kin shim khia ba kine ki dieng kin neh kin im ban wan rah biang ia ki khlaw ba rben.
Ka Kong R.Kharmujai joint register ha kane ka ing kren jongu, u la pynpaw ba ka jingwan jngoh jong U Chief Minister Dr.Mukul Sangma iakane ka jaka ha ka 24tarik Jylliew 2016 ba u la kyntu ia ki paidbah nongshong shnong ba kin pynneh pynsah ia ka spah ka mariang da ka ba thung shuh shuh iaki dieng, u la ong ruh ba ka Co –Oerative Society bad ka shnong ki dei ban don ka jingiatrei lang kawei khnang ban lah ban khring shu shuh ia k nongjngoh kai pyrthei.
Shillong, 31 Naitung:Ka Confederation of Ri Bhoi People (CoRP) ka dawa na sorkar jylla ban weng noh hapoh 15 sngi ia ki mawpud ba la sieh da ka Assam bad ia ka Assam police colony ha Khana-para bad lada kam leh ka sorkar kan hap kitkhlieh lada jia eiei bad ka seng kan shim ia ki lad jing-iakhih kiba jur halor ka jingskud jaka jubor ka Asam kaba la nud ban pynieng da ki post ha Khanapara ka jaka kaba hap hapoh u pud u sam ka jylla Meghalaya.
U President ka seng u Bah Bandari Ryntathiang u la ong ba ka Seng ka pynrem jur ia ka jingwan thombor ka Assam ban kam ei ia katei ka jaka hapoh ka Meghalaya bad khamtam ka jingleh donbor wat haduh ban pynpra ia ki iing ki sem khlem ka jingtip ka shnong bad pynieng syndon da ki post dewbilat ban kam trai ia katei jaka ha Khanapara.
Ha ka sngi Saitjain, ka seng ka leit jurip ryngkat u Rangbah shnong ka shnong Khanapara u Bah Jerimy Lyngdoh bad ka lap ba ka jingleh ka Assam ka dei ka jingniew bein ia ki paidbah ka jylla ha khappud ha kaba kitei ki longiing kiba shah pynpra ki don ka Epic bad card ration ha Meghalaya bad mynta ki la hab ban shu sah ha ki iing dara.
“Ka sorkar Assam ym tang ba ka thung ia ki post hynrei ka la dep wan pynhap ruh ia u maw bad u shyiap ban shna ia ka ophis jong ka Assam State Transport Corparation", ula ong Bah Ryntathiang.
Katei ka jaka ba pynieng post ka Asam ka dei ruh ka surok kaba ki paidbah katei ka dong ki leit wan bad khamtam ka dei ruh ka lynti ban leit ban wan ki khynnah skul jong ka skul Nepali Sahayogi Sec, School kaba la seng naduh u snem 1963.
Kumta jingthmu ka sorkar ban thung post ban shna kynroh ka long ruh ban khanglad ia ki paidbah katei ka dong kiba iaid ba ieng lyngba katei ka surok.
Halor kane, ka CoRP ka kyntu jur ia u Myntri Rangbah ka jylla, u Dr Mukul Sangma ban shimkhia mardor ban iakren bad ka sorkar Assam ban iada ia ka jaka puta la jong bad khamtam eh ia ki paidbah nongshnong ha khapuud bad ka Assam.
U Bah Bandari ula ong, lashai ka sngi nyngkong ka seng kan sa leit ban iakynduh ia u Myntri Rangbah ban ai ia ka dorkhas ba un tuklar lem ia ia katei ka jingjia shah thombor ha ki bor sorkar ka jylla Assam.
Ha kajuh ka por, u la kynthoh ba u MLA ka Jirang konstitwensi um shym la shimkhia ban tuklar lem ia katei ka jingjia shah thombor ha ka Assam, kaba la pyndiaw ia ki paidbah ka shnong ba u nongmihkhmat um shym la lah wan mih ha kum katei ka jingjia.
Shillong, 01 Nailar:Ki MLA bad ki MDC ka Congress ha ka sien ba nyngkong ki la ioh ia ka lad ban ioh iakren ban pynsngew para marwei bad u nongpeit pyrman ka AICC u Mukul Wasnik pyrshah ia ka jingbym sngew tynnad ia u nongialam jongki, u Dr Mukul Sangma mynta ka sngi ha ka nongbah.
Ha kane ka jingkyn duh jong ki nongialam ka Congress marwei marwei bad u Wasnik, la iohi ba u MP u Bah Vincent H Pala, nalor kiwei ki la wan ha ka ophis ka party, ka syriem kumba long interbiw kam.
Ka jingiakynduh para marwei, katkum ka jingong jong uwei u nongialam ka Congress, uba iakren markhmat bad u Wasnik, ba la don lang u ksiang ka AICC ba peit ia ka Meghalaya, u CP Joshi, ka long kaba ishongkhia namar ba ki la sngap bad shah shkor bha ha kaba ki la buh dak thik pa thik ia ka jingiathuh jong ki MLA, MDC.U Symbud Myntri Rangbah ka jylla u Dr RC Laloo uba la kren sha ki nongthoh khubor hadien ba la mih na jaka ba iakren bad kine ki heh ka AICC, u la ong ba ka jingiakren ka long syriem kumba ialeh “interbiw".
“Nga kyrmen ban pas ia ka interbiw", la ong u Dr Laloo da ka jingkren phuh sam rkhie.
Ha kajuh ka por, uwei pat u nongialam ka Congress uba kynduh bad u Wasnik u la ong ba une u nongpeit pyrman ka AICC, kum kane ka jingiakynduh la ju long teng mynshwa hynrei ym ju ioh ia ka result bad kyrmen ba mynta kan sa mih ka result.
Uwei pat u MLA ka Congress ba kyrshan radbah ia u Dr Mukul, u la ong ba lada ka kam nongialam kan iai klang, ka party kan sa kynduh jingeh ha ka elekshon 2018.
Ka jingshim interbiw jong u Wasnik bad u Joshi ia ki nongialam ka Congress ka la sdang naduh ka por 11 baje mynstep haduh janmiet syndon thiaw.
Lashai ka sngi, u Wasnik un iakynduh ia ki nongialam ka party kynthup ki nongkitkam ka MPCC bad ki nongialam jong ki district congress committee.
Lah ban kdew ba ha u bnai Naitung u ksiang ka AICC ba peit ia ka Meghalaya u Joshi uba la shah bthah ban pyniasuk ha ka Congress um shym la lah ban leh ia kane haduh ba ka AICC ka la phah da u Wasnik.
Ki MLA pyrshah ia u Mukul Sangma ki la ong ba ka jingwan jong u Joshi ha ka nongbah ka long kumba shu wan kai ym da kumwei pat.
Nongpoh, 01 Nailar:Saw sngi hadien ba ka sorkar Assam lyngba ka tnat Assam State Transport Corporation (ASTC), ka la thombor da kaba klun bad skud jubor ia ki jaka ka Meghalaya ha Khanapara da kaba pynpra ia ki iing ki sem bad khang ia ka surok paidbah, mynta ka sngi ka KSU, North Khasi Hills District Unit, ha ryngkat ki nongialam Shnong ka Khanapara, U Syiem ka Raid Marwet bad ka Seng Longkmie Khanapara, ki la leit ban kynduh ia u P.C Gotmare, DC ka Ri Bhoi District, ban wad jingtip halor ki rai ia kaba la shim da ka sorkar bad ka District, halor katei ka kam beain ba la leh da ka sorkar Assam ha Khanapara.
Ha kane ka jing kynduh ia u DC ka Ri Bhoi, ka KSU ha ryngkat ki nongialam Shnong, u Syiem bad ka Seng Longkmie ki la aiti ruh ia ki kot Dulir jaka sha u DC ban pynshisha ba katei ka jaka kaba la shah klun ha ka Assam, ka dei ka jaka ba la long trai da ka Kong Honila Rynjah katkum ka dulir ba la ai da u Syiem ka Raid Marwet naduh u snem 1988-1989, ha kaba ka Kong Holina Rynjah, ka la bhah pat ia katei ka jaka sha ki khun ka ba kynthup ia ka Phelet Rynjah, Suzan Rynjah bad Arnold Rynjah.
Lah ban ong hangne ba hadien katei ka jingthombor kaba la jia ha ka 29 tarik u Naitung ha Khanapara, ka la mih ruh ka jingpyrshah kaba jur ha kaba ki khynnah skul ka Nepali Sahayogi, ha ryngkat bad ki nongshong shnong ka Khanapara, ki la pynlong da ka jingrah placard bad banner, kum ka dak jong ka jingdawa ban wengnoh ia kitei ki mawpud ba la buh da ka Assam, namar ia katei ka surok kaba la shah khangdam ki la pyndonkam naduh ki snem 1963, ha kaba ha katei ka por ym pat don satia kata ka Police Out Post ne ka ophis jong ka ASTC ka Assam.
Haba kren sha ki nongthoh khubor hadien ka jingwan iakynduh DC, na ka liang u Samla Ferdynald Kharkamni, President ka KSU, NKHD, u la ong ba ka seng ka dap da ka jingsngewkhia halor kane ka jingshah thombor jong ki paidbah ha ki thain khappud bad dei namar kane ka daw kaba pynlong ia ka seng ba kan ai ia ka jingkyrshan kaba pura ia ka Shnong Khanapara.
Shuh shuh, u la ong ruh ba na ka liang u DC ka Ri Bhoi, u la kubur ba katei ka jaka kaba la shah klun ha ka Assam ka dang hap ha Meghalaya katkum jong ki kot ki sla ne ki dulir, hynrei na ka liang u DC um lah ban leh ei ei, namar ba u hap ban iaid katkum ka jingbtah ka sorkar bad na ka liang jong u ruh u la dep ban iakren bad u DC ka Kamrup, haba iadei bad katei na ka bynta ban sangeh noh shuwa ban tei ia katei ka ophis ASTC, khnang ba kan ym ktah ia ka shong suk shong sain ha ki thain Khanapara, bynrap u Samla Kharkamni.
Kumta ka seng ka khmih lynti ruh ba u DC un shimkhia ban pynbeit haba iadei bad kitei ki kam shah klun jaka ha khappud, la ka dei ban kren bad ka sorkar ne sha u DC ka Kamrup, ha kajuh ka por ka Seng ha ryngkat ka jingkyrshan ka Dorbar Shnong Khanapara, Syiem Raid Marwet bad ka Seng Longkmie, kan shim da ka rai ba tyngeh da kaba ujor noh da ka Mokotduma, na ka bynta ban pynioh ia ka hok ki trai ha katei ka jaka kaba la long trai da ka kong Honila Rynjah, kumba la paw ha ki dulir jaka, ia kaba la ai da u Syiem ka Raid Marwet naduh ka por ba wat ka ophis ka ASTC bad ka Police Outpost ka Assam kim pat don ha katei ka jaka, la bynrap u Samla Kharkamni.
Ha kaba khadduh eh, na ka liang ka KSU, ha ryngkat ka Dorbar Shnong Khanapara bad ka trai jaka kim hun tang ba ki la pyrshah, hynrei ki la dawa ruh na ka sorkar Meghalaya bad Assam, ba kin pynbeit noh kham kloi halor kine ki kam shah thombor ki jaka jong ka Meghalaya, ha kajuh ka por mynta ka sngi ki la shim ruh ia ka rai ban ujor noh da ka Mukotduma pyrshah ia ka sorkar Assam, hadien ba ka la wan ban kurup beain ia katei ka jaka ba la long trai da ka Kong Honila Rynjah, u la bynrap.
Shillong, 01 Nailar:Ka jingialang jong ka KHADC ba la ialam da u CEM u Bah Pynshngain N Syiem bad ki sengbhalang ba pyrshah ia ka surok Twolane bad kiba kwah ia ka surok, ka la shim ia ka rai ban pyndam noh ia ka rai ban ai No Objection Certificate (NOC) sha ka tnad shna surok ka Ministry of Road Transport ban shna ia ka surok TwoLane na Nongstoin sha Wahkaji.
Ka KHADC kam banse ban kyrtiang dien ia ka rai wat hadien ba la dep pynbna kham mynshwa ban ai NOC tang haduh 43 km ia ka surok Twolane hadien ba la jur ka jingpyrshah na ki sengbhalang, ki paidbah halor kane.
Ka jingialang kala neh kumba lai kynta eiei ha hall ka KHADC ryngkat ka jingpahara jur jong ki pulit ba la pynap lypa da ki kali siat um, ki kali siat pynsat khmat ha phyllaw KHADC ioh don kano kano ka jingjia.
Ka Phyllaw ka KHADC ka la dap ruh da ki dkhot jongki sengbhalang kiba wan ban ap ia ka jingmih na kane ka jingialang naduh ka KSU, JACSO, LYWA bad kiwei.
Hadien ba la wai ka jingialang, u Bah Pynshngain u la kren sha ki nongthoh khubor ba ka jingialang ka la rai ban pyndam noh ia ka jingthmu ban ai NOC ban shna ia ka surok na Nongstoin sha Wahkaji hynrei na ka liang ka Council ka la mang T.20 klur na ka pisa kaba T.133 klur ban ioh na ka sorkar pdeng, ban pyndonkam ban moramot ia ki surok khnang ban pynbha ia ka ban pynsuk ia ki paidbah katei ka thain.
“Ngi la rai ban nym ai NOC ia ka surok Twalane na Nongstoin sha Wahkaji, Ranikor-Phlangdiloin-Wahkaji",la ong u CEM ka KHADC ba la don lang ki EM bad ki MDC ka PDF.Ha jaka ka NOC, ka KHADC kan bei T.20 klur ban pynbha ia ka surok Ranikor-sha Wahkaji kaba la don lypa shi bynta ban pynsuk bad ban peit lem ia ka roi ka par jong ki paidbah katei ka thain.
U CEM u la iathuh ba ka Council kan thoh ruh sha ka sorkar jylla ba kan pynsted ban pynlait noh ia ka pisa T.133 klur khnang ban pyntreikam ban pynbha ia kane ka surok.
“Ngi la donkam T.15 klur ban moramot bad kaba sah T.5 klur yn pyndonkam ban shna ia ki surok kiba kham donkam",la ong u CEM.Ka jingialang ka la rai ruh ba ka KHADC kan sa thoh sha ka UCIL ba kan pyndam noh ia ka jingkhot tender ne EOI (expression of Interest) ban tih uranium ha Mawthabah-Wahkaji, la iathuh shuh  u Bah Pynshngain.
“Ngin phah noh mardor ia ka shithi ban nym ai NOC ia ka surok sha ki bor ba dei peit", la bynrap u CEM.Katba u President ka KSU u Bah Daniel Khyriem u la pynpaw iaka jingsngew tynnad iaka jingkloi ka KHADC ban shim ia kane ka rai ban nym ai NOC ia kane ka surok Twolane.
“Ka KHADC kan nym ai NOC ban tih surok na ka bynta ban khlong ia u uranium ha kano kano ka bynta khamtam ha West Khasi Hills", la ong u Bah Khyriem.
U la ong ba kumba la ieng naduh ba sdang, ka KSU ka ieng beit haduh kine sngi, ba kan pyrshah ia ka jingthmu tih uranium da kano kano ka lad.
“Ngi kwah ba ka lynnong tih uranium dei ban pynkut noh shi syndon ha kane ka jylla", la ong u President ka KSU.U President ka Langrin Youth Welfare Association (LYWA) u Bah BS Lyngdoh u la ong, “ngi sngew hun ban ioh ia ka roi ka par kaba ka KHADC ka la kular ban bei pisa ban pynbha ia ki surok ba la don lypa ha katei ka thain hynrei ka seng kan pyrshah beit ia ka jingtih uranium kumba la leh naduh mynshwa.
Shillong, 01 Nailar:Ka jingialang ka kynhun myntri hynne ka sngi kala pdiang ban pynkiew ia ka tulop jong ki nonghikai skul Adhoc jong ki Secondary skul na ka 10 hajar shi bnai sha ka 20 hajar shi bnai bad 24 hajar na ka 12 hajar shi bnai ia ki nonghikai ha ki higher secondary skul.
U Symbud Myntri Rangbah ka jylla ba peit ia ka tnad pule puthi u Dr RC Laloo u la ong ba ba ka sorkar ka la rai ban pynkiew ia ka tulop jong ki nonghikai skul adhoc haduh 100 percent ha baroh ka jylla na ka bynta ki secondary bad higher secondry skul.
“Ki nonghikai ha ka secondary level kin ioh noh 20 hajar ha jaka 10 hajar shi bnai bad ha ka higher secondary level, kin ioh noh 24 hajar ha jaka 12 hajar shi bnai", la ong u Bah Wahlang.
Ki nonghikai sobjek Saian kin ioh noh 22 hajar ha jaka 11 hajar shi bnai, u la bynrap.
Kane ka rai jong ka sorkar kan ai jingmyntoi ia 1068 tylli ki skul bd 3212 ngut ki nonghikai.
Bad ka jinglut ka sorkar na ka bynta kane ka la kot sha ka T.40.29 klur ha ka shi snem.
U la ong ba ki don 2163 ngut ki nonghikai skul adhoc ha Secondary ha ki 380 tylli ki skul, 434 ngut ki nonghikai ha higher secondary na ki 70 tylli ki skul, bad 610 tylli skul Science ba kynthup 611 ngut ki nonghikai ban ioh jingmyntoi na kane ka jingpynkiew tulop thymmai ka sorkar.
Shillong, 1 Nailar:U Secretary, ka Press Council of India, U Puman Sibbal, u pyntip, ba ka Press Council, kan rakhe ia ka jingdap 50snem jongka, ha ka 16tarik Naiwieng 2016, ha kaba ia katei ka jingialang, yn pynlong ha Delhi bad ha katei ka jingialang, yn ai khusnam ruh ia ki nongthoh khubor, ki nongshondur lane ki nongai khubor sha ki kotkhubor, kiba dei na ki kotkhubor bapher jong ka Ri India.
Kiba kwah ban shim bynta, kin lah ban leit lyngba ka website ka Press Council of India www.
presscouncil.
nic.
in ban ioh jingtip kiba kham bniah.
Jowai, 1 Nailar:Ka Jaintia Hills Lower Primary School Teachers’ Association (JHLPSTA), Khliehriat Unit kan pynlong ia ka General Meeting ha Fantine Hall, Khliehriat Higher Secondary School (St.Dominic), Khliehriat ha ka 5 tarik une u bnai ha ka por 10:00 am.
U President ka Unit, u babu Wanbha S Phawa, u la iathuh ba ki don shibun ki mat kiba iadei bad ki nonghikai yn sa iakren ha katei ka jingialang bad u la kyntu jur ia baroh ki nonghikai ban wan biang por khlempep sha katei ka jingialang khnang ba ki mat iakren kin long kiba iaid beit iaid ryntih.
U la kyntu ruh ia kiwei de ki nonghikai ki bym shym la iasoh satia bad ka JHLPSTA kin wan ban iashim bynta ha katei ka jingialang bad lada ki don ruh ka mon, katei ka seng ki nonghikai ka pdiang sngewbha ruh ia ki.
Shillong, 2 Nailar:Ka seng All Megha-laya Programme Workers Association (AMMPWA) ka la pynlong ia ka jingia-khih da kaba shah thngan ha khmat jong ka ophis jong ka Malaria ha Lawmali mynta ka sngi bad kane ka jingshah thngan kan long na ka bynta lai sngi lynter.
U Bah Jedwin Lyngdoh President jong ka seng u iathuh ba na ka liang jong ki, ki la ia leit ban ia kynduh ia ki heh jong ka tand ka koit ka khiah bad kum juh ia u myntri ka sorkar u Bah AL Hek mynta la ar snem hynrei na ka liang jong ka sorkar kam shym la leh ei ei bad mynta kim don lynti shuh ki hap ban pynlong ia kane ka jingiakhih da kaba shah thngan.
La ong ba ha ka jingiakynduh bad ki heh jong ka sorkar ki la juh kylli hato ka tand ka koit ka khiah ka don kam ne em ia ki briew ba kin trei ha kane ka kam, ka jubab ka long ba donkam, hynrei balei ki wengnoh ia kiba la don lypa, balei kim pynneh biang ia ki kiba la don ha kane ka kam.
Bun na kiba la trei ha kane ka kam mynta la bun bun snem bad kila palat ruh ia ka rta ban wan kam shawei haba ka sorkar pdeng ka la ong ban shim noh ia ki sha ka sorkar jylla kaei ka jingeh ba ka sorkar kam treh ban shim ia ki.
Ka jingylli ka long hato ka jingpang malaria kala duh jaid na kane ka jylla Meghalaya.
Kane ka jingiakhih jong ki mynta kan long shuwa lai sngi bad lada ka sorkar kam leh ei ei hapoh kine ki lai sngi kin shong pyrkhat biang bad kin pynlong syndon da ka jingiakhih kaba khlem buh por bad ha kane ka por kin wan rah lang ia ki lok ki khun jong ki ruh ban ia shah thgnan lang.
Kiba la ia poi sha kane ka jingiashah thgnan mynta ka sngi ki long baroh shipsah ngut kiba trei ha kane ka kam ha ki nongkyndong ban synreit ia ki dawa malaria hynrei ki la shah pynsangeh n aka daw b aka sorkar kam treh ban shimti ia ki.
(SP News).
Shillong, 2 Nailar:Ka Executive Committee jong ka United Democratice Party, Nongkrem Circle, kaba la shong kyrpang mynta ka janmiet, ka la pynpaw ia ka jingkmen kaba khraw ba ka la don ka jingiabeit lang jong ki liang baroh, kata, naduh ka Sorkar Jylla, ka KHADC, bad ki Seng Bhalang baroh ki la ia mynjur ban pynkut noh ia ka jingthmu jingpyrshang jong ka UCIL ban tih ia u Uranium uba don ha Nongbah Jynrin, Domiasiat, Mawthabah bad kiwei halor ka nongrim ba ka UCIL ne ka Sorkar India kam shym la lah ban ai ia ka jingpynshai ha u paidbah jong ka Jylla ba kam don ka jingma jingmynsaw ia ka jingkoit  jingkhiah (health hazard) na kaba tih ia u Uranium uba don ha kitei ki shnong jong ka West Khasi Hills District.
Ka seng, ka ong ba kaba pynkmen ia baroh ka long ba ka jingmih jong ki rai na ka KHADC bad Sorkar Jylla ha ka 1tarik Nailar 2016 kan long ka jingplie lynti ia ka jingjai jai bad jingshongsuk shongshngain kan wan biang ha ka Jylla hi baroh kawei kumta ba baroh kin ioh ban phai khmat sha ki ishu kiba kongsan kiba ktah ia ka synshar khadar, ia ioh ka kot, ia ka imlang sahlang, ia ka khaii khaba, khamtam ia ka jingduk jingkyrduh jong ki paidbah ha kine ki sngi naduh ba la khang ia ka jingtih dewiong da ka NGT, khang ruh ia kajingtih maw tih shyiap, kat haduh ba ki misteri dieng ne maw ne ki nongniah kali kiba la im jakpoh da ka bainong kaba T.500/- shi sngi ne kham heh ki la dei ban trei wat tang ka jingtrei kaba T.300/- shi sngi tang ban kat ban lait na ka thngan ka jingit.
Ka Executive Committee ka la pule ia ka shithi ba la ioh pdiang na Ka Synjuk ki Nongsynshar Shnong Khyrim Mylliem Lum ba la soi da u President jong ka, Bah Stenis Pynrope ha ka 29tarik Naitung 2016 kaba long ka jubab halor ka shithi ba la thoh  da U Bah H.S.Shylla, Adviser jong Nongkrem UDP Circle, ba kin shimti ma ki ia ka jingpynlong ia ka jing ia tainia, hapdeng jong U Bah Shylla bad U Bah Ardent M.Basaiawmoit, MLA, halor ka jingpynneh pynsah ia la ki dustur ki riti khamtam eh halor ka iktiar u Rangbah Shnong bad Dorbar Shnong, kaa jingpynneh pynsah ia ka khein-kur khein-kha.
Ka jingieng skhem halor ka Article 244 (2) ban nang pynkhlain bor ia ki Autonomous District Council bad ym ban phai sha  ka Article 371 A bad G kum ki Naga bad Mizo.
Ban ym shah ia ka  jingwan tur jong ka MUDA sha ki jaka nongkyndong (Sixth Schedule Areas/Tribal Areas ka Meghalaya) bad ban pynduh noh ia ka Compulsory Registration of Marriage Act, 2012.
Halor ka jingbym lah jong ka Synjuk ban shimti ia ka jing ia tainia, ka Executive Committee ka iaroh ia ka jingstad jong ka Synjuk namar ka dei ka jingshisha ba lada yn iatainia paidbah hapdpeng U Bah H.S.Shylla, Ex-MLA bad U Bah Ardent M.Basaiawmoit, MLA, kiba la long ruh baroh ar ngut ki EX-CEM ka KHADC bad khamtam halor kitei ki san tylli ki ishu kiba khluit bha.
Ka Executive Committee ka la rai ba ka jingleit jingpynshai ia kitei ki san tylli ki ishu bad ia ki nongrim ba ka UDP ka ieng sha man ki dong bad ki shnong jong ka Nongkrem MDC Constituency ka dei ban iaid beit sha khmat bad hadien ba la dep yn sa pynlong da ka jingialang paidbah ha Smit ban pynshai paidbah halor kitei ki san tylli ki  ishu bad ia ka nongrim jong ka UDP.Ia ka jingiatainia, kaba kine ki nongialam baroh ar ngut ki la ia mynjur ba kan don halor kitei ki san tylli ki ishu, ka Executive Committee ka ai jingmut ba la dei ban shimti da kano kano ka Media House ha kaba ki paidbah kin ioh ban iohsngew bad iohi tang lyngba ki Television ban ioh tang ia ka jingshai khlem ka jingkhluit.
Ka Executive Committee ka ai ka jingiaroh bad jingkyrshan ia ki Rangbah na Rambrai kiba la leit thep ia ka PIL sha ka High Court Badonburom halor ka jingpynslem jong ka Sorkar Jylla ban pynlong noh ia ka elekshon shiteng samoi ha ki 7 tylli ki MDC Constituency ki bym don MDC shuh mynta la jan dap shi snem sa khyndiat bnai.
Ka Sorkar Jylla ka la dei ban bud ia ka nuksa ba la pyni da ka Election Commission of India ba dei ban pynlong kloi katba lah ia ka elekshon shiteng samoi kumba ka la jia ia ka Nongstoin Assembly Constituency bad ia ka Tura Parliamentary Constituency.
Shillong, 02 Nailar:U Nongpeit pyrman ka AICC u Mukul Wasnik u la kyntait ban kren eiei halor ka jingdawa bujli nongialam ha ka party ha kane ka jylla wat hadien ar sngi kynthih ba u la pyndep ia ka jingshim interbiw ia ki nongkitkam ka party ha ka nongbah.
“Naduh hynnin ngi la don ka jingiakren kaba bniah bha bad baroh ki MLA, MDC, ki nongkitkam jong ki Mahila, ki Block ha ka jylla.
Ka jingiakren ka long kaba hun shisha", la ong u Wasnik haba kren sha ki nongthoh khubor hadien ba la dep iakynduh bad ki, mynta ka sngi.
Halor ka kam ba la dawa ban bujli nongialam, u Wasnik u la ong ka jingwan jongu sha kane ka jylla kam dei ia ka kam nongialam hynrei ban iakren ban pan jingmut na ki nongkitkam ka party ban pynbha ia ka rukom treikam ka party na ka bynta ka samoi elekshon ban wan.
“Ki jingai jingmut ba la ioh na kane ka jingiakynduh, yn ai sha ka AICC kaban sa eksamin.
Baroh ka jingiakynduh la leh da kaba ring camera", la ong u Wasnik.
U la ong ba ka jingwan ka long ban lum jingtip ia ka jinglong jingman kaba jia ha kane ka jylla bad kyrmen ba ka party kan sa kham khlain shuh shuh nangne shakhmat.
“Kano kano kaba la iathuh ha ngi, ka long da ka jingsngew shaniah, ngam tharai ba ngan pynbna paidbah ia ka jingiakren jong ngi, ngi la shim khia bha ia kane", u la bynrap.
U la ong ba ka party hadien ba la ioh ia ka jingiakren ka jingai jingmut na ki nongialam, kan sa thaw ia ka buit treikam ban nang pynkhlain shuh shuh ia ka party kaban sa phah shen na ka AICC.Halor ka jingkylli kaei ka mat kaba un leh haba u CEM ka KHADC u Bah Pynshngain u la pynsngew ia ka kam bujli nongialam, u Wasnik u la jubab lyngkut, “Ngam tip ba u CEM u la iathuh ia phi ia kata".
Kane ka jubab jong u nongpeit pyrman ka AICC ka thew ba um shym la kwah ban kren eiei halor kane ka mat bad u pyrshang ban buhrieh ia ka.
Ha Pinewood hotel hadien ba la dep shim interbiw ia u Bah Pynshngain, u Wasnik bad u Joshi ki la iakynduh biang ia u Mukul Sangma bad ia u Bah Lapang shwa ba un leit phai noh bak sha Delhi.
Lah ban kdew ba u Wasnik bad u Joshi ki la shim por haduh ar sngi kynthih ban pyndep ia ka jingterbiw ia ki nongialam ka party Congress ha kane ka jylla naduh u Myntri Rangbah u Mukul Sangma, u President ka MPCC u Bah DD Lapang, ki myntri sorkar, ki MLA bad ki nongkitkam jong ki samla, ki Mahila bad ki nongialam na Block Congress ruh.
Kiwei pat ki lad khubor, ki iathuh ba U Wasnik, u kam, ba ka jing dawa ban bujli nongialam, kam shym don satia, hynrei, ka dei beit tang ia ki mat jingtrei kam bad ka jing pynkhreh ban ia tylli kawei, na bynta ka elekshon 2018, ka ban sa wan.
Shillong, 01 Nailar:Ka Uranium Corporation of India Limited (UCIL), ka la leit surbe bad khynra ia ka poh ramew jong ka thain Nongbah Jynrin, Mawthabah, la hynniew snem kynthih bad hadien hynniew snem, ka sorkar Meghalaya, ka la rai ban sangeh noh, ha kaba ai jingbit lane, kaba ai wai na ka bynta ka jingiateh, kaba 30snem kynthih, na ka bynta ka jingsorbe jong ka UCIL.Haba kren hadien ka jingialang jong ka kynhun myntri, kaba la long mynta ka sngi, U Myntri Rangbah ka jylla u Dr Mukul Sangma u la ong ba ka sorkar ka la rai ban pyndam noh ia ka jingiateh ba la aiwai 30 snem ia ki jaka ha thain Nongbah Jynrin, Mawthabah sha ka UCIL ha u snem 2009 bad ruh ba kan pynlong ia ka jingsurbe ban ksam uranium.
Ia kane ka rai la shim ha ka jingialang ka kynhun myntri mynta ka sngi, kaba la takrain ruh ia ka jingiaid lait ka UCIL ban shu khot tender ne Expression of Interest (EOI) ban tih uranium ha Mawthabah-Wahkaji, khlem da iakren bad ka sorkar jylla.
Kane ka rai jong ka sorkar ka lah ban long shi bynta na ka jingjop jong ki sengbhalang ha ka jingiakhih jongki ban ieng pyrshah beit ia ka jingthmu ban tih ia uranium ha kane ka jylla kaba long da ki phew snem naduh mynshwa.
“Ka UCIL ka la iaid palat ban shu pynmih ia ka EOI khlem da kynjoh ktien ia ka sorkar jylla bad lada peit na ka EOI ka UCIL ka jingthmu kam dei shuh tang ban shu surbe ban ksam uranium hynrei ka long palat ia kata",la ong u Myntri Rangbah.
“Ngi la rai ban pyndam noh ia ka jingaiwai ia ka jaka bah eh 441 hectare ha thain Nongbah Jynrin ha South West Khasi Hills, kaba la dep ai ha u snem 2009",la ong u Dr Mukul bad bynra’, la weng ruh ia ka jingai bor ban pynlong surbe ksam uranium ka UCIL naduh mynta’.
U la ong ba ha ka 24 tarik Nailar, 2009, ka sorkar ka la ai bor ha ka UCIL ba kan pynlong ia ka jingsurbe ksam uranium (pre-mining acitivities) bad ia ka jaka kaba heh 442 hectare ha Nongbah Jynrin  da ka jingbthah ba ka UCIL ka dei ban shim shwa ia ka jingmynjur jong ki paidbah halor kane ka mat shwa ba kan tih uranium.
U la ong katkum ka jingiateh, kano kano ka kam kaba ka UCIL kan leh kam dei ban iaid lait ia ki paidbah ban ai ia ka jingshaniah ia ki paidbah ha kaba ka sorkar kan long tang ka nonglam lynti hynrei kumba ka la paw mynta, ka UCIL ka la iaid lait ha kaba ka leh khlem kano kano ka jingtip  ne iakren bad ka sorkar.
U la ong ba ha ki snem ba la dep, ka sorkar ka la iai pyrshang ban iakren ban pynsngewthuh ia ki sengbhalang, ki paidbah halor kane ka kam hynrei kam pat lah satia ban poi shano shano.
“Ka sorkar ka la rai ban sangeh shwa ia kane ka kam hadien ba kam shym la poi sha ka jingthmu ban ioh ia ka jingshaniah na ki paidbah, pynban ka UCIL ka la khot pynban da ka EOI", la ong u Myntri Rangbah.
Shillong, 1 Nailar:Ka la don ka jingsngew lyngngoh jong kiba bun ha ka peij facebook, halor ka jingpaw jong ka dur rosari bad ka diengphna, ha ka dur, kaba ai baptisma ia iwei I khyllung, ha ka shnong Mookhap, kaba hap ha ka Parish Mookyndeng.
Hadien, ba la iohi, ia katei ka dur U Rupang, ula iakren ia U Fr Alexsius Dkhar, uba dei U Lyngdoh Niam jong ka Parish Mookyndeng, ha kaba ula iathuh ba katei ka dei ka dur, kaba la pynbaptis la ar bnai mynshwa bad um kynmaw shuh ruh, la itei iba la ioh baptisma, i dei I khun shynrang ne I khun kynthei.
U Phadar, u iathuh ba ynda u leit biang sha katei ka shnong ha ki khyndiat sngi ba ladep, ki la pyni ia katei ka dur, kaba paw kum ka dur rosari bad ka diengphna.
Ki briew jong katei ka shnong, ki la pyni ia katei ka dur ha U Phadar, ha kaba ki ruh ki shim, ba ka dei ka kam phylla bad ula ong “Ki iakmen" ia katei ka dur.
U Phadar te, ula ong “Ngam tip, ym lah ban ong eiei", kaba mut, la ka dei ka jingleh phylla U Blei ne ioh lehse, kam dei.
Haba peit ha ka dur ha ka liang ka mon, la pyni, ia ka klat, kaba la theh um, ha kaba ka dei ha ka por jong ka jingleh ia ka jingpyn baptis, da U Fr Alexsius ba ka tuid ka um na shyllang jong itei I khyllung bad ba ka jingtuid ka paw, ha ka dur jong ka diengphna bad jong u rosari.
Shillong, 3 Nailar:Ka seng RBYWO hapoh ka jingialam bah Amborlight President ka la leit ban kynduh ia u BDO, ka Umling block hynnin ka sngi, hynrei namar ba u BDO um pat wan ka la ia kynduh noh ka APO Kong O Syiemlieh ban pynsngew ia ka jinglap lynti ka seng ia ka jingtrei kam ka NREGA hapoh ka shnong Umjarasi kaba hap hapoh Umling block.
Ha kane ka jingiakynduh ka seng ka la ai da ka jingujor pyrshah iaka jingtrei hapoh katei ka shnong kaba 27,98,640 lak, kaba dei na ka scheme MNREGA 2011-12, kaba la sdang ha ka 31tarik Risaw 2011 bad ba dep kumba la thoh ha ka kynroh, ha ka 27tarik Risaw 2012.
Ka jingtrei ka dei ban shna ia ka lynti iaid kjat, surok ban thep hume pipe bad kiwei bad ha kane ka jinglap ka seng ka pyni ba ka bai bylla la mangT.16,79,184 bad ka bai tiar, ka dei T.11,19,456, ha kaba la sei T.14,31,416.
Ka seng, ka ong ba haba peit ia ka pisa ba la sei bad ka jingtrei, ka long ka bym i lah ban mutdur bad ka dei halor katei ka jing pyntreikam, kaba la pynlong ia ki nongialam jong katei ka seng ban wad jingshai bad dawa ban pynlong ka jingtohkit halor kane ka jingtrei ka bym shem la pyndep haduh mynta, ong ka kyrwoh, na U bah A Masharing president RBYWO.Shillong, 3 Nailar:U Bah PT Sawkmie MDC Mawlai Constituency, ha kine ki sngi ba ladep ula leit shapoh ka shnong Nongkohlew ban kynduh kyrpang ia ki nongkitkam ka shnong ha ka ban ia syllok halor ka jingdonkam jong ka umbam umdih.
U Bah J.Marbaniang Rangbah Shnong ula iathuh ba ka shnong ka la nang heh, ki nongshong shnong ki la poi shaduh ka hynniew spah ngut katkum ka cencus ba long mynta, katba ka top um kaba mynta ka long kaba rit bad kam biang ia ka jingdonkam ka umbam umdih hapoh shnong, ka jingheh ka top um kalong 18, 000/- (khatphra hajar litre), ha kaba ki kor um baroh ki don 15 tylli, bad kumta ka shnong, ka la i donkam biang khnang ba lah ban pynbiang ia ka um ia ki nongshong shnong.
U Bah saw kmie ha kane ka sngi u la la pyntip sha ki nongtrei kam shnong bad sha ki paidbah nong shong shnong ba na kaliang jong u, un sa pynshna sa kawei ka top um kaba thymmai, ha baroh ka shnong bad u la kyntu ia ki Rangbah Dong ban ia peit lang hangno ba donkam ban ai.
Na kaliang ki nongkitkam shnong lem ki riew rangbah ki la pynpaw ka jing sngewkmen kaba khraw ia u Bah Sawkmie namar wat ha ka kyrdan M D C kaba rit hynrei u dang lah ban wanrah ia ka skhim umbam umdih.
Kum ban shu pynkymaw ba ka skhim PH E, kaba ki paidbah kila ioh umbam umdih haduh mynta kadei ha ka por ka jinglong MLA bad myntri sorkar jong u.
Shillong, 02 Nailar: Ka drama interbiw jong u nongpeit pyrman ba la phah da ka AICC ia ka Meghalaya u Mukul Wasnik ka la khampher bha ha ka jingjia ha ka seng Congress ha kane ka jylla ha kaba u Bah Pynshngain N Syiem uba dei uwei na ki nongpyrshah ia u Myntri Rangbah u Mukul Sangma, u la shah khot kyrpang ban shah shim interbiw ha Pinewood hotel, ym kumba la leh ia kiwei ki nongialam ka Congress ha kaba la pyndep ia ka jingterbiw ha ophis ka Congress kaba don ha Khyndai Lad.
U Nongpeit pyrman ba phah ka AICC u Mukul Wasnik bad u ksiang ia ka Meghalaya u CP Joshi ki la pynlong ia ka jingshim interbiw ar sngi kynthih ia ki MLA, MDC, ki nongkitkam ka seng Congress, kynthup na ki samla, bad ka Mahila ban pan ia ka jingsngew jongki halor ka jinglong jingman bad ka rukom treikam ka party ha ka jylla.
Baroh ki MLA, MDC, ki nongkitkam ka party ki la shah interbiw ha ophis ka Congress hynrei tang ia u Bah Pynshngain la pynlong kyrpang ha kamra ka Pinewood hotel.
Hadien ba la mih na kamra ba la shah interbiw ha u Wasnik bad u Joshi, u Bah Pynshngain u la ong, “Nga la dep iathuh lut baroh ki kam bym ler ka sorkar bad ka shong haki ban shim ia ka rai kumno ban leh".
Katba u Bah Pynshngain u dang don hapoh kamra bad ki nongialam ka AICC,  u Myntri Rangbah u Mukul Sangma bad u President ka MPCC u Bah DD Lapang ki ap ha kawei ka kamra pat bad kumjuh u MP u Bah Vincent  H Pala pat u ap ha kawei ka kamra kaba don lang ki MDC ba iawan lang bad u Bah Pynshngain.
Hadien ba u Bah Pynshngain u la mih na kamra shah interbiw, u la shong lang bad u Bah Pala lem bad ki EM jongu hynrei kim shym la leit iakynduh satia ia u Dr Mukul bad u Bah Lapang kiba shong ha kawei pat ka kamra.
“Ka jingbym ler kane ka sorkar ka don shibun bah naduh ka kam Rangbah Shnong, ka jingskud jaka ka MUDA, ka jingthaw ain khang bat ar kam ki MLA, ka jingbym don ka Mining Policy bad kiwei de", la ong u Bah Pynshngain.
Halor ka jingkylli hato ka don ne em ka jingdawa ban bujli nongialam noh ha jaka jong u Dr Mukul Sangma, u Bah Pynshngain um shym la jubab beit hynrei u la ong, “Ka shong ha ka AICC ba kan shim ia ka rai halor ka kam nongialam".
Kane ka jingkren jong u bah Pynshngain ka la thew ba ka la don ka jingiakren ia kane ka kam bad kaba sah mynta kan shong ha ka AICC.U la ther ia kane ka sorkar ba ialam u Mukul Sangma da kaba ong, “Ki paidbah ki la pynpaw ba kane ka sorkar ka dei ka bym ler, kaba la phiel ha baroh ki bynta" bad bynrap, “Ngam pyrshah ia ka jinglong nongialam ka party hynrei nga pyrshah ia ki kam ba phiel ba ki sorkar ka leh".
Ha kajuh ka por, u la kyntait ban thaw ia kata ka seng sain pyrthei thymmai da kaba u la ong, “nga dang dei u MLA ka Congress, kam don kano kano ka jingthmu ban thaw seng hynrei ka shong ha ka sur jong u paidbah".
Shillong, 02 Nailar:Shen mar ia dep iakren bad u Bah Pyn-shngain N Syiem na jaka ba u la shah interbiw ha ki heh ka AICC hynne ka sngi, u la leit iadih sha lang ha ka kamra ba iadonlang u Bah Vincent H Pala bad kiwei ki MDC ka Congress.
“Phi sngew kumno Bah Pala ia ka jingkren jong u CEM Bah Pynshngain", la kylli ki nongthoh khubor, bad ka jubab na u Bah Pala, “kaei kaba u Bah Pynshngain u ong, u Bah Pala ruh u ong kumta".
Kane ka jubab na u Bah Pala ka long halor ka jingkylli ki nongthoh khubor halor  ka jingpynpaw u Bah Pynshngain ba ia ka jingbymler treikam kane ka sorkar hapoh ka jingialam jong u Dr Mukul Sangma.
Halor ka kam ban dawa bujli nongialam ha ka party, u Bah Pala, u la ong ba ka shong ha ki MLA ban shim ia ka rai bad ma u, um don bynta eiei halor kane ka kam.
U Bah Pala uba iashong lang ha syndah bad u Bah Pynshngain ha katei ka por u la ai mynsiem ia u da kaba, “u Bah Pynshngain un thikna ban ioh beit ia ka tiket 2018 na ka Congress bad un nym shah beh satia ha ka seng lada um tam ia u pud ka party".
Shillong, 2 Nailar:Namar ba ka sorkar kam shym la siew tulop mynta la san bnai ki 450 ngut ki nurse, ha kane ka jylla Meghalaya, kumta na ka liang jong ka seng Federation of Khasi Jaintia & Garo People (FKJGP) seng kmie bad na Nongthymmai, mynta ka sngi ki la leit ban ia kynduh ia u myntri ka koit ka khiah jong ka jylla u Bah AL Hek ban dawa na u ba dei ban siew noh ia kane ka tulop ka jong ki.
La ong ba tang ha Jaintia Hills ki nurse kiba khlem pat ioh tulop ki long 135 ngut bad haba shim bad kiwei ki bynta jong ka jylla ka la long palat ia ka 450 ngut ki nurse kiba khlem pat ioh tulop mynta la san bnai la ong u Bah Eldie N Lyngdoh nongai ktien jong ka seng.
Haba kren ha ki nongthoh khubor hadien ba la dep ban ia kynduh ia u myntri la ong ba na ka liang jong u myntri kaei kaba u ong ba un sa peit ia kaba don kam, hynrei ym shym la ai kano kano ka jingkular lano ban siew ia kane ka tulop jong ki nongtrei.
Nalor kane ka seng kan sa leit ruh ban ia kynduh ia u heh kane ka tnad sorkar.
(SP News).
Nongstoin, 3 Nailar:Hadien ba ka KHA DC kala shim biang ia ka rai kata ban pynduh noh ia ka bhah shna surok na Nongstoin sha Maw-thabah, don bun bah kiba la sngewhun ia katei ka rai khamtam kito kiba pyrshah bad pyrta ba katei ka surok kadei na ka bynta ban tih ia u uranium.
Hynrei haba phai pat sha ki paidbah ba kyrshan ia katei ka surok khamtam kito kiba dei na katei ka thain, kiba la ap khmih lynti dngong dngong lano ban ioh noh ia kata ka surok khnang ba ma ki ruh kin ioh mad lem noh ia kata ka jingsuk bad ban lait noh na ka kordit kaba kila mad la mad la bun phew snem, phewse hadien katei ka rai kila hap ban mad pynban sa ia ka jingsngewsih kaba khtang hauh katta katta.
U bah P.K.Bani President Synjuk ki Nongsynshar Shnong Warsan Lyngdoh Area, u la pynpaw ba katei ka jingshim rai jong ka KHADC kala pynkyndit ia ki paidbah ka thain namar kynsan kynsan la shu phasi noh ia katei ka surok tang namar ka jingpyrshah jong ki katto katne ki sengbhalang da kaba ai daw ia uta u mrad khlaw(Uranium) ban pyntieng ia ki briew.
Baroh shi katto ka jingdawa, ka dei ban ai jingmynjur, na ka bynta ban shna surok, ym ban kyrshan ia uta u mrad khlaw (Uranium), hynrei ka KHADC kam shym la sngewsynei ia ki paidbah ka thain ba ngin ioh lang ia ka hok ban im kumba ioh kiwei pat ong u bah Bani, da kaba u la bynrap shuh shuh da kaba ong ba ki seng pyrshah surok ki la dei ban pdiang ia ka rai ka KHADC ban ai NOC tang ha Wahkaji.
Katei ka synjuk kala ther tyngeh ruh ia ki seng pyrshah surok da kaba u la ong ba kum kitei ki seng kim sngewthuh ia ka jingeh jingjynjar jong ki paidbah ka thain namar ialade ki la don lypa ha ka jingsuk, bad u la ong ruh ba wat la katta ruh ngi kyrpad ia ki paidbah ban nym duh jingkyrmen namar ngim pat shong thait tang hangne hynrei ngin iakhun bad ieng skhem ban ialeh tad haduh ban da ioh ia ka hok.
Wat la ki sengbhalang kiba pyrshah ki thmu ban pynpait jaidbynriew bad niew bein niew poh iangi haduh katne, ngi kyntu ia ki paidbah ban ieng tylli kawei ban iatreileng khlem kynran dien khnang ban ioh biang ia ka hok kaba ngi la duh bynrap biang u bah Bani.
Ha kaba iadei pat bad ka 20 klur, na ka liang jong u tei u rangbah u la ong ba ka KHADC ka pdiang ia ka bhah ba la ai da ka EC ka KHADC kaba 20 klur ban pynbha ia ka surok na Wahkaji sha Mawthabah namar katei ka surok ka dei hok jong ka KHADC ban pynbha namar kumba ka long haduh mynta ia katei ka surok khlem pat la lah satia ban pyndep.
Kumta na ka liang jong ka Synjuk ka dawa ban ai beit ia ka NOC jong ka surok na Nongstoin sha Wahkaji kaba long 43 km kumba la dep pynbna da ka KHADC bad horkit hordang kan ym ai lad ban rah shawei pat.
Shillong, 03 Nailar:Ka rally bah jong ki nonghikai skul bym dei sorkar hapoh ka lama ka JACATAM kan long ha Madan Iewrynghep Lait-umkhrah ha ka 5 tarik Nailar naduh ka por 10:30 mynstep.
Haba pynbna ia kane, u publicity secretary ka JACATAM u Babu Kular Khongjirem u la ong ba ka rally kan iaid beit ha katei ka jaka kumba la pynbna hadien ba ka sorkar jylla ka sngap mynthi ia ka jingdawa jongki nonghikai bad haduh mynta kam shym la ai ktien eiei.
“Ka rally kan iaid beit namar ka jingleh meinah ka sorkar ia ki nonghikai.
Baroh ki nonghikai jong ki kynhun bapher bapher la kyrpad ba kin iapoi ha katei ka sngi bad ki dei iakynduh ia ki nongialam jongki na ki district ki zone bapher bapher lada ki don kano kano ka jingsngew bym shai", u la ong.
Ka JACATAM ka kyrpad ruh ia ki bor pyniaid skul kum ki Managing Commttee, ki Principal, headmaster, headmistress jong ki skul ban ai ia ka jingiasnohkti lang bad ki nonghikai na ka bynta ka jingbha ka pule puthi ha ka jylla.
La sngewthuh ba lada ka sorkar kam sngap hi hadien katei ka rally, ki nonghikai kin sa shim shuh shuh ia ki lad jingiakhih nangne shakhmat.
Lah ban kdew ba ki nonghikai hapoh ka lama ka JACATAM ki la dep pynlong ia ka jingiakhih ba lai sngi ha u bnai ba la dep ban dawa ba ka sorkar ka dei ban shimti noh ia baroh ki kam nonghikai ha ka jylla.
Shillong, 03 Nailar:U MLA ka Sohra u Bah TW Chyne u la ther ia ka sorkar kaba la pynmih ia ka hukum ba baroh ki khynnah skul, ki saml pule ki dei ban don Aadhar number ban ioh ia ka baibam.
Haba pynlait khubor halor kane, u MLA ka Sohra u la ong ba u la ioh ia ka jingud jong ki kmie ki kpa jong ki khynnah skul ba ka jingpan Aadhar number ka sorkar ka la buh jingeh ia ki bad ki lah ban duh ia ka baibam.
“Ki khynnah skul, ki samla pule bun kim pat don Aadhar number, shaei kin leit ioh Aadhar mynta mynta, nga pyrshah jur ia kane ka jingleh ka sorkar", la ong u Bah Chyne.
U la ong ba nalor ka jingpan ia u Aadhar number, ka tnad pule puthi ka jylla, ka la bthah ruh ba dei ban pyndap online ban ioh ia ka baibam.
“Sha nongkyn-dong ym don internet bad bun kim pat da nang bha ban leh ia kane, kumno kin leh online", la ong u MLA ka Sohra.
U la ong ba ka sorkar jylla ka dei ban pynsangeh noh shwa ia kane ka jingpang ia u Aadhar number bad dei ban leh kumba ju leh shwa haduh ban da pynbeit da kumwei pat, khnang ba kan nym pynduh lad ia ki samla bad ki khynnah skul ban ioh ia ka baibam jongki.
Shillong, 3 Nailar:Ka jingialang jong u Myntri Rangbah u Mukul Sangma bad ki 13 sengbhalang halor ban khang rung laitlan ia ki briew nabar, ka la mynjur ba ka sorkar ka dei ban pynlong ain noh ia ka Bill shongwai iing ha ka jylla ha kane ka dorbar ban sa long ha u Nailur ban wan.
Ia ka Meghalaya Residents Safety and Security Bill bad ia ka Meghalaya (Banami Transactions Prohibition) (Amendment) ba la wanrah da ka sorkar ha iing dorbar kham mynshwa, la aiti ha ka Select Committee ka iing dorbar ban pule bniah shwa ban pdiang daka iing dorbar.
U Myntri Rangbah ka jylla u Mukul Sangma hadien ba la wai ka jingialang, u la ong ba ka jingialang bad ki 13 seng, ka la iatai ia ka jingiaid shaphrang ki kam ki jam halor ki kyndon ban tehlakam ia ka jingwan rung ki briew nabar sha kane ka jylla.
Ki 13 seng kiba la dawa ban thaw ain ban khang lad ia ki briew nabar ban shu wan rung laitlan, ki la dawa ba haba ka sorkar ka thaw ia ka ain, kam dei ban buh diengpynkiang ia ki trai shnong hynrei ban teh ban khum beit tang ia ki briew ba wan nabar.
“Ka Select Committee kan shong noh wut wut hadien ba la rakhe ia ka sngi Laitluid ka ri shwa ban long ka dorbar ha u Nailur ban wan", la ong u Myntri Rangbah.
Ki dkhot ka Select Committee ki long Bah Metbah Lyngdoh, Bah Ardent M Basaiawmoit, u John Leslee K Sangma, u Dr Jemino Mawthoh, Bah Hopeful Bamon, u C Momin, u Saleng A Sangma, u Bah Embhahlang Syiemlieh bad u Nihim D Shira.
Ki sengbhalang ki la dawa na ka sorkar ba ka dei ban pynthikna ba haba ka thaw ia kine ki ain, kam dei ban buh jingeh ia ki trai jaka trai muluk.
“Ngi la ban ia ka jingdonkam ban pynthaw ia kine ki ain kiba khlain" la ong u President ka FKJGP Bah Joe Marwein ha ki nongthoh khubor hadien ba la wai ka jingialang.
U President ka KSU Bah Daniel Khyriem u la ong ba ki 13 seng kin aiti ia ki jingai jingmut jongki sha ka sorkar ha ka jingialang ka ban long biang ha ka 16 tarik Nailar.
U Bah Khyriem u la kyntu ia ki paidbah ban ai ia ka jingkyrshan ia kane ka jingdawa jong ki seng khnang ba kan long kaba jop.
Hynrei ha kajuh ka por, u la ong ba ki sengbhalang kin nym ailad satia lada ba ka sorkar ka thaw ia ka ain ka bym iahap kumba la dawa da ki paidbah.
“Ngin sa bishar ia ka ain bad lada kam biang, ngin hap ban dawa ban weng ia ki kyndon bym iahap ia ki trai jaka trai muluk", u la ong.
Shillong, 4 Nailar:Kum ba ju long manla u snem Ka Lehniam shad Behdeinkhlam Annual Festival 2016 jong ka Raij Muthlong mynta u snem kan sdang naduh ka 6 tarik bad kut ha 7 tarik mynta u bnai (August) 2016, ka ban long ha Biar Noh rong ka Raij ha Thadmuthlong.
Kane ka jinglehniam ka long hadien ba ki khun ka Raij ki la dep ban bet ia u kba u khaw jong ki haki hali ki pynthor.
Ha ka sngi kut jong kane ka lehniam shad Behdeikhlam u MP ka Lok Sabha na Shillong u ma VH Pala un long u kongsan.
Kane ka lehniam ha katei ka Raij ka la sdang da ka lehniam sang sngi ‘Shain’ kaba dei ka lehniam na ka bynta ban kyrpad ia u nongbuh nongthaw ban beh ia ka pang ka shitom.
Iaka jinglehniam la pyndep ha baroh saw tylli ki phang- mihngi, sepngi, shathie bad shatei.
bad ka lehniam ‘Wator Symbe’ na ka bynta ban bha ban miat u kba u khaw, kan don ka lehniam kaba la tip kum ka lehniam‘Shawah–Shanein.
Ha ka 6 tarik pat yn don ka shad Talawiar Shnong, katba ha ka sngi khatduh kata ha ka 7 tarik yn don ka Sang sngi Khlam ban lehniam da u Shutia ka Raij ha ka por step, katba ha ka por 1 baje janmiet yn pynpoi ia ki rot ha Biar Nohrong ban noh ia ki rong.
Ha ka jingiadei bad kane ka shad Behdeinkhla ka Raij Muthlong ba ka Raij ka khot bad wer ia baroh ki khun ka Raij napoh Ri Lum Jaintia bad nawei ba kin sakhi lang ia kane ka shad Behdeinkhlam ka Raij khnang ba kan long kaba shongshit bad shongkun.
Na ka liang u Scretary ka Raij u la ong ruh ba ka Raij kam shah ia kino kino ki briew kiba na bar ne trai shnong ban die ia ki jingdie pynbuaid hapoh ka shnong ka thaw ne ban wanrah na bar, lada ka Raij kan lap ka lah ban pynshitom ia ki kat kum ka ain, ong ka kyrwoh ba la phah lyngba u bah M.Lyngdoh President bad u bah Y.Suchiang Secretary ka Sein Raij Muthlong.
Nongpoh, 03 Nailar:Haduh 6 ngut ki nongpang na ka shnong Baridua la pynkit noh mar mar sha City Hospital Guahati, hadien ba ki bor pyniaid ka tnat ka koit ka khiah ha Ri Bhoi, ki la suba ba kitei ki 6 ngut ki don ia ka jingpang Dengue Fever ne ka jingpang kaba saphriang na ka jingdait u Kain pyrjong.
Ia kane la iathuh da ka tnat jong ka kiot ka khiah ha Ri Bhoi District, da kaba ong ba ki bor shnong ka Baridua ba hap hapoh ka Khanapara Police Station, hynnin ka sngi ki la wan ban iathuh shaphang jong kitei kiba la suba ba ki don ia ka jingpang Dengue Fever, hapoh ka ophis District Health a & Medical Officer, Nongpoh.
Ki bor shnong ka Baridua, ki la dep phah ruh ia ki kot ki sla sha ka ophis u DH&MO, Ri Bhoi, haba iadei bad kitei ki suba ba don ia katei ka jingpang, ha kajuh ka porn a ka liang ki bor shnong ka Baridua ki la kyrpad ruh ia ka ophis u DH&MO ba kin wanrah noh mar mar ia ki lad jingiada, khnang ba katei ka jingpang kan ym saphriang shuh sha kiwei pat.
Haba iadei bad kane na ka liang u Dr.S Lyngdoh, DH&MO ka Ri Bhoi Distrik, u la ong ba ia katei ka jingpang, ki briew kiba ioh iaka ka dei hadien ba ki la shah dait ha ki kynja Kain pyrjong ia kaba la tip kyrteng kum u ‘Aedes’.
Shuh shuh, u la ong ruh, ba ia kane ka jait jingpang lah ban sumar da kaba suk bad kata ka long da kaba ym ailad ia ki um ba kin lang ha ki shakiar iing bad iada ialade na kaba shah dait ha ki kain pyrjong, kumta haba iadei bad ha ka shnong Baridua na ka liang ka ophis u DH&MO kan sa pynlong ruh ia ka Awareness programme ha ka sngi Thohdieng ha Baridua, kaba long kum shibynta ban ai jinghikai ia ki paidbah ha katei ka shnong, u la bynrap.
Shillong, 3 Nailar:Ka dei ka jingjia, kaba pynkyndit bad kaba pynlyngngoh ia ki nong-hikai jong ka Mawlai Presbyterian High School, haba kawei ka briew, kaba kyrteng ka Pooja K Ram, kaba na Umpling, ka la leit hynnin ka sngi, ban leit sdang noh ia ka kam hikai jongka, kum ka nonghikai jingkhein ha katei ka skul.
La iathuh ba ka ka Pooja K Ram, ka la ioh ia ka shithi thungkam, ha U Jymmang 2016, ha kaba la bthah ia ka, ba kan sdang trei ia katei ka kam jongka, ha ka 2tarik Nailar 2016.
Ka iathuh ba ka ioh ia katei ka shithi thung kam, kum ka Assistant Math Teacher ha Mawlai Presbyterian HS School, ha kaba la soi da U Principal jong katei ka skul,wat la katei ka kam, kam ju don satia ha katei ka skul.
Kaba pyn lyngngoh, ka long ruh ba ka don ka letter head jong katei ka skul, ha kaba la thoh Mawlai Presbyterian H.S.School, Undertaking Meghalaya Government Shillong- 04, Meghalaya, ha kaba ka don ruh ka muhor jong katei ka skul, wat la katei ka jingthoh, ka dei kaba bakla bad kaba shu thaw thok.
Ka Pooja, ka iathuh ba u don uwei u briew, uba kyrteng, U Chandan Gard, uba kam ialade, ba u dei U Pastor, uba na Guwahati, ula ai ia ka, ia katei ka kot thungkam, ha kaba ka tulop, ka long T.35hajar shibnai lem bad ka jaka sah ha katei ka skul.
Hynrei, kaba pynlyngngoh, ka long, ba haba ka leit sha katei ka skul, hynnin ka sngi, ka lap pynban, ba ka la shah thok.
Haba ki bor pyniaid ia katei ka skul, ki la pyrshang ban phone ia U Chandan Gard, ki lap ba ka mobile jongu, ka lip.
Haba la iakren bad ki nonghikai jong katei ka skul, ki iathuh ba ha katei ka shithi thungkam, ka don ka muhor pyllun, ka letter head jong ka skul bad ka jingsoi kyrteng jong U Principal jong katei ka skul.
Uwei na ki nonghikai, uba iakren bad U Rupang, u iathuh ba, ki para nonghikai, ki la ia bakla mynhynnin, ba ki khlem bat ia katei ka briew bad ba kim shym la shim ruh ia ka number mobile jongka bad ki la pyllait ba kan leit phai noh.
La iathuh ba katei ka nonghikai, ka la khreh ban sdang noh ia ka kam jongka hynnin ka sngi hi, ha ryngkat bad ka shithi, kaba kan sdang trei noh ia katei ka kam, ong ka khubor.
Ki bor pyniaid skul, ki la ai ia ka jing ujor mynta ka sngi sha ki pulit jong ka Mawlai bad la sngewthuh, ba ki la sdang lap ksai, ia kiba bun kitei ki kam thok, kiba don ha ki bun jaka jong ka nongbah Shillong, ong ka khubor.
Shillong, 03 Nailar:U director ka phlim ‘Ramsingh Charlie’ u Nitin Kakkar u la ong ba mar ia poi ha Shillong u la ioh ring mynsiem da kaba lyer ba thymmai bad ka jingioh mad ia kum kane ka lyer ka pyni ba ka jaka kan dei kaba biang bha na ka bynta ban ring phlim.
U Nitin lem bad u aktor u Kumud Mishra, ka aktres ka Divya Dutta, ki la wan poi ha nongbah Shillong ban iashim bynta ha ka tamasa phlim ba lai sngi kaba sdang lashai ka sngi.
U la pynpaw ia ka jingsngew kyndeh myn-siem bad ka jingkwah eh ban iohi ia ki ar tylli ki phlim Khasi ka Onataah bad u U Syiem ban sa pyni ha kane ka tamasa ba lai sngi.
Kumjuh ka aktres ka Divya Dutta ka la pynpaw ia ka jingkmen ban iadon bynta ha kane ka tamasa khamtam ban iohi ia ka phlim ba ka ak ha nongbah Shillong.
Ia kine ki tyngshop bad ki puron la pdiang sngewbha da u Director ka Information and Public Relation Bah HM Shanpliang.
Kin iadon bynta ha ka Indian Panorama Film Festival 2016 ba pynlong da ka tnad Information and Broadcasting ka sorkar pdeng bad ka Directorate ka Information and Public Relation, ka sorkar Meghalaya.
Ia kane ka tamasa phlim yn plie da u Myntri Rangbah ka jylla u Dr.Mukul Sangma por 4 baje janmiet lashai ha U Soso Tham Auditorium.
Shillong, 03 Nailar:Ka sorkar jylla ka lah ban thaw da kawei ka bor ban peit ia ka jingshna iing shna sem ha ki jaka ba hap shabar ka kper ka Meghalaya Urban Development Authority (MU DA) bad ia kane ka jingmut la iakren ha ka jingialang hynne ka sngi ba la khot da ka myntri tnad pynroi sor.
La khot ia kane ka jingialang jong baroh ki MLA ba hap ha sor bad khapsor hynne ka sngi ban iakren ia ka jingmih ka jyrwit jyrwat ha ka jingtreikam ka MUDA ia ka Ain Shna Iing ne Building Bye Laws kaba la wanrah ia ka jingkulmar ia ki paidbah.
“Ngi la thaw ia ka komiti kaban khlieh da u Additional Chief Secretary ban pule bniah halor ki kam ba iadei bad kane ka kam bad kan sa ai ia ka kaiphod jongka hapoh shi bnai",la ong ka myntri sor ka Kong Ampareen Lyngdoh haba kren sha ki nongthoh khubor hadien ba la wai ka jingialang.
Ha kane ka jingialang la wan iashim bynta ki MLA kynthup u MLA ka Nongthymmai Dr Jemino Mawthoh, MLA ka Pynthorumkhrah Bah AL Hek, MLA ka West Shillong Bah Paul Lyngdoh, MLA ka Mawlai Bah Embhahlang Syiemlieh, MLA ka Mylliem Bah Ronie V Lyngdoh, MLA ka North Shillong Kong Roshan Warjri.
“Ka jingkhot iakren ka long ban weng noh ia ki jingeh mardor ka jingbym ioh permishon ki nongshna iing ban ring um, ban ioh ding ne ka Occupancy certificate (OC) kiba la pan permishon hadien ba la shna ia ka iing", la ong ka Kong Ampareen.
Ka la ong ba la iakren bad ka tnad MeECL bad ka PHE kiba dei leh ia kane kumno ban weng noh ia kane ka jingeh jong ki briew ba shna iing.
Ka la ong ba ka MUDA ka hap ruh ban pyntreikam ia ka hukum ka High Court halor ka ain shna iing haduh ba ka sorkar kan lah ban thaw da kawei pat ka met ban peit ia ka jingshna iing shabar ka jaka jong u pud u sam ka MUDA.Ka jingialang ka la iatai ia ka jingdkoh ka ain shna iing ka MUDA kaba don shibun ki jingdkoh kaba la wanrah ia ka jingkulmar ia ki paidbah bad ka sorkar kan khot jingialang biang ia ki MLA ban iakren kham janai ia kane ka kam, ka la bynrap.
Shillong, 3 Nailar:Ka Khasi Students Union, ka la thoh sha U Ma RC Laloo, myntri ka tnat pule puthi jong ka sorkar Jylla, ha kaba iadei bad ka sobjek Aadhar, ha kaba la pyni ha ki kotkhubor, ba kito kiba kwah ban thep bai bam, na ka bynta u snem 2016-17, ba ki dei ban thep ruh ia U Aadhar number bad katei ka long katba kum ka jingbthah jong ka tnat pule puthi jong ka sorkar Jylla.
Ka KSU, ka pynsngew, ba ka hukum jong ka Supreme Court, kaba 15tarik Risaw 2015, ka kren shai ba kam long kaba dei ban pyntrei kam naphang ia U Aadhar bad la ong namarkata, ba katei ka dei ka jingpynbna, kaba long pyrshah ia ka hukum jong ka kashari.
La ong ruh ba ka jingweng noh ia U Aadhar, ha kaba iadei bad ka jingsam lyer shet, ha ka Jyla, ka dei hi, na ka bynta kajuh ka daw.
La ong ba kane ka sobjek, ka la sahteng noh, haba ka Union, ka la rah ia kane ka mat bad u myntri rangbah ka Jylla, ha kaba la pynsngew ba dei ban pynshai bha shwa sha ki paidbah, halor ka jingsngewthuh bakla ia utei U Aadhar Number.
Ka KSU, ka dawa, namarkata, ba dei ban pyllait noh, ia utei u number Aadhar, khnang ba kan nym mih ka jingeh, ia ki samla pule, kiba lah ban shim, ia katei ka lad kaba dei bad ka jingioh bai bam na ka Sorkar, ong ka kyrwoh na U bah Daniel Khyriem, President bad U bah Auguster Jyrwa, General Secretery ka KSU.Shillong, 4 Nailar:Ka Catholic Authors’ Guild (CAG) ha ryngkat ka jingiatreilang bad ka St.Cecilia Choir, Cathedral Parish kan pynlong ia ka jingrakhe ia ka Lyngkhuh Sngi iap ba 50 Snem jong u Rev.Fr.
