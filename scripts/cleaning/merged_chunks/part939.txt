Ka CI ka la kyntu ruh ia ka sorkar pdeng bad kiwei pat ki seng kum ka seng ba dei peit ia ka hok longbriew man briew ba ki dei ban shim khia ia kane a mat khnang ba ki kristan ha Pakistan kin ioh shong shngain.
Shuh shuh ka PCI ka la pynrem ia ki jingkren jong u Ahmed Marwat ka  Jundullah wing tnad  jong ka Pakistan Taliban uba la pynmih ki jingkren ba katei ka kynhun lehnoh kan dang iai bteng ia ki kam pyntriem ia  ki kristan lada ka Amerika kam pat sangeh ia ki kam jong ka ha Pakistan.
Shillong, 22 Nailur:Ki 10 tylli ki sengbhalang kiba ialam ban iakhih ia ka Inner Line Permit (ILP) ha ka jylla, ki la pynbna ia ka pakhang surok miet kaba san miet kynthih naduh ka sngi Nyngkong haduh sngi Thohdieng.
Ka pakhang surok miet kan long naduh 23 tarik haduh 27 tarik Nailur naduh ka por 8 baje janmiet haduh 5 baje mynstep.
La pynbna ruh ia ka pakhang ophis kaban long ha ka sngi Palei bad sngi Thohdieng ha ka 26 bad 27 tarik Nailur.
Ki sengbhalang ki la pynjur ia ka jingiakhih ban pynbor ia ka sorkar ba kan pyntreikam ia ka ILP ha kane ka jylla.
Ia kane ka rai la shim ha ka jingialang jong ki sengbhalang kaba long ha ka miet sngi Saitjain ha jaka bym tip satia.
U Information bad publicity secretary u Bah Eldie N Lyngdoh u la pyntip sha ki lad pathai khubor  ha kane ka sngi Saitjain ba nalor ka pakhang surokmiet, la khot ia ka pakhang ophis ruh ha kitei ki sngi.
“Ngi la la rai ban pynjur ia ka jingiakhih ban pynsngew ia ka sorkar kaba leh kuman ban pyntreikam noh ia ka ILP kumba la ai jingmut da ka High Level Committee on Influx (HCLI)" la ong u Bah Eldie.
Haba kyntait ban ym kynran dien, u Bah Eldie u la ong ba ki sengbhalang kin bteng beit ban pynjur ia ka jingiakhih lada ka sorkar kam sngap ia ki jingdawa jongki ban pyntreikam noh ia ka ILP.“Ka nongrim jong ngi ka long ba ka ILP ka dei ka atiar kaba biang tam ban tehlakam ia ka jingwan tyllep ki briew ba nabar sha ka jylla".
Ki sengbhalang ki la ong ruh ba kim salia ei ei ia ka jingbyrngem ka sorkar ban kem ban pynshitom ia ki.
Halor ka jingbyrngem ban buh ha ka MPDA, u Bah Eldie u la ong, “Sangeh ka jingpyntieng kohtympan ia ngi, ngim salia ei ei.
Pyntreikam ia ka ILP kumba la ai jingmut ka komiti".
Lah ban kdew ba dang shen, ka sorkar MUA-2 ba ialam da ka Congress ka la kyntait ban pyntreikam ia ka ILP ha ka jylla.
U Myntri Rangbah ka jylla u Mukul Sangma u la ong ba ka jingialang ka MUA ka la rai ban ym pyntreikam satia ia ka ILP bad kane ka kam ka don ha kti ka Kashari.
Ha kaba iadei bad kane, u nongialam ka FKJGP u la ong, lada u Myntri Rangbah u tip ba ka long kumta, balei u thaw ia ka komiti High Level Committee on Influx (HLCoI).
"Ym dei ki sengbhalang kiba thok hynrei dei u Mukul uba thok ia ki paidbah namar u hukum ban thaw ia ka komiti khlem pyntreikam pat ia ka jingai jingmut jongka.
Ha kajuh ka por, ki sengbhalang ki la ai khublei ia ki paidbah kiba iatreilang ha kine ki jingiakhih jong ki sengbhalang kiba pynlong ia ka jingiakhih ban dawa ia ka jingshngain jong ka jaitbynriew ha ka pateng ban wan bad ka jylla.
Shillong, 23 Nailur:U MLA ka West Shil long u Bah Paul Lyngdoh u la ujor FIR ha ki pulit ka Lumdiengjri police station halor ka jingshah thoh ha facebook pyrshah ia u.
Ki pulit ki la ioh ia ka jingujor jong u Paul Lyngdoh bad ki dang pynlong ia ka jingtohkit halor kane ka facebook.
Katkum ka website jong ki pulit, u Bah Paul uba dei ruh u Working President ka UDP u la ujor haba ki kynhun jong ki briew ba pyndonkam facebook ki la pynlong ia ka jingthoh bad kynthoh pyrshah ia u da ki rukom ban ktah ia ka burom ka ijot ha kine ki sngi bad halor kane, u MLA u la ujor syndon da ka FIR.Ki pulit ki dang pynlong ia ka jingtohkit ia kane bad kin sa leh ia kaba donkam.
Shillong, 23 Nailur:Ki 2 ngut ki nongshong shnong ka jylla kiba pynpaw ia ka jingsngewkhia halor ka jinglong jingman ha ka jylla na ki jingiakhih halor ka jingdawa ILP, kata u bah Toki Blah bad ka kong Patricia Mukhim mynta ka sngi ki la leit ai jingmut ia ka  United Democratic Party (UDP), ba kan pyrkhat da kiwei pat ki lad ki lynti ha ka jaka ka ILP, hynrei ka UDP pat ka la ieng skhem triang ha ka nongrim ba ki kwah ban pyntreikam beit da ka Inner Liner Permit (ILP).
Haba kren ha ki nongthoh khubor hadien ba la wai ka jingiakynduh hapdeng kitei ki 2 ngut ki nongshong shnong jong ka jylla bad ki nongialam jong ka UDP, u nongaiktien jong ka party, u bah Paul Lyngdoh u la ong, u President jong ka party u la pdiang ia ka jingtyrwa jongki ban iakynduh mynta ka sngi kumta ki la shah shkor ia ka jingwan ai jingbatai jongki halor ka ILP kiba la pynpaw ba donkam ban wad da kiwei pat ki lad ki lynti kum ka 3 tier Identity Card ryngkat kiwei pat ki ain kiba la don lypa, hynrei ngi la pyrshang kylla ban pynngeit ia ki halor ka jingdonkam ban pyntreikam beit da ka ILP, la ong shuh shuh u bah Paul.
Haba pyrshang ban pynngeit ia ki halor ka jingdonkam ban pyntreikam beit da ka ILP na ka liang jong ka UDP ka la ban jur ba dei ban pyntreikam beit ia kane ka ain tangba yn hap ban pynbit pynbiang khnang ba ki bar jylla kiba la dei hok ban ioh bynta kum ki nongshong shnong jong ka jylla kin nym shah ktah.
U la ong ruh ba kum kiwei pat ki bar jylla kiba dei iaid lyngba ka nongbah Shillong ban leit sha kiwei pat ki jylla ruh kim dei ban shah ktah.
U la ong ruh ba ka Congress hi kam sngewkhia satia halor ka jingwan rung kyrthep jong ki mynder bad ia kane donkam ban pynsngewthuh paidbah namar ka jingbym salia jongki ka dei namar ba ki ioh nong politik kiba long kum ki nongthep vote kiba ju ai vote beit ia ka Congress bad u la ong ruh ba, “Ngim kwah ba ka jylla Meghalaya kan kylla long kum ka jylla Assam bad ka jylla Tripura kaba la bun paid da ki nongwei ia ki trai jylla".
Halor ka Tenancy Act, ba la pynkhreh da ka sorkar jylla, u bah Paul Lyngdoh u la ong, ka Assam ka don 6 tylli ki tenancy Act, hynrei la jyllei da ki khar Bangladesh.
U ong ruh ka jingmynjur jong u Dr.Mukul Sangma ban thaw ia ka High Level Committee (HLC) ka long tang ban pynjai jai ha ka por ilekshon ha kato ka por ba la jan ka ilekshon, hynrei u la don lypa ha ka jingmut ban nym pyntreikam ia ka ILP.Haba pynpaw ia ka jingsngewkhia halor ka jingkren jong u Myntri Rangbah uba la khang ia ka jingkhang ban nym khot iakren bad ban nym pyntreikam ia ka ILP, na ka liang jong u bah Paul Lyngdoh u la ong, ia kum une u Chief Minister (CM) u bym sngap ia ka sur jong u paidbah bad uba leh ha la ka jong ka mon donkam ban pynbor shuh shuh khnang ba un shah shkor.
Shillong , 23Nailur:Uwei u rangbah uba la 52 snem karta uba shong ba sah ha ka dong Lumbalang jong ka shnong Malki, u la shah shoh ha u nongniah bad u nongbud jong ka kali sawkhmut ka sorkar ka SPTS.Kitei kiba la donkti ban shoh ia utei u rangbah ki dei kiba niah ia ka kali kaba don ia u nombar ML 01 6702.
Kitei ki nongtrei ka kali sawkhmut ki la shoh ia u Bah Bigstar Lyngdoh u lok jong i kong Hundalin Nongkhlaw  ha ka miet sngi u Blei hadien bala mih ki jingiania hapdeng kitei ki arliang.
Ka Seng Samla Malki kala pynrem jur ia katei ka jingleh donbor jong kitei ki sawkhmut kiba la shu shoh ia utei u rangbah briew ba la 52 snem karta ha kaba ka seng ka la ong ba la kumno kumno wat la ka don ka jingiania ruh ka dei ban kut beit tang ha a jingiania bad ka jingiapynbeit pat ym ban poi sha u pud haduh ban shoh ia u briew, ka seng samla Malki ka la pynrem jur ia kitei ki nongtrei ka kali sawkhmut.
Shuh shuh katei ka seng ka la pynrem jur ruh ia ki briew kiba donkti ban kawang maw ia ka kali kit nongpang ka seng  ha kaba ki la kynnoh ba kane ka dei tang ka kam ki riew shim kabu ki bym khein shuh wat ia ka kali kit nongpang ruh.
Katei ka seng ka la kyntu ia baroh ki paidbah ba kin ym long kum kitei ki jinglong ban ia shoh ia dat para doh para snam hynrei dei ban don ka jingiaieit iwei ia iwei.
Shillong,23 Nailur:Ka All  Meghalaya Contractor & Supllier Association ( AMC&SA) ka la ai khublei ia baroh ki kontraktor ka jylla  kumjuh ruh iaki company bapher bapher jong kane ka jylla haka jing ia snoh kti lang ka jong ki ban ym thied ia ki tender bala khot daka tnat PWD ( Building), ha kaba iadei bad ka kam ba la bei da ka Asian Development Bank na ka bynta ban pynbha iaki Skul kiba don hapoh kane ka jylla Meghalaya.
Ka kyrwoh na u General Secretary ka Association u Bah BL Nongbri ka l aong ba kane k ajingbym ia shim bynta ki kontraktor ban thied ia ka tender ba la khot da ka tnad PWD ka ka ai mynsiem shi katdei eh iaka Associaiton ba kan nang iaid shakhmat bad  tyllun shaphrang ha ki kam babha jong ka,ban ialeh naka bynta ban pynroi  ban kyntiew bad ban pynmyntoi ia ki kontraktor ka jylla.
Na ka liang  u General Secretary u  kyrpad jur ia baroh ki contractor bad ki  company ba kin nang iai bteng bad snoh ktilang haka jing kyrshan ka jong ki ia ka Association  khnang ba ka jing ialeh ka jong ka kan long kaba  jop.
Ka seng ki kontraktor ka la kyrpad ia kiwei pat ki heh spah ba kin ym tuklar  ia ka kam ki kontraktor ha ka jylla khnang ba ki kontraktor kin kiew shaphrang ha ki kam jong ki, ka la maham ruh ia ki dkhar bad ki bar jylla ban shim hi ia ki jingtrei ha ki kam kontrak la ha ka kam shna ing ne kiwei pat ki kam private bad lada lap ka Association kan pynshitom ia ki.
Katei ka seng ki kontraktor ka l akhot la wer ruh ia ki para kontraktor kiba trei ha ki tnad bapher bapher ka sorkar ba lada ki shem jingeh ki dei ban wan shakhmat ban pynsngew ha ka Association.
Shillong,23 Nailur:Lashai ka sngi ka 24 tarik u Nailur ka dei ka sngi ba ka kotkhubor The Shillong Times kan dap 69 snem karta.
Yn rakhe ia kane ka jingdap 69 snem ka Shillong Times ha Hotel Pinewood Shillong ha ka por 5 baje janmiet.
Ha katei ak sngig kan donka jingiaphylliew jingmut halor ka phang , “Hato ki khubor ki dei ki nongshimkhia ia a jaitbynriew".
Hakan ka jingiaphylliew jingmut yn wan ban ia shim bynta da u Bah Paul Lyngdoh, MLA, RG Lyngdoh, Vice Chancellor, Martin Luther Christian University, Dr Sukalpa Bhattacharjee ka NEHU, Pradyot Manikya Debbarman, Editor, The Northeast Today bad David Laitphlang, President Shillong Press Club.
U  Partho Chakraborty, Programme Executive, DDK Shillong un pyniaid ia katei ka jingiamir jingmut.
U Manish Tewari un long  u kongsan ba la shah khot kyrpang  ha katei ka sngi katba u Myntri Rangbah ka jylla u Dr.Mukul Sangma un long u kongsan ha katei ka jingialang.
Shillong,23 Nailur:U ophisar jong ka tnad District Sericulture Handloom & Weaving Officer u Shri Rotish  Ch Rabha u la mynsaw jur hadien ba u la shah kawang da u maw na shyllang jong u  mynta ka janmiet ha Khyndailad.
Kane ka jingjia ka la jia ha khmat ka Mon soon Hotel GS Road Shillong.
Utei u ophisar ka Resubel para u la shah kawang maw katba u dang thmu ban rung shapoh katei ka Hotel.
Ki pulit ki la iathuh ba ka jingshah kawang maw u Rabha  ka dei namar ba ka la mih ka jingiahuri hura bad ka jingiashoh ia dat hapdeng ki ar ngut ki samla bym lah ban ithuh ha kate ka jaka.
U SP ka East Khasi Hills Bah MH Kharkrang u la ong ba ha katei ka jingiashoh kitei ki khynnah ki la ia kawang maw uwei ia uwei bad kynsan kynsan la wan mih utei u ophisar ha katei ka por bad u maw u la dei na shyllang jong u, la sop la spain bad la sumar ia utei u ophisar ba la shah kawang maw na shyllang.
Ki pulit ki dang tohkit ban lap ia kitei ki khynnah kiba la pynmih jingkulmar ha ki jaka paidbah.
Kiwei ki lad khubor, ki iathuh ba ki pulit ka jylla ki la kem ia uwei u rangbah ha ka juh ka miet ba la jia ka jingjia ba ka kali kit nongpang jong ka Seng Samla Malki ka la shah kawang maw ha 3 mer Petrol Pump, ha kaba ki runar ki la kawang maw ia katei ka kali ha ka por ba ka pakhang surok miet ki sengbhalang ka dang treikam.
Hadien ka jingshah kem jong uwei u rangbah mynhynin ka sngi ki pulit ka jylla ki la ioh ban kem biang sa 3 ngut ki samla ki briew na ki dong jong ka 3 mer da ka jingkynnoh ba ki dei kiba la donkti ha ka ban kawang maw ia katei ka kali.
Kitei ki 3 ngut kiba la shah kem ki dei kiba la tip kyrteng kum u Shemphang Sun, 20 snem karta, Kyrshan Nongneng , 30 snem karta bad u Jop Synshar Kharbhih , 30 snem karta  kitei baroh lain gut ki dei kiba sah ha ki dong jong ka 3 mer.
Hynnin ka sngi ki pulit ki la leit ban ialam ia kitei ki 3 ngut sha ka Ing bishar.
Shillong,23 Nailur:Ka KHNAM ka la khot ia ka jingialang lashai ka sngi ka 24 tarik ha Shillong Club ia baroh ki seng sain pyrthei kiba kyr shan  bad dawa ban pyn treikam ia ka ILP.Kumba la maitphang da u Working President ka KHNAM ka dei ka jingialang kaba yn long mynta ka sngi ka KHNAM ka dei tang ka nongkhot ia ki seng sain pyrthei ba kin ioh ban ia phylliew jingmut lang kumno banpynbor ia ka sorkar jong u Dr.Mukul Sangma kaba la shu sngap mynthi man man ia ka jingdawa ILP ki sengbhalang.
Lah ban pynkynmaw ba u Bah Adelbert u la pynpaw ba ka KHNAM ka kwah ba baroh ki seng sainpyrthei kin ia tylli lang kawei kumba ki sengbhalang ki la ia tylli ban pynbor ia ka sorkar ban pyntreikam noh ia ka ILP.La ioh jingtip ba kham bun na ki sng sain pyrthei kiba la pynpaw ia ka jingkwah jong ki ban pyntreikam ILP kin ia wan sha katei ka  jingialang ba la khot da ka KHNAM.Shuh shuh katkum ki jingioh lum jingtip la thikna ba ka UDP ka dei ka wei na ki Seng sain pyrthei ka ban leit tban ia shim bynta ha katei ka jingialang ka KHNAM.Lah ban kdew ba jan baroh ki seng sain pyrthei ha ka jylla ki dei kiba la pynpaw ba ki kwah ILP ha kaba la iohi ia kane ha ka jingialang ba u Myntri Rangbah a jylla u la khot ia baroh ki seng sain pyrthei.
Lah ruh ban kdew ba kumba la paw ha katei ka jingialang ba la khot da u Myntri Rangbah ka KHNAM, UDP,HSPDP, GNC,NPP ki dei ki seng kiba la pynpaw ia ka jingkwah ILP jong ki katba ka NCP ka don ha ka liang ka sorkar bad kumjuh ruh ka MDP ka dei ka seng kaba sah hapdeng, lait noh ka Congress kaba ialam ia ka sorkar khleh khawlang.
Shillong, 23 Nailur:Ki sengbhalang ba khot pynlong ia ka jingiakhih ban dawa pyntreikam ia ka Inner Line Permit (ILP) ha kane ka jylla, ki la kyntu ia ki paidbah ban ym tieng pyut ia ki jingpyntieng kohtympan ka sorkar.
Haba pynlait khubor ha kane ka sngi Nyngkong, u organizing secretary ka FKJGP u Bah Marbud Dkhar u la ong ba ki paidbah nong shong shnong jong jylla kim dei ban tieng ia ka jingbyr ngem ka sorkar hynrei kin leit ban iasnoh kti lang bad ki seng longkmie kiban pynlong ia ka jingshong kyrain ha phyllaw ka Additional Secretariat ha ka 25 tarik mynta u bnai.
U Bah Marbud u la kyntu ia baroh ki paradoh parasnam naduh ki samla pule ki seng samla shnong ki seng longkmie bad kumjuh ruh ia ki paidbah ban iasnoh kti lang ha katei ka sngi ban pynbor ia ka sorkar ban pynurlong noh kloi ia ka jingdawa ban pyntrei kam noh ia ka ILP ha ka jylla.
U Bah Marbud u la kyntu ruh ia ki baroh ki dkhot na ki circle bad unit bapher bapher jong ka seng FKJGP ban kin ia mih shit rhem bha bad ruh ban kit khia ban ia mih ha kane ka prokram jingiakhih ba ki sengbhalang kila khot ban pynlong kaba la sdang naduh ka 23 haduh ban da kut khang ba ka jingiakhih jong ki sengbhalang kan long ka jop u la ong.
Ar tylli ki seng longkmie kynthup ka  Civil Society Women’s Organization (CSWO) bad ka Khasi Women Welfare and Development Association (KWWADA) ki la rai ban pynlong ia ka jingiashong kyrain ha jaka pynieng kali jong ka Additional Secretariat ha ka 25 tarik `Nailur naduh ka por 11 baje mynstep haduh 3 baje janmiet ban dawa pyntreikam ia ka Inner Line Permit (ILP).
Ha kajuh ka por, ka Kong Agnes ka president jong ka CSWO ka la ong ba la rai ban leit shong kyrain ha katei ka sngi ban pynsngewthuh ia ka sorkar ia ka iap ka im jong ka jylla namar ka jinghiar ka synshar khadar, ka jingma ia ka imlang sahlang, ka jingkiew dor jong ki marbam mardih kaba la ktah jur ia ki paidbah, ka jingduh ei ia ka khyndew nongkynti, ka ain bym ia ryntih, ki samla kiba la shah pynduh noh ia la ki hok ban trei, ka jingpyndonkam bakla ia ka bor da kiba bun ha ka synshar khadar, ka jingwan hiar thma ki kompani ba don jingartatien, ka jingkiew ka bym iahap bad ka jingiaid ka por, bad kane ka la nang kynrei katba nang mih ki sngi bad ngi sngew ba ka jingleh mynthi jong ka sorkar ka long kumba iuhroit ia ka synshar paidbah bad ngim dei ban ailad ia kata.
Shillong,23 Nailur:Ka Seng lehnoh Garo National Liberation Council ka ka khot ia ka pakhang shnong ka ba 2 sngi kaba yn  sdang naduh lashai ka sngi ka 25 tarik.
Ka GNLA ka la khot ia ka pakhang shnong namar ka jingiai bteng ki pulit ban khynra ia ki dkhot ka seng ha kylleng ki thain jong ka Ri-Lum Garo.
Ka jingpynkhlain ki pulit ia ka jingkhynra ha  West Garo Hills ka dei  hadien ka jingshah pyniap jong 2 ngut ki briew kiba kynthup ia kawei ka kynthei.
U SP ka South West Garo Hills District u  R Muthu u la ong ba ki pulit ki la pynjur ia ka jingkhynra ia ki lehnoh ka GNLA ka dei namar ka jingkiew palat ka kam pyntriem jong ki ha katei ka thain katba nang mih ki sngi.
U la ong ba 2 ngut ki la iap katba uwei pat u la mynsaw jur ha Oidoba kaba hap hapoh ka Garobadha.
U SP u la ong ruh  ba ka GNLA ka la phah ia bun tylli ki shithi dawa pisa sha ki paidbah katei ka thain.
U la ong ba ka jingpynjur ia ki pulit pahara kiba khynra ha katei ka  thain ka la iarap shibun ia ka tnad pulit kaba la ioh ksai  ban kem ia ki briew kiba don jingiadei bad katei ka seng bad kumjuh ruh lyngba ka jingioh kem  ia ki ki pulit ki la ioh ksai ruh shaphang ka iaid ka ieng ki dkhot ka GNLA.Shillong, 23 Nailur:U nongaiktien ka seng sain pyrthei United Democratic Party (UDP), u Bah Paul Lyngdoh u la ong ba ka Congress bad kiwei ki seng sain pyrthei ka ri, ki shna vote na ki bar jylla da kaba pynshlur ba kin wan ban sah ha kane ka jylla.
Haba kren hynne ka sngi Nyngkong hadien ba la wai ka jingiakynduh ki nongialam jong ka party, u Bah Paul u la ong ba ka jylla Meghalaya ka donkam ia ka Inner Liner Permit (ILP) kaba pynkylla ia ki katto katne ki kyndon khnang ban iahap ia ka jinglong jong ki trai muluk trai jaka bad ruh kito ki bym dei ki trai ha kane ka jylla Meghalaya.
U la ong ba donkam ban ai ia ka jingpynshai paidbah halor ka jingshna vote jong ki seng sain pyrthei kum ka Congress bad kiwei da kaba pynslur ia ki briew ban wan rung sha kane ka jylla.
“Ka jingshna vote ka Congress ka la wanrah ia ka jingwan ki briew nabar", la kynnoh u Bah Paul.
U Working president ka UDP u la ong ba ka jingshna vote jong ki seng sainpyrthei ka ri ia ki briew kiba wan beain sha kane ka jylla, ka dei ka kam kaba sngewkhia jur.
Don kam ban pynsngewthuh ia ki paidbah halor kane ka mat namar ba ka thain Garo lei ka la jan shah tyllep ha ki briew kiba wan buhai shnong beain kiba la lah ruh ban ai ia ka rai jop rai rem ia uno uno u briew ha ka elekshon jong kiba bun bah ki constituency ha katei ka thain.
Ka UDP ka la ong ruh ba ka jingthaw ia ka High Level Committee on Influx (HLoI) ba la ialam da u Symbud Myntri Rangbah barim ka jylla u Bah Bindo M Lanong ka dei ka jingshah shet ha ka Congress kaba shu pynlut kai ia ka por shwa ka elekshon.
“Ia kane ka komiti la thaw da u Myntri Rangbah Mukul Sangma tang ban pynthanda ia ka jingiakhih jong ki sengbhalang shwa ka elekshon hynrei hadien ka elekshon u la rwai da kawei ka sur", la ong u Bah Paul.
U la ong ba u Myntri Rangbah ka jylla u la shet shukor ia ki paidbah ka jylla da kaba bret ia ka kaiphod ka HLCoI sharud.
“U Myntri Rangbah u dei ban shim ia ka jingkitkhlieh ia ka jinglong jingman ka jylla mynta badu dei ban hiar shuki bad ia ka shithi halor kane la dep phah", u la bynrap u nongaiktien ka UDP.Ha kajuh ka por, u la ong ba ka long kaba shai ba ka ILP ka don naduh u snem 1873, ka donkam ban pyntreikam da kaba wanrah ia ki katto katne ki jingkylla ban pyniahap ia ka jingdonkam jong ki trai jaka ka jylla, ka jinglong ka jaka, bad ka ioh ka kot jong ki paidbah.
U la ong ba ka jingpyneh ka sorkar ban kyntait ban pyntreikam ia ka ILP kumba la dawa da ki sengbhalang ba la kyrshan da kiba bun, ka la dei ban pyrkhat da kumwei ia ka sorkar ia ka rai jongka.
U la ong ba ka jingpyntreikam ia ka ILP da kaba wanrah ia ki katto katne ki jingpynkylla kan pynbeit noh ia ka jingeh kaba don mynta ha kane ka jylla.
“Donkam ban pynbeit noh ia kane ka jingeh kaba ktah jur ia ka jylla", la ong u nongaiktien ka UDP.U la pyni nia ia kiba pyrshah ia ka ILP ba kan ktah ia ka ioh ka kot bad ka roi ka par, da kaba ong, “ka shong ha ka iing dorbar thawain ban peit ia kane, lada ka pynshisha da kumwei pat, ka iing dorbar ka don ka bor ban weng ia kano kano ka ain kaba ktah ia ka jylla".
U la kyrshan ia ka jingpyntreikam ia ka ILP, da kaba ong, “ia ki jingdkoh lah ban pynbeit bad pynkylla lada donkam".
Halor ka ain shongwai ka sorkar ka Tenancy Act, u Bah Paul u la ong ba ka Asam ka don hynriew tylli ki ain shongwai hynrei ka don haduh phra million ngut ki nong-Bangladesh.
“Kumno phi khmih lynti ba ka ain shongwai ha Meghalaya kan iarap".
U la ong ruh ba ka jylla Meghalaya kam dei kum ka jylla Nagaland.
Ka Meghalaya ka dei ka jaka iaid jong shibun ki jylla ka thain shatei lammihngi ka India, bad na kata ka daw, donkam ban pynkylla ia ki katto katne ki kyndon ka ILP.Ha kajuh ka por, u la ong ba ka seng UDP ka sngewthuh ba ki hok jong ki bar jylla kiba dei hok, kim dei ban shah ktah hynrei kan iarap ban iada ia ka jingwan ki briew nabar ioh kan pynkylla ia ka Meghalaya kum kiwei ki jylla kum ka Tripura bad ka Assam ha kaba ki trai jaka ki la kylla rit paid.
Shillong,23 Nailur:Ar tylli ki ophis sorkar  ha Nongstoin ka nongbah jong ka West Khasi Hills District ki la shah thang mynta ka sngi dangstep phyrngap bad kane ka jingjia ka la jia, ha ki kynta ba ka pakhang shnong ki sengbhalang ka dang treikam ha  katei ka nongbah.
Ka ophis ka tnad Executive Engineer PWD ka dei kaba la shah nyngkong ha kaba katei ka jingjia ka la jia ha ka por 12: 45 baje mynstep.
Mar sien ioh jingtip ba katei ka opihs ka la shah thang ki pulit pynlip ding ki her bran bran sha katei ka jaka hynrei na ka da ka jingpoi dier por palat bad bal al pyntip dier por kim shym la lah ban tem ia ka ding kaba la bam duh ia katei ka ophis kaba ing khong khait.
Shuh shuh ha ka por 2: 30 baje mynstep  jong ka juh hi ka step sngi nyngkong ki runar ki la thang ia ka ophis jong ka Khadi kaba don ha Nongstoin  bad katei ka jingjia ka la jia ha ka por 2:30 baje mynstep ha kaba ia katei ka ophis ruh ki pulit pynlip ding kim shym lap ha ka por ba biang bad ka ding ka la bam duh khait haduh ba kan da ing khong.
Ha baroh ar tylli kitei ki ophis kiba la shah thang ym shym la don Chowkidar ha kaba la lap ba ki nongap jong katei ka ophis kim shym la don hapoh ka kam        ( duty)  jong ki ha ka por ba kitei ki ophis ki la shah thang.
Ki pulit ki dang pynlong ka jingtohkit ban lap ia kiba donkti ha katei ka kam.
Kane ka jingjia ka la jia hapoh ki kynta ba ka pakhang ophis bad ka pakhang surok miet ka HANM ka dang treikam ha West Khasi Hills kaba la dawa ban weng noh ia u DC katei ka District.
Shillong, 24 Nailur:Ka bos saw khmut (STPS) kan mih 4:30 baje janmiet na Shillong sha Sohra bad kan mih 8:30 baje mynstep na Sohra man ka sngi lait noh ka sngi Iewbah Sohra.
Kane ka bos kan ieng ha jaka ieng ki kali Hynniewmer, Shillong bad ha Sohra kan ieng ha Lailad Pdengshnong.
Kane ka long katkum ka jingpynbna ba la pynlait da ka kyrwoh Synjuk Ki Khlieh Nonsynshar Sohra Civil Sub-Division.
Shillong, 23 Nailur:Ki sengbhalang kiba iakhih ban dawa pyntreikam ia ka Inner Line Permit (ILP) ha kane ka jylla Meghalaya, ka la ioh ia ka jingkyrshan na ki samla ka jylla Mizoram kawei na ki jylla ha kane ka thain North East ka India ba pyntreikam ia ka ILP.Ka seng ki samla pule ka Mizoram Students’ Union (MSU) Shillong Unit ka ai jingkyrshan mynsiem (moral Support) ia ka jingdawa jong ki sengbhalang ha kane ka jylla ban pyntreikam ia ka Inner Line Permit (ILP).
Ha ka jingtwad jingmut u Rupang hynne ka sngi na ki nongialam ka seng samla pule kaba don ha Shillong, ki la ong ba ka ILP ka long kaba donkam ban iada ia ka jingwan rung kyrthep ki bar jylla bad ruh kan iada ia ka jingwan knieh long trai khlieh ki briew ba nabar ha ki kam ki jam kum ha ka khaii ka pateng bad khamtam ban iada ia ka jingkyrpang ka jaidbynriew.
“Hooid, donkam ia ka ILP ha Meghalaya, bad ngi na ka liang ka MSU Shillong Unit, ngi ai jingkyrshan ia ka jingdawa ki sengbhalang ia ka ILP ha Meghalaya", la ong ki nongialam ka MSU.Kine ki nongialam ka MSU ki la pynpaw ia ka jingma namar ka jingwantuid ki briew na ka ri thor sha kane ka jylla khamtam ha nongbah Shillong ha kaba bun na ki briew khamtam ki dkhar ki la kharoi bha ha ka jylla.
“Bun ki jaka ha sor Shillong kum ha Khyndai Lad (Police Bazar) bad ha kiwei ki jaka, la kynrei da ki dkhar", la ong u Secretary u Lalthakima Chhngte bad u la bynrap ba lada treikam ka ILP baroh ki ba shu wan shong beain ha kane ka jylla ki hap ban phet noh sha la shnong lada kim don ka ILP.Kumjuh u Vice President ka MSU Shillong Unit u B Lalrintluanga u la ong ba ka ILP ha ka jylla Mizoram ka la iarap ban iada iaka jingwanrung ki briew na bar jylla.
“Lada ki briew ki kwah ban wan rung hapoh ka jylla Mizoram, ki dei ban don ia ka ILP bad khlem ka ILP kim lah ban rung, u la ong.
“Kino kino ki briew nabar kiba wan kai ne wan khaii ki dei ban don ia ka ILP", la ong u Vice President ryngkat ka jingdonlang u President u R.Lal Ramluahpuia.
Ha kawei ka liang ruh ki la ong ba ka ILP kam don jingktah ia ka roi ka par ne ia ka kam shang pyrthei, hynrei ka long ban iada ia la ka jong ka jaidbynriew rit paid.
Ki la pynpaw ba watla ka jingdawa ban pyntreikam ia ka ILP ka la kham slem  ha kane ka jylla hynrei watla katta kan shong ha ka sorkar da ka mon ban pyntreikam ia ka ILP.Lah ban kdew ba ki 10 seng ha kane ka jylla ki la pynlong ka jingiakhih bapher bapher ban dawa na ka sorkar ba ka dei ban pyntreikam ia ka ILP.Hadien ba ka sorkar MUA-2 ba ialam da ka seng Congress ka la kyntait ban pyntreikam ia ka ILP, ki sengbhalang ki la shim ia ka lynti ka jingiakhih ban pynbor ia ka sorkar.
Ia kane ka jingiakhih jong ki sengbhalang la ai jingkyrshan da ki kynhun bapher bapher ha kane ka jylla.
Shillong, 23 Nailur:U MLA jong ka United Democratic Party (UDP), bah Jemino Mawthoh u la ong, ki seng riewlum ki dap pura ia ka jingbun paid na ka bynta ban dawa hiar shuki ia u Myntri Rangbah Dr.Mukul Sangma.
U Bah Jemino u la ban jur biang ba u Dr.Mukul Sangma u dei ban hiar shuki noh bad ka liang synshar ka dei ban jied noh da uwei u Chief Minister u ban shah shkor ia ka jingud jingnam jong ki paidbah.
Halorka jingkam ba ki don ia ka number ha ka jingbun paid ban dawa hiar shuki ia u Myntri Rang bah, u bah Jemino u la ong ba ha ka ilekshon kaba la dep ki nongthep vote baroh ki don kumba 13,19,039, lak vote ka Congress ka la ioh 4,58,783 lak vote kaba long kumba 34.78% katba ki seng riewlum bad kiwei pat ki party ki ioh 8,60,256 lak vote kaba long kumba 65.22%, kumta ki don ia ka jingbun paid kaba biang pura na ka bynta ban dawa hiar shuki ia u Myntri Rangbah Dr.Mukul Sangma u la bynrap.
U bah Jemino Mawthoh u la kynthoh ia kane halor ka jingong jong u Myntri Rangbah ka jylla u Dr.Mukul Sangma hato ka MPF ka don ia ka number na ka bynta ban thaw sorkar.
Halor ka jingkynthoh jong ka MPCC ba bah Mawthoh u dei ban tuklar ia ka seng Congress ha kaba iadei bad ka jingdawa ban hiar shuki bad dawa ba kin jied noh da uwei u nongialam, u bah Mawthoh u la ong na ka liang jongu ruh u lah ban tuklar namar u tuklar ia u Myntri Rangbah ym ia u Dr.Mukul Sangma shimet bad u ong ruh ba lada ym lah ban tuklar, kumno ka Congress ka kynthoh halor u Modi uba dei u kyrtong Prime Minister jong ka BJP.U la ban biang ba u Dr.Mukul Sangma udei ban hiar shuki noh namar wat ia ka Garo Hills ruh um lah ban tem halor ka jinglong jingman jon ka ain ka kanun bad kumno un lah ban peit ban khmih ia ka jylla baroh kawei, nalor ba um sngap satia ia ka mon jong u paidbah ban pyntreikam ia ka Inner Line Permit (ILP) bad uba la khang syndon ia ka jingkhang ban iakren halor kane ka phang, u la bynrap.
Halor ka jingkynnoh ba ka UDP kam don ha ka manifesto halor ka jingdawa ILP, u Bah Jemino u la ong ka don ha ka page kaba nyngkong jong ka Manifesto jong ka party kaba kren halor ka jingthmu ban iada ia ka jingwan rung kyrthep jong ki mynder ha ka jylla.
Islamabad,24 Nailur:U jumai, uba khlain bor, ula khie ha ki thain shathie ka Pakistan mynta ka sngi ha kaba utei u jumai u dei uba la jur bha bad uba la neh kumba shi minit eiei.
La ong ba katei ka jaka ba la khih ka jingkhyn niuh jumai ka dei ka jaka pdeng jong ka nongbah kaba bun briew bha namar ka jingwan tuid jong ki briew na kylleng ki jaka ka thain sha katei ka nongbah namar ki kam ki jam jong ki.
La iathuh ruh ba ki briew kiba don hapoh ki ing ki sem bad ki ophis jong ki ki la phet krad lut shabar ha katei ka jingkhynniuh u jumai khlain bor, uba la pyniap ia 45ngut ki briew.
Shillong, 24 Nailur:U Bah Jenny Khongwir u la ujor ha ki pulit ba ha ka 21 tarik Nailur, ha ka por 10 baje ei ei mynstep, u la shah rah ei ia ka cheque kaba T.1 lak ha u briew ba la phah ban leit thep ha bank ha Khyndai Mer ha Ri-Bhoi district.
Katkum ka khubor na ki pulit, u Bah Jenny u la aiti ia ka chequeT.1 lak u Jaishih Makri Mondol  ban leit thep ha SBI Bank ha Khyndai Mer  hynrei ha jaka ban leit thep, utei u briew u la rah ei syndon ia ka Cheque khlem lapdien shuh.
Halor kane, u la leit ujor ha ki pulit kiba dang pynlong ia ka jingthwet ia une u briew.
Shillong, 24 Nailur:San ngut ki shynrang kynthup ar ngut kiba dang poh rta, ki la shah kem halor ka jingkynnoh ba ki thmu ban rahbor bad leh beijot ia kawei ka kynthei ha Umsning ka Ri-Bhoi district.
Katkum ka khubor na ki pulit, kine kiba shah kem ki long u Pynskhem Pamshong (23 snem), Kishan Mawphniang (22 snem), Richard Laloo (20 snem),  bad uwei ba 18 snem bad uwei pat ba 17 snem.
Ha kawei ka jingjia, ki pulit ha ki la kem ia u Niren Ronghang bad u Alvin Lyngdoh kiba suba donkti ban leh beijot ia kawei ka kynthei ha shnong Umsohpai ha Ri-Bhoi district.
Katkum ka khubor na ki pulit ha ka 21 tarik mynta u bnai ha ka por 11.30 baje mynmiet, lai ngut ki briew ba kynthup u Niren Ronghang (32 snem), Alvin Lyngdoh (24 snem) bad u Nijus Marak ki la leh beijot ia kawei ka kynthei ha katei ka shnong.
Hadien ba la ioh jingujor ki pulit ki la pynlong ia ka jingthwet bad la ioh kem ar ngut na ki katba u Nijus Marak u dang phet rieh.
Ki pulit ki dang pynlong ia ka jingtohkit bad thwet ia utei uba phet rieh.
Shillong,24 Nailur:Wat la ka la don ka hukum ba ym shah ban tah iit iong ha ki kali, hynrei dang don na ki paidbah kiba tah ia kitei ki iit iong ha ki kali jong ki ha kaba u SP ka East Khasi Hils  Bah M H Kharkrang u la iathuh ba ki pulit kiba dang pynlong ka jingtar iit iong na ki kali ki l aio ban tar haduh 36 tylli ki iit iong ha kaba ka kuna ba la ioh lum  na kiteiki 36 tylli ki kali tah iit iong ka la poi haduh T.14,600 tyngka.
Shillong,24 Nailur:Ka FKJGP  ka la kyn noh ba ka jingbyrngem ka sorkar ban kem ia ka ki lai ngut ki nongialam ba hakhmat ki sengbhalang ki dei tang ki jingpyntieng koh tympan ka sorkar ia ki nongialam ba ieng ha ka nongrim ban dawa ia ka ILP ban iada ia ka jaitbynriew.
U Information bad Publicity Secretary ka Federation of Khasi Jaintia and Garo Peoples  (FKJGP) u Eldie N Lyngdoh u la ong “Ka jingthmu ban kem ka dei tang ka jingthmu ban pyntieng ia ki nongialam ki sengbhalang"U Bah Lyngdoh u la ong ba ki sengbhalang kin ieng skhem beit hala ka nongrim watla ka sorkar ka thmu ban pyniap noh ia ka mynsiem iakhih jong ki sengbhalang kiba ieng ban dawa pyntreikam ia ka ILP ha ka jylla bad kane ka jingiakhih,  ha kaba u la ong ba kane ka jingiakhih kan ym kut tang da ki jingpyntieng.
U tei u nongialam ka sengbhalang u la byrngem ba lada jia ba u poi  u pud haduh ba ka sorkar kan phah kem ia ki nongialam ka seng na ka liang ka seng kan leh da kaba tyngeh ha kaba u la ong ruh ba wat ki paidbah un ym shongkli kti.
“Ngam tharai ba u paidbah uba la sakhi ia ka jingwan iuh roit ki bar jylla ha ki kam ki jam jong ki kin shong kli kti lada jiai ba shah kem ki nongialam" ong biang u Bah Lyngdoh.
Ha kajuh ka por ka FKJGP ka la khot ia ka jingiasnohkti lang u paidbah ha baroh ki jingiakhih ban khot pynlong da ki sengbhalang bad ba kin ia shim bynta lang ruh ha ka shong kyllain mongor ki seng longkmie lashai ka sngi ha phyllaw ka Addl.Secretariat.
Shillong, 24 Nailur:Ka Confederation of Ri Bhoi People (CORP) Western Zone, ka la kyn noh ba ka ophis jong u BDO Jirang Block, ka la lehsting khlem pat pyndep ia ka jingtrei ban siangrong ia ka surok ha shnong Nongrim, Ri Bhoi Dsitrict.
Ia katei ka surok la pyntrei na ka skhim 100 sngi ne ka MGNREGS hynrei na ka liang ka ophis jong u BDO ka la mang pisa ban siangrong na bynta 1 Km lyngba ka skhim Backward Region Grant Fund (BRGF) ha ka jinglut kaba T.25 lak pynban khlem pat leh ei ei haduh mynta.
Ka CORP Western Zone ka la ong ba ka ophis jongu BDO ka la ai sha ki kontra ban pyntrei ryngkat ka jingmaham ba ki dei ban pyndep hapoh ka lai bnai.
“Lyngngoh ka long la jan shisnem mynta, ka jingtrei ia katei ka surok la shu ieh noh kumto khlem pyndep, hadien ba u kontraktor u la siang tang ki maw khlem roller", la ong ka CORP Western Zone.
Kane ka jingleh ka ophis jong u BDO ban khlem tuklar ia kane ka jingleh sting u kontraktor ka la wanrah jingeh ia ki paid nongshong shnong bad ha jaka ba kin iaid na surok, ki la hap ban iaid narud lynti namar ba ki maw ba la siang ki long kiba heh bad ki long ruh ka jingma ia ki nongleit nongwan khamtam ha ki por mynmiet myniong.
Katkum ka jingtip la iathuh ba ki kontraktor la dep sei haduh T.12 lak na ka pisa kaba la mang T.25 lak.
Hynrei kumba paw ka jingtrei ia katei ka surok bad ka pisa kaba la pyllait na ophis jongu BDO kam iahap satia, la ong ka seng.
Ka CORP, kam lah ban pdiang ia katei ka jingtrei ban siang maw khlem ka roller, bad ka dawa ba ka ophis jongu BDO ka dei ban shim ia ka jingkitkhlieh bad ban weng noh ia u kontraktor bym lah ban pyndep ia ka jingtrei ha ka por ba biang.
Ka seng ka la byrngem ruh ba kan ym map lada ka lap ia kum kitei ki kam kiba shu pynthame kai ia ki paidbah nongshong shnong namar ha kaba kut bun kim poi shano shano bad kan leit ujor sha ka Deputy Commssioner, ka Ri Bhoi halor katei ka jinglehsting ka ophis u BDO ka Jirang Block.
Kane ka long katkum ka kyrwoh khubor ba la pyllait da u Bah James Syiem, Secretary ka CORP-WZ.Shillong,24 Nailur:Ka Meghalaya Pradesh Congress Committee hapoh ka jingialam u President jong ka u Dr.D.D.Lapang, MLA, ka la ia kynduh ia u Shri Manish Tiwari, U Myntri ka tnad  Information & Broadcasting, ka sorkar pdeng ha Hotel Pine Wood mynta ka sngi haka por ba utei u Myntri sorkar u dang wan ban jngoh ia ka nongbah Shillong.
La synran ia u Dr.Lapang da u Bah  H.D.R.Lyngdoh, Myntri ka tnad  Transport etc, Meghalaya, Bah O.L.Nongtdu, MP barim ka Rajya Sabha, Bah  Oris S.Myriaw, Vice President, MPCC, Dr.Manash Das Gupta bad Bah B.K.Dey Sawian,ki ar ngut ki  General Secretaries, MPCC, kong  Szarita Laitphlang, Secretary, MPCC, kong Ebel M.War, President, Mahila Congress bad ki nongkitkam ka Mahila Congress.
Ha katei ka jingiakynduh ka Congress bad u Myntri ka sorkar pdeng u Dr.Lapang u la iathuh ha u Tiwari ia ka jinglong jingman ka seng Congress kumba ka long mynta ha ka jylla.
U la pyntip ruh ba ka seng ka la pynkhreh bha na ka bynta ka elekshon MDC bad ka elekshon MP ka ban sa long shen.
U Tiwari na ka liang jong u u la kular ia ka Congress Meghalaya ba un iarap bad don ryngkat bad u Dr.Lapang ban pynkhlain iaka Congress ha ka jylla.
Shillong,24 Nailur:Ka KHNAM ka la pynbna ba kala khot aplikeshon ia kino kino ki kyrtong kiba thmu ban ia air eng ha kane ka elekshon MDc ka ban wan na kateiak seng.
Ka la pynbna ba ki ba kwah ban thep kyrteng ki lah ban phah sha u Secretaryka party Bah Batkupar Wahlang ne sha u Secretary ka Election committee u Bah Strong Kharjana bad ia ka aplikeshon dei ban pynpoi ha ka taiew ba khadduh u Risaw.
Shillong, 24 Nailur:Katkum ka khani sumari jong  u snem 2011-2012 ka jylla Meghalaya ka thied doh nabar jylla la poi haduh T.79 klur.
Ha ka jingpynshai paidbah halor ka phang kumno ban pynlong ia ka dukan die doh katkum kane ka juk kaba pynlong da ka Commerce and Industries Department ka sorkar jylla, u Dr M Tyngkan na ka tnat jong ka Animal Husbandry & Vetinary ka jylla hynne ka sngi u la ong ba kumba T.5 klur tam eiei ha ka shibnai la shalan dohmasi nabar jylla bad ka dohsniang kumba T.1 klur tam eiei shi bnai.
Ha kane ka jingpynshai ba la wan iashim bynta da kiba bun ki nongdie bad ki nongshoh doh ka nongbah, u Bah Tyngkan u la ong ba kane ka jingduh ka jylla ka long kaba jur na kane ka jingleit ei ka pisa shabar jylla.
U la ong ba kane ka jingpynshai kam dei tang kumno ban nang ban sumar ia ka doh ban long kaba khuid ban ai sha ki nongthied hynrei kan long ruh ka kabu ban pyntip ba ki dei ban nang ruh ban ri jingri kum da kaba buh farm khnang ba ka jylla kan lah ban ioh doh na la jong, khlem donkam ban leit thied shuh nabar.
Hynrei watla ka jylla ka la thied haduh katne klur nabar nalor ba kiba la ioh na kane ka jaka lajong, ka jingbam ne pyndonkam doh jong ki briew pat ka dang duna katkum ka jingkhein ba la lap, u la ong u Bah Tyngkan.
U la ong ba ha katkum ka jingkhein ba la ioh, u briew u bam doh tang 35 gram ha ka shi sngi ha u snem 2011-12 kaba long duna ia ka jingdonkam katba ka pylleng u dei ban bam 180 tylli ha ka shi snem, pynban ki briew ha kane ka jylla kim pat kot ka jingpyndonkam ia kane ka jingthew.
“Ka doh ka long kaba donkam bha ia u briew khnang ba un ioh ia ka protein kaba iada na kiba bun ki jingpang", la ong u Bah Tyngkan.
U la ong ban ioh ia ka met ba koit ba khiah ban lait na kino kino ki khniang jingpang donkam ban bud ia ki rukom katkum kane ka juk stad mynta.
U la ong bad a kaba bud ia ki rukom da kaba pyndonkam da ki tiar, ki doh kim ym duh rong, kim ym duna jingthew bad kin lait na ki jingpang kiba lah ban wanrah da ki skain ne kino kino kiba lah ban pynsniew ia ka doh.
“Ka doh ka dei ka kynja met kaba ka khring ia baroh ki jingthaw ban bam ia ka bad lada ym sumar bha ha ka jaka ba la biang, ka lah ban sniew", u la ong.
Ha kane ka sngi, la wan ai jingshai ruh ki heh sorkar na ka tnad Commerce and Industries ka sorkar jylla, u heh na ka kompeni die tiar shoh doh na ka Chennai Abbattoir Private Limited, u B Suraash.
Ia kane ka jingai jingshai kaba shi sngi kynthih, la plie da u Additionl chief secretary ka jylla u Bah Barkos Warjri.
Shillong,24Nailur:Ki ophis sorkar ha West Khasi Hills ki la kynjah jlam ha ki kynta pakhang ophis ka HANM ha katei ka District.
Hynrei namar ka jingleit shaw u SDO Civil Sub-Division Mairang ia ki nongtrei naduh na ing katei ka District ka la ioh jingkhein ba ka jingwan poi trei ki nongtrei ka long 15%.
La iathuh ba u SDO Civil Sub-Division Mairang  mynta ka sngi u la leit shaw ia ki nongtrei na ing ha ryngkat ki pulit pahara, bad da ka jingwan poi trei kitei ki nongtrei ka WKH ka laioh ban buh ha ka jingkhien ba ka jingwan poi trei ki nongtrei ka long 15%.
Lah ban pynkynmaw ba ka HANM ka la khot ia ka pakhang ophis bad ka pakhang surok miet  ha West Khasi Hills District kum ka jingiakhih pyrshah sorkar namar ka jingkuman ban weng noh ia u DC ka West Khasi Hills uba ka seng ka la dawa ban dei ban weng noh ia u.
Lah ruh ban pynkynmaw ba mynhynin ka sngi ha ka por ba ka pakhang surok miet ka HANM ha West Khasi Hills ka dang trei kam ki la don haduh 2 tylli ki ophis kiba la shah thang kawei ka ophis ka PWD bad kawei pat ka ophis ka Khadi.
Shillong,24 Nailur:Uwei u dkhot ka KSU u la shah kem ha ki pulit  hynne ka step phyrngap namar ka jingkynnoh ba u la thmu ban thang ia ka ophis BDO Mawryngkneng.
U SP ka East Khasi Hills Bah MH Kharkrang  ula iathuh ba  ka la don kawei ka kali Alto kaba don ia u nombar ML 06 2771 kaba la rung hapoh ka phyllaw katei ka ophis ha ka por 1 baje mynstep , hynrei marsien iohi ia ki pulit katei ka kali ka la phet bak na katei ka jaka.
Kane ka jingphet krad katei ka kali ka la pynsuba sniew ia ki pulit ha kaba mar kumta hi ki la beh kthong wut ia katei ka kali haduh ba kin da lap bad ioh bat ha Mawmang.
U SP u la iathuh ruh ba ia katei ka kali la niah da uwei u dkhot ka KSU uba la tip kyrteng kum u  Bankerlang Syiemlieh , 27 snem karta  bad ki pulit ki la kem ia utei u nongniah bad la pynhap ia u hapoh ka jingtohkit kaba 3 sngi.
Haba ki pulit ki la tohkit bniah halor katei ka jingjia u SP u la ong ba u Bankerlang u la phla ba u la wan ar ngut bad uwei pat u para dkhot jong u- u Peter Lawai  uba la phet krad noh.
U Peter Lawai u dei u General Secretary ka KSU Mawryngkneng bad haduh mynta ki pulit ki dang thwet jur ban ioh kem ia utei u Nongiamlam ka KSU.U Bah Kharkrang u la iathuh ba ki pulit ki dang peit siar bha ha manla ki ophis sorkar ban lait na ka jingshah thombor ha ki sengbhalang ha ki kynta pakhang surok miet jong ki.
Shillong,24 Nailur:Ki seng sainpyrthei kiba kynthup ia ka HSPDP, KHNAM, NPP bad UDP hadien ba la wai ka jingialang jong ki kaba la long mynta ka sngi ha Shillong  Club, ki la rai ba kin pynlong da ki prokram ia khih bad ki jingia iaid paidbah  ha kine ki khyndiat sngi ki ban wan hadien ka jingiakynduh biang jong ki sa shisien hapoh ki ar lai sngi.
Ha katei ka jingialang ba la khot ka KHNAM ym pat shym la thaw kyrteng ia katei ka kynhun jong ki seng sain pyrthei kiba ia khih ILP, hynrei la shu tip ia ka kum ka Joint Forum  bad ha ka jingiakynduh jong ki sa shisien hapoh kine ki ar lai sngi yn thaw syndon da ka kyrteng jong katei ka kynhun ia khih.
“Ngin sa ia kynduh biang hapoh kine ki ar lai sngi ha kaba ngin thaw ia ka kyrteng  ka kynhun iakhih jong ngi , bad ngin sa pynbna ia ki jingiakhih ban pynbor ia ka sorkar ban pyntreikam ia ka ILP" ong u Bah Pyndap Saibon President ka KHNAM uba long ha ka juh ka por kum u Convener katei ka jingialang.
Nalor ki prokram ia khih kiba katei ka kynhun  sengsain pyrthei ki la shim ia ka rai jong ki ha katei ka jingialang , ki la  kyntu ruh ia ka sorkar ba kam dei ban thwet ia ki nongialam Sengbhalang kumba ka la don ka jingthwet ban ioh kem ia ki ha kine ki sngi.
Haba kren pynshai ia ka jingdawa ILP ki seng sainpyrthei , u Bah Pyndap u la ong ba ka jingdawa ILP kam dei ka jingpyrshah iano iano hynrei ka dei ban iada ban jaitbynriew lajong.
“Ban dawa ILP kam mut ban pyrshah iano iano hynrei ka dei tang ban iada ia ka jaitbynriew lajong" bynrap biang u Bah Pyndap.
U Bah Adelbert Nongrum haba kren sha ki nongthohkhubor u la ong ba ia ka ILP ym donkam ban ap ia ka rai bad ka jingmynjur jong ka sorkar pdeng , namar ka ILP ka dei kaba la don lypa hynrei kaba sah ka dei tang ban pyntreikam ia ka.
“Ngim donkam ban ap iaka jingmynjur ka sorkar pdeng , ka ILP ka la don lypa , kaba sah ka dei tang ban pyntreikam ia ka" ong u Bah Adilbert MDC ka Jaiaw.
Katkum ki jingkynthoh  ka UDP ia ka ILP kaba la don lypa ban pynwan dur thymmai na ka bynta ki bar jylla kiba la shongduh ha kane ka jylla, ( Modified ILP) u Bah Pyndap u la ong ba donkam ban ia phylliew jingmut halor katei ka phang bad u la ong ba lada ka don ka jingiadei  ba ka jaitbynriew kan iohia ka jingiada kaba skhem lah ban pdiang ia ka hynrei u Bah Pyndap u la kdew ba ka ILP ba la don lypa ka dei kaba la biang bha.
Lah ban kdew ba ha katei ka jingialang kaba ka KHNAM kaba bym shym la don uwei u nongmihkhmat ruh haka Ing Dorbar ka la pyniaid ym shym la don uwei ruh u MLA ba la wan ban ia shim bynta na kino kino ki seng.
Shillong,24 Nailur:Ha kine ki sngi la jan baroh ki sengbhalang ka jylla ki la ia shim bynta bad lamkhmat ha ka jingiakhih ban pynbor ia ka sorkar ban pyntreikam noh ia ka ILP, hynrei  ym pat shym la iohi ba ka seng Hynniewtrep People Social Organisation (HPSO) ba kan mihkhmat  ban ia snoh kti lang ha kitei ka jingiakhih ki sengbhalang.
Halor ka jingbym iohi ia ka HPSO ba kan ia don bynta ha kitei ki jingiakhih , ki  nongthohkhubor ki la ioh  ban ia kynduh  ia u President katei ka seng ban kylli na u hato balei ba ka HPSO kam shym la paw ha ki jingiakhih ki seng bhalang.
U Bah Kyr shan War President katei ka seng u la ong ba kum ka sengbhalang ka HPSO kam pyrshah ne kam ia shah ia ka jingiakhih ki sengbhalang ban pyntrei kam ILP hynrei u la ong pat ba haduh mynta ka seng kam pat ioh jingshai kaba biang halor ka ILP.“Ngim pat ioh jingshai eiei halor katei ka ILP ba dawa ki sengbhalang" ong u Bah Kyrshan uba la iathuh ba ka jingshai ba ka HPSO ka kwah ban tip ka long ba lada pyntreikam ia ka ILP hato nangno  yn sdang ia ka jingkhynra kot khynra sla bad hangno yn buh ia ki Check Gate ban bat mynder na ka bynta ban peit kot peit sla ne ban pan permit.
“41 snem ngi la ioh jylla hynrei ngim don pat ia u pud u sam uba biang lada jia ba yn pyntreikam ia ka ILP nangno ngin sdang ka khynra Permit ia ki mynder"  ong biang u Bah Kyrshan War ryngkat ka jingpynpaw ka jingsngewkhia halor ka jingjah noh ka mat ia khih pud khih sam kaba la shongshit tang shuwa ka elekshon hadien ka jingjia ha Langpih hynrei tang marsien kut ka elekshon ka la kynjah jar ka iakhih kam pud kam sam wan pat sa ka iakhih ILP.Shuh shuh u la ong ba ka HPSO kam shai hato ba lada ioh ILP kin leh kumno ia kito ki bar jylla kiba la shong la sah la bun bun snem bad kiba la long trai shnong ruh ha kane ka jylla.
U Bah War u la kdew shai ba ka jingbym shai ka HPSO ka dei halolr u pud u sam bad ia kitoki dkhar kiba la shongneh ha kane ka jylla.
Haba kren shaphang ka jingdawa ILP  u Bah Kyrshan u la ong ba ka ILP kam dei shuh kaba thymmai hynrei ka dei ka jingdawa kaba la dawa da ki phew snem mynshuwa  bad ka bym shym la seisoh haduh mynta ruh.
U Bah Kyrshan u la iathuh ba ka seng HPSO ha ki thain nongkyndong ka la shah pan jingshai namar ka jingbym mih khmat ha ka iakhih ILP hynrei na ka liang jong u u la ong ba u la kyntu ia ki dkhot ka seng ba lada don kiba pan jingshai ki dei ban pan jingshai kylla na ki halor ka jingbym shai ka HPSO ia ka ILP ha ka jylla kaba khlem u pud u sam.
“Lada poi ka saw ka sian ngin ym iehnoh ia ki sengbhalang kiba ia khih ILP ngin hap ban kyrshan lang iaki"  bynrap biang u President HPSO Central Body da kaba ong ba kum ka seng ka don ka jingieit Ri bad ka jingieit jaitbynriew  “Ngi sngewkhia ia kata" bteng biang u Bah Kyrshan.
Kum ban shu knieh ktien ia u Bah Kyrshan War u nongthohkhubor u la kylli hato balei ba lada ka HPSO kam shai ia ka jingdawa ILP ki sengbhalang  ha kane ka jylla ,  kam shym la leit ban ia phylliew jingmut ha ki jingialang jong  ki sengbhalang  ban pan jingshai na ki, u Bah Kyrshan u la ong  “Ngi la ia shong ia bun ki jingialang ha ki por mynshuwa ba khlain bha ka jingiakhih hynrei haba poi ha jingialang lada ngi don 10 seng ngi don 10 jingmut" pynkut utei u nongialam rangbah ka HPSO uba la ban biang sa shisien ba ha baroh ki jingiakhih ba la iakhih hynrei ha kaba kut hi ka dei tang ka jingsngewsynei sha kito ki samla ka Ri kiba la duh ei la ka jingim  ha ka Fake Encounter, hynrei ym don jingseisoh.
Shillong, 24 Nailur:U President ka  UDP Mylliem Constituency u Bah Hamlet Dohling u la phah da ka jingthoh sha u Chief Engineer ka tnad PWD halor ka jingpyndonkam bakla jong ki katto katne ki briew kiba pynlong ia ka jaka kaba don ha jingkieng Umshyrpi kum ka kal kamai jong ki da kaba  die mawit bad shyiap ha katei ka jaka, U Bah Hamlet haka jingthoh jong u u la ong ba ka tnad ka dei ban pynsangeh shisyndon ia katei ka jingpyndonkam bakla ia katei ka jaka.
U Bah Hamlet u la dawa ruh ba ka tnad ka dei ban shim iaki lad ki lynti bad ban phah sha ka sorkar ba kan mynjur ba ka jingkieng Umshyrpi kaba la sah nam naduh kip or ba la tei da ki phareng kan long kum ka jaka sahnam ne ki jingtei sahnam ha katei ka jaka.
Ka UDP ka la kyntu ruh ia katei ka tnad ba kan pynkhuid ia katei ka jaka khnang ba kan ym don kino kino ki kam jakhlia ne ki jingma ia ki paidbah kiba iaid lynti lyngba katei ka jingkieng.
Shillong, 25 Nailur:Mynta ka sngi, kumba 15tylli ki lieng jong ki khar Bangladesh, ki la wan tur haduh ha ka jaka sah jong ki shipai BSF ha Dawki, ha kaba ki la kawang maw ia ki paidbah kiba sum ha katei ka Wah.
Katei ka jingjia, ka dei ha ka por 6duna mynta ka janmiet, ha kaba kitei ki dkhar, ki ia kawang maw bad tuh ia ki maw wah ha kajuh ka por.
Ki BSF, kiba don ha katei ka jaka, haba ki iohi, ba ki khar Bangladesh, ki la wan poi haduh ha tyngkong iing jongki ruh kim shym la leh eiei; hynrei, ka dei lyngba ka jingiamih ki samla shnong jong ka Bakur, Dawki, ba ki sa phai dien noh kitei ki dkhar Bangla.
Shillong,24 Nailur:Lashai ka sngi ar tylli ki seng longkmie kiba kynthup ia ka Civil Society Women Organisation (CSWO) bad ka Khasi Women Welfare  and Development Association (KWWDA) kin tur sha  phyllaw ka Additional Secretariat ban pynlong ka jingiashong kyllain mongor  ka ban sdang naduh ka por 10 baje mynstep haduh ka por 4 baje janmiet.
Kitei ki 2 seng ki la shim ia ka rai  ban tur sha Secretariat lashai ka sngi ka  25 tarik mynta u bnai kum ka dak ka jingpyrshah bad ka jingpynbor ia ka sorkar jylla ba ka dei ban pyntreikam noh mardor ia ka ILP ha ka jylla kumba la mynjur da ka High Level Committee ba la khlieh da u Deputy Chief Minister barim ka jylla u Bah Bindo M Lanong.
Ha katei ka jingleit tur ki senglongkmie sha Secretariat la sngewthuh ba ki sengbhalang bapher bapher kin leit ban ai ka jingkyrshan ia kitei ki senglongkmie ha kaba ka FKJGP ka la kyntu ia ki paidbah ban tur sha Secretariat khlem don jingtieng.
Shuh shuh hadien ba la wai  ka jingialang ki seng sain pyrthei mynta ka sngi ha Shillong Club,  u Bah Pyndap Saibon President ka KHNAM u la ong ba ka KHNAM ruh kan leit ban ai jingkyrshan lem ia kitei ki seng longkmie ki ban leit ia shim bynta ha katei ka jingiakhih.
“Ngin leit sha Secretariat ban ai mynsiem ia ki" ong u Bah Pyndap habakren sha ki nongthohkhubor.
Ha katei ka jingleit shong kyllain myngngor ki seng longkmie sha Secretariat ka KSU Mawlai Circle ruh ka la ai ka jingkyrshan ha kaba ka la khot la wer ia ki paidbah khamtam  ia ki nong Mawlai ba kin leit sha katei ka jingiashong kyllain mongor sha Secretariat ban pyni ia ka jingiakhih ba ka sorkar ka dei ban pyntreikam ia ka ILP.Leit sha Madan Student, ong u DCNa ka liang jong ki seng longkmie kynthup ka CSWO bad ka KWWADA ki la pan jingmut na u Deputy Commissioner (DC) na ka bynta ban iakhih shong kyllain mungor ha ka jaka ieng kali hajan Additional Secretariat, hynrei na ka liang jong u DC um shym la ai jingbit.
Ha ka hukum ba la pynmih da u DC East Khasi Hill u Sanjay Goyal ba phah sha ka kong Agness Kharshiing, la ong ba hadien ba u la bishar bniah halor ka jingpang jingbit ban pynlong ia ka jingiakhih shong kyllain mungor ha ka jaka ieng kali ha Additional secretariat ym lah ban ai jingbit.
Ha kane ka shithi u la ai jingmut ruh ba ia kane ka prokram jingiakhih lah ban pynlong noh ha madan Student Jaiaw bad dei ban pynkut noh hapoh ka 3 baje bad dei ban pan jingbit ruh na ki bor ba dei peit.
Na ka liang jong ka kong Agness Kharshiing pat ka la ong ba, wat la u DC um shym la ai jingbit, hynrei na ka liang jong ki seng longkmie kin leit tur beit sha katei ka jaka ieng kali ha Additional Secretariat na ka bynta ban pynlong ia kane ka jingiakhih ha katei ka jaka kaba don hajan ka jaka kaba la shong da ki nongmihkhmat.
Shuh shuh ka kong Agnes ka la ong ba, ki seng longkmie mynta kin nym sngap ia ka kum jong ki nongialam lehdonbor khun ja kai jong ka sorkar, hynrei kin sngap beit tang ia ka sur jong ki paidbah.
Ka la ong ba kane ka paw ba ym lah ban pynlong ia ki jingiakhih kiba jai jai hajan ki ophis sorkar.
Ka la ong ruh, ki shakri sorkar ki dei ban sngewthuh ba kim dei ki nongkynti jong kane ka jaka, hynrei ki dei ki shakri sorkar kiba la siew da ka tulop na ka bynta ban shakri ia ki paidbah, kumta ka la ong ba yn leit beit sha katei ka jaka na ka bynta ban pynlong ia jingiakhih.
Lah ban kdew hangne ba, kine ki ar tylli ki seng longkmie kynthup ka Civil Society Women’s Organization (CSWO) bad ka Khasi Women Welfare and Development Association (KWWADA) ki la rai ban pynlong ia ka jingiakhih shong kyllain mungor ha jaka pynieng kali jong ka Additional Secretariat ha ka 25 tarik `Nailur naduh ka por 11 baje mynstep haduh 3 baje janmiet ban dawa pyntreikam ia ka Inner Line Permit (ILP).
tang u rupangShillong, 24 Nailur:Katkum ka khubor ba la ioh lum mynta ka sngi, la ioh jingtip ba ha kane ka ilekshon MDC, 2014 sha ka Khasi Hill Autonomous District Council (KHADC), lah ban pyntreikam da ki constituency kiba la phiah thymmai (delimitation).
Shuh shuh Katkum ka khubor ba la ioh da u Rupang la iathuh ba, hadien ba ki MDC jong ka KHADC ki la leit ban iakynduh ia u Myntri Rang bah Dr.Mukul Sangma dangshen kiba la ban jur ban pyntreikam beit da ki constituency kiba la phiah thymmai, na ka liang jong ka sorkar ka la mynjur ia kane ka bill phiah constituency bad la phah ruh sha u Lat na ka bynta ban ioh ia ka jingmynjur.
Haba iakren bad u Chief Executive Member (CEM) jong ka Khasi Hill Autonomous District Council (KHADC), bah Pynshngain N Syiem u la iathuh ba na ka liang jong ka sorkar ka la dep mynjur ia kane ka bill bad la phah ruh sha u lat ka jylla na ka bynta ban ioh ia ka jingmynjur, hynrei um shym pat kren thikna satia la kane ka bill kan treikam ne em ha kane ka ilekshon MDC ba nwan.
Lah ban pynkynmaw hangne, ba kham mynshuwa ruh na ka liang jong ka sorkar hadien ba ka la ioh pdiang ia kane ka bill phiah constituency na ka KHADC, ka la ai ia ka jingmynjur bad la phah ruh sha u lat na ka bynta ban ioh ia ka jingmynjur, hynrei na ka liang jong u Lat um shym pat ai satia ia ka jingmynjur, hynrei u la phah biang sha ka sorkar ha kaba la ai jingmut ruh ba kan bishar bniah biang shuwa bad ban pynbit pynbiang ha ka rukom kaba iabiang lang namar ha kato ka por ka la mih ruh ka jingpyrshah na kiba bun ki liang.
Shillong,25 Nailur:Ar ngut ki bar jylla ki la shah kem ha ki pulit namar ka jingleit thang ngap jong ki khlem ka jingioh jingbit na ki trai jaka.
Kitei kiba la shah kem ki dei kiba la tip kyrteng kum u Md Jahidul Ishlam, 20 snem bad u  Debojit Das , 28 snem.
Kitei baroh ar ngut ki dei na Barpeta , Assam.
U SP ka East Khasi Hills u Bah M H Kharkrang u la iathuh ba la kem ia kitei ki ar ngut na Green Hills Restaurant kaba don ha Polo Bazar ryngkat bad shi bilor ka umphniang sharak.
La kem ia kitei katba ki dang thang ia u skum ngap ha katei ka jaka khlem ka jingbit na ki trai jaka.
Shillong, 25 Nailur:Ka jingialang jong ki Hynniew Shnong (7 Villages) Committee, kaba kynthup ia ka shnong Warmawsaw, Um kynsier, Nongdom Mawpliang, Umta bad kiwei kiwei ki shnong kan long ha ka 3 tarik Risaw, por 11 baje mynstep ha iing Dorbar ka shnong Warmawsaw.
U Asstt Secretary, u bah Edwin Dyia ha ka kyrwoh u la ong ba ka synjuk ka la kyntu ia u kontraktor (bah Lesstar Syiemlieh) uba pyntrei ia ka jingkieng Wahkhri Sohjaren kaba pyniasoh ia ka Ri Bhoi bad ka West Khasi Hills lyngba ka shnong Nongdom Mawphliang.
Katei ka jingkieng kaba jrong kumba 90 Mt, la sdang ban trei naduh u snem 2007 hynrei u kontraktor ula shu ieh khongreng bad ka tnad PWD ruh kam shym la leh eiei wat hadien bunsien ba la pynkynmaw ia katei ka kam ban pyndep.
Shillong,25 Nailur:Ka jingthmu jong ki ar tylli ki seng longkmie, ba kynthup ia ka CSWO bad ka KWWADA, ban leit shong kyrain ha khmat ka Additional Secreteriat, kam shym la urlong mynta ka sngi, namar ka daw ba nyngkong, ka long ba la pynthut shwa u slap, uba ther naduh ka por 10baje haduh 11baje  antad mynstep.
Ym tang katta, ki pulit ruh kiba don ha tawiar jong ka Secreteriat, ki la pahara bha bad pynap ia san tylli ki bos, na ka bynta ban kit ia kitei ki longkmie na katei ka jaka.
Ha ka por kumba 11.30mynstep, la wan poi nyngkong ka kynhun, ba la ialam da ka kong Agnes Kharshiing, nongialam ka CSWO, hynrei tang shu mar ia iuh kjat ha jaka ieng kali jong ka Additional Secreteriat, ki pulit lem bad ki majistor, kim ailad shuh ban dang iakren (wat la ka don ka jing ai nia ba shipor), hynrei ki la patan ia ka kong Agnes hapoh bos, ha kaba ka bos kaba nyngkong eh ban leit buh sha Madan Student, ka dei kaba don ka nongialam jong ka CSWO.Kumta hi hadien katto katne por, la wan kawei ka kynhun bud sa kawei pat, hynrei ia kitei ruh, ki tang shu mar ia poi, la pynrung beit hapoh bos, ha kaba la kit lut ia baroh sha Madan Student, Jaiaw.
Kitei ki sengbhalang, ba don ki longkmie bad ki samla shynrang, kynthei, ki la ia lum lang baroh ban shong kyrain ha rynsan ka madan Student, haduh ka por 3baje nohsngi, ha kaba ki la ia pra noh bad mynjur ban sa ia kynduh biang bad ban pynbna sa kiwei pat ki prokram iakhih.
Shillong,25 Nailur:U Asstn.
General Secretary ka KSU Mawryng kneng u samla Peter J.Lawai u la kam ba ki pulit ki la shu kynnoh khlem nongrim da kaba pharep ia u ba u la thmu ban thang ia ka ophis u BDO Mawryngkneng.
U tei u nongialam ka KSu ula ong ba haktei ka miet u don ha ing sah lajong bad u la ioh thiah lyngngai bad hakajuh ka por ruh u la ong ba u Bankerlang u nongniah jong ka Alto kaba ki pulit ki la bat umdei satia u dkhot ka seng hynreiu dei tang u marjan jong u ha Mawmang.
U Peter u la kam ruh ba ki pulit ki la shu phah phla jubor ha u Banker Syiemlieh ia ka kyrteng jong u namar ba kim ioh daw ba kim ioh lad ban kem ia ki dkhot ka sengbhalang kiba ia khih namar ka jingdawa  ILP.Shillong, 25 Nailur:Ki 10 tylli ki sengbha lang jong ka jylla kiba la pynlong ia ka jingiakhih ban dawa ia ka Inner Line Permit (ILP), kila pynjlan ia ka por ha ka pakhang surokmiet ha ka 26 bad 27 tarik na ka 8 sha ka 9 baje mynmiet.
Hynrei ha kajuh ka por, ki la ong ba kito ki shakri sorkar kiba leit trei ha ka pakhang ophis, lada jia ei ei, kin ym kitkhlieh satia.
U Chief Organiser jong ka seng FKJGP seng kmie u Bah Bah Marbud Dkhar u la ong ba ki sengbhalang kila kyntu ia baroh ki nongtrei sorkar ba kin ym leit trei lashai ka 26 tarik bad la shi sngi ka 27 tarik kum ka dak ka jingiatreilang ban pynbor ia ka sorkar ban pyntreikam ia ka ILP ha ka jylla.
Ban lap ne iohi ia ki nongtrei sorkar kiba kwah burom ne khusnam na ka sorkar da kaba ialeh pyrshah ia ka pakhang ophis ka seng, la bthah lut ia baroh ki unit bad circle ban kin peit pyrman bha na ka bynta kito ki nongtrei sorkar kiba leit trei ha ka por ba khot pakhang ophis, la ong u Bah Marbud.
“Lada jia eiei ia ki, na ka liang jong ka seng kan ym don jingkit khlieh eiei ruh em" la ong u Bah Marbud.
Ha kajuh ka por, u la ong ba ki sengbhalang kila ai khublei kyrpang ia ki paidbah bad khamtam eh ia ki nongtrei sorkar kiba la kloi ban ia snoh kti lang bad ka seng ha ka por ba pynlong ia ki jingiakhih ka jong ki ban pynbor ia ka sorkar ban pyntrei kam noh mardor ia ka ILP ha ka jylla.
“Wat lada na ka liang jong ka sorkar kala pyntieng ia ki nongtrei sorkar kiba pep ha ka sngi ba khot pynlong pakhang ophis hynrei na ka liang ki sengbhalang kila kular ban donlang ha syndah jong ki bad ki nongtrei sorkar kim dei ban sheptieng ia ka jingpyntieng jong ka sorkar" la ong u Bah Marbud.
U Bah Marbud u la ong ba ki kynhun sengbhalang kila kynpad ia iwei pa iwei ki nongtrei sorkar ban ym leit trei bad kim dei ruh ban sheptieng wat lada ka sorkar ka pyntieng namar ba ki sengbhalang kin donlang bad ki.
Shillong, 25 Nailur:Ka  Meghalaya Editor’s & Publisher’s Association (MEPA) mynta ka sngi ka la ia kynduh ia u  myntri kam pynphriang khubor ka sorkar India U  Manish Tewari, ban iathuh ha u ia kiba bun ki mat ba ki nongthohkhubor bad ki nongpynmih khubor  ki ia kynduh jingeh ha kane ka jylla ha kaba u Myntri ka sorkar pdeng, u la kular ha ki ba un ai ka jingkyrshan ia ki halor ki mat ba ki la kdew.
Ka  MEPA kaba la ialam da u President jog ka u Bah  RM Shabong, Editor and Publisher U Rupang, ka la pyntip sha u Tiwari ia ka jingiapher ka jingsam ia ki jingpynbna (Advertisement ) ha ka jylla ha kaba ki kot khubor kiba na kane ka jylla kim ju ioh thikna  katba kiwei pat ki khubor ki ioh.
Katkum ki jingkren jong u Bah Shabong u la ong ba kiwei ki khubor kiba na Assam, ki don tang ki ophis barit ha kane ka jylla bad ki bym shym la noh synniang haduh katta katta ia ka jylla, hynrei ki ioh pat ka jingioh kaba heh ha ki liang ki jingpynbna ( Advt) katba ki kotkhubor jylla pat ki ioh ka jingioh kaba rit.
Kane ka jingleh ka sorkar ka la pyning ia ki khubor jylla a kaba ong ba ka sorkar ka la pyntlot bor ia ki.
Ha kaba ia dei bad katei ka phang , u Myntri u la kular ba un bthah ia ka sorkar jylla bad ban phah ia kynduh ia ka DAVP ban ia kren bad ki jingdonkam ki kotkhubor jylla.
U la kular ruh ban bthah ia u Myntri Rangbah ka jylla ban  thaw ia ka Single Window Agency ban peit ia ka jingsiew ia ki dor jingpynbna ba iadei bad ka DAVP.U Myntri u la mynjur ba ki nongthohkhubor ki dei ban leit synran lang ia ki heh sorkar,  kiba leit ban jngoh ia ki ri ba marjan na ka bynta ka kam kaba ia dei bad ka thain.
Ha  ka jingiakynduh ka  MEPA ia u Myntri la ia don ryngkat ka Editor jong ka The Shillong Times, kong Patricia Mukhim, Editor ka  Meghalaya Times, Prof Thomas Lim, Joint Editor ka  Meghalaya Times, Deepak Singh, Editor U Peitngor, S.S.Syiem, Editor ka  Garo daily Da.
alni Kobor, Digros D Shira, Editor ka SP News Agency, Starfing Pdahkasiej bad  Editor kot khubor ba shisien shi taiew ka Kyrsiew, Anthony N.Nongbri.
Shillong,25 Nailur:Ka HNYF West Jaintia Hills  ka la pynrem jur halor  ka jingkynoh ba ki pulit ki la kem khlem nongrim ia u dkhot ka seng katba u dang bam ja  ha ing la jong.
Ka HNYF ka la kynnoh ruh ba ki pulit ki la kem ia utei u dkhot khlem kano kano ka daw hakaba ki la shu wan sha ing jong u bad ki la pynpait ia a iit kali jong u Bah E.Syngkon uba long u finance secretary ka seng.
Katei ka seng ka la dawa ba dei ban pyllait mardor ia utei u dkhot ba la shah kem khlem ki jingtehkyndon bad ban pynshitom ia ki pulit kiba la leit rung jubor ha ing sah jong u bad kiba la pynjot pynpra ia ka kali jong u.
, ong ka kyrwoh na u samla Pynbiang Rymbai Vice President Eastern Region.
Collin WanñiangLada pang bniat, sngew kumba baroh shimet la shah pynpang da kata ka bniat! Lada jia ba pang khmat lei te, kham shyrkhei kata ka Jingsngewpang baroh shimet! Phewse, ka dei kumta seh ba baroh shimet la shah pynpang tang namar kawei ka dkhot-met? Lada jia ba bunkam bha, ka Jingsngew shaphang kata ka Jingpang ruh ka duna, watla ka Jingpang ka don hi kajuh.
Mynta ha kine ki sngi ki taïew, ki Sengbhalang ki pynkynmaw ïa kata ka Jingpang jong ka Jaitbynriew “Ka Jingshahtyllep ha ki Hehpaid".
Kane ka Jingpang ka la don naduh mynshwa ruh bad mynta la shu pynsngew kham jam kham tyngeh ïa baroh shimet Khasi.
Ha ki por ba bunkam bad kiwei kiwei ki Jingpang Jaitbynriew, ym shym la sngew than ïa kane ka Jingpang.
Mynta la ïawad kumno ban pynkhiah ïa kane ka Jingpang.
Kumba ïa kano kano ka Jingpang, ym don tang kawei ka Rukom pynkhiah, naba don kiba leit shim beit da Dawai Khasi namar ki ong bym don “side effects", katba kiwei pat ki leit shim wut wut da Dawai Phareng; Kumta ruh ïa ka Jingpang Jaitbynriew ym don tang kawei ka Rukom pynkhiah.
Ha kane ka Juk stad mynta, ki Nongwadbniah kiba kwah shisha ïa ka Koit ka Khiah bapura jong baroh shimet baroh shirynïeng, ki da ong: “Wat ym pyrkhat ba ka Dawai ka pynkoit, dei ka met jong phi hi kaba pynkoit da lade; ki Dawai ki dei tang ki Droks kiba ïarap ïa ka Met jongphi hi ban pynkoit da lade ïa lade.
" Kane ka Jingong ka sngewdei shisha namar lada dei ha ki khep jong ka Jingpang HIV/AIDS ki ong ba ym lah ban pynkoit, na ka daw bah ba ka Met ka Phad hi kaba shah ktah ha kata ka Jingpang kam don shuh ïa kata ka bor ïaleh pyrshah ïa ki Jingpang, kam don shuh ïa ka bor ban pynkoit pynkhiah da lade ïa lade.
Kumta, mynta ki ïakren shaphang kata ka “Holistic Health" lane ka Jingkoit Jingkhiah baroh shimet baroh shirynïeng.
Ha kane ka Jingpang Jaitbynriew halor ka Jingïakhih wanrung kyrthlep, nga dang peit na ka Ïitkhmih Jingkyrmen bad nga ïohi ba ka Jaitbynriew Khasi HynñiewTrep kam pat poi sha kata ka Jingpang HIV/AIDS.Te dang don bun ki Dawai kiban ïarap ïa ka ban pynkhiah da lade ïa lade.
Katba ym lah ban len ba kata ka ILP ruh ka lah ban dei kawei na ki Dawai lada pynurlong ïa ka ha ka Rukom Meghalaya, ym da kaba ïanujor bad ki Rukom Arunachal-Nagaland-Mizoram.
Hynrei nga kwah ban ïamir jingmut hangne shaphang kata ka Dawai Khasi kaba ki ong ba kan ym don “side effects", kaba mut ba ka don ïa ka bor ban wanrah ïa ka Jingkoit Jingkhiah baroh shirynïeng – ka dei ka Dawai na la Rympei Dustur Khasi:Ka Dustur: Watla ym lah ban shu kynnoh pathar ïa ka Dustur, phewse, ngi donkam ban ïathir jingmut halor kane ruh – Ka Dustur Khasi kaba ngi bud mynta ka dei u Soh jong ka Jingïakhlehlang bad ki Jaitbynriew bapher bapher ha ki Pateng la Pateng jong ka Jaitbynriew ha ka Lynti ïaidwir jong ka.
Kumta, haba ngi ong “Khasi paka" kam don nongrim ban pyrkhat ba ‘Paka’ ka mut ba ngi dei thik kum kita ki Khasi jong ki spah hajar snem mynshwa.
Ym lah len ba ka dur ka dar jong ki Khasi mynta kam dei shuh kum jong kita ki hajar snem mynshwa.
Ka dur ka kylla katkum ki pateng bynriew, bad ka Shongkha khleh ka dei kawei kaba la pynkylla ïa ka dur ka dar jong kano kano ka Jaitbynriew.
Ki Khasi kim shym la lait na kane ka Shongkha khleh, kaba la pyni ruh ha ki Kyrteng jong ki Jait ki Khong.
Phewse, ha ka dustur Khasi, lada ka pyni ha ki Kyrteng jong  ki Jait ki Khong, ka mut ba ka Kynthei Dykhar ka la wan shongkha ïa u Shynrang Khasi, bad kaba mih nangta ka dei ka Jait thymmai ba la pyndep ïa ka niam ka rukom Tangjait.
Hato la don jingtieng haba wan shongkha ka ‘Thei Dykhar ïa u Shynrang Khasi? haw shu ïapyrkhat: ha ka Jinglong jingman jong baroh ki Jaitbynriew kiba kerkut ïa ngi, mano ba kham leh borbah – u Shynrang ne ka Kynthei? Kane ka Jaitynriew Khasi kaba ngi ong “kaba kyrpang" ka dei ka dewlynnong rit hapdeng ki Jaitbynriew ba leh borbah u Shynrang.
Kumta ha ka Shongkha khleh kaba la shait jia ha ka Dustur Khasi naduh kulong kumah, ka Jingkylli ka long, hato ka kham sngew shngaiñ lada ka Kynthei Dykhar ka wan shongkurim ïa u Shynrang Khasi, ne lada u Shynrang Dykhar u wan shongkha ïa ka Kynthei Khasi? Baroh ki Jingtieng shah tyllep ka Jaitbynriew ha kita ki Hehpaid ki ïaid ryngkat ryngkat ruh bad kata ka Jingpyndonkam jong ki Shynrang Dykhar ïa ki Kynthei Khasi kum ki Laisens ha ka khaïi pateng.
Hato ju don ka Jingkren ba ki Kynthei Dykhar ki pyndonkam ïa ki Shynrang Khasi kum kita ki Laisens khaïi? Ha ki Nongkyndong katno ruh, lada jia ba ka Kynthei Khasi ka kum ïashong kurim noh bad u Shynrang Dykhar, ka lah ban don shipor ka Jingbymhun na ka liang ki bahaïing ne ki bor Shnong, phewse suki pa suki shu kylla myllen noh ïa u Nongaikhaw, khamtam lada u leh bha.
Ñiuma, haduh katno shisha kata ka mynsiem sngewtraishnong jong uta u Dykhar uba la shait myllien ha ka dustur lajong ban longtrai ïa la ka Ïing ka sem bad ka Kur ka Jait, katba mynta haba shongkha ïa ka Khasi, um don Kyrteng ei ei namar ki Khun ki dei Jait na ka Kmie Khasi? Phewse, ka Kynthei Dykhar kaba shongkurim ïa u Shynrang Khasi kan kham suk ban sngewtrai kham kloi naba ha ka Dustur lajong ka hap leit ïing-briew hi, bad namar watla ki Khun ki dei Jait na u Kpa Khasi, hynrei ka mynsiem Kmie te ka mynsiem Kmie shisha kat ïa la ki khun; kumne, kham ñiar ban ïohsngew ïa kata ka Jingtieng ïa ka Kynthei Dykhar.
Kumta, donkam ïa ka Dawai pynbha ïa la Rympei kaba ai Jingkhiah baroh shimet baroh shirynïeng (Holistic Health), ym ïa ki Droks kiba pynkoit wut wut ïa ka Jingpang Khlieh hynrei ki ai Jingpang pat (side effects) ïa u Klongsnam ne ïa u Khyllai.
Ka Dorbar Shnong kaba da jied paidbah (accountable Dorbar Shnong) ka lah ban tehlakam ïa ki Mynder ha la ka Dong ka Kyntoit jong ki.
Lada ngi ong ba ki  Par dewïong ki dei kita ki Jaka bajyllei bha ki bar jylla bad ki bar Ri – hato kine ki Par kim dei hapoh u Pud u Sam jong kano kano ka Shnong  ne Hima ne District ne Jylla? Hato ym don Khasi ba kwah trei ha kita ki Par, ne ki Malik Khasi hi ki kyntait noh ban shim nongtrei ïa ki para Khasi namar ka khwan-myntoi shimet?Ka Jaitbynriew ka donkam kyrkieh ïa kine ki 4 tylli kiba i Bah Michael N.Syiem jong ka Maitshaphrang Movement, i la shait kubur: (a) Ka Aiñ “Equitable Distribution of Ancestral and Self Acquired Property", ha kaba ïa kano kano ka Ïing ka Sem, ka Jaka Puta ne ka Spah Hajar lah ban sam lang ha ki khun baroh bad shynrang bad kynthei kumjuh.
(b) Ka Aiñ  “Compulsory Registration of Marriage Act" lane kata ka Aiñ “Ban rejistar ïa ka Shongkha Shongman" ban kham khanglad Benami ïa ka Kyrteng jong ki Kynthei HynñiewTrep da ki Mynder, ban ïada ïa ki kynthei kiba shah iehnoh Tnga ne ha ki Khep pyllait sanshyieng ki Kynthei ki lah ban dawa bai bam bai sumar na ka bynta ki Khun bad ïalade.
(k) Ka “Disqualification to inheritance Act" lane kata ka Aiñ “Khanglad ïano ïano na ka Hok Ïohpateng" ban kham khanglad ïa ka Spah hajar jong ka Ïing ka Sem bad jong ka Jaitbynriew ba kan tuid shabar Jylla lyngba kito kiba dei ïohpateng.
(d) Ka Aiñ “Compulsory Registration of Births and Deaths Act" lane ka Aiñ “ban rejistar ïa ki Jingkha bad Jingïap" khnang ban tip katno ngut ki mynder, ban kham ïada ruh na ka Jingwantuid kyrthlep; ha kajuh ka por, ban tip bad buh jingkheiñ  ïa la kajong ka Jingroipaid bad ka Jingïapbriew ha la ka Jaitbynriew lajong.
Ka Jaitbynriew ka donkam ïa ki Para-Ri kiba ieid ïa ka Mynta namar ka Bor jongngi iwei pa iwei ka dei ha ka Mynta.
Te lada peit tang ïa ka Lawei jong ka Jaitbynriew da kaba ïanujor bad ka Mynnor, ka Jingma ka long ba “Ngi klet ïa ka Mynta kaban sa kylla long Mynnor tang hapdeng ki Khyllipmat bad kumta ngin ïai ban shi ïai ban tang ïa ka Mynnor bad ïa ka Lawei".
Shillong, 25 Nailur:Ka FKJGP Lachumier unit ka la kyntu ia ki dorbar shnong (DS) bapher bapher ha ka  bri u hynniewtrep ba kin shim khia ban wad bniah ia ki bar jylla ba wan trei ne ba sah ka ki shnong jong ki.
Ki shnong bad ki nongkitkam shnong ki don ka iktiar bad ka bor  ban wad bniah shuwa ia ka jinglong tynrai jong ki mynder da ki long ki nongtrei bylla ne ki ba wan shongwai ha ki jing jong ngi ha shnong shuwa ban ai lad ki ban ia khleh bad ki trai ri trai muluk, la ong ka FKJGP Lachumier ha ka kyrwoh ba la pynlait hynne ka sngi Balang.
Ka dei ruh ka kamram jongki ban leh ia kine kiei kiei, bad ki dei ban don ka jingbahkhlieh khnang ba u paid barit jong ngi u Khasi ki nym shah rong um saw ha ki heh paid kumba lah long mynta ha Tripura bad ha Assam.
“Ngi kyntu jur ia ki trai iing ruh ba ki dei ban shimkhia ban wad bniah shuwa ban ai wai ia la ki iing lajong ba ki nong shong wai jong ki kiba long kumno shuwa ban ai wai iing bad kim dei ban shu peit eh iaka jingioh nong khnang ban lait naki jingjia ba sngewsih", la ong ka FKJGP Lachumiere.
Ka seng ha ka juh ka por ka maham ruh ia ki briew ba shim kabu ha kine ki por ba iakhih ki ba pynjulor ia ki eiei jong ka sorkar.
Ka jingleh bymman jong ki kato katne ki riew bymman ka pynthoh bria ia ki seng bapher bapher ba kyrshan ILP, la ong ka seng bad bynrap ba ka jingthmu ka long ban pynbor ia ka sorkar MUA ban pyntreikam noh ia ka ILP ym ban pynjulor ia kiei kiei jong ka sorkar.
Ka seng ka la kyntu ruh ia ka sorkar ba kan khot noh shisyndon sha ka miej jing iakren ia ki 10-seng khnang ba ka jylla kan shong suk shong sain bad kan dang roi ha baroh ki bynta.
Shillong,25 Nailur:Khyndiat kynta shuwa ban sdang ka pakhang surok miet ki sengbhalang, ka wei ka dukan die TV kaba don ha Them Motor ( Punjabi Line) ka la kem ding bad katei ka jingjia ka la jia ha ka por 7:20 eiei mynmiet.
Katei ka dukan ka dei kaba la buh kyrteng kum ka N.N Electronic.
Ha katei ka jingjia katei  ka dukan ka la julor malu mala namar ka jingkloi ki pulit pynlip ding ban poi biang por sha katei ka jaka.
Ki bar jylla kiba shong ba sah ha katei ka jaka  ki la kulmar thlim ha katei ka jingjia da ka jingsuba ba la thang da ki sengbhalang, hynrei haba ia kren bad u pulit uba dei Incharge ia ka Cantonment Board u B.R Marak u la ong ba ha ka por ba katei ka dukan ka la kem ding ka dukan ka la  khang tala.
Haba ia kren bad utei u heh pulit ka Cantonment u la ong ba ka jingkem ding katei ka dukan ka lah ban dei na ka jingbakla ki bording ilektrik hapoh katei ka dukan.
Shillong, 25 Nailur:Ka sorkar jylla ka la don ka jingthmu ban pynduh kam noh ia u Sub inspector u Narul Islam, uba shah kynnoh leh beijot bad barbor ia ar ngut ki kynthei ha Ampati.
Haba pynthikna ia kane ha kane ka sngi Balang, u Director General of Police (DGP) u Bah Peter James Pyngrope Hahnemann u la ong ba ka hukum na ka sorkar ha kaba iadei bad ka jingweng noh na ka kam ia u Islam, kan sa mih la sngi Palei.
“Ngi la shim ia kane ka rai ban weng noh na ka kam ia u Islsam halor ki kyndon ba dei ban leh" la ong u Bah Hahnemann.
U la ong ba ki kam runar kiba la ujor pyrshah ia u Islam kin iaid beit shakhmat haduh ban poi sha kaba kut.
Ha kajuh ka por, ka thymmei khubor ka iathuh ba ka tnad pulit kaba pynlong ia ka jingshim kam ia une u pulit, kan iaid beit shakhmat.
Shwa ia kane, ki pulit ki la kurup ruh ia ka bak account jong une u pulit dakaid.
U  Islam u la shah rah ha ka 1 tarik Jylliew halor ka jingkynnoh bal eh beijot ia ar ngut ki kynthei shipara ha Ampati, kaba dei ka constituency u Myntri Rangbah Mukul Sangma.
Hynrei, u Islam u la lait phet na jaka buh ia u ha Tura,  West Garo Hills.
Shillong, 25 Nailur:Uwei u rangbah uba la tip kyrteng kum u bah Mathius Lyngdoh lyngkhoi uba dei na ka shnong umniuh-umiamkhwan, kaba don ha Umiam u la ioh ban khwai da ka jar ia uwei u dohkha u bym lah ban tip kyrteng bad uba phylla ha ka dur ka dar bad ka rong ka rup.
Haba u  nongaikhubor u la ioh jingtip halor utei u dohkha uba phylla, mar mar u leit sha katei ka shnong kaba don hajan Umbir, syndah bad ka wah Umiam ha kaba la lap ia ki marjan marpa kiba la ialum lang na ka bynta ban peit ia une u dohkha uba phylla.
La buh ia une u dohkha ha ka borti plastik heh kaba 20 litar bad ia ka um na ka bynta une u dohkha la tong hi na ka wah Umiam bad ym shym la buh satia da ka umkor kaba dei ka umbam umdih namar la batai ba dei ban buh da ka um kaba u ju im une u dohkha kata na ka wah Umiam.
Mar iapoi u nongthoh khubor ha kane ka jaka, uwei u rangbah uba don ha iing u la sei ia une u dohkha na ka borti bad la iohi shisha ia ka jingphylla ha ka dur ka dar bad kumjuh ruh ha ka rong kaba une u dohkha u don.
La iathuh ba ia une u dohkha la ioh ban khwai da ka jar hynnin mynstep ha ka por 7 baje bad na ka liang jong u bah Mathius u la i phylla ia une u dohkha bad u la rah mar mar sha iing ban pyni ha kiba haiing hasem bad kumjuh ruh ha ki marjan marpa.
Haba u nongaikhubor u la iohi dalade ia une u dohkha la iohi ba ka shyntur jong une u dohkha ka don ha ki bynta ba shapoh jong ka khlieh kaba dei ha ki bynta jong ka kpoh bad ka jingkhia jong une u dohkha ka long  kumba shiteng kilo.
Une u dohkha u don ruh ia ka met kaba long kum ki shyiah namar mar ia twad ki long kumba thar ia ki kti bad kane ka long baroh kawei ka met bad kaba phylla ka long ba kito kiba ktah kham slem ia une u dohkha ki iathuh ba, ka don ka jingdait buit jong ki kti  Ki paidbah kiba shong ha kane ka jaka bad kiba ju smat ban khwai dohkha ki la iathuh ba kane kadei ka sien kaba nyngkong ban ioh ia kum une u dohkha bad kim tip ruh ia ka kyrteng jong une u dohkha bad ki la ong ruh ba une u dohkha u iasyriem bad u tyrpud.
Halor kane ki la pyntip sha ki bor ba dei peit jong ka tnad fishery ha Ri Bhoi District bad la sngewthuh ba shen kin sa wan bn peit bniah ia une u dohkha uba phylla bad la pynpaw ruh da ki riew paidbah ba ia kum une u dohkha ruh ym pat ju iohi wat ha discovery channel.
Kawei pat ka jingphylla jong une u dohkha ka long ba haba buh ha madan bad phah dem um dem pura satia ha madan da ka kpoh, hynrei ki sner jong une u dohkha ki ieng triang bad neh thik hajuh bad haba peit lei ha madan i kum ka eroplain ka kaba dang ieng ha kad liengsuin.
Shillong,26 Nailur:Kawei ka khynnah kynthei kaba dang 14 snem karta na ka shnong Umphyrnai, ka la shah batbor ha la u jong u kpa nah jong ka u Kanester  Lyngdoh Sun.
Ka  jingshah batbor katei ka khynnah kaba dang 14 snem ka la paw pyrthei hadien ba ka la leit ban shim dawai na PHC Smit ha kaba ki Doktor hangtei ki la iathuh ba ka la armet bad i khyllung ha kpoh i la don 4 bnai.
U SP ka East Khasi Hills Bah MH Kharkrang u la iathuh ba marsien ioh jingtip ia kane na ka liang ki pulit ki la leit ban kem ia utei u kpa nah uba la iap ka jingiatiplem ha kaba ki la register case ia u bad la pynngat ia u hapoh ka kyndon POSCO Act.
Shillong,26 Nailur:Ka sorkar jylla kala pynrem jur ia ki kam thombor  bad ki kam lehbor kum ki jingiathang kali, thang ophis bad ka  jingiaka wang maw ne kawang petrol bomb  ne ki jingleh donbor ia ki tiar paidbah ne ki jingdon jingem ki riew shimet  kiba la jur bha ha kine ki sngi ha kaba  ala kynnoh ba kitei ki dei tang ki jingleh khawpud.
U Commissioner & Secretary sha ka sorkar jylla u la ong ba ka sorkar ka la pynshitom ia kiba donkti ban leh ha kum kitei ki kam haka ba u la ong ruh ba haduh mynta ki pulit ki la kem haduh 49 ngut ki briew bad la register case ruh ia ki ha kaba ia dei bad ki kam pyntriem jong ki ha kine ki sngi ba jur ka iakhih  ILP.Haba kdew ba ka sorkar ka dang don hapdeng ka jingiakren ban thaw ia ki buit ki lad kiba biang tam eh na ka bynta ban teh lakam iaka jingwan rung kyrthep ki bar jylla u C& S u la ong ruh ba  ka sorkar shen kan sa leit ban pan jingmut bad ban pynshai paidbah halor katei ka mat bad u la ong ba kam long kaba suk ban pyndep ia kitei ki kam tang hapoh khyndiat sngi hynrei  ka shim por bad kumta u la kyrpad sha baroh ki paidbah ba kin long kiba iaishah haduh ba ka sorkar kan da shim rai halor ka Influx.
Shuh  shuh u C& S ula kyntu ia ki paidbah ba ki dei ban ia shong suk shongsain ym ban pynmih ia ki jingpynkulmar ne kiba kum kitei ki jingjia ia thang opihs, kali bad kiwei bad ki dei ban kiar shisynon na kiba kum kiteiki kam be-ain kiba long pyrshah ia ka imlang sahlang bad ban bud ryntih ia ki ain badki jingpyniaid jong ka sorkar jylla.
Shillong,25 Nailur:6 ngut ki pulit ki la mynsaw kynthup ia 2 ngut ki pulit kynthei, haba ka la don ka jing ia pyni bor hapdeng ki sengbhalang bad ki pulit ha Motphran, ha ka por 3.20baje nohsngi eiei.
Ka jingjia, ka long hadien ba ka kynhun jong ki kynthei lem bad ki samla, ki la ia mih na ka jingialum paidbah, kaba la pynlong ha Madan Student, ha kaba u paidbah, uba don kumba 200ngut antad, ki la sdang ban ia pyni bor bad ki pulit ha Motphran.
Ka daw jong ka jingthmu ia pyni bor, ka dei namar ba ki pulit ki la khang lad ia u paidbah ban jam lyngba ia ka Motphran, hynrei ki la don ki samla shynrang kynthei, kiba thmu ban tur beit shakhmat bad hangta, ka la mih shipor, ka jing ia pyni bor bad ka jing ia ngiat mar met hapdeng ki pulit bad ki paidbah.
Katba katei ka jing ia khynniat, ka dang iaid ha pdeng ki pulit bad ki paidbah, la mih lymbung sa ki nongshong iew, kiba kiew shalor ka  jingkieng Motphran bad kiba ia pyrta na jrong “Wat ktah kti.
Wat ktah kti".
Ka dei ha katei ka por, haba ki pulit, ki iohi, ba ka jinglong jong ka suk ka sain, ka la sdang ban i artatien, ba ki la sei ia la ki lathi bad ki suloi ban pyntieng paidbah bad ha kane ka khyllipmat, ka la don ruh ka jing ia lun maw na ki paidbah, ha kaba ki la kawang sha liang ba don ki pulit bad don na kitei kiba la mynsaw, na ka jingshah kawang maw; hynrei ka dei lyngba ka jingshlur jong ki nongialam jong ki seng longkmie, ba la lah ban pynjem jai ia katei ka jingiakynad, kaba neh tang kumba khyndiat minit eiei bad ba la lah ban pyniakhlad ia ki pulit bad ki paidbah na katei ka jing sdang ia kynad ha Motphran.
U SP u la iathuh ba marsien wai ka jingiashongkyllain mongor ha Madan Student ki kynhun nongiakhih ILP kiba kham bun na ki ki dei ki kynthei ki la pyrshang ban tur sha Motphran ha kaba ki pulit ki la khanglad ia ki bad ha katei ka jingkhanglad ki la pyrshang ban pyni bor ia ki pulit bad hangtei ka la mih ka jingiahuri hura kaba la neh shipor bad nangtei ka la mih ruh ka jing iakawang maw na ki nongiakhih sha ki pulit.
Iathuh u Bah Kharkrang uba la ong ar ngut ki pulit kynthei ki la mynsaw bad la pynsumar ia ki sha Civil Hospital.
“Ngin Register Case pyrshah ia ki nong khot ia katei ka jingiakhih" bynrap biang u Bah Kharkrang.
Ha shwa jong kata ruh, ka la don ka jing ia khynniat hapdeng jong ki paidbah bad ki pulit hajan ka skul DNS, ha kaba la khang ia u paidbah ban kiew sha ki bynta jong ka Motphran.
Hynrei, ki pulit ki la shah ba ki paidbah kin jam shakhmat, namar ba ki la pynthikna, ba kin iaid da kaba jai jai.
Shillong, 25 Nailur:U Superintendent of Police (SP) ka East Khasi Hills u Bah Mariahom Kharkrang u la ong ba ki pulit ki la leh jem  namar ba ki mut ba ki kynhun ba thmu ban pynlong ia ka jingiashong kyrain ki dei ki longkmie suda.
“Ngi phah pahara ia ki pulit khlem ki lathi, namar ngi mut ba ka dei ka jingiakhih tang jong ki seng Longkmie", la ong u SP Kharkrang haba kren hynne ka janmiet sha ki nongthoh khubor, bad u la bynrap ruh ba kim shym mut ba kin don ki briew ki ban shim kabu ha kane ka jingiakhih.
Hynriew ngut ki pulit ki la mynsaw jur ha ka jingshah kawang maw ha thain Motphran hynne ka sngi ha ki kynhun jong ki sengbhalang ha ka por ba ki wan phai na ka jingshong kyrain na Madan Student, Jaiaw hadien ba la rah na phyllaw ka Additional Secretariat.
Ia kane ka jingiakhih da kaba thmu shong kyrain la khot pynlong da ki ar tylli ki seng longkmie ka CSWO bad KWWADA.Hynrei na ka liang u DC u shah ia ki bad u phah sha Madan Student.
Kine ki pulit kiba mynsaw ha katei ka jingjia ki kynthup ia u Bah GK Langrai u 2nd Command jong ka 6th MLP BN, ka Sub Inspector ka Meiissa M Momin, ka I Rabha, ka P Lyngdoh, ka B Thiate bad ka AD Sangma.
Ia kine ki pulit la rah ia ki hapoh ka Civil Hospital Shillong ban ioh ia ka jingsumar.
U SP ka East Khasi Hills u M Kharkrang u la ong ba ha ka jingshisha ki pulit kim shym la pyndom eiei ia ki nongiakhih bad ki khlem pyndonkam rah da kino kino ki tiar kum ki lathi namar ba kane ka jingiakhih la khot da ki seng kynthei, hynrei kaba sngewsih ka long ba la don ki ba shim kaba ha kane ka jingiakhih bad ki la kawang maw haduh ba ki pulit ki la mynsaw jur.
Ha kajuh u SP u la iathuh ba ki la ithuh ia ki briew kiba leh ia kane ka kam bad kin sa kem shen ia ki.
“Ngi la tip ia ki briew kiba donkti ha ka kawang maw bad shen ngin sa kem ia ki", la ong u SP.Shuh shuh u la iathuh ba haduh mynta la kem 45 ngut ki briew tang hapoh ka East Khasi Hills bad haduh 55 tylli ki kes la rejister.
Kham bun na kine ki kes la rejister ha ka kyndon jong ka 6A jong ka ain Meghalaya Maintenance Public Order (MMPO) kaba dei ka jingpynkhein ia ka suk ka sain, la ong u SP.U la iathuh ruh ba tang ha East Khasi Hills ka jingduh namar ka jingiakhih jong ki sengbhalang ka la kot kumba T.30 lak eiei.
U la ong ruh ba ki kes kiba bun dei ha ki thain Nongmynsong bad Pynthor hynrei hadien ba ki pulit ki la kem ia ki ba donkti ha ki jingiakhih na katei ka thain ka jingthang kali ka la kham duna.
Bad kawei kawei kadei ka jingiatreilang jong ki paidbah nongshong shnong bad u la kyntu ruh ba kin dang iasnoh kti lang shuh shuh bad ki pulit.
Shillong, 27 Nailur:Ki nongialam ka All Assam Hynniewtrep People Federation (AAHPF) bad All Nongtung Women Association (ANWA) na ka thain Block-II ki la ong ba ki paidbah basah ha ka thain Block-II ki la shah pynshad shrieh kai ha ka sorkar Mehgalaya na ka por sha ka por shwa bad haduh ba la ioh ia ka jylla.
Haba kren hynne ka sngi Palei sha ki lad pathai khubor ha nongbah u Bah Lamarai u la ong ba ka kam iapynbeit pud ka ju mih bad wan paw tang ha ka por elekshon bad mar ia dep ka elekshon la shu jah kumto khlem poi shaei shaei ruh.
“ngi la shah pynshad shrieh ha ka sorkar Meghalaya haduh kine ki sngi", la ong u Bah Lamarai bad bynrap ka Meghalaya ka pynpaw tang ka ktien katba ki kam kim long kumta.
Haba pynpaw ia ka jingbynniaw ia ka jingleh sting ki ar jylla, u Bah Lamarai u la ong ba ki paidbah ka thain Block-II ki don ar tylli ki kyrteng thep vote (EPIC) kawei sha Meghalaya bad kawei sha Assam.
“Sha Meghalaya ngi don dur thep vote katba sha Assam ngi don tang ki kyrteng ha ki electoral roll",, la ong u Bah Lamarai ba la don lang u Rangbah shnong Umlaper u Bah Anal Mawkdok, ka nongialam kynthei ka president ka All Nongtung Women Association (ANWA) kong Neril Sten bad kiwei jong katei ka thain.
Ha kajuh ka por, u la iathuh ba ka jingwan buh ka bank (LDRB) ha Sabuda ha Block-II ka dei kaba la khot sngewbha da ki paidbah ka thain ym ban leit sha Assam ne shano shano.
“Ngi la pdiang ban buh ia kane ka bank khnang ban ai jingmyntoi ia ki paidbah ka thain", u la ong bad u la kyntait ia ka jingkynnoh jong ki sengbhalang ba ka jingplie ia katei ka bank ka dei ka jingiiarap ia ka sorkar Assam.
U la ong ba kum ki riew rangbah ka thain, ki jingthmu jong ki sengbhalang ban wan khang ia katei ka bank kim iahap satia.
“Kumba paw ha kot khubor bor, ki sengbhalang kum ka CORP, CSWO ki thmu ban wan khang ia kane ka bank, hynrei ngi kwah ban pynshai ba ka jingdon jong ka bank ka long ka jingmyntoi", u la ong bad kyntu ia ki sengbhalang ban pyrkhat bha ban sngap katkum ka jingkwah jong u paidbah namar ba maki ruh, ki trei na ka bynta ka jingbit jingbiang jong u paidbah.
U Bah Lamarai u la pynshai ba ka sorkar Assam kam shym la leh donbor ban wanrah ia katei ka bank ha Sabuda, hynrei dei ka mon jong ki paidbah ba ki donkam na ka bynta ka jingbit jingbiang jongki hi.
“Shwa ban wanrah ia katei ka bank, ngi la iashong ialum lang baroh ki 17 shnong kiba hap ha Block-II bad la iarai lang ban pdiang ia ka jingwan ban buh tnad katei ka bank", u la ong.
U la ong ruh ba katei ka thain ka don jngai bha na ki jaka ba kham long sor ba don bank kum na Bhoirymbong kaba don sha Meghalaya ka jngai kumba 50 km tam ei ei.
Ym tang ki bank na Assam hynrei ngi kyntu ruh ia ki bank na Meghalaya ba kin wan ban plie tnad ha katei ka thain khnang ban ai jingmyntoi shuh shuh ia ki paidbah.
Shillong, 26 Nailur:U Lat ka Jylla, u KK Paul hadien ba u la bishar bniah ia ka bill phiah constituency jong ka Khasi Hills Autonomous District Council (KHADC) um shym la mynjur bad kyntait ban soi ia kane ka bill, hynrei u la pynphai kylla noh ryngkat ka jingai jingmut ban thaw da ka Delimitation Komishon na ka bynta baroh 3 tylli ki District council ha ka jylla, kata ka KHADC, JHADD bad GHADC.“U Lat ka Jylla u la pynphai noh ia kane ka bill phiah constituency jong ka KHADC hadien ba u la dep bishar bniah.
U Lat u la ai jingmut ia ka sorkar ban thaw da ka Delimitation Komishon", la ong uwei na ki heh sorkar jong ka tnad District Council Affair jong ka sorkar Jylla, u bym kwah ban pynpaw kyrteng.
Na ka liang jong ka tnad ba dei khmih ia ki District Council, ka District Council Affair jong ka sorkar Jylla, ka la phah ia kane ka Bill jong ka KHADC sha u Lat ka Jylla mynta u bnai na ka bynta ban ioh ia ka jingmynjur jongu, hynrei na ka liang jong u Lat pat u la pynphai kylla ha kine ki khyndiat sngi ba la dep.
Haba iakren bad u bah HDR Lyngdoh Myntri ba dei khmih ia ki District Council u la iathuh ba haduh mynta ym pat lah ban ong ei ei halor kane, namar ka sorkar Jylla ka dang pynbit pynbiang ia ki jingdonkam.
“Shen ngan sa iathuh kham bniah halor kane ka bill", u la bynrap.
Lah ban pynkynmaw hangne ba ki MDC kiba don hapoh ka liang synshar  ha KHADC, dangshen hapoh ka jingialam jong u Bah Pynshngain N Syiem ki la leit iakynduh ia u Myntri Rangbah ka Jylla, u Dr.Mukul Sangma ha kaba ki la ban jur ba ka sorkar ka dei ban ai jingmynjur bad phah noh sha u Lat ka Jylla khnang ba yn lah ban pynlong ia ka ilekshon da ki constituency ba la dep phiah thymmai.
Shillong, 26 Nailur:Ka Seng Samla Catholic Pynursla Parish (SSCPP), Shillong Unit kan pynlong ia ka jingiakyn duh lang jong baroh ki Longkmie, ki Longkpa bad ki para Samla ka Parish Pynur sla kiba shong ba sah ha ka Shillong ha ka 6 tarik u bnai Risaw ha Don Bosco Youth Centre.
Ka Prokram ha katei ka sngi kan sdang ha ka por 9 baje mynstep bad yn pynkut da ka Mass Bakhuid ha ka por janmiet.
Ka Seng ka khot ka wer sngewbha ia baroh ki paidriewngeit ka Parish Pynursla ba kin iapoi khnang khnang sha kane ka jingiakynduhlang.
“Ka jingthmu jong kane ka jingiakynduhlang ka long kum shibynta ban ia ai mynsiem khamtam ia ki para samla kiba dang don hapdeng ka jingpule kumjuh ruh ia kiba la trei la ktah ban ym don ka jingsngew marwei wat la ngi jngai na la ïing," ong u Samla Geoffrony Marbaniang, Publicity Secretary SSCPP, Shillong Unit.
Shillong,26 Nailur:Ha ka 2tarik u bnai ban wan, ka hima Mylliem bad u Deputy Commissioner , East Khasi Hills kin pynlong iaka jingpynkhuid Iewduh kaba kham kyrpang kaba la tip kum ka Gandhi Jayanti As a part of Chief Minister Youth run for Green Movement naduh ka por 8 baje mynstep haduh ka por 10 baje mynstep.
Ka dorbar ka Hima Mylliem ka la pyntippaidbah ba koin ia wan ha ka por 8 baje mynstep ha Motphran ha kaba u DC bad u Syiem ka hima Mylliem kin ai jingkren.
Ka hima Mylliem ka la pyntip sha baroh ki nongwanrah mar khaii Iewduh ba kin ym wanrah mar khaii ha kitei ki por bad kumjuh ruh ia kito ki nongpynieng kali ha baroh shilynter  ka surok naduh  Stand Taxi IewMawlong  shaduh Motphran ba kin ym pynieng kali ha baroh shi lynter ka surok ha katei ka tarik bad kitei ki por.
U Syiem ka Hima Mylliem u la pyntip ba baroh ki paidbah nongshong iew ki dei ban ia shim bynta bad ban ia mih ryntih ha katei ka sngi bad por ba la kdew haneng da kaba wan rah ruh la ki tiar pynkhuid bad kiwei ki jingdonkam.
Shillong, 26 Nailur:Khyndai tylli ki byrni ba don sla tyrpad ha iewdielang ha Mawiong, ki la shah thang ha ki dkhot kiba suba ba dei jong ki sengbhalang.
Kane la jia hynnin ka miet.
Ki pulit ki la ong ba u Bah W.Marbaniang uba dei u Secretary ka Mawiong Market Committee  u la ujor FIR ha Mawlai PS ba ha ka 10 tarik Nailur, ki suba ba dei ki dkhot sengbhalang ki la thang ingkhong ia khyndai tylli ki byrni ba don sla tyrpad ha Mawiong Regulated Market, Shillong.
Kumjuh la iathuh ba ka la don ka jingpyrshang biang ban thang ha ka 23 tarik Nailur ia ka jaka ba ki bor pahara ha katei ka iew kaba don shwa ban rung shapoh.
Ha kawei ka jingjia ha ka 23 tarik, kumba ha ka por 10 baje janmiet, ki runar ki la ther maw ia ka kali kit nongpang Ambulance (ML-06-5907) katba ka dang leit sha Nongstoin Civil Hospital (WKH).
Namar kane, kawei ka nongpang ka Kong Silvana Lyngdoh ka la mynsaw, la ong ki pulit.
Shillong, 26 Nailur:Ka Khun Hynñiewtrep National Awakening Movement (KHNAM) ka dap da ka jingsngewkhia halor ka jingdon jong ki briew kiba pyrshang ban shim kabu haba iadei bad ka jingiakhih ba khot pynlong da ki sengbhalang bapher bapher halor ka jingdawa ban pyntreikam ia ka Inner Line Permit ha ka Jylla.
Katkum ka kyrwoh khubor na u bah Adelbert Nongrum Working President jong ka KHNAM u la ong, ka jingjia kum ka jingkynnoh kawang petrol bomb kylleng kylleng kumba la paw ha ki lad pathai khubor ha kine ki sngi jingiakhih khamtam ki jingjia pluh dukan jong ki bar jylla kawei ka Ïewduh bad kawei ha thaiñ Khyndai Lad hajan Dreamland kaba jia mynta ka sngi, ka 26 tarik Nailur 2013 ka lah ban dei ba don ki briew kiba shim kabu ha kum kane ka por khnang ban pynbud nam ia ki sengbhalang.
Ka KHNAM ka kyntu jur ia ki briew ka aiñ ban da ïit bad wad bniah ia ki briew kiba donkti ym ban shu kem naphang ia ki briew ba lui lui khamtam ban shu kynnoh ba ki dei ki Khasi kiba donkti.
Namarkata, ki pulit ki dei ban tohkit bniah ban lap ia ki jingshisha namar ki paidbah kim lah ban ngeit bad pdiang ba kin don ki briew ba nabar ki ban leh ia kum kine ki jait kam namar kine ki jaka ki la long kum ki High Security Zone ha kaba la ker kut da ki nongpahara kiba la pynbiang da ka Sorkar Jylla khnang ba ki bar Jylla kiba seng dukan naduh Khyndai Lad ter ter shaduh Umsohsun kin im suk im saiñ bad kiew bha ka kamai kajih jong ki.
Ka KHNAM ka kyntu ia ka Sorkar khamtam ka Myntri ba peit ka tnat kam pohïing ba ka dei ban bthah ia ki pulit ban kem shwa ia ki trai jong kine ki dukan ban lap ia ki jingshisha namar kum kine ki jingjia ym lah ban tip ia ka jingthmu ba sha lyndet jong kine ki bar Jylla khamtam lei lei kiba ju ioh jingmyntoi lada pluh ki dukan namar ki la dep buh Insurance ia ki dukan jong ki.
Ka KHNAM ka kyntu ruh ia ki paidbah ba kim dei ban shu ngeit bad sngap ia ka buit sianti jong ki myrsiang kup snieh langbrot namar ngim kwah ba ki samla Khasi kin shu shah pharep khlem da don nongrim bad shah kem.
Kumta ka KHNAM ka kyntu jur ia ki pulit ban kem shwa ia ki bar jylla kiba dei ki trai dukan bad pynlong ka jingtohkit kaba bniah khnang ban lap ia ki jingshisha bad lada ka Sorkar bad ki bor jong ka aiñ kim lah ban kem, ka paw ba ka don kaei kaei sha lyndet, pynkut kane ka kyrwoh khubor na u bah Nongrum.
Shillong,26 Nailur:Mynta bad lashai ka sngi ki dei ki sngi ba ki sengbhalang ki khot da ka pakhang ophis ha baroh kawei ka jylla namar ka jingiakhun ILP.Ha ki sngi ba la dep ha ki por ba la khotpakhang ophis la iohi ba bun na ki ophis sorkar ki la thyli war ha kaba katkum ka repod kaba la pyntip da u Principal Secretary ( home) u la ong ba ka jingwan poi trei ki nongtrei sorkar ka la poi tang kumba 38%.
Namar ka jingduna palat ki nongtrei kiba poi trei ha ki ophis sorkar ka la mih ka jingmaham na ki tnad bapher bapher ka sorkar ia ki nongtrei jong ki ha kaba la bthah ruh ba kim dei ban pep trei  ha ki sngi khot pakhang ophis bad ha kajuh ka por ka la mih ruh ka jingmaham na ki sengbhalang kaba la ong ba kan ym shim kano kano ka jingkitkhlieh ia ki nongtrei sorkar kiba leit trei ha ka sngi ba ki seng ki khot pakhang ophis.
Kitei ki jingmaham kiba na ki tnad bad ki sengbhalang ka la pynktha khlieh ia ki nongtrei ha kaba lada ki pep trei ruh ym long bad ladad kin leit trei ruh ym long bad katei ka la jia kumba ong ka ktien ‘Shong ruh Jhieh-Ieng ruh kynduh’.
Lah ban kdew ba ki sengbhalang ki khot ia ka pakhang ophis mynta bad lashai ka sngi ka 27 tarik ha baroh kaweika jylla ha kaba ka sngi ba nyngkong eh ka pakhang ophis kiba la wan poi trei baroh kawei ka jylla ki poi haduh 60%.
Wat la ki la wan poi haduh 2 pyrton ki shipai CRPF hapoh Nongbah Shillong ban peit ba kan ym mih kano kano ka jingjia ha ki sngi pakhng ophis ki sengbhalang, ka jingwan poi trei ki nongtrei ophis sorkar ha ka nongbah ki la duna ban ia kiwei pat ki District.
Ka East Khasi Hills ka dei ka district ba ki nongtrei sorkarki kham duna palat haba ia nujor bad kiwei pat ki District ha kaba ki nongtrei ki ba la poi trei ki long tang 54% katba ha West Khasi Hills 75%, South West Khasi Hills 85% , West Jaintia hills 66% bad ha East Jaintia Hills ki la poi trei haduh 95%.
Haba ia kheinlang ia ka jingwan poi trei ki nongtrei sorkar ha baroh kawei ka jylla ki poi 60%.
Da U Monarch ShabongShillong, 26 Nailur:Ha ka sngi balang, U Pastor PBM Basaiawmoit, ula phah ia kawei ka email sha U Rupang, ha kaba ula tyngkhap ia ka jingdawa jong ka Joint Action Committee (JAC) jong ka Tripura, na ka bynta ba ki pynpaw ia ka jingsngew pyrshah jongki, halor ka jingpynkylla sha ka Museum, ia katei ka iing jong ki Syiem hyndai jong ka Tripura.
Kam dei tang ka jingpyrshah ia ka jingpynkylla sha ka Museum, hynrei, kaba ki kham pyrshah, ka long shuh shuh, ba la pyrshang ban weng noh ia ka kyntien Ujjayanta, kaba dei ka kyntien kaba rim jong katei ka iing Syiem ha Tripura.
Hynrei, ngim iakren eh, hangne ia katei ka phang, namar ka mat kaba kongsan, ka long ba utei u rangbah, uba don ha ka nongbah Agartala, ha katei ka sngi, ula iathuh ba baroh ki kotkhubor ha Tripura, kim treh satia ban pynmih ia katei ka kyrwoh jong ka Joint Action Committee, kaba la sam sha ki kotkhubor ha ka nongbah Agartala.
Une u nongthoh ula phone sha utei u rangbah bad haba iakren, ula shu iathuh lyngkot “Baroh ki kotkhubor ha ka nongbah Agartala, ki dei kiba la long trai lut da ki Bengalee".
Une u nongthoh nangta, ula kylli biang “Haba kumta, ym don kotkhubor kawei ruh, kaba la long trai da ki trai shnong Tripura" bad ka jubab na U Pastor, ka long “Em".
La iathuh shuh da utei u rangbah, ba ha Tripura, ki MLA kiba dei ki trai shnong, ki don 20ngut ha ka iing dorbar, kaba 60ngut, tangba kim ju nud ban kren na ka bynta ka bha ka miat jong ki jaitbynriew Tripura, namar ba ki la long rit paid bad ba ki  hap ban kohnguh ia ka jingbthah jong ki nongialam jongki, ha la ki jong ki jong ki Seng.
Kitei ki MLA, ki don 19ngut na ka Left Front bad 1 na ka seng Congress bad ia ki jingeh jong ki rit paid trai ri ha Tripura, la ju shim bad ia said lem da ki seng, kiba kynthup ia ki Civil  Society, Borok  Peoples  Human  Rights  Organisation,  Twipra  Students Federation  nalor kiwei kiwei.
Na u nongthoh – Lada ki kotkhubor, kim thoh shuh ia ka jingeh jong ki trai shnong ha Tripura bad lada ki MLA, kim iakren shuh ia ki jingeh jongki, katei ka la pynshisha, ba ki trai shnong ha katei ka Jylla, ki la kylla long ki nongtong um jongno re.
Ngin nym iakren jrong eh, hynrei, ha Shillong, ki ki dang don ki kotkhubor,  kiba pynmih ia ka sur jong ki sengbhalang, ia ka sur jong trai shnong bad kumta ter ter.
Shillong,26 Nailur:Katba dang wan shim dawai na Pynursla, ki shi ing shi sem ki la thmu ban leit phai noh sha la ka jong ka shnong ka Nongkyndah , Pynursla hynrei ha shiteng lynti ka jingjia ba sngewsih ka la wan lap ia ki ha kaba ka kali Alto ( Tourist),  ha kaba kitei ki shiing ki shong ka la shah tynrah ha kawei ka trok kaba dang wan na ki thain Dawki bad katei ka jingjia ka la jia ha kawei ka khongdong bah kaba don  harum Pynursla, Lad Mawlyndun.
Namar ba ka dei ka jaka ba ki network mobile kim long bha , ym don lad ban phone Ambulance lane 108 ban pynkit ia ki sha Hospital hynrei donbok ba ha katei ka por ba ki 3 ngut ki kynthei  kiba la mynsaw jur ki la donkam jingiarap kyrkieh  ka la wan lap ka kali kit khubor u Rupang ( PRESS) kaba dang wan buh khubor sha Dawki bad mar-mar marsien iohi ia katei ka jingjia u nongniah katei ka kali kit khubor u Bah Hep Lyngdoh  u la iarap ia kitei kiba la mynsaw ban pynkit ia ki sha CHC Pynursla na ka bynta ba kin ioh ka jingsumar.
Khlem da pynslem marsien poi ha CHC la ai jingiarap ia kitei kiba la mynsaw kiba kynthup ia 3 ngut ki kynthei bad ki 2 ngut ki shynrang.
Ha katei ka jingjia aksiden, ki la don haduh 9 ngut kiba mynsaw kiba shong ha katei ka kali kynthup ia ki kynthei , rangbah bad iwei i khyllung.
Katei ka jingjia ka la jia ha ka por 11:20 baje mynstep.
Shillong, 6 Jymmang:Ka sorkar ka la kyn tu ia ki paidbah bad khamtam ki nongtrei sor kar ba ki dei ban kyntait mardor ia ka pakhang ophis ka HNLC ban dawa pynlait ia ki saw ngut kiba shah kem kynthup u presiden ka HANM u Bah Lamphrang Kharbani halor ka jingkynnoh ba ki donkti bad katei ka seng.
Haba kyrpad ia ki nongtrei sorkar, ban nym shah shkor ia ka jingkhot ka HNLC, ka sorkar ha kane ka sngi Hatmajai ka la pynrem ia ka jingkhot katei ka seng lehnoh bad ka la ong ruh, ba ka la pynbiang ia ki bor iada.
Ka HNLC ka la dawa ban pynlait noh ia u president ka Hynniewtrep A’chik National Movement (HANM) Bah Lamphrang Kharbani bad saw ngut kiwei kiba shah kem ha ki pulit ha Rangthong ha ka 2 tarik Jymmang.
Ka HNLC ka la pynbna ban khot pakhang ophis saw sngi ha ka 8, 9, 12 bad 13 tarik lada ka sorkar kam pynlait noh ia kitei kiba shah kem namar ba la shu pharep khlem nongrim.
“Ka sorkar kan trei borbah ban pynneh ia ka suk ka sain da kano kano ka lad ban pynthikna ba ki nongshong shnong kin ioh ia ka jingsuk bad ki runar kin nym ioh jaka ban pynthut", la ong ka kyrwoh na ka sorkar.
Ka sorkar ka la kyntu ia ki nongtrei sorkar ban nym shah shkor ia ka jingkhot ka HNLC bad kyntu ia ki paidbah ban mih beit khlem kano kano ka jingtieng.
Shillong, 6 Jymmang :U Working President ka UDP uba long ruh u MLA ka Nongthymmai u Bah Jemino Mawthoh u la ong ba ka UDP ka ladep phah jingthoh lut sha baroh ki seng sain pyrthei ban kin iapoi ha ka jing ialang ban ia shong takrain halor ka jingpynlip bording.
U la ong ba ka jingia lang la buh ban pynlong ha ka sngi Palei ha ka por 3 baje janmiet ha Shillong Club.
U Bah Mawthoh u la ong ba ka UDP ka ladep phah ia ki jingthoh sha baroh ki seng sain pyrthei hynrei ka shong pat ha ki la kin wan ne em ban iakren namar kane kam dei ka kam politik, hynrei ka dei ka kam ba iadei bad ki jingeh jong u paidbah.
Ngin pyni sha ki paidbah ba kane kam dei ka kam politik kaba ktah ia u paidbah", la ong u Bah Mawthoh bad bynrap, ba la phah sha ka Congress ruh kaba dei ka party kaba ialam ia ka jingsynshar ha kane ka jylla.
Ha kajuh ka por ngin dawa ba u Myntri ba dei peit halor kane ka tnad bording udei ban hiar shuki noh namar ka jingbym lah ka jong u ban peit ia kane ka kam.
“Ngi lah ba un hiar shuki noh namar ka jingbym lah jong u ban peit ia bit jingbiang jong kane ka kam", la ong u Bah Mawthoh.
Shillong, 6 Jymmang:Ka Rice Socio & Development Guild, Maw jrong ka la pynlong ia ka prokram  ai jinghikai kyr pang ia ki kmie ki kpa halor katei ka jingpang bad ruh halor ka koit ka khiah jong ki kmie ki kpa ha ka por armet.
Ka Rice Socio & Development Guild kadei ka kynhun ki samla pule barim ka St.Peter’s Secondary School, Mawjrong kiba pyrshang ban bud dien ia ka matti ba la buh da ki Christian Brothers ha katei ka thaiñ khyndiat snem mynshwa.
La pynlong ia kane ka prokram ryngkat ka jingiatrei lang bad ka Swer PHC, ha ka sngi Nyng kong jong ka taiew ka la pynlong da ka prokram.
U Dr.Kyndiah na Swer PHC bad ruh ia u Dr.Syiemlieh na Sohbar PHC hadien ba ki la dep ban pynshai ia ki lad jingiada bapher bapher ban lait na ka jingpang swai bad kiwei kiwei ki la ai ruh ia ki dawai sha ki longkmie, longkpa bad sha ki heprit.
U Dr.Kyndiah haba kren halor ka jingkhlainbor ka jingpang TB bad ki lad jingiada ban koit na katei ka jingpang u la ong ba tang ha katei ka thaiñ ki don ym duna ia ka 15ngut man la u bnai kiba wan dih dawai TB.“Wat mangi ruh ngi khuslai namar kane ka jingpang kam neh tang ha uwei hynrei ka saphriang  sha kiwei pat," u la ong.
Da kaba batai ba don kiba ioh ia katei ka jingpang ki shah ktah ha ka bor jabieng, khyllai, ne ki snier, u Dr.Kyndiah u kyntu ruh ba ki nongpang ki dei ban long kiba husiar lada ki shem ba u jyrhoh u neh palat ia ka artaiew ne ki shem ba ka jingkhia ka duna bad khie shitmet por ki thiah mynmiet.
“Kane ka jingpang ka lah wat ban shim ia ka jingim ruh lada phim shimkhia ban sumar ha ka por kaba biang.
Kumta kito kiba suba ba ki don ia kitei ki dak mar mar ki dei ban phah leit test khnang ban ioh ia ka jingsumar kaba biang," u la bynrap biang.
Katkum ka jingiathuh jong u, kito kiba ioh ia ka TB kim donkam ban khuslai ia ka jinglut namar naduh ki dawai, ka bai test ne kiwei kiwei ki jingdonkam ka sorkar ka pyllait ei lut.
Ha katei ka sngi, u Doktor u la kyntu jur ia ki paidbah ba lada ki kwah hi ban lait na kitei ki jingpang ba shyrkhei ki dei ban lehkhuid, ban bam ia ki jingbam ba tei ia ka met bad ruh ban pynkhuid ia ki sawdong sawkun namar u ong, “Lada ka shnong ka lehsih, ka TB ruh ka kynrei.
"Na ka liang ki Health Educator na katei ka hospital kata kynthup ia i Kong P Dkhar bad Kong P Diengan ki la kyntu jur ia ki kmie ki kpa ba ki donkam ban sumar khambha ialade khnang ba kin lah ban ai ka jingshakri kaba kham paka ia ki khun ki kti.
“Bunsien ki longkmie ki bunkam ban sumar ia ki khun bad peit ia ka iing ka sem hynrei ki klet noh pat ialade.
Kumta, kynmaw ba donkam ban sumar bha khamtam ha ka por ba pun ba kha namar dei kito ki porba donkam ban ioh ia ka jingsumar kaba paka tam," ong i Kong P Dkhar.
La kyntu ruh ia ki longkmie ba ki dei ban kiar na kaba kha ha iing hynrei ba ki dei ban leit mardor sha ki jaka ai jingsumar khnang ba i kmie bad i khun in ioh  ia ka jingsumar kaba paka tam eh mar ia kha.
I Kong Diengan ha ka jingkren jong i halor ki lad iada kum ki injek ne Immunization i la ong, “Lada ki kmie kpa kim sngewthuh ia ka jingkordor ka koit khiah kam don jingmyntoi ia ngi ban batai shaphang ki lad jingiada," i la ong.
Shillong,6 Jymmang:Hadien ka jingshah kem u President ka HANM u bah Lamphrang Khar bani bad ki saw ngut kiwei pat, kaHNLC ka la pyllait khubor paidbah ba ka la dawa na ka sorkar ba ka dei ban pyllait noh ia u President ka HANM ryng kat kiwei pat ki kiba la shah kem, bad ka la byrngem ba lada ym pyllait kan khot da ka pakhang ophis ba saw sngi kata  ha ka 8, 9 , 12 bad13 tarik mynta u bnai.
Ka la byrngem ruh ia baroh ki nongtrei sorkar ba kin burom ia katei ka pakhang ophis bad kijba leh pyrshah kin shim hi ia ka jingkitkhlieh.
Lah ban kdew ba haduh mynta ym pat shym la pyllait ia u President ka HANM bad kiwei bad dei ruh la shisngi ka 8 tarik, ba la poi kata ka sngi sdang ba ka HNLC ka la byrngem pakhang ophis.
Shillong,6 Jymmang:Ka Ms C Guenauer, ka mem na Germany kaba dei ruh ka Lecturer , bad ka Research Scholar na Germany ka la ong ha Germanay uwei u briew u don ar tylli ki Vote, kawei ba un vote ia u kyrtong ba u mon bad kawei pat ka vote ba un vote ia ka seng ba u mon.
Katei ka mem ka la ong ruh ba ha Germany, ka ri ba bun ki Kristan ia ka sngi thep vote la ju pynlong ha ka sngi u blei ha kaba ki paidbah ki jlah ban thep vote hadien ba la wai jingiaseng.
Katei ka mem na ri Sepngi ka la sah la katto katne por ha India ban peit ia ka rukom long jong ki paidbah ha ka por elekshon, ha ka jingiohi jong ka ka la ong ba ka don bunbah ki jingiapher ha Meghalaya bad ha Germany ha kaba ha kane ka jylla ki paidbah ki peit ia u briew ne u kyrtong ba ia khun elekshon katba ha Germany pat ki peit ia ka party.
Ka la ong ba ha Germany ki mat elekshon ba ki party bad ki kyrtong ki buh hakhmat eh ka dei ka koit ka khiah ( Health Insurance,), ka khajna ( Taxes) bad nangta bud sa kiwei pat ki mat.
Ha ka jingsah jong ka ha kane ka jylla h aka por elekshon ka mem Guenauer, ka la ong ba ka la leit ban shong ha ki jingialang ialap elekshon jong ki seng sain pyrthei bapher bapher ki seng riewlum bad ki National Party bad kaba la pynlyngngoh eh ia ka ka long ba la ju pynlong ia ki jingialap elekshon ha ki jaka iew ba longpaidbah bad ki paidbah ruh ki ieng da ki bun bun kynta ban sngap ia ki nongkren ialap elekshon.
Ka Ms Guenauer ka la pynpaw ia kitei ki jingshem jong ka ha ka jingiakynduh jong ka mynta ka sngi bad ki Khlieh Nongsynshar shnong ba kynthup naduh ki Syiem, ki Sordar, ki Doloi bad ki Rangbah shnong.
Ha katei ka jingiakynduh ka mem ka la kylli jingkylli ruh na ki Khlieh nongsynshar shaphang ka synshar khadar ha kane ka ri.
Shillong, 6 Jymmang:Namar ba ka jylla Meghalaya ka la iakynduh ia ka jingkyrduh bording kaba jur bha ha kane ka jylla, ka la pynlong ia ka sorkar ba kan phaikhmat ban pyndonkam noh da kiwei ki lad pynmih bor ding kum na ka sngi, ka lyer bad ki sboh.
U Additional chief secretary ka jylla uba peit ia ka tnad bording u BK Dev Varma u la lum ia ki heh ka tnad Meghalaya Non-Conventional & Rural Development Agency (MNC&RDA)  dang shen ban iakren halor kane ka bynta.
Ka sorkar ka la don ka jingthmu ban iakren bad ki bank ban ai jing kyrshan pisa na ka bynta kane ka jingthmu ban tan bording noh na kiwei ki lad ym tang ban pynleit jingmut na ka um.
Ka jingiakren kan long ba ki nongtrei sorkar ki dei ban shim ban mih shakhmat ban shim ia kane ka skhim ban ai ka sorkar ban pyndonkam da ki light sngi, bad ka light ban shna na ka sboh.
Kumba long mynta, ka sorkar ka thmu ban tan light na ka sngi namar ba kan long kaba kham suk, bad kham tad ka dor ia ki paidbah ba pyndonkam.
Ka sorkar India ruh ka la ai jingiarap haduh 90 percent ia ka sorkar jylla ba kan pyntreikam ia kane ka skhim.
" ka sorkar jylla kan shu  siew tang 10 percent ban pyntreikam ia kane ka bor jingshai na ka sngi ha manki ophis sorkar".
Ia mynta kane ka jingthmu ka la iaid ha baroh ki hynniew tylli ki district ka jylla ban buh da ka bor jingshai na ka sngi ha baroh ki ophis jong ki duputy commissioner.
Ym tang katta, ka la don ka jingtyrwa ban buh ruh ha baroh ki Civil Hospital, Community Health Centers (CHCs) bad Primary Health Centers (PHCs)  ha ka jylla da ka light sngi.
Shillong,6 Jymmang:Ka KSU Mawlai ryngkat ka jingiatreilang bad ka Lamjingshai TI Project ka la pynlong ia ka Awareness Prokram myn ta ka sngi ha Mawlai Phudmuri ( nongmadan), halor ka mat ka jingpang HIV, haba ai jingkren ka kong Mary Wandashisha Kharshyndon, ka Counsellor jong ka Meghalaya Aids Controll Society ha ka jingiasyllok halor ka jingpang HIV ka la ong ba katba nangmih u snem ki nongpang HIV ha kane ka jylla ki nang bun.
Ka kong Mary ka la iathuh ba lah ban tip ia ka jingbun ki nongpang lyngba ka jingkhein kaba la ioh na ka ICTC ka jaka ban test ia kiba don HIV, bad ia katei ka jaka test la wanrah sha Shillong naduh u snem 2007, bad la iohi ba katba nangmih uwei u snem ka jingioh jingkhein ki nongpang HIV ka la nangbun.
Haba pynshlur ia ki paidbah ban wan shakhmat ban phah test khnang ba kin tip la ki don ne-em ia utei u khniang jingpang, ka kong Mary ka la ong ba yn buhrieh ia ka kyrteng jong ki briew ba wan , namar bunsien ki briew ki ju sngewlehrain lada don ba tip ba ki pang HIV, hynrei la shim ia ka kyrteng jong ki tang kum ban shu buh rikod.
Shuh shuh ka la ong ba katei ka jingpang ka long kaba shyrkhei kaba shem jingeh ban sumar bad ha kane ka jylla ka don tang kawei ka jaka sumar kata ka ART kaba don ha Civil Hospital.
Katei ka nongiasyllok ka Meghalaya AIDs Controll Society ka la batai bniah ruh shaphang utei u khniang jingpang bad kumno u ioh ban pur ha ki briew,  bad u dei ruh u jingpang ba don jingiabit lyngba ka buin ka kmie sha i khun, ki juh ki nar injekshon bad kiwei pat ki rukom iabit.
Ha katei ka prokram kaba la long mynta ka sngi, la pynshai kumno ban iada bad ban kiar ban lait na ki jingpang HIV, ha ka juh ka por la pynlong ruh ia ka jingsumar ei ia ki paidbah ka thain Mawlai.
La don ruh ka jaka ba la pynkhreh ban test ia ki paidbah ban tip la ki don jingpang HIV ne-em.
Ia katei ka Prokram la pynlong da ka KSU Mawlai ryngkat bad ka Lamjingshai TI Project ha Mawlai Phudmuri ( nongmadan), bad ha katei ka prokram la wan ban ia shim bynta da ki samla , ki khynnah skul bad ki riew paidbah.
Kiwei pat kiba la don ryngkat ha katei ka prokram ki long u President ka KSU Mawlai Circle u bah Donbok Kharlyngdoh, ki nongkitkam bad ki dkhot ka KSU bad  ki dkhot ka Lamjingshai TI Project.
Shillong,7 Jymmang:Halor ka jingkhot pakhang ophis ka HNLC, uSP ka East Khasi Hills u la pynbna ba kito kiba  donkti ban khanglad ia ki nongtrei sorkar ban ym leit trei lashai ka sngi, yn kem ia ki bad yn pynngat ia ki  ha ki kyndon ain.
Shillong,7 Jymmang:Namar ka jingkyr duh bording ha kane ka jylla u working President ka UDP u bah Jemino Mawthoh u la khot jingialang ia baroh ki seng sain pyrthei lashai ka sngi ka 8 tarik ha ka por  3 baje myn sngi ha Shillong Club ban pyrkhat na bynta katei ka kam.
Shillong,7 Jymmang:Hadien ka jingshah thombor ha ki ksew ha ka jingleit jngoh jong u ia ka wei ka Hospital sorkar ha Delhi u Lieutenant Governor ka Delhi u Najeeb Jung  u la hukum ia lai tylli ki tnad ka Municipal ban pynlong ia ka jingialap ha kylleng ka ri shapahang ka jingdonkam ban pynduh bad pynjlan khun khun ia ki ksew.
Katkum ki tyllong khubor ki la iathuh ba ki ksew shang wir ki la pyndik ia u lat ha ka por ba u leit jngoh ia ka of Lok Nayak Hospital bad ka G.B.Pant Hospital kaba don ha kip hang pdeng ka Delhi.
Katkum ka jingia thuh ka  South Delhi Mu nicipal Corporation (SDMC, ki la don haduh 1 lak tam ki ksew kiba shang lamwir bad na kitei mar shiteng ki dei kiba la pynduna khun,  ha  East Delhi, ki ksew shang wir ki jla tam ia ka 90,000, bad ha North Delhi  ki la don haduh palat 1 lak ngut ki ksew shangwir.
“Haduh 7,514tylli ki ksew la pynduh khun ha une u snem ba la dep ha South Delhi," ong u  Mukesh Yadav, Director PR and Information, SDMC, Ha ka juh ka por, u la ong ba ka SDMC ka la don ka jingiateh bad kaHumane Society International and Animal Welfare Board of India ban iarap ban ha ka rukom pynduh khun ia ki ksew.
Shillong, 7 Jymmang:Ka United Democratic Party (UDP) ka la pyrshah ia ka jingthmu jong ka Sorkar Jylla ban iadi beit shakhmat ban buh thaw ktem ia ka kynhun kieng atiar ANVC-B ha u pud  u sam ka ri Khasi.
U MLA ka UDP na Mawlai u Bah Embhahlang B.Syiemlieh  haba kren ha u nongthoh khubor u ong ba ka UDP ka pyrshah ia kane ka jingwad jaka ka Sorkar ban buh ia ka ktem sah ki lehnoh ANVC-B.“Ngim don daw ei ei ia ki, hynrei ka ANVC-B ka ieng iakhun ban dawa ia ka Greater Garoland bad ka dei ruh ban phaikhmat tang sha rilum Garo, ym sha u pud u sam ka rilum Khasi", la ong u Bah Syiemlieh.
Shillong,5 Jymmang:Ka North Eastern Electricity Power Corporation (NEEPCO) kan ai bording biang ia ka MeCEL naduh ka 8 tarik Jymmang hadien ba la iapoi sha ka jingiakren pynbeit bad ka sorkar jylla, ka sorkar pdeng ha ka 2 tarik Jym mang.
Ka sorkar Megha laya ka siew T.30 klur sha ka NEEPCO bad kan sa siew biang sa T.20 klur hadien lai bnai.
Ka NEEPCO ka la sangeh ban ai bording sha ka MeCEL naduh myn shem snem hadien ba kam lah ban siew ia ka rap haduh T.379 klur.
Kane ka la wanrah ka jingeh ia ka MeCEL haduh ba kan pynlip bing haduh 10-11 kynta ha ka shi sngi.
Ia kane ka T.30 klur la mang pisa ka sorkar jylla ia ka MeCEL ha kane ka sngi Hatmajai bad kan siew lashai ka sngi sha ka NEEPCO.Ka NEEPCO ka la pynlait kyrwoh ha kane ka sngi Hatmajai ba kan ai bording biang sha ka MeCEL naduh ka 8 tarik Jymmang.
U  Director (F) ka NEEPCP u Bah AG West Kharkongor ha ka kyrwoh u la ong ba ka jingialang kan sa shong biang ha ka 12 tarik Jymmang ban iakren halor kane ka kam.
Katkum ka jingong u Bah Kharkongor,  mynta ka MeECL kan ioh bording 30 MW ha ki kynta bym da donkam bad 78 MW ha ki kynta ba donkam bha.12 MW ka bording yn shim na ka Kopili Hydro Electric Plant.
Shillong, 7 Jymmang:U Working President ka KHNAM u Bah Adelbert Nongrum u la kynnoh  ba u Myntri Rang bah ka jylla u Mukul Sangma u dei uba pyrshah ia ki Khasi bad kane ka paw lyngba ki kam jongu.
Haba kren mynta ka sngi,ha ki nongthoh khubor hadien ba la wai ka jingialang kyrkieh ka KHNAM, u Bah Nongrum u la ong ba u Mukul u dei u nongsynshar donbor, bad uba pyrshah ia ki Khasi.
Kane ka jingkyn noh u bah Nongrum ka long ba kane ka sorkar hapoh ka jingialam u Mukul ka thmu ban thung Chief Secretary ia u BK Dev Verma ha jaka jong u Chief Secretary ba la pynjlan u Bah WSM Pariat.
“Kaei ka jingmut jong ka sorkar ban thung CS ia u Verma, kaei ka jingeh jong ka sorkar ban thung beit ia u Acting Chief Secretary Bah PBO Warjri", la ong u Bah Nongrum.
U la ong ba u Mukul um dei u riewlum bad u thung ia ki ophisar da ki bar jylla bad ki briew kiba shu ong hooid ha ki kam bah eh.
“Ngi la iohi u thung DC da u bar jylla, u CEO da u bar jylla bad mynta ia u CS ruh da u bar jylla", la ong u Bah Nongrum bad bynrap, ba wat ia ka shuki Lamphang ka Iing dorbar thawain ruh la thung da u bar jylla.
U la takrain ia ki 11 ngut ki myntri sorkar kiba long ki synran jong u Mukul kiba buh ia ka shuki hakhmat bad ia ka jaitbynriew hadien.
Kumba la paw ha ki lad pathai khubor dang shen, ka sorkar ka la thmu ban pynkiew CS ia u Verma uba dei u Additional Chief Secretary ba peit ia ka tnad bording ka jylla.
Kane ka sorkar ka sngew khohnioh ban pynkiew kyrdan ia u Bah PBO Warjri namar ba u dei u briew uba trei beit uba khuid ha ki kam, la ong u Bah Nongrum bad na ka liang ka KHNAM, ka pynrem jur ia kane ka jingthmu ka sorkar ban iaid lait ia u Bah PBO Warjri uba dei ruh u ophisar uba la kham halor na kiwei pat.
Halor ILP:Ha kawei ka liang ka KHNAM, ka la kyntait ban pdiang ia ka Inner Line Permit (ILP) ki sengbhalang hynrei kan iakhun beit ban dawa ban pyntreikam ia ka ILP kaba rim.
“Kumno ki lah ban ong ba ka ILP kaba thymmai ka kham khlain ia ka ILP kaba rim, ia ka ILP barim kim kwah da kaba ai daw kan ktah ia ka roi ka par, kam jngohkai hynrei hato kane ka ILP kaba thymmai kaba ki kam kaba khlain kan nym ktah", la ong jingkylli u Bah Latiplang Kharkongor ka KHNAM.“Ngin ieng beit ban iakhun ban wanrah ia ka ILP kaba rim, kumba la dawa ki paidbah", la ong u bah Adelbert Nongrum bad bynrap, ka por kan sa poi ba kan sa urlong.
Mawryngkneng,7 Jymmang:Hadien ba la ap kyr men ia ka jingwan u slap na bynta ka rep ka riang , pynban ka jingther u lapbah lapsan ryngkat bad u phria hynnin ka 6 tarik u jymmang ka la ktah jur bad pynduh jingkyr men ia ki nongrep.
Ka thain kaba shah ktah bha ha kane ka jingwan lyngshop jong u phria kaba  la ktah bha ia ki paidbah nongrep ka thain Mawryngkneng.
Haba iakren bad u wei u nongrep u la iathuh bynniaw ‘ngi kum ki nongrep ki dang ap ia u slap jingkyrkhu pynban ka jingjur palat u slap bad u phria ka la lynshop bad pynjulor lut ia ki jingthung jingtep kiba don hapoh lyngkha’.
“Nga la rep u sohsaw pyrem 300 nur , pynban ka jingapkhmih lynti jong nga ban ioh lum pisa lyngba u sohsaw ki la pulom noh bad nga la sngewdiaw ba ngan siew ia ka ram ba nga shim kylliang na bynta kane ka jingrep" ong sa uwei pat u nongrep.
Ha kaba iadei bad kane ka jingeh ki paidbah nongrep ka shnong Mawryngkneng, u sordar ka shnong Mawryngkneng u bah Peter J Lawai u la leit iakynduh markhmat bad u bah AS Mukhim , Block Development Officer Mawryngkneng ban pynpaw ia kane ka jingwan lynshop ka mei mariang ia ki jingthung ki jingtep ki paid nongrep ka shnong mawryngkneng bad na ka liang u bdo u la kular ban phah ia ki gramsevak ban leit lum jingtip bad jurip ia kito ki jaka kiba shah lyngshop ha ka bor ka mariang.
Na ka liang ka dorbar shnong Mawryngkneng ka kyrpad ia ka sorkar ba kadei ban ai ki jingiarap mardor sha ki paid nongrep kiba shah  ktah ha kane ka jingpynjulor ka mariang kat kum ka jinglut bad ban siew ia kane ka jinglut ha ka por kaba biang.
Shillong, 7 Jymmang:Mynta u bnai Jym mang bad ha u Jylliew ban wan, ka dei ka miet shong shit ia ki nongshong shnong ka Nongrim Ji rang, Umkremdykhongbad Jareibasai ban ia wad ia u niangtaser ne uba ju khot u nian World Cup namar ba u mih shisien ha ka saw snem bad kata ruh ha ka por ba ju wan ka jingialehkai World Cup phutbol.
Man ka miet ki paidbah ka shnong Nong rim Jirang bad ki shnong naduh kynthei bad rang bah ki ia mih lang ban leit wad ia katei ka khniang ha khlaw hadien ba ki la wan la ka bylla myn sngi.
Kane ka khniang ka mih hadien ka 7 baje mynmiet haduh 2 baje eiei mynstep.
Kiba smat ban trei shitom haduh shi baje eiei ki ioh haduh 2 ne 3 kilo shimiet, kata lada ki ioh ia ka jaka ba ka mih bha kum ha ki jaka ba dei sngi bha bad ba bun siej ka kham mih bha hynrei ki don pat ki jaka ba kam don namar ka rukom mih kam thikna man ka sngi, don ba ka mih bun ha kajuh ka jaka tang shi sngi ar sngi.
Ka doh jong kane ka khniang ka long kaba sngiam bha banbam lada lah ban pynkhuid bha bad lada kim lah pyntyrkhong ka lah ban sniew noh namar ba ka bun khlein bad um.
Shi kilo  ki lah ban die ha ka dor T.200 haduh T.250.
Kane ka khniang ka don ia u No-7 ha ka kpoh uwei shaphang ka diang bad uwei pat sha kamon.
Mar ia mih na khyndew ka kiew sha ki phlang ki kynbat bad ki dieng ki siej bad tang shu dei lyer kattne katne minit ka pait noh ka sop bad mih da ka kynja khniang lung ba don sner bad hadien khyndiat por pat lada ym ioh ban pyniap ka heh noh bad kylla dur sha kaba kham iong ban pyni ba ka la kham iaw bad ban bam ruh kam da shngiam shuh lada ka la heh.
Ka mih bha ha por ba rang ka mariang katba ha ka por slap kam da mih bun bad lada ka mih ruh ka slem ban mih na ka sop jongka namar ba ka jhieh.
Ka la mih ha ka thain Jirang la palat 2 taiew eiei bad ka dang mih haduh kine sngi ruh, la iathuh ki trai shnong.
Kane ka jaid khniang kaba syriem ia ka Niangkongwing ym ju kham bna khoit ba ka mih ha ki kiwei ki jaka ha ri lum Khasi-Jaintia lait tang ha Ri Bhoi bad ha Ri Bhoi ruh ka kham mih bha ha ki thain ri Bhoi sepngi ha ki jaka ba long khlaw.
Shillong,7 Jymmang:Kat kane ka jingkot dit sat, ba ka jylla ka la mad ha kine ki sngi ia  ka jingkyrduh bording ba la kynnoh  ba ka daw ka dei na ka jingtyrkhong um ka Wah Umiam, u Rupang u la ioh ban ia kren bad katto katne ngut ki nongshat nongkhein kiba u la iohi ba ha kine ki sngi ba la leit ki la lah ban leh ia ki kam phylla jong ki.
Lah ban kdew ba ha kine ki sngi ba la leit u Rupang u la iohi ba ha pdeng ka jingther u lapbah lapsan haba pynlong ia ka shad suk mynsiem pynban ki nongkhan ki la lah ban pynrang ha kum kitei ki sngi, haba la iohi ba ka la don ka jingkyduh um ha Wah Umiam ne ha Dam ba la pynlong ia ka jylla ban mad jingeh kyrpang u la leit ban ia kynduh ia kitei ki nongkhan ban kylli na ki hato ki donbor ne-em ban wanrah slap ba pyn dap ia ka Wah Umiam.
Ha ka jingiakren bad u Rupang kitei ki nonhkan ki la kop ba ka la dei ka kam kaba suk ia ki ban wanrah slap ban pyndap ia ka Wah Umiam, ki la ong ba ha ka jingshisha ki la isynei ba ka jylla ka la duh bording tang na ka daw ka jingtyrkhong um hynrei ki shim pat ba katei ka kam ka dei ka jong ka sorkar, bad kam dei ka shakri paidbah ba kin noh mon sngewbha, bad kumta ki la shu sngap jar.
Haba ia kren matkhmat bad u Rupang uwei na ki nongkhan u Ri-khasi Khongshei, u la kop ba lada ka sorkar ka wan ban ud ban nam ha ki nongkhan ki lah ban pynhap slap haduh shi taiew lynter ban pyndap ia ka Wah Umiam.
‘Kam don jingeh eiei ban pynhap slap shi taiew lynter tang ha Wah Umiam’ ong u Ri Khasi Khongshei haba ia kren bad u Rupang.
Shuh shuh u Rupang u la twad jingmut na kiwei ruh ki nongkhan bad ki nongshat nongkhein , halor ka rukom pynhap slap  la ka long ne-em kaba lah ban long, na ka liang jog ki ruh ki la kop ba ka long kaba suk bha ban pynghap slap haduh shitaiew ruh lada ka sorkar ka don ka jingngeit kaba skhem ba ki lah ban leh ia katei ka kam.
Lah ban kdew ba hangne ha Ri-Khasi jong ngi, ka la don ka jingphylla ha ka rukom leh niam ki nongshat nongkhein ha kaba ka la don ka sngi ba u nongthohkhubor ruh u la sakhi dalade hi ba ha ka por bather u lapbah lapsan ki riewtymmen ba leh ia ka knia ka khriam ki la lah ban  pynrang rngaw ia ka bneng ba katei ka la jia ha  ka por ba ka bneng ka la pynthut ha ka por long shad long kmen hapoh shnong.
Shillong,7 Jymmang:Lashai ka sngi ka dei ka sngi ba ka HNLC ka la khot ia ka  pakhang ophis ha ki ophis ka sorkar jylla lada jia ba ka sorkar jylla kam shym la pyllait ia u President ka HANM ryng kat bad ki saw ngut  kiwei pat kiba la shah kem halor ka  jingshah kynnoh ba ki dei kiba la ia donkti bad ka seng HNLC.Haduh mynta la iohi ba ka sorkar jylla kam shym la pyllait ia u bah Lamphrang Kharbani Presi dent ka HANM ryng kat bad saw ngut kiwei pat, kaba mut ba ka pakhang ophis ka HNLC kan dang treikam.
Halor katei ka khubor u Rupang u  la ioh ban ia kren bad kawei na ki tnad ba  ki paidbah ki donkam manla ka sngi kata ka Bank, haba ia kren bad u Rupang la kylli na u u Chief Manager ka State Bank Of India Bara Bazar ne Iewduh hato katei ka bank kan treikam ne-em  ha kitei ki kynta ba ka HNLC ka la pynbna ia ka pakhang ophis, u bah J.S Marbaniang, Chief Manager u la ong  ba ka bank kan hap ban peit ia ka jingwan ki briew, ‘lada jia ba ki briew kim wan, ngin plie tang hi shiphang bad ngin khang noh bad lada ki briew kin wan ngin plie beit’ u la ong.
Ha ka juh ka por utei u Manager  u la ong ba ka HNLC ka la pynbna ban pakhang tang ia ki ophis sorkar, bad ka bank ka dei ka ophis kaba ai jingshakri na ka bynta u paidbah bad ka jingdonkam ki paidbah ha katei ka tnad treikam ka long kaba man ka sngi, ha kaba ki donkam ban phah pisa na ka byngta ki khun ba pule shabar bad kiba shah sumar shabar kum ha Vellore.
Shuh shuh utei u Manager u la ong ba ha ka jingshisha ka bank ka don ka jingsyier halor kitei ki jingbyrngem ka HNLC, watla ka la byrngem tang ia ki ophis sorkar, namarba ka bank ka bun kam bha ha ki kam pisa hynrei namarba ym shym la don ka jingmaham ia ki bank kan peit peit pat ha ka jingdonkam ki paidbah, “Lada ki wan ngin plie, lada kim wan ngin khangnoh noh" ong u bah J.S Marbaniang Chief Manager ka State Bank Of India, Iewduh.
Haba ia kren bad u Manager u Rupang u la kylli ba ha sor laehse kan ym long kan ym long than ka jingtriem ban plie bank , kaei pat ka ban jia ha nongkyndong hato ki nud ne-em ban plie u Chief Manager u la ong ba ha nongkyndong kiba bun hi kin khang lada kim ioh ka bor jingiada ka ba biang, watla kam shym la don ka hukum na kiba heh ban khang ne plie.
U la ong ruh ba ka jingtieng ha ki bank bank ka long tang ia ki pisa.
U Rupang u l aioh ruh ban ia kren ba katto katne ngut ki ophisar ophisar sorkar ki bym shym la kwah ban pynpaw kyrteng ialade , ha kaba na ka liang jong ki ruh ki pynpaw ia ka jingartatieen ban wan trei lashai ka sngi, ha kaba ki la ong ba ki hap ban peit shuwa ia ka jinglong jingman ka pyrthei la da ki kali ki iaid ki iaid ki ieng kin peit siar shuwa na rud bad lada i long kin wan trei.
Shillong,7 Jymmang:Hadien ba ka Megha laya Board of School Education (MBOSE), ka la dep pynbna ia ka resol klas XII ha ka subjek Science bad Commerce, la shem ba-ar tylli ki skul ka  Shillong Jail Road Boys’ Higher Secondary School bad ka Sibsing Memorial Govt.
Higher Secondary School, Nongstoin kim shymg la mih kyrteng,   wat la ki khynnah pule katei ka skul ki la pass  bhaha katei ka eksam.
Ka  resol kat kum ka booklet ha ka sla kaba 5 la pyni ba na ka 44 ngut ki samla pule ka Jail Road , 39 ngut ki la pass bad haba ia khein kyllum ki la ioh 89% katba ka katkumhb ka resol kaba la pynmih ha ka sla 41 ka  Sibsing Memorial Govt.
Higher Secondary School  ka baa la ialeh 18 ngut ki khynnah kiba la pass ki la poi sha ka 14 ngut bad haba ia khein kyllun gk sla poi sha ka with 78 %.
Hynrei ia ki nombar kitei ki khynnah ba la pass ym shym la pynmih ha ki kot resol (Booklet) jong ka Board, ha kaba kham hadien la ioh jingtip  ba ki bor pyniaid kitei ki skul ki la ujor sha ka tnad pule puthi.
Shillong,8 Jymmang:Ka Khasi Students’ Union K.S.U Laskeiñ Circle ka la maham ia baroh ki nong niah Sumo kiba hap hapoh ka  Laskeiñ Block ba kim dei ban shim kabu ban shim rem dor ia ka bai kali na ki khynnah skul khamtam ia kito ki ba phong jain skul bad ha ka juh ka por ba ki dei ban kit ia ki khynnah skul ha ka por ba ki phah sangeh ia kino kino ki sumo ha lynti, ha ka juh ka por ruh ka Seng ka la pyntip ba ka la  ioh ia ki jingujor na ki kmie ki kpa jongki khynnah skul ba ki Draibar ki shim rem dor iaka bai kali na ki khynnah skul bad don ruh ki bym sangeh haka por ba phah sangeh da ki khynnah skul bad don ruh ka por ba ki nongniah sumo ki kren da ki ktien khlem akor ia ki khynnah skul.
Ka KSU ka la maham tyngeh ruh ia ki nongniah Sumo lada ka seng ka lap ne ka dang ioh ia kiba kum kitei ki jingujor, ka la pyntip sha ki khynnah skul ba la don kum kata ka jingjia mar-mar ki dei ban pyntip sha kine ki nombar phone  9612261171, 8575744274, 8794602546, katkum ka kyrwoh ba la phah da u Samla, Garland Shadap Manner.
Education Secretary KSU Laskeiñ Circle.
Shillong, 8 Jymmang:Ha ka 6tarik Jym mang 2014, ka kashari jong U  Session Judge, Shillong, ka la rai pyn rem ia U Rajesh Ra bha,uba la khot sin U Raphel Rabha, da kaba rai shong phatok, na ka bynta shi rta jingim bad ba un siew ia ka kuna kaba T.10,000 bad lada jia ba um lah ban siew ia katei ka dur, ba un ngat phatok tam sa shisnem, namar ba u pyniap ia U  Vijon Rabha.
Lah ban pynkyn maw, ba ha ka 20tarik Lber 2011, U  Shri Rajesh Rabha, ula shoh ia U  Vijon Rabha, uba la tip U Rijoy Rabha, uba don 21 snem ka rta, ha kaba ula iap noh, ha ka jaka trei jongu ha  Flavour Restaurant, ha Laitumkhrah Police Point.
U pulit, uba tohkit ia katei ka jingjia, U  Sub Inspector Lucas D.Sangma, uba peit ruh mynta ia ka  Mawryngkneng Police Station, u shim, ba katei ka jingjia, ka dei kaba shisha bad kaba la pynlong ba ka kashari, kan shim ia katei ka rai kaba tyngeh.
Shillong, 7 Jymmang:Ka seng sain pyrthei Khun Hynniewtrep National Awakening Movement (KHNAM) ka la ieng pyrshah ia ka jingthmu ka sorkar ban buh ia ka ktem ka ANVC-B ha ki jaka jong ka Khasi Hills bad ka ong ia ka ANVC-B ba kan leit buh ktem sha jaka lajong ha Garo Hills ym ban wan buh ktem sha Khasi Hills namar ba ka KHNAM kan nym shah  ban ai jaka wat tang shi inshi ruh.
“Ka jingmih khubor ba ka sorkar ka thmu ban buh ia ka ktem ka ANVC-B ha West Khasi Hills, ka pyrshah jur, namar ba kam iahap ban wan buh ktem da kiwei ki briew hapoh u pud u sam ki jaka jong ngi, ka jingthmu barieh ha lyndet ka long ban pynkup bor shuh ban ailad bhan wan skud jaka sha Khasi Hills", la ong u Bah Latiplang Kharkongor sha ki nongthoh khubor hadien ba la wai ka jingialang kyrkieh ka party.
“Haba ki briew jong ngi ki shah siat iap ha Garo Hills, ym ju iohi ym ju ioh sngew ba kin  (ANVC-B) pynrem ia ka jingjia", la ong u Bah Kharkongor bad bynrap, haba ki ialeh na ka bynta ka roi ka par jong ki Garo, balei kim leit shna krem sha jaka lajong balei kin wan ban buh sha kane ka jaka jong ngi.
“Ka KHNAM ka pyrshah jur ia kane ka jingthmu ka sorkar ban wanrah ia ka ktem katei ka seng lehnoh ha Khasi Hills namr ba kane ka don ka jingthmu sha lyndet ban klun ia ki jaka jong ngi ban shna ia ka Garo Teritorial Council kumba la long ia ka Boda Territorial Council", la ong u Bah Kharkongor uba dei MDC ka KHNAM na Nongthymmai.
“Ki Garo ki la wan ban skud jaka sha kane ka rilum Khasi namar ba ki la shah noin ha jaka lajong ha kiwei pat ki jaitbynriew.
Ka jingwan tuid ki briew ba nabar sha Garo Hills ka long kaba la jur haduh ba ki trai jaka ki Garo kim lah shuh ban iada bad namarkata, ki wan ban skud jaka sha kane ka ri Khasi jong jong ngi", la ong u Bah Kharkongor bad bynrap, ba lada ailad ia kane ka jingbuh ktem, kin sa kam trai hadien kumba la jia ia ka refugee camp ha Rynjah bad kiwei ki jaka ha kane ka ri Khasi.
“Khnang ba ka jingiakhun kan nym long tang ha ki kot khubor,ngin la iawer ia baroh ki paidbah, khamtam ki nongsynshar shnong, ki syiem, ki sirdar bad ki seng sain pyrthei bad baroh kiba sngew khia ia ka jaitbynriew ban wan sha ka jingialang ban long ha ka 13 tarik Jymmang ha Nongstoin ban iakren ia kane ka kam, la ong u working president ka KHNAM u Bah Adelbert Nongrum.
“Ngi donkam kyrkieh ia ka jingiatylli ka jaitbynriew namar ba la shah khnoit na baroh ki liang.
Ngim don hangne ban kren da ka jingsngw shongshit hynrei ban kren da ka jingieid ia laka jaitbynriew", la ong u Bah Nongrum nad bynrap,"Ha katei ka jingialang ha 13 tarik, ngin shim ia ka rai kaei ban leh wat ban ieng pyrshah ia ka rai jong ka sorkar ha katei ka jingialang", la ong u bah Nongrum.
Shillong, 7 Jymmang:Ka sorkar Megha laya ka la ong ba ki paidbah khamtam ki nongtrei sorkar kim dei ban tieng ia ka pakhang ophis ka seng lehnoh ka HNLC namar ba ka sorkar ka la pynbiang ia ki bor pahara.
Ka HNLC ka la pyn bna ba kan khot pakhang ophis saw sngi ha ka 8, 9, 12 bad 13 tarik Jymmang lada ka sorkar kam pynlait noh ia u President ka HANM Bah Lamphrang Kharbani bad saw ngut kiwei pat kiba shah kem na Rangthong halor ka jingkynnoh ba ki donkti bad ka seng HNLC.U Acting chief secretary ka jylla u Bah PBO Warjri u la khot kyrkieh ia ka jingialang bad ki nongtrei tnad sorkar jylla bad sorkar pdeng ha kane ka sngi Balang ban pyn thikna ba ki nongtrei kim dei ban sngap ia ka jingkhot pakhang ophis ka HNLC.U Bah Warjri u la iathuh ba ka sorkar jylla ia ki ba kiei kieiki iaid beit bad la khmih lynti ba baroh kin plie kumba ju long.
U la ong ba ki nongtrei na ki ophis sorkar jylla bad sorkar pdeng ki la pynpaw ba ki kloi ban leit trei.
Ka sorkar jylla ka la pynmih ia ka jingbthah sha baroh ki nongtrei sorkar ban leit trei beit ha kine ki sngi khlem pep, bad lada ki pep kin shah pynshitom.
U Bah Warjri  u la maham ba haba ki nongtrei ki pep khlem ki daw ba biang, yn khein ba ki pep khlem ioh bor bad yn shah pynshitom katkum ka ain.
Shillong,8 Jymmang:Ka jingjia ba sngew sih kthang bad ka bym shym la poi pyrkhat ka la wan jia ha ka longing longsem jong u samla Kiarling Massar u ba shong ba sah ha ka dong Lad, ha Nongshken, ha kaba utei u samla u la kyllon iap hashen namar u paralok jong u uba la kum bakla siat ia u da ka suloi.
Katei ka jingjia ka la jia ha ka 6 tarik mynta u bnai.
Katei ka jingjia ka la jia  ha ka por ba kitei ki shi paralok ki dang don ha Bri jong ki kaba ju khot ka Singklam, kaba don hajan khappud bad ka Bangladesh bad lada hiar da ka kjat na Nongshken sha katei ka Bri ka bam kumba shiteng kynta eiei, ong ka tyllong khubor , La iathuh ba ha bri ki la ia sah haduh kumba hynriew-hynniew ngut, bad katei ka jingbthei suloi ka la jia por 10-11 baje mynmiet jong ka sngi ba-ar.
Ha kawei pat ka khubor ba la ioh lum na ki pulit,  la iathuh ba katei ka jingjia ka la jia ha ka por 8 baje jong ka miet 6 tarik , katba bah Pyrshang Iawram  u dang leit siat mrad, hynrei u la kum siat bakla ia la u paralok.
Ki pulit ki la kem ia u bah Pyrshang Iawram.
Shillong, 8 Jymmang:Ka pakhang ophis ba la khot da ka seng lehnoh ka Hynniewtrep National Liberation Council (HNLC)kaba sdang mynta ka sngi Palei kaba dei ka sdang ka jingkhot pakhang ophis kam shym la treikam satia ha kaba ki ophis ki la plie bad ki nongtrei ki wan thikna.
U  SP ka East Khasi hills Bah M Kharkhrang  u la iathuh ba kam shym don kano kano ka jingjia ha kano kano ka bynta jong ka district bad ym don mano mano ruh ba shah kem.
Ka HNLC ka la khot pakhang ophis saw sngi ha ka 8, 9, 12 bad 13 tarik namar ba ka sorkar kam shym la pynlait ia u president ka Hynniewtrep A’chik National Movement (HANM) Bah Lam phrangsngi Kharbani bad saw ngut kiwei pat kiba shah kem ha ki pulit.
Ki bor pahara ki la pynlong ia ka jingap ha baroh kawei ka nongbah ha kane ka sngi ba don ka jingkhot pakhang ophis ka HNLC.Ki ophis ha Khasi, Jaintia bad ha Ri Bhoi district la iathuh ba ki treikam kumba ju long khlem kano kano ka jingthut.
Ki Bank ruh ki treikam lait noh tang ha ka thain Mawlai ba ki khang.
U Aditional chief secretary u KS Kropha u la ong ba ka jingwan jong ki nongtrei sha ki ophis ka biang kumba ju long ha baroh ka Khasi, Jaintia bad Ri-Bhoi.
Ha East Khasi hills district ka jingpoi trei ka long 75 percent, West Khasi hills 90 percent, South West Khasi hills 87 percent, East Jaintia hills 80 percent, West Jaintia hills 81 percent bad ha Ri Bhoi district ki poi trei 80 percent.
U DC ka East Khasi hills u Sanjay Goyal u la iathuh ba ka jingwan ki nongtrei ha kane ka ophis ka long 95 percent  bad kiba pep, dei namar ba ki shitom.
Shillong,8 Jymmang:Ka KHADC kan pynlong ia ka ilekshon jied sordar jong ka Elaka Umniuh-Tmar ha  ka 20 tarik u jymmang, 2014 naduh ka por 8 baje mynstep hadudh 4 baje janmiet  bad ia ka vote yn niew ha ka juh hi ka sngi.
Ki la don ar ngut ki kyrtong ki ban ia iakhun ha katei ak elekshon jied sordar bad kiba la dep thep kyrteng , u bah Premier Sing Khongbeh uba ieng ha ka shap jong ka Ingtrep bad u bah Kolon Ryngnga uba ieng ha ka shap jong ka Waitbnoh.
Ki bor pyniaid elekshon ka KHADC ki la iathuh ba ka jingthep vote kan long da ka secret ballot , bad ka jaka thep vote kan long ha Umniuh-Tmar Upper primary School.
Ia ki niew yn niew mar ia kut ka por thep vote.
Ka KHADC ka la bthah ba ki Polling Agentr jong ki kyrtong ki dei ban poi ha ka jaka thep vote shiteng kynta shuwa ban sdang thep vote, yn shah tang u wei u Polling agent u kyrtong, bad ki kyrtong ki dei ban donlang ha ka port hep vote.
La maham bay m shah ban kanbas naduh ka por 7 baje mynstep jong ka 19 tarik bad baroh shisngi ka 20 tarik.
La maham ruh ba ym bit ban thaw jingkulmar ne hylla ha kano kano ka rukom naduh 19 tarik bad khamtam eh ha ka sngi thep vote baroh shisngi kaba lah ban pynmih jingpynthut ia ka ilekshon jied sordar.
La khang ban rung ha phyllaw jong ka jaka thep vote lait noh tang kito kiba wan thep vote, ym shah ban die lane dih kyiad naduh ka 19 tarik haduh ban da kut ka ilekshon.
Shillong,8 Jymmang:Ka Jaintia Students’ Union (JSU) Sengkmie ha ka jing pyllait khubor mynta ka sngi lyngba u General Secretary u samla Emperor Bareh ka pyn paw iaka jing pyrshah jur ia ka rai jong ka DHS ban jeid iaki samla ban leit pule Doctor lyngba ka entrance examination kaba la pyllong da kane ka tnad.
Na ka liang ka JSU kala kynnoh ruh ba kane ka rai jong ka DHS ban pyllong ia kane ka examination ka don kaei re kaei kaba sha lyndet, namar ka seng kam ban klet ia kaei kaba la jia ia ki samla pule kiba la pass bha sha khmat ha kine ki snem bala dep bad ki ba la duh ia ka hok ka jong ki ban leit pule doktor lang namar ba don kata ka examin kaba la tip kum ka  National Entrance Test (NET), ha ka ba kiba pass shadien ha ka HSSLC kiwan pat sha khmat ha kata ka entrance examination.
“Lada ka Directorate of Health Service (DHS) ka jeid ia ki samla ban leit pule doctor lyngba kata ka entrance examination, ka sorkar jylla  bad ka tnad pule puthi kala dei ban pynduh noh iaka MBOSE lane lane ia kata ka examin kaba la tip kumka HSSLC kaba la pyniaid daka MBOSE bad kiwei kiwei ki board na kiwei pat ki jylla, kane ka rai jong ka DHS ka pyn i baka MBOSE kala duh iaka jing shaniah, lane kadei kaba shuleh bymhok? Lada dei ha kane ka rukom, ka sorkar kala dei ban shimkhia ban phah tohkit noh iaka MBOSE ha kti jong ki CBI" ong u GS ka JSU.Shillong, 8 Jymmang:Ka KHNAM ka la pynpaw ba kam iahap ia ka Inner Line Permit (ILP) kaba thymmai kumba la kam da ki sengbhalang ba la pdiang ka sorkar, bad kane kajuh ka dak ka la mih ruh na ka HSPDP ka bym sngew iahap ia ka ILP thymmai.
Haba kdew bym sngew iahap ia ka ILP thym mai ba la tyrwa da ki 13 sengbhalang, u vice president ka HSPDP u bah Ardent M Basaiawmoit u la ong ba ka party kam pat kylla na ka nongrim ha kaba iadei bad ka jingdawa ban pyntreikam ia ka ILP ha kane ka jylla katkum ka Bengal Eastern Frontier Regulation, 1873.
Haba dawa ba ka sorkar ka dei ban pyntreikam da ka ILP barim, u bah Basaiawmoit u la ong ba ka lah ban don ka jingeh namar ba ka kyndon 2, ka aibor ia ka sorkar jylla ban pyntreikam katkum ka bor jongka.
U la ong ba ki bar jylla kiba dei hok ki nongshong shnong kin nym ktah lada pyntreikam ia ka ILP namar ba ka kyndon 4 jong ka ain, ka la aibor ia ki bor shnong ban thaw ia ki rul katkum ka jinglong jongka.
U la ong, ym pat lah ban ong la ka sorkar ka lah ne em ban pyntreikam ia ka ILP thymmai.
“Ngam iohi eiei ban don ka jingiapher hapdeng ka ILP barim bad ka ILP thymmai.
Ka jingiapher ka long ba ha ka ILP barim, ki leit jurip beit ha jaka, katba ka ILP thymmai ki peit ia ki dak ne rekod jong ki briew kiba kumno kiba rung sha ka jyla", la ong u vice president  ka HSPDP.Katba ka KHNAM ka la ong ba kan ialap beit ia ki paidbah ia ka jingdonkam ka ILP barim.
Ki nongialam ka KHNAM haba iakren bad ki nongthoh khubor hynnin ka sngi, ki la ong ba lada ka ILP kaba mynta ki ong ka kham khlain kham biang, balei ki tieng ban pyntreikam ia kaba rim pat.
Katkum ka jingong ka KHNAM, ka ILP barim ka kham biang ban ia ka ILP thymmai bad ka sorkar ka dei ban wanrah da kaba ILP rim.
Shillong,8 Jymmang:Ha ka miet 7 tarik mynta u bnai, ki nongtuh ki la law ia ar tylli ki shaka na ka kali jong u MDc ka Laitumkhrah u bah Anto nio War, kitei ki shaka ki dei na ka kali a Maruti Gypsy kaba u MDC ka Laitumkhrah u la pyngieng hajan ka St.Mary Secondary School, Laitumkhrah, Shillong.
Shillong, 8 Jymmang:Ka sorkar jylla ha kane ka sngi palei, ka la weng noh ia ka jingpyn ngat MPDA ia ki lai ngut ki nongialam sengbhalang kiba shah kem ha ka jingiakhih ILP kynshem snem.
“Ngi la pynmih ia ka hukum ban weng noh ia ka ain MPDA ia ki lai ngut ki dkhot ki sengbhalang ba shah kem", la ong u heh sorkarKham mynshwa, ki 13 seng bhalang ki la ai por shi taiew ia ka sorkar ba kan pynlait noh ia ki nongialam ba shah kem khlem kano kano ka kyndon.
Kine ki ar ngut ki nongialam sengbhalang ki dei na ka KSU kynthup u Johny Sohkhlet bad u Readytonstone Nongrum  bad uwei jong ka  HNYF u Everson Syngkon kiba pynngat ha ka MPDA.U Sohkhlet bad u Nongrum ki shah set mynta ha phatok ha Williamngar katba u Syngkon la set ha phatok ha Jowai.
U Sohkhlet bad u Nongrum  ki dei ki dkhot ka KSU Laban Circle kiba shah kem ha u Naiwieng mynshem snem halor ka jingkynnoh ba ki donkti ban thang ia ubar jylla u Bisheshwar Das uba dei u trai ka dukan Babua Tea Stall ha Bishnupur,  uba mynsaw bad khlad noh kham hadien.
U Syngkon u la shah lem halor ka jingkynnoh ban thang ia ka Sericulture Farm ha Ummulong, Jaintia Hills.
Shillong,8 Jymmang:Ki ar seng ba kyn thup ia ka Meghlaya Peoples’ United Front Central Governing Body (MPUF-CGB) ryngkat bad ka Ri Jaintia Youth Federation (RJYF) ka pynrem jur ia ka jingphah tohkit u  Myntri ka tnat mariang ia ka Meghalaya State Pollution Control Board halor ka jingpynjulor mariang ki kharkhana pynmih dew bilat.
Ki ar seng ki la pynrem halor katei ka jingphah tohkit namarba hadien ba la tohkit ka sorkar kam shym la pyn shitom eiei ia kitei ki karkhana pynmih dew bilat.
Ki la  pynkynmaw ba ha  ha u snem 2010  iaiong, ka sorkar ka la thung ia ka  High Level Committee ba la khlieh da u J.P.Prakash bad kane ka committee ka la dep ban phah ruh ia ka report ha ka 25 tarik u naiwieng 2011  da kaba ong ba kine ki kharkhana ki la pynjot shisha ia ki jaka bad ki khlaw ki btap.
Shuh shuh ha u bnai rymphang u  2014,  ka sorkar jylla ka la pynkhreh sa ia kawei pat ka komiti thymmai ban jurip ka ba la khlieh da u Additional Principal Chief Conservator of Forest na ka sorkar kmie ka Environment ryngkat bad ka Forest Regional Office B.N.Jha ban pyntikna ba kitei ki karkhanan pynmih dewbilat  ki la pynjot shisha ne em ia ka environment hynrei katei ka  committee ka dang pynkhreh ban phah  ia ka kaiphod jong ka.
Kia r seng ki la artatien ba ioh lehse katei ka jingphah jurip ka long tang ban pyndep rukom, ong ka kyrwoh na ki ar seng.
New Delhi,9 Jymmang:U  President Pra nab Mukherjee, ula kren shai mynta ka sngi, ba un nym leit satia ban the vote ha kane ka sien kaba mynta, namar ba u kwah ban long u briew, u bym shah liang satia iano iano ruh, ha kane ka jingialeh elekshon.
Ula dep pynbiang lut, ia ki jingdonkam, na ka bynta ban thep vote, da kaba shu shon na iing, hynrei, kham hadien, ula pyrkhat ba un nym shim bynta shuh, ha kaba thep vote, da kaba bud rukom, ia kaba la leh lem da kiwei de, ki President ba mynshwa.
“U President, u kwah ban pyni, ba um shah liang iano iano ruh bad kumta, ula rai ban nym thep vote satia ha kane ka sien" ong U Press Secretery jong U President, U  Venu Rajamony mynta ka sngi.
U Mukherjee, u dei U President, uba 14 jong ka Ri, ula phah pan ia ki kot ban thep vote, na ka bynta ka South Kolkata Lok Sabbha, kaba long elekshon, ha ka 12tarik Jymmang 2014.
U Mukherjee, u don kyrteng ha ka  160 Rashbehari, kaba hap ha ka  South Kolkata Parliamentary Constituency.
Jowai, 9 Jymmang:Ka jingtied u pyr that bad jinghap u phria kala pynjulor lut iaki ing ki sem, ki tele bishon, ki sainar bording elektrik bad ki jingthung jingtep jong ki briew.
Kane ka jingtied u pyrthat bad jinghap u phria ka la jia ha ka thain Iooksi, ha kine ki khyndiat sngi ba ladep.
Ha ka jinglynshop u phria baheh kaba la jia ha ka 6 tarik une u bnai, bun ki ing ki sem jong ki briew ba la sop da ka tin ki la shah pynjulor lut, ha kaba u phria ba heh ula tangon  bad pynpei lut ia ki tin sop ing ki nongshong shnong.
Ka jinglynshop u phria kala pynjulor ruh iaki jingthung jingtep ki nongshong shnong bad kane ka ktah bha iaka ioh ka kot ki nongshong shnong kiba im haka kam rep kam riang.
Nalor ka jinglynshop u phria ki paidbah ka thain Iooksi ki la mad ruh iaka jingeh na ka jingtied ba tyngeh u pyrthat(thunder).
Ha ka jingtied u pyrthat kaba lajia ha kane ka taiew ba ladep ka la ktah bha iaki paidbah namar ka jingshah pynjulor ki sainar bording kiba dei jong ka 11 KV ha kaba ka la wanrah ia ka jingduh bording ha kane ka thain, la palat shi taiew eiei mynta.
Ka ladon ruh ka jingshahtied pyrthat ki Telibishon bad u Mobile Tower ka Reliance Company uba don ha Nongryngkoh.
Shuh shuh ha katei ka jingtied u pyrthat ka la pyniap ruh ia uwei u Muid jong u Nit Rabon na ka shnong Umsalait.
Collin WanñiangHa kane ka jingthoh ka Kyntien “Khasi" ka kdew ïa ki Khynriam, Pnar, Bhoi, War, Maram, Lyngngam bad baroh kiba hap hapoh ka thymmei-shatri Hynñiewtrep.
Ka Riti-dustur jong ka jaitbynriew ka shatphalang ha ka Ktien kren bad ktien thoh.
Ïa ka Ktien Khasi la kynthup lang ha ka Thup-ktien Monkhmer jong ka Austro-Asiatic.
Hapoh India, ïa kane ka thup-ktien la pyndonkam tang da ki Khasi bad ki Santhal-Munda.
Kaneka mut ba ki Khasi ki dei kum ka dewlynnong ba la shah ker tawiar da kiwei pat ki Jaitbynriew kiba pher bak lybak ha ka ktien ka thylliej.
Na Sepngi la shah ker tawiar da ki Garo kiba kren ïa ka thup-ktien Tibeto-Burman kum kiwei pat ki Jaitbynriew riewlum jong ka dong shatei lam mihngi; na shatei ka Kamrup, Assam la shah ker tawiar da kiba kren ïa ka thup-ktien Sanskrit jong ka Indo-Aryan; na shatei ka Karbi Anglong, Assam la shah ker tawiar da kiba kren ïa ka thup-ktien Tibeto-Burman; na Mihngi ka Cachar, Assam la shah ker tawiar da kiba kren lang ïa ki thup-ktien Sanskrit jong ka Indo-Aryan bad Tibeto-Burman; na shathie la shah ker tawiar da ka Bangladesh kaba pyndonkam ïa ka thup-ktien Sanskrit jong ka Indo-Aryan.
Kumne, ka Ktien Khasi ka donkam ïa ka jingïada kaba kham kyrpang bha, lymda kumta kan shu jah rngai khamakha.
Ïa ka Jaitbynriew ryngkat ka Riti-dustur bad ka Pyrkhat-Pyrdaiñ jong ka, la tip na ka Ktien.
Kawei na ki nuksa kiba rit ban sngewthuh kumno ka Pyrkhat-Pyrdaiñ Khasi ka pher shibun na kiwei khamtam na ki Ktien kiba don ïa ka thymmei Sanskrit, dei ha ka jingthaw sentens.
Katba ha ka Khasi ka ryntih-pynbeitktien ka dei: “Nga bam ja" (Subject-Verb-Object), ha ki thup-ktien Sanskrit pat: “Nga Ja bam" kum ha ka Hindi “Mey bhaat khata hu" (Subject-Object-Verb).
Ka jingdon jong ki Kyntien “U", “Ka" (Gender Determiner) kiba long ha kajuh ka por kum ki Artikyl phareng “the", “a", “an" ka long kaba kyrpang ha ka Ktien Khasi.
Kumta lah ban ong ba ka Ktien Khasi ka don ïa ki “Gender determined Articles".
Khlem kine ki kyntien “U", “Ka" ikumba ym ju don hi kita ki Noun ha ka Khasi.
Ryngkat bad kine ki kyntien lah ban sngewthuh ruh ïa ka Pyrkhat-Pyrdaiñ Khasi.
Ha kiba bun ki Khep, ka Ktien Khasi ka pyndonkam ïa ka kyntien “Ka" ban thew ïa kiei kiei kiba heh bad ïar, nuksa: Ka bneng, ka khyndew, ka pyrthei, ka duriaw, ka pynthor, ka shnong, tt.
Ïa ka kyntien “U" pat la pyndonkam ban kdew bunsien ïa kiei kiei kiba rit bad jrong, nuksa: “u Siej" ba dang ïeng katba “ka Siej" ynda la dep thlieh dep thla Phrah, u Khulom bad ka Sia, u Khaw bad ka Ja, u Khnam bad ka Ryntieh, u Star bad ka Khoh, tt.
Ki bymdei Khasi ki ju kynthoh ba ka Ktien Khasi ka ai da ka Feminine Determiner “Ka" ïa kiei kiei kiba bha, kiba heh, kiba kordor, tt.
Katba da ka Masculine Determiner “U" ïa kiei kiei kiba rit, kiba jrong, kibym kordor, kibym phoida ei ei, tt.
dei namar ba ki Khasi ki shim Jait shim Kur sha ka Kynthei.
Hato ka dei ne em? Ban pdiang ne ban ym pdiang ïa ka jingkynthoh, khamtam na ki bymdei Khasi, donkam ban da peit bniah baroh arliang namar ka jingkdewkti kynthoh jong kiba nabar ka Jaitbynriew ka lah ban kdew shisha sha kata ka jinglong jongngi kaba ngim poipyrkhat satia namar ngi la myllen naduh kulong kumah.
Tip ma! Lehse ki jingkynthoh jong kiba nabar ka Jaitbynriew ki lah ban dei ka Jingkyrsiew thiah ïa ngi ha kano ka rukom ba ngi dei ban ym shah rah umsaw ha kane ka Pyrthei jingïaleh.
Kum ka nuksa, ha kiba bun hi ki Ktien jong ki Jaitbynriew ka Pyrthei, ki ai da ka Masculine Gender ïa ka Sngi, kumta kan long “U Sngi" bad feminine Gender ïa u bnai, kumta kan long “Ka bnai" namar ki ong ba Ka Sngi ka kham khlaiñbor shibun ban ïa u Bnai; bad u Bnai u ïoh jingshai na ka Sngi.
Ka Ktien Khasi pat ka ong “Ka Sngi" bad “U Bnai", kumta ngi pynlong Kynthei ïa “U Sngi" bad pynlong Shynrang ïa “Ka Bnai" bad ngi da don ruh ïa ka Puriskam ban ïathuh pateng kumno U Bnai u la haramjat ïa la Ka Sngi kaba dei ka Hynmen jong u bad ba kumno Ka Sngi kaba khlaiñbor haduh katta katta ka la synreit ïa U Bnai da ka Dpei.
Kumta u Bnai u la hap rieh ha ka Syrngiew jong ka Sngi.
Hato kane ka kdew-klep mo sha kata ka Jingshimjait jong ka Jaitbynriew Khasi na ka Kynthei? Ka Jaitbynriew ka la ïaid ïa ka lynti na ka jinglong Jaitbynriew phetwir sha ka jinglong Jaitbynriew shongneh, na ka juk ïaleh thma para Khasi: Sohra pyrshah Khyrim, Shangpung pyrshah Jowai, Sutnga pyrshah Raliang, Maram pyrshah Mawïang, tt.
sha ka juk “Kawei ka Jylla".
Ka la don ka por, khamtam syndet syndet hadien jong ka jingïoh Jylla riewlum ba ïa ki ophis treikam sorkar la hap ban pyndap shwa da ki bymdei riewlum na ka daw ba ym shym la don la kijong ban pyndap pura ïa ki bhah thylli ki ophis.
Mynta la don shibun ki Khasi kiba lah ban leh ïa ki Jait kam baroh.
Phewse, lada peit ha ki Khep Jingduk Jingkyrduh, bun ha ki Nongkyndong ki mih kine ki Kyntien: “Phi ko Bahbah, phi don bormet borksah, phi u Khatarbor, Ka bha ba phin sangeh Skul noh ban ïoh ïarap ïa i pa ïa i mei shwa ban leit ïing-briew; katba ka Kongkong pat ha ka jinglong tlot shibor…ieh kan mat leit skul shwa".
Ïa kane baroh la leh da ka Jingjynsur dohnud bad Jingsngur mynsiem, khlem da pyrkhat sha kata ka jingnoh shiliang jong ka pyrla.
U Bahbah ruh ha ka jingkhuid mynsiem nongkyndong u la shu im ka leit bylla noh.
Ha ïapyrkhat, lada bun ki longïing kiba leh kumne, kan jia aïu ïa ka Jaitbynriew Khasi? Ki khun Kynthei jongngi kiba la don kyrdan kin dang sngew ïahap kyrdan mo ban shim kurim da u shynrang Khasi ubym nang bym stad? Watla ki la don ki khep ha kaba ki kynthei Khasi ki la hap shim kurim ïa ubym ïaryngkat kyrdan! Ñiuma, lada shu shaniah jubor noh ha kata ka bok bad ka nusip, te la shu ïabiang kumto, hynrei ha kiba bun hi ki khep, lada ka Kynthei ka hap leit kam ophis katba u Shynrang u hap shu ap Khun lane trei bylla, te ka lah ban don hi kata ka Jingsngewpoh na ka liang u Shynrang ha kano ma ka por.
Kane ka lah ban wanrah ïa ka jingbymïatylli ha ïing.
Don bun ki kynthei Khasi jongngi kiba ieit shisha ïa la ka ri.
Phewse, hadien ba ki la kiew kyrdan, ki shem jingeh shisha ban ïoh Kurim da u Shynrang Khasi uba ïaryngkat kyrdan.
Kumta don kiba shu ïai ap bad don ruh kiba shu pynliñ por noh ha ka shongsah-marwei khlem da shongkurim shuh.
Don patde kiba ïoh da ki bymdei Khasi bad ka Jinglong Jingman jong ka sawdong-sawkun ka pynlong ïa ki ban shu leit bud noh ïa u Kurim sha ka Ri bajngai.
Ha kane ka rukom, nalor ba ki Khun Shynrang ki shu pep Skul jyndat, bad ki Kynthei ruh ki la hap mih noh na la Ri; ngi shu nang duh ei ïa ki Jabieng khraw-pyrkhat jong ka Jaitbynriew.
Lada kumne shi kumne, haduh lano yn lah ban pyndap ïa kata ka jingthylli khraw-pyrkhat ka Jylla Meghalaya?Nga kwah ban kylli lada ka dei ne em ka dustur khasi ba u shynrang Un hap ban bud ia ka kynthei haba iadei bad ka shongkurim?Bad lada ka kynthei ka bud ia u shynrang, ka jingpyniaid ia ka jingiatehktien kan dei na ka liang jongno?Ka ktien ka long ka shap Jong ka jaid bynriew.
Shillong,8 Jymmang:Ka eriong kaba jur ka la syllad ha ka shnong Sohpdok, kaba hap hapoh Mawhati konstitwensi.
Katei ka jingjia ka la jia mynta ka sngi ha ka por 12 baje , ha katei ka jingjia haduh 20 tylli ki ing ki la julor, ki la don ruh haduh lai ngut kiba mynsaw, 2 ngut kiba la mynsaw jur, ha kaba  la pynkit sha Robert Hospital, katba iwei pat i bym pat da jur than i dang don ha shnong.
Iwei na kiba la mynsaw jur dei i khyllung ba dang 2 snem karta.
La iathuh ba  ka er iong ka long kaba la jur bha ha kaba ka la rat ia ki 20 tylli ki ing, bad ki jingthung jingtep.
Ka jingkhlain ka eriong ka long haduh ba ka la rat ia ki ing bad rong shaduh kumba 200 mitar ka jingjngai, ki don ruh ki ing kiba la sahkut ha jrong dieng.
U MDC ka Mawhati u la iathuh ba ha katei ka jingjia ka jingjulor baroh ka la kot sha ka T.80 lak tyngka nadong shadong.
Hadien ba la ioh jingtip ia katei ka jingjia, u MDC ka Mawhati u bah James Sylliang u la hiar sha katei ka shnong , ban iarap ia ki lanot, ha kaba na ka liang u MDC u la iathuh ba mar-mar u la hiar na Shillong ban iarap  ia ki longing kiba la ngat ha ka apot.
“Kaei kaba nga lah ban leh, ngan leh wut wut ia kaba donkam" ong u bah James haba ia kren bad u Rupang.
U bah James u la iathuh ruh ba na ka liang u BDO ka Umsning ruh u la hiar sha katei ka shnong ban jurip ia ki jingjulor.
Haduh mynta kitei ki longing kiba la shah ktah kim don jaka rieh tngen hadien ba ka ing jong ki ka la shah rat, u bah James u la ong ba na ka bynta ka jaka sah tngen jong ki shipor, u Rangbah Shnong katei ka shnong u la shim jingkitkhlieh katba na ka liang jong u kum u MDC lashai ka sngi  un wanrah 20 ban ka tin ban ai sha kitei ki longing.
“Ka Community Hall  jong ka shnong ruh ka la shah rat-kumta nga la shu pynbeit bad u Rangbah Shnong ban pynbiang jaka sah ia ki".
Kaba phylla ka long ba hadien ba la ngat ha katei ka apot ,  la iathuh ba ki paidbah ki la pyrshang ban phone ia u MLA u bah Julius K Dorphang  ban pyntip ia katei ka jingjia hynrei ka phone u MLA ka Switch off, kham hadien u Rupang ruh u la pyrshang ban ia kren bad u MLA ka Mawhati, hynrei la shem shisha ba ka phone jong u ka Switch off.
La iathuh ba haduh mynta ym shym la don ki briew kiba la phah da u MLA ban wan mih sha Sohpdok bada na ka liang u MLA shi naia ruh ym pat pynhap jingiarap.
Ban pynshisha, halor katei ka jingpynlip mobile, U Rupang ruh, ula phone ia u MLA, ban ioh iakren, hynrei, ym shym la ioh satia, namar ba ka mobile jongu, ka lip.
Kiba la mynsaw ha ka jingjia ha Sohpdok ki long ka kong Magret Kurbah bad ar ngut ki khun jong ka ka  Plilynti Kurbah 16 snem bad ka  Idaphisabet Kurbah ba dang 2 snem karta.
Shillong,8 Jymmang:Ka eriong kaba jur ka la lynshop haduh 19 tylli ki longing ha ka shnong Nonglum, ka shnong kaba hap hapoh ka Umroi Konstitwensi.
Na kitei ki 16 ing, 8 tylli ki dei kiba la julor bad haba ia kren bad u Rupang u Rangbah shnong ka Nong lum u bah M.Maw long u la iathuh ba ka jingjulor ha katei ka jingjia ka la kot sha ka T.16 lak tyngka.
U la pyntip ba katei ka jingjia ka la jia ha ka por 12 baje mynsngi.
U Rangbah shnong u la iathuh ruh ba ha katei ka jingjia ki la don 2 ngut kiba mynsaw , ka mei ieid bad ka ksiew.
Ka mei ieid ka dei kaba la tip kyrteng kum ka kong Jhod Wahlang, bad ka ksiew pat ka kong Balarisha Wahlang, 24 snem karta, ia kitei baroh 2 ngut la pynkit sha NEIGRIHMS Hospital.
Haba la kylli na u Rangbah Shnong , hangno kitei ki longing kiba la shah pynjulor ki ing ki shong ki sah, u la ong ba mynta la pynbeit ba kin shong kin sah ha ing ki para marjan, u la ong ba ki jingthung jingtep kim da shah ktah hynrei ka la don tang ka jingdkut ki sainar ilektrik, bad ki la don haduh 7-8 tylli ki Post ilektrik kiba la kyllon sha madan.
Na ka liangh u bah Mawlong u la ong ba u la pyntip ia katei ka jingjia mar-mar sha u MLA ka thain u ma Ngaitlang Dhar lyngba ka phone, ha kaba ma u –u la kular ban iarap ia ki lanot.
ha ka por ba dang ia kren bad u nongthohkhubor hadien ba la jia katei ka jingjia u bah Mawlong u la ong ba un sa pyntip sha u MDC ruh u bah Albinus Lyngdoh.
Haba iakren bad U bah Albinus, u iathuh, ba ki don ruh 16tylli ki iing,kiba la shah rong ha ka eriong ha Mynri Lummadan, kaba hap ha Umroi Constituency hi mynta ka sngi.
