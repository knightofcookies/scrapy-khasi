Ngi la ïoh ruh ïa ka Block Office kaba thymmai kaba 3 acre bad dang don bun ki jingpynroi pynpar ki ban dang wanrah hapoh ka constituency" ong biang u ban Banteidor.
Shuh shuh u la ai khublei ïa ka tnad ka tnad ka koit ka khiah bad ïa ka ophis BDO kiba la wan lam ïa kane ka Health Mela na ka bynta ka jingmyntoi ki paidbah nongshong.
Halor ka jingwan poi bun ngut ki nongshong shnong, u la ban jur halor ka jingdonkam ban pynlong ïa ki prokram ai jinghikai ryngkat ki jingkyntu ïa ki paidbah ban wan sha khmat ban shim khia na ka bynta ka koit ka khiah.
Haba kdew ïa ka jingbym pat biang pura ki lad ai jingsumar ha ka thaiñ, u Bah Banteidor u la ai khublei ruh ïa ka jingtrei shitom ki nongtrei ASHA bad Anganwadi khamtam ha ka por ka jingwan lynshop ka khlam COVID-19.
U BDO ka Mawkynrew Block u bah L.T Tariang ula long u symbud kongsan bad la pynïaid ïa ka jingïalang da i Dr I Syiem, Block Medical and Health Officer iba la ai ruh ïa ka jingkren pdiang sngewbha.
Kiwei kiwei kiba la ai jingkren ki long Dr E Kharmutee, District Maternal and Child Health Officer, Dr S Khonglah Addl.District Medical and Health Officer bad kren ai khublei da i Dr A.K Nongbri Medical and Health Officer ba dei peit ïa ka Jongksha PHC.La pynphuh pynphieng ruh ïa ka sngi da ka jingshad na ki dkhot SHG ka Mawkynrew, ka jingpyni sap ïa ka Yoga bad Zumba da ki dkhot ka MLHPS Mawkynrew Block.
La ïadon lang ruh ki Nonghikai, Principal bad ki khynnah skul ha kane ka sngi.
Shillong, Ïaiong 22: U Lat ka Jylla Satya Pal Malik ula pynhap ïa ka Meghalaya Residents Safety and Security (Amendment) Bill 2020 ha ka thup kaba donkam ban ïoh jingbit na u President ka Ri India.
“Ka Bill ka dang ap ban ïoh ïa ka jingbit na u President ka Ri India" ong u Malik haba ïakren bad ki nongthoh khubor hynne ka sngi thohdieng haba pyntip ba na ka liang ka jong u, ula dep pynphai ïa ka MRSSAB 2020 sha ka Sorkar Jylla ba kan leh ïa kaba donkam.
Ka MRSSAB ka dei ka Bill bala mynjur da ka Ïingdorbar Thaw Aiñ ka Jylla ha ka 19 tarik Lber 2020 bad ka jing thmu jong kane ka Bill ka long ban buh kyndon ïa ka jingrung ki briew sha Jylla bad ka jingsahwai hapoh ka Jylla.
Ka khubor ka ïathuh ba mynta ka dei ka kamram jong ka Sorkar Jylla ban phah biang ïa kane ka Bill sha ka Sorkar Pdeng ban ïoh jingbit na u President ka Ri.
“U Lat ka Jylla ula twad jingmut na ki riew said Aiñ bapher bapher bad halor kane, ula pyndonkam ïala ka jong ka jingstad.
Ula thoh ha ka Boll ba ka hap hapoh ka thup jong ki Bill ba dei ban ïoh jingbit na u President ka Ri India.
U Lat ula pynsngew ba kam hap satia ha ka bor jong u ban mynjur ïa ka Bill, kaba thmu ban khang ïa ki briew na kiwei pat ki jaka jong ka Ri ba kin wan sha Meghalaya.
Namar kata, kum kane ka bor ka shong satang ha u President ka Ri India" la ong ka khubor.
Lah ban kdew hangne ba ka MRSSAB, 2020 ka ban jur ïa ka jingpyndonkam ban pynshisha bad buh kyndon ïa ka jingwan rung ki briew sha Meghalaya bad teh kyndon ruh ïa ki nongshongwai ha kino kino ki jaka hapoh ka Jylla.
Kat kum kane ka Bill la ong ba baroh ki briew kiba kwah ban shong ban shong ha Meghalaya ïa palat 48 kynta ki dei ban ai lut ïa ki jingtip kat kum bala pruid dak ha ka Rules.
Nongpoh, Ïaiong 22 : Tang na ka daw ka jingdon kti uwei u samla ban thad ïa ka dur jong ka Samla ha ka Social Media WhatsApp, ki Pulit ka Ri Bhoi ki la kem noh 6 ngut ki samla ha ka thaiñ Pilingkata ha Ri Bhoi, kaba dei halor ka jingkynnoh ba ki la don kti ban pynsaphriang ïa ka dur jong kawei ka samla ba la buh rieh noh ïa ka kyrteng.
Kumba la ïoh lum jingtip kane ka jingjia ka la jia ha ka 5 tarik u Ïaiong 2022,ha kaba la kynnoh ba uwei u samla u la thad ïa kawei ka samla kaba u shu video call bad na kane ka jingjia ki pulit ki la ïoh ban kem haduh 6 ngut halor ka jingkynnoh ba ki don kti lang ban pynsaphriang ïa ka dur jong katei ka samla.
Kane ka jingkem ki Pulit ïa kitei ki 6 ngut ki samla ka dei ruh hadien ba kiba haïing hasem katei ka samla ki la ujor da ka ejehar pyrshah ïa utei u samla ba la don kti ban thad ïa katei ka samla haka social Media bad lyngba ka jingbuddien ki Pulit ka Ri Bhoi nalor utei u samla ki la ïoh kem sa 5 ngut ba la kynnoh ba ki don kti ha kaba thad pynkhlemraiñ ïa katei ka samla.
La ïoh jingtip ruh ba napdeng kitei ki 6 ngut kiba la shah kem na ka bynta ka jingtohkit ki don ruh ar ngut kiba dang rit ha ka rta (Under age) bad kitei ki saw ngut kiba la heh ka rta ki la shah set along na ka bynta ka jingtohkit kaba kham bniah halor katei ka jingdon kti ba la kynnoh ban thad khlemraiñ ïa ka dur jong katei ka samla.
Tura, Iaiong 22 : Uwei u hep rit uba dang 9 snem ka rta uba kyrteng u Arian Tengkam M Sangma u la duh ei noh ïa la ka jongka jingim na ka jingshah rong ha ka umsaw ha ka wah rit Kombe ha Tura.
Une u heprit u dei na ka dong Sropgittim, Tura bad u dang leit phai sha ïing hadien ba la wai skul step na Sonampara LP school.
Une uba pli u la shah rong ha ka umsaw ha ka por ba u dang pyrshang ban jam sha shilliang ka wah rit Kombe hynrei u la btuit bad shah rong noh ha ka um.
ïa ka met jongu la lap kham sharum na ka jaka ba u shah rong ha ka por kumba 9.30 mynstep hajan ka jingkieng Sonampara.
La lap da ki paidbah kiba ïawad ïa ka met jongu.
Shillong, ïaïong 22: U Bah Ardent Miller Basaïawmoit, President ka VPP, u la pynpaw ka jingsngewkhia bad ka jingsngewrem kaba jur ïa ka jingpynlong aiñ ka sorkar MDA ïa ki kam ïakhalai ha ka jylla.
Ha ka jingkren lyngba ka Video, u Bah Ardent u la ong ba ka long kaei kaei kabym lah pdiang ba ka sorkar kan ong ba ka jingpynlong aiñ ïa ki kam ïakhalai kan wanrah ka jingbha.
“Ym lah pdiang ban ong ba ki kam sniew kin wanrah ïa kaei kaei kaba bha", la ong u Bah Ardent.
Ka sorkar MDA, ka la pynïap noh ïa ka Meghalaya Prevention of Gambling Act 1970 bad ban pynmih bujli noh da ka Meghalaya Regulation of Gaming Ordinance 2021.
Da kaba pynpaw ka jingsngewrem bad sngewlehraiñ ba sorkar MDA kan pynlong ïa ka Meghalaya kum ka jylla kaba pawnam ha ki kam ïakhalai, u Bah Ardent u la ong ba ha ka jaidbynriew Khasi baroh ki tip ba ka kam khalai kadei ka kam kaba sniew, kaba wanrah ïa ka jingduk jingkyrduh bad pynïapait ïing pait sem.
“Ha ka jaidbynriew Khasi kiba bun ki shim ba ka kam khalai kam dei tang ka kam sniew, hynrei kadei ruh ka pop", la ong u Bah Ardent.
U la ong ruh ba kane ka aiñ kan wanrah shibun ki jingjot bad kan nym wanrah satia ïa kita ki jingbha kumba la khmih lynti ki nongïalam.
Hynrei u la ong ba ruh ba kum ka jaidbynriew tip briew tip Blei kane ka jingleh ka sorkar bad ki kam kiba ka leh kan wanrah pynban ka jingbitar U Blei ïa ka jaidbynriew hi baroh kawei.
“Kane ka pyni ba kane ka sorkar kam salia ban shim kino kino ki lad ki lynti kiba sniew ha ka kyrteng jong ka roi ka par", u la ong.
U la wer ïa ki paidbah ba kidei ban ïeng pyrshah ïa kane ka jingsniew ba ka sorkar ka shim.
U la ong ba ka sorkar ka la dei ban wanrah ki rukom treikam kiba bha ban kyntiew ïa ki paidbah kum ka jingkyntiew ïa ka rep ka riang, ka kam jngohkai pyrthei bad kiwei kiwei, ym dei ban wanrah da ki kam khalai ban aikam aijam.
U Bah Ardent u la wer ïa ki paidbah ba kin phai sha U Blei ban panmap ïa kine ki jingsniew kiba wan jia ha ka jylla, ïoh ba U Blei U theh ïa ka jingbitar, namar lada U Blei Um don ha ka liang jong ngi, kam myntoi ka jingïakhun ne jingïakhun ban pynbha ïa ka jaidbynriew.
“Kum ka jaidbynriew tip briew tip Blei bad kum ka jylla kaba bun ki Khristan to ngin pynrit ïalade hakhmat U Blei ban pan bor ban ïaleh pyrshah ïa kane ka jingsniew ba la wanrah da kane ka sorkar", u la ong.
Shillong, Ïaiong 22: Ka Ïingkashari Meghalaya High Court hynne ka sngi thohdieng kala hukum ïa ka Sorkar Jylla ban pyntreikam ïa ka Solid Waste Management Rules, 2016 ha baroh kawei ka Jylla.
“Ka Sorkar Jylla ka dei ban khmih ïa kane ka bynta ym tang ban phaikhmat sha ka Jowai hynrei ha baroh kawei ka Jylla" ong ka Ïingkashari ki arngut ki Nongbishar bala khlieh da u Chief Justice Sanjib Banerjee haba shong bishar ïa ka Public Interest Litigation (PIL) bala mudui da ki Waheh Shnong, Jowai halor ka jingdonkam ban lum thikna ïa ki ñiut na sor Jowai.
Kane kala mih hadien bala pyntip na ka liang ki Rangbah Shnong jong ki hynriew tylli ki Shnong kiba la shah pyn long mamla ha ka mukotduma, ba ka Sorkar Jylla ka dei ban pytnhikna ba ka Solid Waste Management Rules, 2016 bala pynbna da ka Sorkar Pdeng kat kum ka bor bala pynkup da ka Environment (Protection) Act, 1986, ka dei ban treikam kham kloi katba lah da kaba thaw ïa ki Shnat treikam bad ki jingtei kiba donkam.
Ha kajuh ka por, ka Sorkar Jylla bad ka Municipal kila pyntip ïa ka Ïingkashari ba kila dep ban ithuh ïa ka jaka theh ñiut ba shipor bad mynta ka jingkit ïa ki ñiut na sor Jowai kala sdang.
Kat kum ka jingpyntip ka Jowai Municipal Board, ka Board kala dep mynta ban pynkhuid ïa ka surok bah bad la khmih lynti ba ïa ki ñiut na Iew yn sa lah ban pynkhuid noh haba kut jong ka taiew.
Ka Ïingkashari kala ong ba ym i donkam shuh mynta ban pynmih ïa kano kano ka hukum naba baroh ki liang mamla kynthup ka Sorkar Jylla, la i kumba kila shimkhia ïa ka kam bad kila dep pynlong ïa ka jingïalang ban ithuh ïa ka jaka ban theh ñiut ba shipor.
“Ai ba ka jingbishar ïa kane ka mukotduma kan long biang hadien artaiew.
La kyrmen ba kan don noh ka lynti ban weng ïa kine ki jingeh hadien habud" kala ong haba pyntip ba ka kashari kan sa shong bishar biang ïa kane ka kam ha ka 13 tarik u Jymmang.
Ha ka sngi balang, uwei u trai jaka na East Jaiñtia Hills Distrrict ula mynjur ban ai ïa ka jaka ha kaban pynlong jaka theh ñiut ba shipor na ka bynta ban leit theh ïa ki ñiut kiba la kynton ha Iawmusiang naduh u bnai Rymphang mynta u snem.
Une u trai jaka bad nongshongshnong ka Moolamylliang u Damewanhii L Rymbai ula iasoi ïa ka deed of agreement bad u Chief Executive Officer (CEO) ka Jowai Municipal Board ban pyndonkam ïa ka jaka jong u kum ka jaka theh ñiut ba shipor na ka bynta shibnai.
Ka Jowai Municipal Board (JMB) kala donkam kyrkieh ïa ka jaka ban pynlong jaka theh ñiut namar ka jingïai kynton jong ki ñiut ha Iawmusiang, hadien ba ki katto katne ki Shnong kila pyrshah jur ban wan bret ïa ki ñiut na sor Jowai ha Mynkjai, kaba dei ka jaka theh ñiut ba shipor.
Kat kum ka soskular, ka JMB kala mynjur ban siew tang T.700 shi kali kum ka musur sha u trai jaka namar kane ka jingai sngewbha ïa ka jaka.
Jowai, Ïaïong 22: Ka Tnad jong ka Jowai Municipal Board (JMB) mynta ka shiteng synñia jong ka 22 tarik kala leit ban pynkhuid ïa ki ñuit ha Iawmusiang kiba la lumthup da ki bun bun bnai, ka jingsahkut jong kitei ki ñiut haduh mynta ka dei na ka daw ba ka tnad JMB kam pat ïoh satia ïa ka jaka theh ñiut kaba paka.
Ïa kitei ki ñiut ka JMB kala leit pynkhuid da kaba thep ïa ki hapoh ki trok dumper bad la pynïeng ïa ki ha ka surok hajan ka Thomas Jones Synod College Jowai.
Kaba la buh jingeh ïa ka tnad JMB ban leit theh ïa kitei ki ñiut ka long na ka daw ka jingpyshah jong kiba bun ki shnong, wat hadien uwei na ki nongshnong shnong ka Moolamylliang uba la dep ban ïasoi bad ki bor District uba la kloi ban leit theh ïa ki ñiut ha ka jaka shimet jong u kaba don ïa ka krem Dewïong ha Pynsymroo East Jaiñtia, hynrei ki paidbah na ka thaiñ Elaka Sutnga kila ïamih ban khang lad bad pynurlong ïa ka ïa kane ka jingthmu.
Kumba long mynta ki dang don ki jaka ba lumthup ïa ki ñiut ha Jowai kum ha ïew Seiñraij, ïew shyïap, ha u surok ïaidkjat hajan skul H.K.Singh SS, katba ha ïawthymme la thep kumjuh ïa ki ñiut hapoh ki trok dumper.
Ha ka jingshong bishar biang ïa ka mukot duma jong ka Synjuh ki Rangbah Shnong Jowai mynta ka sngi da ka ïing bishar ba don burom jong ka Meghalaya High Court la pyntip ba na ka liang ka tnad Municipal kan pynkhuid lut ïa ki ñiut na ki jaka ïew hapoh kane ka taiew.
Shillong, ïaïong, 22: Ka Federation of Federation of All School Teachers of Meghalaya (FASToM) ha ka sngi Thohdieng ka la pynbna ban pynlong sa da ka Non-Cooperation Movement kaba khlem pud sngi hadien ba ka jingïakren bad ki Heh Ophisar jong ka tnat Pule Puthi mynta ka sngi Thohdieng ka la seisoh satia.
Shwa ban pynbna ïa ki jingïakhih, ki nongïalam ka FASToM hapoh ka jingïalam jong u Nongaitktien u Bah Mayborn Lyngdoh ki la shah khot ban ïakren bad u Commissioner & Secretary ka tnat Pule Puthi u Dr.BDR Tiwari ha ryngkat ka jingïadonlang jong u Secretary ka tnat Pule Puthi u Ambrose Ch.
Marak ban ïathir ïatai halor ka jingdawa ban kyntiew kyrdan Deficit ïa ki skul Adhoc kiba don 2, 248 tylli tam.
Ki rai jingïakhih kiba ka FASToM ka la pynbna ki long, ban ym leit shim klas sha skul, ban ym leit sha ki jaka pynbeit ïa ki jubab thoh eksamin jong ki khynnah skul kiba ïakhun ïa ka eksamin SSLC bad HSSLC bad ban ym ïashim bynta ha kino kino ki jingbthah kam jong ka Sorkar ïa ki nonghikai skul Adhoc.
Shwa kane, ki nonghikai kiba la ïalum ha madan Malki ha ka por mynstep kiba wan na rilum Khasi, Jaiñtia bad Garo kim shym la pynlong satia ka jingïalang hynrei ki la mih na madan ban leit shong kyllaiñ myngngor hakhmat ka ophis jong ka Meghalaya Board of School Education (MBoSE), Shillong.
Hynrei katba dang ïaid rally, ki nonghikai ki la ïapra ar kynhun, kawei ka kynhun kaba kham khyndiat ngut ryngkat bad ki nongïalam ki la leit beit sha Ophis ka MBoSE katba kiwei pat kiba ym duna palat ïa ka ar hajar eiei ki la leit sha Secretariat.
Ka jingpoi jong ki nonghikai hakhmat ka ophis Secretariat ka la pynking janor ïa ki bor synshar ka East Khasi Hills District bad ïa ki Pulit pahara namarba ka katkum ka jingpan jingbit jong ka FASToM na ka ophis jong ka Deputy Commissioner ka East Khasi Hills District ka long tang ban shu ïalum ha Madan Malki bad ban ïaid rally haduh ka ophis treikam jong ka MBoSE.Watla ki Magistrate kiba la pynbor ïa ki nongïalam jong ka FASToM ban phah noh ïa ki nonghikai kiba don ha Secretariat bad hakhmat ka MBoSE sha Madan Malki hynrei ki nongïalam ki la pyneh bad pynphai nia da kaba ong, “ngin ym mih na kane ka jaka tad haduh ba ngin da ïoh jubab na ka Sorkar.
"Katkum ka jingai jingkheiñ jong ka FASToM, ki nonghikai Adhoc ki don 1116 ngut ha Lower Primary, 3376 ngut ha Upper Primary, 2164 ngut ha Secondary, 388 ngut ki Nonghikai Science, 192 ngut ki Nonghikai Hindi bad 434 ngut ha ka Higher Secondary.
Ha ka dorkhas ba la aiti sha u Myntri Rangbah ka Jylla u Conrad Kongkal Sangma lyngba u Commissioner & Secretary u Dr.BDR Tiwari, ka FASToM, ka la ong, “namarba u Myntri ka tnat Pule Puthi u Bah Lahkmen Rymbui lyngba ki lad pathai khubor u la kren ha u Naiwieng, 2021 ba ka Sorkar Jylla kan ym lah ban kyntiew kyrdan Deficit System lane Deficit Pattern ïa ki nonghikai skul Adhoc.
Namarkata, ka Federation ka la rai ban tyrwa da ka jingpynkiew tulop kaba marbiang da T.18 hajar ïa baroh ki nonghikai skul Adhoc katkum ki kyrdan kaba ki hikai.
"Ka Seng ka la tyrwa ruh ba dei ban pynkiew ïa ka jingsiew kaba 5% manla u snem bad ka jingsiew tam ïa ki Principal jong ki skul ïa kaba la aiti sha u Secretary ka tnat Pule Puthi ka Sorkar Jylla ha ka 18 tarik, Kyllalyngkot, 2022.
Katkum ka jingai jingkheiñ jong ka FASToM, lada ka Sorkar Jylla kan kyntiew kyrdan Deficit Pattern ïa ki skul Adhoc naduh Lower Primary haduh Higher Secondary ka Sorkar kan hap ban pynlut sa T.211.49,54, 064 klur shi snem na kaba pynlut mynta tang T.158, 33,28,000 klur.
Katba lada kyntiew kyrdan Deficit System, ka Sorkar kan hap ban pynlut T.257,36, 45, 148 klur shi snem na kaba siew baroh shikatta T.158, 33, 28, 000 klur.
Ki nonghikal skul Adhoc ha Lower Primary ki ïoh tulop shibnai T.12,000 hajar, Upper Primary T.16,000 hajar, Secondary T.20,000 hajar, ki Nonghikai Science T.22,000 hajar, ki nonghikai Hindi T.12,000, ki nonghikai Higher Secondary T.24,000 hajar.
Katkum ka jingtyrwa jong ka FASToM lada pynkiew da ka tulop kaba T.18 hajar ïa baroh ki nonghikai naduh Lower Primary haduh Higher Secondary ka Sorkar kan hap ban bei jinglut T.165,67,20,000 klur shi snem.
U Bah Mayborn Lyngdoh ha ka jingïakren bad ki lad pathai khubor hadien ba la wai ka jingïalang bad ki Ophisar ka tnat Pule Puthi u la ong, “ka jingïakren kam shym la long kaba seisoh hynrei kaba thylli kum u khiewphiang u bym don um.
Ka jingdawa jong ngi ka la long naduh u snem 2019 ba ka Sorkar Jylla kan kyntiew kyrdan Deficit System ne Deficit Pattern ïa ki nonghikai skul Adhoc, hynrei haduh mynta ka Sorkar kam shym la sngap satïa.
".
Shillong, Ïaiong 22: U Lat ka Jylla Meghalaya Satya Pal Malik hynne ka sngi thohdieng ula ban jur ba ka sorkar pdeng kam dei ban pynbor ïa ki khynnah skul ban pule ïa ka subjek hindi ha ki jaka pule jong ki.
“Ym dei ban shu pynbor ban pule ïa ka sobjek hindi" ong u Malik haba ïakren bad ki nongthoh khubor kiba twad jingmut na u ïa kaei kaba u sngew halor ka rai jong ka Sorkar Pdeng ban pynlong ïa ka sonjek Hindi kum ka Compul sary subject haduh klas X ha ki Jylla ka thaiñ Shatei Lam Mihngi.
Hynrei ula ong “Hooid, lehse phi lah ban pynlong kongsan tang ha ki katto katne ki kyrdan pule, phi lah ban pyn long kongsan ne ailad ban jied haduh klas VIII".
Haba pynïaid ïa ka jingïalang ba 37 jong ka Parliamentary Official Language Committee ha New Delhi dang shen, u Myntri kam Pohïing ka Ri u Amit Shah ula pyntip ba baroh phra tylli ki Jylla jong ka thaiñ Shatei Lam Mihngi kila mynjur ban pynlong kongsan ïa ka sobjek hindi ha baroh ki skul haduh ka klas X.U Amit Shah ula ong ruh ba ki phra tylli ki Jylla ka thaiñ kila thungkam haduh 22000 ngut ki nonghikai hindi.
Shillong, ïaïong, 22: Ka jingleh burom khatduh da ka Sorkar Jylla ïa u Bah J D Rymbai uba long u Myntri Rangbah barim bad Lamphang barim ka Iingdorbar Thawain ka Jylla kan sa long ha Madan Heh, Phudmuri, Shillong ha ka sngi Saitjaiñ ha ka por 1:30 baje nohphai sngi.
Ha kaba ïadei bad kane, u Superintendent of Police ka East Khasi Hills District u Bah S.Nongtnger u la pynbna ‘No Entry’ naduh ka por 11:00 baje mynstep naduh Jingthangbriew hajan u Mot Stashu Jisu shaduh Madan Heh, Phudmuri, naduh lad Phudmuri Community Hall sha Madan Heh, na lad Nongpathaw sha ingsah u Bah JD Rymbai, na jaka ieng ki kali Autorickshaw ha Mawdatbaki sha Madan Heh, na lad Phudmuri shaduh Ingmane Presbyterian Phurmuri ter ter haduh Madan Heh, naduh lad Dong Mali-II shaduh Madan Heh.
Ki jaka pynieng kali tang shiliang surok kin long ha shilynter ka surok lad Jingthang briew haduh Madan Heh, ha shilynter ka surok naduh Ingmane Presbyterian haduh Madan Heh, ha phyllaw ka Shillong Polytechnic, naduh lad Dong Mali-II haduh Madan Heh, naduh ka jaka ka tnat Khlaw haduh Community Hall ka shnong Phudmuri.
Shillong, Ïaïong 24: Ka shi kol ba la kum thep bakla hi sha kol lajong da u Habamut Nongrum katto katne minit shwa ban kut ka kylla miet jong ka Extra Time ha ka jingïakhun phainal jong ka 1st Shortimai Knockout Football Tournament ka la pynlong ia ka Youngster FC ban hap shu hun noh kum ka nongjop ba ar jong kane ka lympung.
Na kane ka kol ka Lamare FC ha ka jingïakhun phainal ha ka 23 tarik u Ïaiong, 2022 , ka la ïoh ban long ka nongjop ba nyngkong jong kane ka lympung ïalehkai phutbol ba la pynlong da ka Seng Samla Smit Pyllun bad Smit Sports Club mynta u snem.
Ka jingïakhun phainal naduh ba sdang haduh ban da kut ka por ba la buh ka la long kaba ïakhaid bha ha kaba baroh ar tylli ki kynhun ki la ïaleh shitom ban ïoh pynkhih jar hynrei kim shym la lah ban pyndonkam bha ïa ki kabu thep kol ha baroh ar kylla.
Hapdeng u paidbah palat phew hajar ngut uba la wan sakhi ïa kane ka jingïakhun phainal, ki bor pynïaid ki la rah ïa kane ka jingïakhun sha ka Extra Time.
Ha ka kylla step ha ka extra time ruh kine ki ar kynhun ki khlem satia ban leh eiei.
Hynrei ha ki minit shwa ban kut ka kylla miet, ka Lamare FC ka la ïoh ban ban shut ïa ka Free-kick bad ha ka jingïatbeh ïa ka bol u Hamarbamut u la kum ïoh pakhuh bakla ïa ka bol da ka khlieh bad leit rung jlang shapoh ka kol ïa kaba u nongap kol ka Youngster FC ban nym lah leh eiei shuh.
La sam ïa ki khusnam sha baroh ar kynhun ha ka jingïadon lang u Bah Banteidor Lyngdoh, Myntri ba dei khmih ïa ka tnad Sports ka Sorkar Jylla, u Bah Lambor Malngiang, MLA ka Nongkrem, u Bah Pynshongdor L Nongbri, Sordar ka Shnong Smit, ki nongmihkhmat na ka Company Amrit Cement, ki nongïalam shnong na ki dorbar shnong bapher bapher nalor kiwei pat.
Ka lahduh jong kane ka lympung ka la ïoh ban khur ïa ka khusnam pisa ba 2 lak tyngka ryngkat ka trophy, katba kynhun kaba wan ba ar ka la ïoh pdiang ïa ka khusnam pisa ba 1 lak tyngka lem ka trophy.
Ha kane ka sngi la sam ruh ïa ki khusnam sha ki nongïalehkai kiba la ïalehkai bha ha kane ka lympung kum ka khusnam Best Goalkeeper, Best Player of the Tournament, Top Scorer, Player of the Match bad Best Discipline Team.
Shillong, Ïaïong 24: Ka Maw-U-Tieng bad ka Laitkor SC kila khur jingjop ha ka lympung ïalehkai Women Football League 2021-22 ba pynïaid da ka Shillong Sports Association (SSA) ha ka jingïalehkai kaba la long ha ka sngi Saitjaiñ ha madan MFA, Polo, Shillong.
Ka Maw-U-Tieng kala khur jingjop da kaba pynliem da 2-0 pyrshah ïa ka Nongkrem SC, bad ïa kitei ki ar kol la thep da ka Lavinia maring ha ka minit ba 40 bad ka Charlinda Nongtdu ha ka minit ba 54.
Ha ka jingïakhun kaba ar, ka Laitkor SC kala jop da kaba pynliem da 2-0 kol pyrshah ïa ka Rahjingshai SC bad ïa kitei ki ar kol na bynta ka Laitkor SC la thep da ka Ribahunshisha Kharshiing ha ka minit ba 39 bad 45.
Shillong, Ïaïong 24: Kiba bun ki nongïalehkai table tennis kynsai kila khyllem nh na ka 83rd Senior National Table Tennis Championship kaba dang ïaid shaphrang ha Indoor Stadium, SAI, bad ka Manika Batra kadei kawei napdeng ki nongïalehkai kynsai kaba la khyllem noh na kane ka lympung.
Katei ka lahduh kala khyllem noh hadien ba kala rem ha ka jingïakhun Round of 32 ha ka Ayhika Mukherjee jong ka RBI.Ka Ayhika kala lamkhmat da 3 sien bad donkam satang ar point ban jop ha ka jingïakhun kaba bud.
Hynrei, ka Manika, kaba mihkhmat na ka Petroleum Sports Promotion Board, kala ïakhun tyngeh bad pynïakhaid da 3-3.
Ka Manika kaba dei kawei na ki khlur ïalehkai table tennis ka ri India kala ïakhun tyngeh bad kala ïoh ruh ki kabu ban pynphai kylliang ha ka liang ka khur point.
Hynrei ha kane ka khyllipmat, dei ka Ayhika kaba la lah ban pynliem lyndang syndon ïa ka na kane ka lympung.
Kala jop ha ka jingïalehkai ba hynñiew sien kata da 11-3.
Haba phai pat sha u Akash Pal bad Prapti Sen jong ka Railways Sports Promotion Board kila jop ha ka jingïakhun final (mixed doubles) da 3-1 pyrshah ïa ki shijur ki nongïalehkai jong ka Haryana u Soumyajit Ghosh bad Suhana Saini.
Ka Mouma Das ba la 38 snem ka rta kaba khur lahduh san sien ha ka National kala rung sha ka quarterfinal hadien ba kala pynliem noh da 4-3 pyrshah ïa ka Diya Chitale ha ka jingïakhun ba para marwei jong ki kynthei.
U Prapti Sen ruh u khlem poi sha ka thong hadien.
U Archana Kamath u la rem noh hakhmat u Yashini Sivashankar jong ka Tamil Nadu, da kaba rem da 4-3 ha ka Round of 32.
Kiwei pat ki nongïalehkai kynsai kiba la khyllem noh na kane ka lympung ki kynthup ïa u Harmeet Desai, SFR Snehit, Sudhanshu Grover, Ronit Bhanja, Anthony Amalraj bad Deepit Patil.
U Aadarsh Om Chhetri uba ïalehkai na bynta ka Delhi u la rem noh ha u G Sathiyan da 4-0 ha ka Round of 32.
U Chhetri, udei tynrai na Laimer, Upper Shillong, u la shong la sah ha Meghalaya haduh ba un da pule klas 4 shwa ba un mih noh na ka jylla ban leit pyntbit shuh shuh ha ka kam ïalehkai table tennis bad mynta u mihkhmat ïa ka Delhi.
Shillong, Ïaïong 24: Ka Meghalaya kala rem noh ha ka Andhra Pradesh ha ka jingïakhun kaba khadduh na ka Elite Group A jong ka lympung ïalehkai Women’s Senior T20 League kaba long ha ka sngi U Blei ha Puducherry.
Hadien ba kala jop ïa ka jingkynting pisa kaba dei ruh ka sien kaba nyngkong, ka Meghalaya kala kam ban kawang bol nyngkong bad khur hynñiew wicket ha kaba ka Andhra Pradesh ka kamai 162 ron na ki 20 over.
Ka Deiphibapynshngain L Mawnai kala lah ban kawang bol bha ha kaba kala khur marwei 3 wicket ai kamai 26 ron, ka Ajima Sangma ka khur 2 wicket ai kamai 27 ron bad ka Debasmita Dutta 1 wicket ai kamai 36 ron.
Ka Suriti Kumari Ray ka khyrwit saw tylli ki four bad kamai 18 ron hynrei ka Meghalaya kala shah pynkhyllem lut baroh ki wicket bad kamai tang 51 ron bad kut noh syndon ka jingïaid lynti ha katei ka lympung.1.
Ka pynhiar kadei ka jingleit bar da ka um kaba jia lai sien ne tam ïa kata ha ka shisngi.2.
Ïa ka pynhiar la wanrah da ki khñiang jingpang ki ba ïoh rung ha shyntur na ki jingbam jingdih ba la sñiew ne da kaba ktah ïa ka shyntur da ki kti ba jaboh ne ka jingpyndonkam ïa ki shamoit ne pela ba jaboh haba bam.3.
Ka jingduna um bad mluh ka wanrah ïa ka jingtlot ha ka met.
Lada ym ïoh ban pynbiang ïa kane ka jingduna um da kaba ai jingdih, ki khyllung khynnah ki lah ban ïap noh na ka jingtyrkhong ka met.4.
Ïa ka pynhiar lah ban ïada da kaba ai ki jingdih kiba la pyntikna bha ba ki dei ki bym sniew ne don jingma ne khñiang, kum ka um kaba bha kaba khuid, ka um snepkor, ne ka umshit ja.
Ki khyllung ki kham donkam bha ïa ka dud jong ka kmie.5.
I khyllung ba pang pynhiar i tyrkhong ka shyntur bad thylliej, i don ka jingthem ki khmat, im don ummat, ka sniehdoh jong i ka long kaba ai tan bad ki kti ki kjat ki pjah.
Ki khyllung ki lah ban don ruh ïa i jaka ba jem ha ka khlieh.6.
Ki khynnah kiba leit bar ba long um palat iaka san sien shisngi ne ka jingleit bar balong um bad khleh snam ne ha ba ki sdang ruh ban prie ki dei ban leit bran bran sha ki doctor.7.
Thied ïa u ORS (Oral Rehydration Solution) na ki jaka ai jingsumar ne na dukan die dawai.
Khleh bha ïa u katkum ka jingbatai bad ka um kaba khuid ban pynlong ïa ka jingdih ba ïarap bha na ka bynta ka pynhiar.8.
Bun ki dawai pynhiar kim treikam, hynrei u dawai ba don ïa ka Zinc u pynsangeh ïa ka pynhiar kham kloi na ka bynta ki khyllung kiba la palat ïa ka 6 bnai.
Dei ban ai ïa u ORS ruh.9.
Ki khynnah kiba pang pynhiar ki donkam ïa ki jingbam kiba bang, ki jingbam ba la khñiot ne khleh pynjem bunsien, khnang ba ka met jong ki kan ïoh bor kloi.10.
Ïaka pynhiar lah ban ïada da kaba ai buiñ ïa ki khyllung, da kaba leh khuid, ka jingai dawai tika (khamtam pyrshah ïa u khñiang jingpang Rotavirus bad ñiangpyrsit) bad da kaba pyntikna ba ka bam ka dih ka long ka bha ba lait na ki khñiang jingpang.
Kine ki khubor ka koit ka khiah.
Shillong, Ïaïong 24: U Sharath Kamal u nongïalehkai table tennis pawnam ka ri India uba khur takma Ksiar saw sien ha ka Commonwealth Games u la pynpaw ka jingbynñiaw bad sngewthuh khambha ïa ka jingeh ba ki nongïalehkai table tennis ka jylla Meghalaya ki ïakynduh ha ki tournament kiba heh kum ka 83rd Senior National Table Tennis Championship kaba dang ïaid shaphrang mynta ha nongbah Shillong.
Watla ki nongïalehkai ka jylla Meghalaya kila trei shitom ha kane ka jingïalehkai, hynrei ki khlem poi sha ka thong haduh kaba kut, hynrei na ka liang u Sharath Kamal u la ong ba ki nongïalehkai kila lah ban ïalehkai bha.
“Phim lah ban ong ba ki khlem ïalehkai bha.
Phi hap ban peit ïa ka jingkiew ka jong ki ha ka jingïalehkai kumba ka long mynta bad phi donkam ban ai ka por kaba biang na bynta jong ki.
Tang da kaba khmih lynti ba kin ïalehkai bha kata ka bym lah ban long ba phin shu ong ba ki khlem ïalehka bha," ong u Kamal, uba ïalehkai khadduh ha nongbah Shillong ha u snem 2007.
“Nga sngewthuh ba hangne kadei ka jaka kaba eh bha na bynta ki nongïalehkai na ka daw ka jinglong jingman jong ka jaka.
"U Sharath Kamal ba la 39 snem ka rta u la pynpaw ruh ka jingsngewkmen ban wanphai biang sha nongbah Shillong.
Kane ka wat ïalehkai kadei kaba heh tam ha ka history jong ka National TT championship, ha kaba ki don haduh 38 tylli ki kynhun ïalehkai jong ki shynrang bad 35 tylli jong ki kynthei bad 500 ngut baroh ki nongïalehkai table tennis.
“Nga sngewtynnad palat ban wan hangne namar nga tip ba ki player bad ki official bad ki nongpynïaid (Meghalaya Table Tennis Association) kila trei shitom borbah ban pynlong ïa kane ka lympung kaba ïaid beit ïaid ryntih bad nga dap da ka jingsngewkmen kaba khraw ban don bynta lang ha kane ka tournament.
Ka Meghalaya kala leh ïa kaba bha tam la ka long ha kaban pynlong ïa kane ka jingïalehkai bad ki jingdonkam ha ka liang ka thiah ka dem, ka bam ka dih bad kiwei kiwei," ong u Kamal, uban sa ïakhun quarterfinal ha ka ïalehkai ba para marwei ha kane hi kajuh ka sngi.
Kumba ka India ka dang ïai pynjanai na uwei u mawjam sha u wei pat ha ka table tennis, u Kamal u la ong ban nang kham pynjanai shuh shuh ka donkam ïa ki jaka ïalehkai bad ki tiar ki tar kiba biang.
“Ka India kala leh ïa kaba kongsan tam ha kine ki saw bad san snem ba lah leit noh hynrei ban nang kham pynjanai shuh shuh ngi donkam ban don ki tiar ki tar ïalehkai bad khamtam ha ka liang ki jaka ïalehkai.
Ka jingïalehkai hapoh ka ri India kala ïaid shakhmat ha kine ki 10 snem bala leit noh hynrei ngi donkam ban dang pynlut shuh shuh.
Ha kine ki snem ngi la ïoh ka jingkyrshan kaba biang bha na ka sorkar, na ki synjuk bad ki kiwei kiwei," la ong u Kamal, uba khur takma ruh ha ka Asian Games bad Asian Championships.
Na bynta ki nongïalehkai dang khie kiba la wan shakhmat ban shim bynta ha kane ka lympung, u Kamal u la ong ba ka bynta kaba kongsan tam na bynta jong ki ha kane ka jingïaid lynti ka donkam ba kin kilan met bha.
“Aiti lut ïa ka mynsiem jong phi bad phin ïoh kheit ïa u soh ba thiang.
Na kane ka daw ba nga la long uba tbit hapoh ka ri.
Ban nang roi shuh shuh nga la hap ban mih na la ka jong ka ri ruh kumjuh.
Na bynta ki nongïalehkai ka jyla Meghalaya bad kiwei pat kiba kwah ban kiew shaphrang, donkam ba phin wad ka jaka kaba lah ban ai jingshakri kaba biang tam ha ka liang ki jaka ïalehkai.
Phi donkam ruh ban mih nala ka jong ka jaka ha kajuh ka por ruh donkam ka jingkyrshan na kiba haïing hasem.
".
Mawkyrwat, Ïaïong 24: Ka Mawkyrwat District Cycling Association (MDCA) mynta ka sngi ka 23 tarik u Ïaïong, 2022 ka la ïoh ban pynlong ïa ka jingïakop ñiah ar shaka (cycle) kaba la tip kum ka Mawkyrwat District Level Cycle Race (MDLCR) 2022 kaba la pynlong ha madan St.Micheal LP School, Jakrem (Pyndenspar) ha kaba ki lai ngut shipara ki la ïoh rah ïa ka nam jingjop ha kane ka jingïakhun.
Ka jingthmu jong kane ka long ban pynshlur na ka bynta ki khynnah bad ki khun samla jong ka dong ka thaiñ ba kin long borabor ki ban ïai pynkhlaiñ ïa ka met ka phad lyngba ka jingñiah ïa ki ar shaka (cycle).
Lyngba kane ka jingailad ban mih shakhmat ban ïa shimbynta kan long ruh kawei na ki bynta ban pynlong ïa ki briew ba kin lait na kiei kiei ki jingsniew kiba har rukom kiba la sdang ban jyllei ha kine ki sngi kum u drok bad kan long ha kajuh ka por ban don ka jingïa ithuh ithaw para briew.
U bah Staline H.Diengdoh, MCS, SDO ba la shongthiat jong ka Ranikor Civil Sub Division ha ka jingkren jong u kum u kongsan u la pynpaw ka jingai khublei na ka bynta ka Mawkyrwat District Cycling Association (MDCA) kaba la pynlong ïa kum kane ka jingïakop ha kaba ka dei ruh ha ka sien kaba nyngkong.
U la ong ba ai ba kane ka jingñiah cycle jong ki kam dei ban long tang ban ñiah kai ne ñiah sngewbha hynrei ki dei ban don la ka jingthmu namar ha kane ka jingïakop ki la don ruh katto katne ki samla kiba la ïoh lad ban leit ïashimbynta ha ka State Level bad ym tang ka jingleit ïa shimbynta hynrei ki la rah ruh ïa ka nam jingjop.
Namarkata, u la pynpaw ka jingaikhublei na ka bynta baroh ki nongïashimbynta ba ki dei ban ïashimbynta da ka mynsiem ne sporting spirit khnang ba ka jingthmu jong ki kan long kaba jop ha ki liang baroh.
U la ai ruh ka jingkyrkhu kyrdoh na ka bynta ka association baroh kawei ba kan nanglah ban pyntyllun ïa ki kam nangne shakhmat ban pynlong biang ïa kum kine ki jait jingïakop khnang ba ki khun khynnah bad ki samla kin lait na kiei kiei ki kam sniew.
U President jong ka Mawkyrwat District Cycling Association (MDCA), u bah Ambrose Thongni u la ïathuh ba ka jingpynbeit ïa kane ka Mawkyrwat District Level Cycle Race 2022 ka long kumno ban kyntiew na ka bynta ka ki khynnah bad ki samla kiba dei ki nongñiah cycle hapoh jong ka South West Khasi Hills District, namar ha kine ki sngi kiba la leit ka South West Khasi Hills District ka la sdang ban paw kyrteng jong ki nongïashimbynta da kaba ki la wanrah ruh ïa ka burom da kaba ki la khur ïa ka nam jingjop ha ka jingïakop ha ka State Level.
Kane ka pynpaw ïa ka jingsngewsarong ïa la ka dong ka thaiñ lajong ba mynta ki la don kiba la leit ïa shimbynta ha kylleng ki jaka jong ka jylla Meghalaya ruh.
Namarkata, u don ka jingkyrmen ba lyngba ka jingpaw kyrteng jong ka Balasiewdor Wahlang ha ka jingïakop ñiah cycle ha Nongbah Shillong kan sa long ka nuksa kaba na ka bynta kiwei de ki para samla na kane ka distrik ba kin don ïa kata ka mynsiem jong ka jingïakhun bad ki dei ruh ban buh, “Lada kiwei ki lah, balei nga ngam lah ban poi sha kata ka thong".
Ha kajuh ka por u la ong ruh ba ka jingwan ïashimbynta jong ki khynnah rit bad ki samla ha kane ka Mawkyrwat District Level Cycle Race 2022, ka la ai mynsiem shibun ïa ka MDCA ba kan sa nang lah ban pynlong shuh shuh ïa kiwei de ki jaid jingïakop khnang ba kan long ka jingmyntoi na ka bynta jong ki da kaba kin don ïa ka mynsiem jong ka jingtrei shitom khnang ba kin kynjoh ha ka thong.
Ka jingñiah cycle kam dei eh tang na ka daw jong ka jingdon ki jingïathong hynrei ka dei kawei ka bynta kaba kordor tam kaba kin ïoh kilanmet, pynsmat pynsting, pynkhlaiñ ruh ïa ka met ka phad bad lait ruh na shibun ki jingpang bad ka ïarap ruh ban nym shah jop ha ki jingmlien ba sniew khamtam ïa ki samla kiba la sdang ban ngop ha ki jingdih ba pynbuaid kum u drok bad kiwei kiwei de.
U don ruh ka jingkyrmen ba lyngba da ka jingshimkhia jong ki ban don ka thong ban ïoh ïa ka nam jingjop ha baroh ki jingmlien ïa ki kam sniew kan wanrah ka jingkylla ha ka jingim jong ki, u la ong.
Ban kyntiew shuh shuh ïa kane ka jingïa ñiah cycle, na ka liang ka Mawkyrwat District Cycling Association, kan sa pynlong shuh shuh nangne shakhmat ïa kum kine ki jait jingïakop khnang ba kan long shisha ka jingmyntoi ïa ki samla bad ïa ka dong ka thaiñ napoh jong ka South West Khasi Hills District ba kin ïoh ban ïa shimbynta naduh ka District Level, State Level bad haduh ki International Level.
Ki nongjop ha ka jingñiah ïa ki cycle ba don gear kaba jngai 16 kilometer ki long u Gilbert Wahlang (41.58 minit), u Maitshaphrang Kharwanniang (41.58 minit) bad u Alvindarson Wanniang (43.07 minit), ki cycle bym don gear pat u Willborn Wahlang (40 minit), u Overlyne Kharwanniang (40.59 minit) bad u Shanlng Nongsiej (43.48 minit).
Nangta, ki nongjop ha ka kyrdan sub junior ki long u Kerry Wahlang, u Kevin Lyngdoh bad u Sharai Jyrwa katba jong ki kynthei pat ka Balasiewdor Wahlang, ka Darihun Sohshang bad ka Daphibansiewdor Lyngkhoi.
Ha kane ka sngi la ïadonlang ruh naduh ki nongkitkam jong ka Mawkyrwat District Cycling Association (MDCA), bad ka kynthup ïa ki kmie ki kpa jong ki nongwan ïashimbynta ha kane ka jingïakop.
Kumno ki paidbah kin ai jubab ïa kasorkar MDA ha ka Election MLA 2023namar kat shaba phai ki nongtrei jongka ki ud ïa ka jingbym ïoh tulop bad arear beit khamtam lei lei ki nonghikai kiba pli kiba hap beit ban ap ïa ka tulop da ki lai haduh san ne hynriew bnai ruh.
Hooid ka sorkar ka don hapdeng ka jinghiran pisa tyngka kumba la pynpaw na ka por sha ka por hynrei kaba lyngngoh ka long ïa kino kino ki prokram kiba ka kwah ban pyntreikam ym ju ïohi ba duna pisa hynrei da phai sha ka tulop ki nongtrei jongka ka pynpaw beit ba ym don pisa.
Na ka bynta ban pyntrei ïa ki projek bapher bapher naduh ki surok haduh kiwei kiwei ki kam pynroi pynpar ka sorkar ka shim da ka ram da ki spah bad hajar klur na ki tnad bei tyngka bad ka jingkylli ka long lano kan lah ban siew ïa ka ram ka shah ba ka la shim.
Ha ka jingshisha haba ka lah ban shim ram na ka bynta kiwei kiwei ki kam ka la dei ban shim ruh da ka ram ba kan siew dep ïa ki tulop bad jingsiew ba dei ban siew naduh kiba trei ha ka kam hikai, kiba trei ha ka tnad ka koit ka khiah, ki nongtrei jong ki Board ne Corporation bad kumta ter ter.
Namar kynmaw sa tang khyndiat bnai ka sorkar MDA hapoh ka jingialam ka NPP ka hap ban leit sha ki paidbah ban leit kyrpad ïa ka vote ba kordor jongki, hynrei lada kam lah ban pynurlong shwa ïa kine kiba ka dei ban pyndep kan buh ïa ki nongïalam jongka ha ka jingeh kaba khraw ha ka election ban wan.
Ym lah ban len, kane ka sorkar MDA ka dei ka sorkar kaba la shah kynnoh naduh sor haduh nongkyndong ha kaba ïadei bad ka kam khaïi dewiong beaiñ.
Ki MLA jongka im im peit peit ki nud ban kren ba da dei ka por long session ne dorbar ki MLA te hap ban sangeh ka khaïi dewiong hynrei tang shu kut ka dorbar la bteng beit.
Kane ka pynpaw ba kim salia shuh wat haduh katne la shah kynnoh ruh.
Ki la rben thlup la kum ka snieh kuratia.
Naduh ki khynnah rit haduh ki rangbah ki ïohi pylleiñ pylleiñ ïa ka jingkhaïi dewiong beaiñ ha ki surok namar ki trok ki ïaid mon khlem jingsalia bad patiaw shuh ïa ki bor ka aiñ.
Uwei na ki briew jongka aiñ u la ong yn leh shuh kumno lada bat ïa ki trok ruh tang shiphang la poi ka phone call naduh nalor duh, lada ym bat ruh shah ther ha ki paidbah.
Kiba leh ki dei kiba heh hynrei kiba shah kynnoh ki dei ki rit ki ria.
Kane kan long ka issue kaba kongsan tam ïa kiwei ki party ha ka por election ba kin khyrwit beit na rynsan hynrei i kumba ym don jingpatiaw satia.
Namar ki pyrkhat ban thied beit ïa ki paidbah da ka pisa.
Kynmaw kum ki paid nongthep vote kiba la don ka hok ban thep vote da puson bad buh ha ki jingduwai naduh mynta ban ym ngop ha ka pisa hynrei ban pynpaw da ki kam khnang ba kine ki lei sansnem kin kyndit bynriew.
Namar lada jop shi jop kim patiaw shuh ïa ki paidbah namar ki tip ba ki tang shu pyndonkam da ka pisa ki la jop biang beit.
Hynrei kumba ïa ka jylla la tip kum ka ri tip briew tip Blei to pyntreikam hok ia kane wat shah pynbiej bad shah ïalam ha ka pisa.
Kum ki nongtrei sorkar bad ki nonghikai ruh ki la dei ban kyndit bynriew ym ban shu ngop tang shu pynbiej ka sorkar namar khlem pep tang ban jop ïa ka election ka lah ban siew dep ïa ka tulop ne siew bun bnai hynrei kynmaw tang shu jop kajuh ka jingeh kin ïa kynduh ban ap biang da ki bnai lynter bad ban ïakhi pyrshah biang tang ban ïoh tulop.
Ki nonghikai ki dei ki nongsaiñ dur ïa ka lawei jongka jylla namar lyngba jongki ki mih ki khun samla pule kiba tbit, hynrei tang shu shong shuki i kumba la klet ïa ki nonghikai wat tang ban burom ïa ki ruh imat ym long shuh.
Kynmaw kum ki myntri sorkar bad ki ophisar, phi kiew sha ki kyrdan ba shakliar dei lyngba ki nonghikai kumta kynmaw ban burom ïa ki da kaba pynsuk ïa ki ban ioh noh ïa ka tulop man la u bnai ym ban hap ïakhih ban ïoh tulop.
Namar lada ki hap ban ïakhih kiba shah ktah ki dei ki khynnah skul bad haba shah ktah ki khynnah skul hiar ka pule dangle ha ka jylla na kata ka daw ngim don shuh ki IAS, IFS, IPS kiba dang pass thymmai mynta la bun bun snem.
Lada ka sorkar ka kwah ban kiew ka pule puthi ka dei ban phai khmat nyngkong eh sha ki nonghikai namar ma ki ki dei ki nongsaiñ dur ïa ka lawei jongka jylla.
Nongstoiñ, Ïaïong 24: Katba nang mih ki sngi ki bar jylla kim salia shuh ban rung ha man la ki shnong la ha ki jaka sor ne kyndong, na ka bynta ban kamai da kaba leit tyrwa tiar haman la ki thliew ïing, ong u bah Lamphrang Dkhar uwei na nongïalam ka Hynñiewtrep Youth Council Marskuiñ area haba ïakren bad u nongthoh khubor.
U bah Dkhar u la pynpaw ruh ïa ka jingsngewkhia ha kaba ïadei bad katei ka bynta, ha kaba u la ong ba imat ka jingïoh lad jong ki bar jylla, ka dei na ka jingbym shimkhia jong ki nongsynshar kum ki syiem bad ki sordar.
U la ong ba ha kine ki taïew ba la dep, ki la don ki bar jylla kiba wan tyrwa tiar ha shnong Marskuiñ bad u la lap ba haba ki leit sha ki thliew ïing wat lada don tang ki kynthei ki khynnah ruh ki rung beit beit haduh kamra shet ja ruh.
U la ong ba ha katei ka por u la bat ïa ki ban tohkit bad ban kylli ki wan na kano ka shnong bad kitei ki bar jylla ki la ïathuh ba ki dei kiba wan na Shillong.
Haba u la kylli la ki don ne em ïa ki kot ki sla ki la pyni tang ki Adhaar card kumta u la phah leit phai noh ïa ki.
Utei u nongïalam ka seng u la ong ruh ba ka jingbym shimkhia jong ki nongsynshar hima bad ki nongsynshar shnong, ban buh da ki kyndon ba pyrkhing ïa ka jingwan rung klumar ki bar jylla ha ki shnong ki thaw, ka buh ha ka jingma ïa ki kynthei ki khynnah namar ym lah ban tip la kidei kiba bvha ne kiba sniew.
U la ong ruh ba ym lah ban len ba ki riew sniew ki kham sïan ban leh kum kiba wan tyrwa tiar kum ki jaiñ ki nep, ki tiar ïing tiar sem tang ban ïoh lad kumno ban pynbiej ïa ki kynthei ki khynnah.
Nalor kata u la ong ruh ba ha kane ka juk mynta lei lei lada ki nongshong shnong ki kham ïakren pariah parai, kin sa pan ïa ki mobile number bad ha kawei ka sngi kin sa phone bad kin thok laiphew jait bad dei hangta ba lada ki bakla ban ngeit kan long kum ka jingriam ban pynjot.
U la ong ba ki lah ban pynbiej ruh ba ki lah ban don ïa ki tiar kiba bha bad ka dor ka kham tad ban ïa kiba thied na ïew na hat, hynrei ynda la thied ki tiar ki dei ki ba sniew.
Kumta la kyntu ïa ki nongsynshar hima, ki nongsynshar shnong bad kiwei pat ki sengbhalang ba kin peitngor bha halor kane, khnang ba kan ym jia kano kano ka jingeh ïa ki paitbah nongshong shnong.
Nongstoiñ, Ïaiong 24: Hadien bun phew tylli ki snem ba ki paidbah nongshong shnong ka thaiñ Langshongthiang bad thaiñ Jaïaw Mawshyn-rut, ki la mad ïa ki jingeh ba ha rukom namar ka jingbym don ki surok ba biang.
Hynrei mynta ka kynti pat ki nongshong shnong ki la pynpaw ïa ka jingkmen, hadien ba ka sorkar lyngba u MLA ka thaiñ u Bah Gigur Myrthong, u la pynïoh ïa ka mang tyngka kaba haduh 22 klur tam, na ka bynta ban shna ïa ka surok rong ba 13 kilometer na Umdang sha Nongjaïaw, kaba la ïaid shait shait haduh mynta.
Ka jingpyntrei ïa katei ka surok ba 13 kilometer, ka dei lyngba ka scheme PMGSY Phase-II bad lyngba kane ka surok ki don haduh phra tylli ki shnong ki ban ïoh jingmyntoi.
Ki paidbah nongshong shnong ka thaiñ Langshonthiang bad Jaïaw bad ki shnong ba marjan, ki la pynpaw ïa ka jingsngewkmen bakhraw hadien ba u MLA ka thain u Bah Gigur Myrthong, u la shimkhia na ka bynta ban wanrah ïa ki kam pynroi ha ka thaiñ khamtam ka surok kaba long u budlum ha ka ïoh ka kot, ka ïaid ka ieng bad ka kit ka bah.
Haba ïakren bad ki nongthoh khubor, na ka liang u Bah Paul Nongbri, nongshong shnong katei ka thaiñ, u la pynpaw ba ha kine ki phew snem ba la lah, kum ki nongshong shnong ki la mad shisha ïa ka sohsat ba jur, namar ka jingbym don ïa ka surok kaba biang.
Hynrei da ka jingïoh ïa kane ka surok na Umdang sha Nongjaïaw, ka la long shisha ka jingkyrkhu ïa ki paidbah, ha kaba mynta ki la kham pynsting ha ki kit ka bah, ka ïaid ka ieng, khamtam ha ka pang ka shitom namar wat ki kali rit ruh mynta ki la lah ban poi da kaba suk.
Katba na ka liang u bah Fridius Riangjong, uwei na ki nongshong shnong jong katei ka thaiñ, u la ïathuh ba kane ka surok ka dei kaba donkam haduh katta ïa ki paidbah katei ka thaiñ bad ki don haduh phra tylli ki shnong ki ban ïoh myntoi lyngba ka jingshna ïa kane ka surok.
Ki nongshong shnong ki la kyntu jur ruh ïa u Contractor ba u dei ban kham pynsted ïa ka jingpyntrei ïa katei ka surok, khnang ba kan wanrah shisha ïa ka jingmyntoi ïa ki paidbah.
Mawkyrwat, Ïaïong, 24: Ka kynhun jong ki Sengbhalang Mawsynram Block kiba kynthup ïa ka KSU, HANM, FKJGP, HUAM, HYC ki la ïoh ban leit pynshai paidbah ha kaba ïadei bad ka jingdawa na ka bynta ka Civil Sub-Division ïa ka Mawsynram Block ha kylleng ki jaka jong ka Area Mawsynram bad halor kane ka jingdawa ka la buh ruh ka jingmaham ïa ki political party ba kin dei ban shim kabu ne ne pynlong kum ka rynsan ïalap elekshon, halor kane ka mat jingdawa.
Kane ka Kynhun ki Sengbhalang ha ka jingïaid lynti jong ka ban pynshai sha ki paidbah jong ka Mawsynram Block ka la ïoh ban pynlong ha Dangar, Hat Mawdon ha kane ka taïew ba la dep bad ha ka 23 tarik mynta u bnai pat ka la ïoh ban pynshai paidbah hapoh shnong Lawbah, East Khasi Hills District ha kaba ha kane ka sngi lah ïoh ka jingkren na u samla Drimshon Kharmawleiñ, President ka KSU Sawsymper Circle, u Kyrmen Shangdiar, Working President FKJGP South Eastern Zone, Mawsynram Block, bah G.Kharraswai na ka HUAM bad samla Kyllang Thongni, Vice-President ka HANM Central Body.
Ha kane ka sngi na ka liang ki nongkren ki la pynsngew bad dawa na ka Sorkar MDA kaba la lamkhmat da u Conrad Sangma ba kin kyntiew noh ïa ka Mawsynram C&RD Block sha ka Civil Sub-Division namar ka dei ka block kaba lah rim tam hapoh ka jylla, namar lah seng ne thung ïa ka naduh u snem 1960 ha ka por ba dang synshar ka Assam Government bad mynta ka lah dap 60 snem hynrei haba phai ka jylla Meghalaya pat dang khyndiat bnai ka dang rakhe ïa ka jingdap 50 snem.
Shuh shuh ha ka jingkren jong ki ha ka jingïalang ki lah kynthoh jur ïa ka jingleh shilliang khmat jong ka sorkar u Conrad Sangma bad leh politik ïa kiba u don ka jingïadei namar lada u don mon u ai Civil Sub Division bad distrik watla ka population ne jingdon briew ruh ka dang rit bad duna.
Hynrei balei ïa ka Mawsynram pat kaba sa tang katto katne snem kan sa ïoh ban rakhe ‘platinum jubilee’ hynrei kim ai satia??Namarkata, ki la buh ka jingkylli, hato kam dei ka tarajur ka noh shilliang?? Kumta ka Kynhun ki Sengbhalang ka ïeng rangbah halor kane ka mat jingdawa bad ban pynlong jingïalang ha kylleng ki jaka jong ka Mawsynram ban pynsngew ha ki paidbah halor kane ka mat kaba kongsan.
Khadduh eh na ka liang ka Kynhun ki Sengbhalang kan pynkut ïa ka jingpynshai paidbah ha ïew Mawsynram bad lada ka sorkar ka sngap mynthi kum ka Kynhun kan sa shim ïa ka rai ba khatduh ban leit tur paidbah shapoh Secretariat ha Shillong bad ha kajuh ka por ka la maham ruh ïa ki MLA, MDC bad baroh ki Political Party jong ka Mawsynram ba kim dei ban shim ne pynlong kum ka rynsan ïalap elekshon ïa kane ka mat namar ka dei ka jingïakhun ba tyngeh jong ka Kynhun ki Sengbhalang bad ki paidbah nongshong shnong jong ka Mawsynram C&RD Block ka dang ïaid shakhmat ban pynïoh ïa ka jingdawa.
Jowai, Ïaïong 24 : Ka lympung ïalehkai phutbol ba la tip kum ka ‘2nd U Adelbert Laloo Memorial Trophy’ jong ka kyrdan 3rd Division Football Tournament 2022 ba la pynïaid da ka West Jaiñtia District Sports Association (WJDSA) kaba la long mynta ka sngi 23 tarik u Ïaïong ha madan Kiang Nangbha Stadium Jowai.
Ha ka jingïakhun ba nyngkong na ka liang ka kynhun ïalehkai jong ka Khliehmuchut Shangpung kala jop da 2-0 kol ïa ka Lumchyrmang Mihmyntdu bad ïa katei ki kol la theh da u Banteilut Langstang ha ka minit ba 52 bad u Elizer Suiam ha ka minit ba 54.
Ka jingïakhun ba ar kala long hapdeng ka ka Tpep Pale pyrshah ïa ka Mulang Ialong, ka kynhun ïalehkai jong ka Mulang Ialong kala jop da 4-2 kol.
Katba ha ka jingïakhun kaba lai ka kynhun ïalehkai jong ka Pateinki Sabah ka la jop da 2-0 kol ïa ka Ksehsylle Ialong.
Ka jingïakhun ha ka sngi nyngkong 25 tarik u ïaïong kan long hapdeng ka Tympang pyrshah ïa ka Nonglatem ha ka por 11 baje mynstep, ka Mawsiang FC Nongkhroh pyrshah ïa ka Moodymmai ha ka por 1 baje nohphai sngi bad ka Iooksi Youth Welfare pyrshah ïa ka Royal Pole Mihmyntdu haka por 3 baje janmiet.
Nongpoh, Ïaiong 24: Ka kynhun Shillong Labet kala long ka lahduh haka liang ki kynthei bad shynrang haka lympung ïalehkai Basketball bala tip kum ka 2nd Berchem Cup Basketball Tournament bala pynlong da ka seng samla Nongpoh Proper hadien ka jingïakhun phainal kaba shongshit kaba la long haka sngi Saitjaiñ.
Ïa katei ka lympung la wan ban pynhap pyrda noh da u Bah Jason Sawkmie Mawlong MLA ka Umsning Constituency kum u kongsan, u Pa’iem Wanphrang Syiem Sirdar ka Elaka Nongpoh kum u symbud kongsan haka jingdonlang u Bah Ferdinald Kharkamni President ka KSU North Khasi Hills District, Bah Rayonald Kharkamni Vice Chairman ka Meghalaya Planning Board, ki nongïalam shnong bad kiwei kiwei ki riew rangbah.
Haba phai sha ka jingïakhun phai ka jingïalehkai ba nyngkong kadei hapdeng ka Shillong Labet pyrshah ïaka Tyllilang Academy haka liang ki kynthei ha kaba ka Shillong Labet kala lah ban pynliem noh ïaka Tylli lang Basketball Academy da 54-40 basket.
Haka liang ki shynrang ka jingïakhun kala long hapdeng ka Shillong Labet pyrshah ïaka ONYX Major ha kaba ka Shillong Labet da ka jingtbit ki rangïalehkai kala lah ban pynliem noh ïaka ONYX Major da 62-57 basket ban rah symdon ïaka nam lahduh jong katei ka lympung.
La sam ruh ïaki khusnam ha katei ka sngi ha kaba ka Shillong Labet haka liang ki shynrang kala ioh ban khur ïaka song pisa kaba 50 hajar lem bad ka trophy bad ka ONYX Major kaba la wan baa r kala ioh ban rah ïaka song pisa kaba 20 hajar lem bad ka trophy.
Katba haka liang ki kynthei ka Shillong Labet kala ioh ban khur ïaka song pisa kaba 25 hajar lem bad ka trophy bad ka Tyllilang Basketball Academy kala ioh ban khur ïaka song pisa kaba 10 hajar lem bad ka trophy.
La sam ruh ïaki khusnam bapher bapher ha katei ka sngi ba kynthup ïaka nam Best DisciplineTeam la ioh ban rah naka kynhun kynthei laioh rah daka Splash bad naka kynhun shynrang la ioh rah daka Dulon Basketball Academy, ïaka nam Youngest Player la ioh rah da u Raymond Khongsit na ka kynhun DBA bad I Phibalari Kharmaw naka kynhun Tyllilang, ïaka khusnam MVP la ioh rah da u Henminlam na ka kynhun ONYX Major bad ka Iairi Sangma na ka kynhun Shillong Labet, ïaka khusnam Top scorer pat la ioh rah da u Lal Rem Ruata na ka kynhun Ri-Bhoi Khlawait bad I Yarisha Wahlang na ka kynhun Tyllilang.
Nongpoh, Ïaiong 24: Da ka mynsiem jong ka jingkyrmen ba ai ka jingshakri na ka bynta ka eh ka shon ki paidbah bad ban wan rah ka jingkylla hapoh ka shnong ka thaw, ki khun samla jong ka Shnong Nongmawlong da ki phew ngut ha ka sngi Saitjain ki la wan ban pynïasoh ïa lade sha ka seng RBYF kaba dei kawei na ka seng kaba ju shakri na ka bynta ki paidbah ka them Ri Bhoi.
Kum ban pynpaw, ka seng RBYF ka dei kawei na ka seng kaba la paw bha ha RI Bhoi bad kaba la don ruh shibun ki tnad treikam hapoh ka District bad kane ka seng kat dang mih ki sngi ka la dang lah ban pynkha ïa ki tnad treikam da ka jingthmu ba ki samla kiba la pynïasoh sha ka RBYF ki dei ban long kita ki shipai ka seng ban trei na ka bynta ka eh ka shon bad ka bha ka miat jong ki paidbah ha ka them Ri Bhoi.
Kine ki samla ka shnong Nongmawlong ki la wan ban ïasoh ruh sha ka seng RBYF ka dei ha ka jingïalang kaba la long ha ka sngi Saitjaiñ ha ka shnong Nongmawlong ba la don ryngkat naduh u Political Secretary ka RBYF sengkmie, u Bah R.J.Thangkhiew, U President ka RBYF Umsning Circle, u Bah Devan Wajri, u President ka RBYF Kyrdemkulai Circle, u Bah Synshar Kharjanti lem bad kiwei kiwei ki nongïalam ka RBYF.Ki samla kiba la wan ban pynïasoh sha ka RBYF bad kiba la shim ïa ka kyrdan nongïalam ka RBYF Nongmawlong Unit ki kynthup ïa u samla Headingroy Lyngdoh kum u President, u samla Bonny Lyngdoh kum u General Secretary, u samla Shinning Nongbet kum u Vice-president lem bad shibun kiwei pat ki nongïalam kane ka Unit.
La pynskhem ïa kine ki nongïalam da u Political Secretary ka RBYF, u Bah R.J Thangkhiew bad kum u nongïalam ka seng kmie u la ai ruh ki kyntien sneng ki kyntien khraw ïa kine ki samla ba kin shim shisha ïa ka lyngkor nongïalam ha ka shatri ka RBYF ban peit ïa ka eh ka shon ka shnong ka thaw bad ruh haba ki wan rung sha ka RBYF ki dei ruh ban don kata ka mynsiem ban ïada ïa la ki parado ki para snam ba ka RBYF ka dei ka seng kaba shakri na ka bynta ki paidbah ka them Ri Bhoi bad ha ka jylla hi baroh kawei.
Jowai, Ïaïong 24: Ka Jaiñtia Students Movement (JSM) Central Body kala dawa na ka sorkar jylla ban kan shimkhia ban kyntu ïa ka sorkar kmie ba kan buh noh ïa ka Examination Centres jong ka ‘Common Entrance University Test’ (CUET) ha sor Jowai, na ka bynta ka ki samla pule jong ka thaiñ Ri-Lum Jaiñtia bad kin ïoh ban ïakhun ïa katei ka Exam.
Halor kane na ka liang u President ka seng samla Leningstar Rymbai, ula pyntip ba ka sorkar kmie kala pynbeit ban pynlong ïa ka Common University Entrance Test (CUET) (UG) 2022) na ka bynta ki Under Graduate Courses bad ki Bachelor Degree ha baroh ki Central Universities bad ki affiliated College jong kane ka Session 2022-23.
Shuh shuh utei u President ula buh ka jingkyntu ïa baroh ki samla pule kiba dang shu dep ban ïakhun ïa ka Class XII Examination mynta u snem ba kin pynrung kyrteng ïalade ha ka Common Entrance University Test (CEUT) khnang ba kin ïoh bteng ïa ka jingpule ha ki kyrdan Bachelor Degree.
Ha ka juh ka por u kyntu ïa ki Heads jong ki Higher Secondary Schools bad Colleges ba kin pyntip khang sha ki samla pule naka bynta ka jingpynrung kyrteng ha ka CEUT.U samla Rymbai u kyntu kito ki jaka ba leh online kum ki Rainbow Centres bad Cyber Cafes ban kin pdiang ïa ki samla pule kiba apply ïa ka CEUT.Ula dawa na ki ar Deputy Commissioner jong ka Jowai bad Khliehriat ba kin pdiang ïa ki samla pule lyngba ki NIC Cell jong kitei ki ophis khang ba ki samla kin ïoh lad ban thep kyrteng haka CEUT.Shillong, Ïaiong 24 : Ki khynnah skul bad ki nonghikai jong ka Shillong Secondary School, Forest Colony Shillong, ki la mih shakhmat ban pynsngewthuh ïa ki paidbah halor ki jingma kiba mih na kaba pyndonkam ïa ki jingbam jingdih ba shna na u duma.
Ha katei ka jingpynshai paidbah kaba ki pynlong ha Polo, katei ka kynhun ki la pyni ruh da ki kynja skit katkum ki kyndon jong ka National Health Mission (Meghalaya) ba ka jingpyndonkam ïa kitei ki jingdih jingbam ka ktah haduh katta katta ïa ka met bad ïa ka koit ka khiah jong kito kiba pyndonkam bad kyrni ïa u.
Lyngba ka jingtrei borbah lang bad ki nonghikai, na ka liang ki khynnah skul ki pyni bad pynsngewthuh ba lai lum lai wah dei ban kiar na kum kitei ki jingdih namar ki dei ki nongshun ïa ka jingkoit jingkhiah.
Jowai, Ïaïong 24: Ki khun ka Seiñ Raij Jowai mynta ka sngi ki la mih madan ban pynlong ïa jinglehkmen ‘Shad Sukra’ ba shisien shisnem, hashwa ba ki khun ki hajar kin hiar leit rep sha ki hali ki pynthor ban bet ïa u symbai u kba da ka jingkyrmen ban ïoh kheit ïa u kba ba sei soh.
Ka phang jong kane ka Shad Sukra mynta u snem ka ong “Samoi wa kylla wa pynchoh ïei por, ïeiwa da ïoh u tip u ñiawkor" bad ïa kane ka Shad Sukra la pynïaid da ka Arts & Culture Committee jong ka Seiñ Raij Jowai.
La sdang ïa kane ka Shad Sukra naduh hynnin ka sngi ha la ki jong ki jong ki dong ki shnat da kaba pynlong ïa ki jinglehkai drama bad mynta ka sngi kaba dei ka sngi mih ïew, ki khun ka Raij Jowai naduh ki longkmie ki longkpa, ki khun samla bad ki hep kiba rit ki la mih ryngkat ki riam ki biet ba itynnad bad ba iphuh iphieng.
La ïathuh ba kane ka Shad Sukra ka long kum ka por ban ai bam ai dih, ka por kaba bsa ba pjah ïa u khun bynriew lyngba ka jingdon jingem ha ka mei mariang kaba pyndap pynbiang ha baroh ki saw aiom, la ong ruh lyngba kane ka shad sukra kan wanrah ruh ïa ka jingïaieit, ka jingïatylli para nongshong shnong.
Kane ka Shah Sukra ka long ruh shi bynta na ka lad ban sei ïa ki sap ki phong naduh ka rwai ka siaw bad ka shad ka kmen, la pynsngew ruh ba ka Shad Sukra ka dei ka lad ban pynpaw pyrthei ïa ka jingphuh jingphieng bad jingriewspah jong ka Riti ka Dustur ki khun u Hynñiewtrep Hynñiewskum.
Ha Madan Mynkoi Loompydi Ïongpiah Jowai la sdang ïa ka Shad Sukra ha ka por 10 baje ha kaba la don ka jingkren pdiang sngewbha da u Hambiness Passah Vice-President ka Seiñ Raij Jowai, la ai ka jingnguh Blei da u Wh.
Heipormi Challam Milliagot bad ka jingkren na u kongsan jong kane ka sngi uba dei u Myntri ka sorkar jylla jong ka Social Welfare Disaster ma Kyrmen Shylla MLA.Hangne la ïashim bynta ïa ka jingshad Sukra da ki 15 tylli ki kynhun na ki seiñ Raij bad ki don bapher bapher.
Hadien kane kila leit mih shad ha Madan Biar ka Blai (Mission Compound) bad hangne kila don haduh saw kynhun kiba ïashim bynta haka jingshad kiba kynthup ïa ka Dulong, Chilliangraij bad ka Tpep-Pale.
Katba ha Iawmusiang la pynïaid ïa ka prokram da u Wh.
O.R.Shallam President ka SRK, ha kaba u Chief Justice ba don burom jong ka Meghalaya High Court u Sanjib Banerjee ula long kum u kongsan, ha ka jingkren ula ai khublei ïa ki nongïalam ka Seiñ Raij kiba la lah ban pynlong ïa kane ka prokram Shad Sukra kaba phuh ba phieng kaba long kum shi bynta ban pynneh pynsah ïa ka Riti ka Dustur.
Ula pynpaw ka jingsngewkmen ban ïadon bynta lang ha kane ka sngi kaba phuh ba phieng, ula kitbok ïa ki khun ka seiñ raij ba kin nangïoh ïa ka jingkoit jingkhiah lyngba ka jingsumar sukher ïa ka mei maraing kaba long ka lawei ba phyrnai jong ki khun ki kti bad u kyntu ba dei ban pynneh pynsah ïa kane ka jingitynnad ba la don lypa bad ka jinngkhuid jingsuba.
Hadien ka jingïalang ki khun ka Seiñ Raij kila shim bynta ha ka jingshad kiba kynthup ïa ki 14 tylli ki kynhun jong ki longkmie, ki khun samla shynrang bad kynthei na ki dong bapher bapher bad kumjuh na ki Seiñraij.
La pynkut ïa kane ka sngi ha Mynkoi Pyrdi Iongpiah Jowai ha kaba por 8 baje mynmiet da kaba pynlong ïa ka jingpynbyrngia ba la shim bynta da ki dong bapher bapher kiba hap hapoh ka Seiñ Raij Jowai.
Shillong, Ïaiong 24 : Ki nongshong shnong jong ka Pomlum, 7 Mer Upper Shillong ha ka sngi Saitjaiñ ki la pynpaw ïa ka jingkmen kaba khraw namar kadei hadien bun bun snem ba la urlong ka jingangnud jongki ban ïoh noh ïa ka surok rong kaba bha.
Ïa katei ka surok rong ba 0.978 kilometer ba la shna ha ka jinglut kaba 45lak tyngka la wan ban plie paidbah da u MLA ka thaiñ ba dei ruh u Myntri ka tnad C&RD, Bah Hamlet Dohling ha ryngkat ka jingdonlang ki nongïalam shnong bad ruh ki paidbah nongshong shnong.
Haba kren ha katei ka jingïalang, u Bah Hamlet u la pynpaw ïa ka jingkmen halor ka jinglah jong ki kontraktor ban pyndep ïa ka ha ka por kaba biang.
U pynpaw ruh ïa ka jingkyrmen ba ka jingdon jong katei ka surok ym tang ba kan pynsuk ïa ki nongshong shnong ha ka leit ka wan hynrei kan ïarap ruh ban kyntiew wat ïa ka ïoh ka kot bad ka kamai kajih jongki man la ka sngi.
Na ka liang u Rangbah Shnong, Bah A Lyngdoh u la ïathuh ba katei kadei ka sngi kaba khraw tam ha ka shnong namar katei ka surok ka la sniew shaba palat la slem bha.
Da kaba ai ka jingïaroh ïa ka jingshimkhia jong u MLA bad ka jingbuddien jong u ba ka kam kan dep kloi, u Rangbah Shnong u la ong katei ka pyni ïa ka mynsiem trei jong ki nongmihkhmat na bynta ka bit ka biang jong ki paidbah ka constituency.
Shillong, Iaiong 24 : Shwa ka jingrakhe ïa ka Ramadan-ul- Mubarak, u myntri ka sorkar jylla bad MLA ka South Shillong Constituency u bah Sanbor Shullai ula leit ban ai khublei kitbok ïa ki paid Muslim ha ka Madina Masjid, Jhalupara bad ai ruh ka jingïakren sha ki mynta ka sngi.
Ha katei ka jingkren ula ai khublei ïa ki paid Muslim kiba la ai ka jingkyrshan ïa u naduh u 2008 ba un jop ïa ka election MLA ha ka sien ba nyngkong eh.
U la ong ba u juh u jan bha bad ki paid Muslim namar man la ka Muharram u ju ïa synran lang ïa ki paid Muslim na Laban shaduh Jhalupara bad mynta baroh kine ki jaka ki hap ha kajuh ka constituency.
U la kular ban pynneh pynsah beit ïa ka shongsuk shongsaiñ bad jingïasngewjan para briew bad baroh ki jaidbynriew la ki dei na kano kano ka jait ruh kam dei ban don ka jingsngew ïapher hynrei ban ïalong kawei hapoh ka constituency.
U la kyntu ruh ïa ki paid Muslim ban buh ha ki jingduwai ban ïoh ïa ka mynsiem jingïalong kawei ha une u bnai ba leh niam Ramzan bad to ai ba ka jingsuk kan ym long tang ha kane ka nongbah hynrei ha baroh kawei ka jylla.
Haba kren ha ka jingïalang u General Secretary ka North East Muslim Union u Md Zakaria u la ong “ Ka jingtrei jong u bah Sanbor ha ka Constituency ka long kum ka jingkyrkhu ïa ki paidbah bad u la kyntu ïa ki paid Muslim ban dang bteng ban ai ka jingkyrshan ba pura ïa u bah Sanbor ïa kane ka jingleh bha bad ban dang ïai leh bha jongu ïa ka constituency bad ïa baroh ki jaidbynriew kiba don hapoh jongka".
Nongstoiñ, ïaïong, 24: Ka jingbymhun jong ki paitbah ka thaiñ Malangkona ïa ka soskular pynbeit pud ba la ïasoi hapdeng ki ar jylla da kaba khynñiat ïa ki katto katne ki snong kiba hap hapoh u pud u sam jong ka hima Nonglang Sirdarship sha ka Assam, ka la pynlong ïa ki bun tylli ki sengbhalang ba kin hiar sha katei ka thaiñ ban sngap ïa ka sur jong ki paitbah khnang ban lap ïa ka jingshisha.
U nongïalam ka Hynñiewtrep Youth Council u bah Lumlang Kharsyiemlieh President ka HYC West Khasi Hills district unit, u la ïathuh ba hadien ba ki la ïoh jingtip bad ïohi lyngba ki lad pathai khubor ba ki paitbah katei ka thaiñ ki pyneh hi triang ba da lei lei kin ym leit sha Assam, ka seng ka la sngewkhia bad sngewlem ïa ki kumta ki la pynbeit ba kin leit ban ïa kynduh ïa ki paitbah ha Malangkona ha ka 30 tarik mynta u bnai kaba dei ka sngi saitjaiñ.
Utei u nongïalam ka seng u la ong ruh ba ha katei ka sngi u bah Robertjune Kharjahrin president ka sengkmie bad kiwei ki nongïalam kin ïa poi lang ha katei ka jaka.
U bah Kharsyiemlieh u la pynkynmaw ruh ba ka hadien ba ki paitbah katei ka thaiñ ki la khihwin puk ban pyrshah ïa katei ka soskular ba la dep ïa soi, u bah Prestone Tynsong Symbud Myntri Rangbah ka jylla u la pynksan da kaba ong ba yn ym lah shuh ban khyllie biang sa shisien ïa ka soskular bad katei ka jingkren ksan jong u ka long kaei kaei ka bym lah ban pdiang.
U la ong ruh ba kaba kham sngewlyngngoh ka long ba hadien katto katne por u la pynksan biang da kaba ong ba lada ki jaka ki hap ha Assam ne ha Meghalaya ki trai jaka ki dei hi ki juh.
Katei ka jingong jong u ka pynpaw shai ba um don jingtip ei ei ïa ka rukom bat khyndew bat shyiap ba ha Assam baroh ki jaka ki dei ki jaka sorkar bad lada ki nongshong shnong ki rep ki riang, ki trei ki ktah, ki thung ki tep ki hap ban da pan jingbit na ka sorkar bad ka sorkar ruh ka hap ban ai katkum ka jinglah jong ki tangba kan ym ai bun palat.
Nalor kata ki paitbah ki hap ban siew khajna man la u snem ïa ki jaka rep jong ki sha ka sorkar.
Ha kajuh ka por u la ong ba ka rukom bat khyndew ha Khasi Jaiñtia pat ka khyndew ka shyiap ka dei ka nongkynti jong ki trai bad ka sorkar kam don hok ban shim khajna ne ban da ai bynta ba ki paitbah kin rep kin riang, kin trei in ktah.
U la ong ba ka por ka dang biang ban pynthymmai biang ïa ka soskular katba ka Survey of India kam pat wan ban thew ban woh bad ban pruid laiñ ïa ka map, kumta ka sorkar ka dei ban sngap ïa kaei kaba ki paitbah ki dawa.
Shillong, Iaiong 24 : U MLA jongka AITC na Chokpot Constituency u Lazarus Sangma u la ong ba yn ym don uwei ruh u MLA ka AITC u ban leit pynïasoh sha ka NPP.U la pynshai ïa kane hadien ba ki don ki nongïalam ka NPP kiba la kam ba kin don bun ngut ki MLA ka AITC ki ban wan ban pynïasoh bad ka NPP shwa ka Eelction MLA 2023.
U la ong ba kane ka dei ka jingkam kaba ym don nongrim satia.
U la ong ba ka NPP ym dei tang ba ka khroh ïa ki MLA ka AITC hynrei ka khroh bad pyrshang ban khring ïa ki MLA na kiwei kiwei ki seng saiñ pyrthei ruh hapoh ka jylla.
“ Hynrei ka NPP ka dei ban kynmaw ba kan ym lah da lei lei ruh ban khwai ne khring ïa ki MLA kiba don la ka nongrim" ong u Sangma.
“ Yn ym don ki MLA ka AITC kumba long mynta bad wat ha ki por ban sa wan ruh ki ban leit pynïasoh sha ka NPP namar ka NPP lei lei kam don u nongïalam uba tbit" ong u Lazarus.
U la ong ba u myntri rangbah ha ka jaka ba un shim ka jingbah khlieh halade hynrei bunsien u pyrshang ba kiar bad ïaid da kawei ka lynti ban tynrong ki jingkynnoh ha kiwei bad ka nuksa ka long na kane ka jingïapynbeit pud mynta kaba ula leh hi hynrei ula tei pop pynban ha u Dr Mukul Sangma u Myntri Rangbah ba rim ka jylla.
U Lazarus u la ong “ Une u Myntri Rangbah ba mynta u dei uba tlot tam bad uba shah pynïaid ha kiwei na kata ka daw ym don ki MLA ka AITC ki ban kwah ïatrei lang bad u namar ngi la don u nongïalam uba tbit u Dr Mukul Sangma".
Une u myntri rangbah ula pynjot thiaw ïaka jylla khamtam ha ri lum Garo.
Lada phai sha baroh ki liang naduh ka roi ka par, ka pule puthi bad ter ter ka jylla kala nang hiar nang hiar.
U la ong shuh shuh ba baroh ki jingkam jongka NPP ha ki lad pathai khubor ki dei kiba shu thok shu shukor suda la ka dei ha ka jingpynbeit pud pynbeit sam, ka pule puthi kaba ki ong ban buh hakhmat eh hynrei ka la nang hiar arsut bad kata ka jingpyndep ia ki jingthrang bad jingpoh sniew u nongialam ka NPP u (L) P.A Sangma ia kaba ym shym la urlong haduh mynta.
Shillong, Ïaiong 24: U Lat ka Jylla Satya Pal Malik ula pynpaw ïa ka jingihun ïa ka jingtreikam ka Sorkar MDA ha kine ki saw snem bala leh noh bad iaroh ïa ka jinglong nongïalam u Conrad Kongkal Sangma kum u Myntri Rangbah ka Jylla ban pynbeit ïa kiba bun ki ishu kiba ktah ïa ka Jylla.
“Ka jingstad jong u briew hi ka dei ba kumno ba u lah ban weng ïa ki jingeh.
Um ju pynkha ïa ki jingeh.
Ki briew ki lah ban ïakynduh ïa u.
Uba sngap bad leh ïa kaba donkam.
namar kata, nga da ihun shisha ïa ka jingtreikam jong u Myntri Rangbah ka Jylla" ong u Malik haba ïakren bad ki nongthoh khubor dang shen.
Halor ka kam pynbeit khappud, u Lat ka Jylla ula pynpaw ïa ka jingsngew skhem ba ka Jylla Meghalaya bad Assam kin lah ban pynbeit noh ïa ki jingïakajia baroh da ka jingiasngewthuh jingmut.
Ula shem ruh ba ki arngut ki Myntri Rangbah-Conrad Kongkal Sangma bad Himanta Biswa Sarma ki dei kiba ïa hap jingmut bha bad kiba iatreilang ha kaban pynbeit ïa kino kino ki ishu.
“Ka dei shisha ka kam kaba bha ba ki artylli ki Jylla ki pynbeit noh ïa ki jingïakajia.
Nga kyrmen ba ki ar jylla kin sa lah pynbeit lut noh ïa baroh ki jingïakajia pud" ong u Malik.
Ha ak 29 tarik Lber, ka Jylla Meghalaya bad Assam kila iasoi ïa ka soskular Memorandum of Understanding ban pynbeit noh ïa ki 6 tylli ki jaka ba ïakajia napdeng ki 12 tylli.
Ïa kane ka soskular la iasoi ha ka jingiadonlang u Myntri kam Pohïing ka Ri u Amit Shah, uba la ong ba kane kan dei ka sngi ka ban sah khana pateng la pateng.
Ka bynta ba ar jong ka jingïakren pud ban ïapynbeit ïa ka jingïakajia sa ha ki 6 tylli ki jaka ba dang sah, kan sa long ha u bnai Jylliew-Naitung.
Nongstoiñ, ïaïong, 24: Halor ka jingsaphriang ka video ha ki social media ba bret khunlung ha Nongstoiñ ha ka step sngi u Blei, ki heh pulit jong ka West Khasi Hills ki la pynshai ba kane ka jingjia ka la jia ha shnong Upper New Nongstoiñ Block 2, ha ka por 5 baje mynstep, ha kaba kawei ka longkmie ba don jingshitom ha ka jingmut jingpyrkhat ka la kum ieh ïa I khunlung hakhmat ïing jong I kong Miloda Nongsiej.
Hadien ba la ioh jingtip, na ka liang ki pulit ki la leit sha katei ka ïing bad la rah ruh ïa itei I khunlung sha Civil Hospital Nongstoiñ ban phah peit ha ki Doctor.
Hynrei tang hadien katto katne por la wan poi sa ka kmie jong itei I khunlung ryngkat kiba haïing.
La ong ba ka kmie (ba la buhrieh kyrteng) jong I khunlung, ka don hapdeng ka jingshah sumar ïalade bad dang ha ka sngi saitjaiñ ka dang leit shim dawai ïalade na Sanker Shillong.
Na ka liang ki pulit ki la ong ba itei I khunlung I don hapdeng ka jingkoit jingkhiah bad kham hadien ba la pyndep ïa ki jingdonkam, la aiti noh sha ka kmie ieit.
Katba ïa ka kmie pat jong I khun pat la bthah ban phah sumar bha.
Shillong, Iaïong, 24: Ka long kaei kaei kaba sngewsih bad sngewdiaw ban ïohi ba ka sorkar kam shym la shim khia ban weng ïa ki jingeh jong ki Nonghikai namar ba ki hap beit ban ïakhih ban ïoh ïa ki hok jongki, ha ka jingshisha ka tnad pule puthi ka la dei ban buh hakhmat duh eh ïa ki nonghikai namar ki nonghikai ki dei ki nongtei ïa ki paia ba thymmai jongka jylla kiba dei ki khynnah skul kiba long ka lawei jongka jylla hi, ong u bah P.T Sawkmie MLA ka Mawlai Constituency.
Haba ïakren bad u nongthoh khubor u la ong “ Nga sngew khia jur halor kane ka jingbym shim khia jongka sorkar ban weng ïa kine ki jingeh jong ki nonghikai hapoh ki kynhun bapher bapher kynthup ha ka Federation of All School Teachers of Meghalaya (FASToM).
Nga kyrpad ïa ka tnad pule puthi lyngba u myntri jongka ba un thaw ki lad ki lynti ban weng ïa kine ki jingeh" ong u bah Sawkmie.
Lada phai sha ki nonghikai hapoh ka lama FASToM, ne ki nonghikai SSA ki hap ban ïakhih beit na ka por sha ka por ban ïoh ïa ki hok ba ki dei ban ïoh.
Kane ka jinghap ïakhih ki nonghikai ka ktah jur ïa ki khynnah skul namar ki nonghikai kim ïoh shuh ban pynlut por ban ai jinghikai ïa ki khynnah skul hynrei ki hap ban pyrkhat kumno ban leh ban pynkohnguh ïa ka sorkar ban ai ïa ki jingdawa jongki.
Kane ka la pynhiar ïa ka pule puthi haka jylla bad kumta ka sorkar ka dei ban shim khia bha ïa kane ka kam, ong u bah P.T Sawkmie.
Kumba long ki nonghikai hapoh ka lama FASToM ki dawa ba dei ban kyntiew kyrdan Deficit ïa ki skul Adhoc kiba don 2, 248 tylli katba u Myntri ka tnad pule puthi u ma Lahkmen Rymbui u la dep kren shai ba ka sorkar kam lah ban kyntiew kyrdan Deficit ïa ki skul Adhoc ha ka jingïakren bad ki lad pathai khubor.
Halor kane na ka liang ki nonghikai ki dawa ba dei ban kyntiew noh ïa ka tulop jongki sha ka 18,000 tyngka bad ban kyntiew ruh 5 % man la u snem nalor kata ki dawa ruh ban siew tam ïa ki Principal.
Hynrei ka jingïakren haka sngi Thohdieng kam poi shano shano ruh na kata ka daw kim banse ban rai da ka jingïakhih kaba tyngeh.
Nongpoh, Ïaiong, 24: Katba dang mih ki sngi ka sur jingdawa ban pyndam noh ïa ka jingïasoi MOU hapdeng u Myntri Rangbah ka jylla bad u Myntri Rangbah ka Assam ba la aiti sha u Myntri ka tnad pohing ka sorkar pdeng ka la dang sawa jur na ki paid khappud ka Raid Marwet, bad ka daw hi ka long ba bun ki jaka jong ka Meghalaya la da shim katkum katei ka jingïasoi MOU kan leit noh sha ka jylla Assam ba ki paidbah nongshong shnong ki da pyrshah jur.
Kine ki jingshisha ba ki padbah khappud hapoh ka Raid Marwet bad kynthup ruh haduh ka thain Jirang ba kim hun satia katkum katei ka jingïasoi MOU, ka la paw pyrthei ruh ha ka sngi Saitjaiñ ha kaba da ki spah ngut ki paidbah khappud ki la wan ban shim bynta ha ka jingïaid paidbah bad ruh ha ka jingïalang paidbah ha ka shnong Maikhuli ba ki da pyrshah jur ba bun ki jaka ka Meghalaya kin leit sha ka Assam ba ki la kynnoh b akum ki paidbah kim tip ei ei bad la leh ïa kane ka kam tang da u myntri rangbah ka jylla Meghalaya bad ka Assam.
Ha kane ka sngi, la sakhi ba ki paidbah nongshong shnong khappud ka thain Maikhuli ba hap ha ka Raid Marwet da ki spah ngut ki la mih paidbah ban rah la ki Placard bad ki banner ban pynpaw ka jingpyrshah ba kim hun satia halor kane ka kam pynbeit pud pynbeit sam ki ar mynti ka jylla bad khamtam ïa ka jingïasoh ïa ka MOU ba ïa kane ka rai la shul eh tang da ki myntri rangbah khlem ka jingtip ki trai jaka, ki shnong, ki raid bad ki Hima.
Kumno ngi lah ban ai ïa ka jaka sha ka Assam ha kaba ha Meghalaya ïa ki khyndew ki shyiap la long trai da ki riew shimet katkum kata ka land Holding system bad ka sur ka sawa jam ruh kumo tang ki myntri rangbah ka jylla ki nud ban ïa soi ïa ka MOU khlem da tih bniah ïa ki jingshisha lyngba ki kot ki sla ne ki dulir ha kaba la shu shim rai khlem ka mon jong ki trai jaka ba dei hok ban ïoh ïa ka nongkynti kum kita ki trai jaka ki trai puta.
Nalor ki spah ngut ki paid khappud kiba la wan sha kane ka jingïalang paidbah, ha kane ka sngi la wan ai jingkyrshan ruh ïa ki da ka jingdonlang ki seng bhalang bapher bapher na Ri Bhoi, u Nongïasait aiñ ka jylla, u Bah Arwin K.Sutnga, u MDC ka Mawhati, u Bah Charles Marngar, u Sordar ka Hima Nongwah, u Bah Estansing Jana, ki rangbah shnong bad kiwei kiwei ki riew rangbah kiba la wan ban ai ka jingkyrshan halor kane ka jingïakhih ban pyrshah ïa kane ka kam pynbeit pud kaba kim hun satia.
Katkum ba la paw pyrthei ha kane ka sngi, naduh ka sur ki paidbah nongshong shnong katei ka thain khappud, ki nongïalam seng bhalang bad kynthup ruh ki riew rangbah ka phang kaba ki la pynpaw ka long ba ki da pyrshah jur halor kane ka jingïasoi MOU bad ruh ka jingpynbeit pud kaba khlem da tip ki paidbah bad ka rai kaba ki la shim ha kane ka sngi ka long ban dawa na ka sorkar jylla ba dei ban pyndam shuwa ïa katei ka jingïasoi MOU u myntri rangbah ka jylla Assam bad Meghalaya ba la ati sha u Myntri ka tnad ka kam pohing ka sorkar pdeng, u Amit Shah ba kim hun satia ba bun ki jaka ka Meghalaya ki la leit sha ka Assam bad ki la pynpaw ruh ba lada ym pyndam ïa katei ka MOU ba la dep ïa soi kin sa bteng ka jingïakhih bad kin nym shongkli kti bad ruh ba kin nym ai hi wat tang shi inshi ka jaka ban leit sha ka jylla Assam.
Hadien kane ka jingïalang, na ka liang ki paidbah lem bad ki nongïalam shnong ka Maikhuli ki la leit ban sieh biang sa kawei ka Signboard ha ka pung dohkha ba la kam ba kan hap noh sha Assam bad ha ka jingshisha katkum ki kot ki sla ne ki duir katei ka pung dohkha ka dei kaba dang hap ha ka jylla Meghalaya.
Shillong, Ïaiong 24: Ka Jylla mynta ka don sa 5 ngut ki briew ba dang pang Covid-19 ne ki active case bad ka Ri-Bhoi District ka dei kaba don bun eh na baroh ki District.
Satang 3 tylli ki District kiba dang don mynta ïa ki nongpang bad kine ki dei ka Ri-Bhoi-3 ngut, ka East Jaiñtia Hills-1 bad East Khasi Hills-1.
Kat kum ka jingpyntip ka Tnad ka Koit ka Khiah, iwei i briew ila ïoh pat ïa ka jingkoit bad ym shym la don satia kiba iabit thymmai.
Ka jingdon jong kiba ïap haduh mynta kala kot 1593 ngut.
Haduh 93794 ngut ki briew kila ïabit ïa kane ka jingpang ha kine ki laisnem tam mynta hynrei haduh 92196 ngut kila ïoh pat ïa ka jingkoit.
Shillong,Ïaïong 24: Sa tang shiphew bnai kynthih, ka lyer lection MLA 2023 ka la sdang ban beh pyrhut ha rilum Khasi Jaiñtia bad wat ha rilum Garo ruh kumjuh.
Ha kine ki khyndiat sngi,ki la sdang mih ki ‘aya Ram ki gaya Ram’ kaba mut kiba ïakynthih party na kawei sha kawei pat.
Haba sngap ïa ka jinglong jingman jong ka saiñhima sima,imat ki ban ïakhaid te kin dei hi hapdeng ka NPP bad UDP.Hynrei kaba sngewthamula ka long ba kito ki gaya Ram ne ki politician ba mih na ki party rilum bad wad jaka ha ki skum basyiad jong ki national party ki kynnoh ba ki party rilum ki kut tang ha Byrnihat bad kito pat kiba la don ha ki national party kiba wad jaka riehtngen ha ki party rilum ki kynnoh ba ïa ka sur pynsawa jong ki la shah set gag namar ym don ba sngap satia ïa ki jingeh jong ki.
Ha kine ki phewsnem ba la leit noh ngi sakhi ba lada ki ïalam u Khasi ïa ka sorkar um ju neh baroh sansnem hynrei haba ïalam u Garo ka neh kumba kynthah paiñ.
Ka daw kam dei satia na ka jingbun MLA jong ki hynrei ki dei ka jingkyrshan ba radbah hi jong ki briew lajong nangne.
Kum ban shu jer, u Capt.
W.A.Sangma, Purno Agitok Sangma,Salseng C Marak, Dr Mukul Sangma bad u Conrad K Sangma ki neh baroh sansnem; don ruh kiba la neh arsien ha ka shuki Chief Minister.
Ka ratio ka dei hi 36 : 24, te balei pat ï.
Kumba jia myn ha kane ka election MLA 2018, sa tang shi ksai la dei ban ïoh CM da u briew lajong pynban ka jngai thiaw.
U Bah Darwin Diengdoh Pugh, Brington Buhai Lyngdoh, Donwa Dethwelson Lapang, J.Dringwell Rymbai, Evansius Kek Mawlong, Dr Donkupar Roy kim lah ban pyndep pura ïa ka pali jong ki na ka daw jong ka raibi ïatan kjat kum ki tham India.
Lada kylli na kitei ki rangbah,kin ïathuh beit ïa u soh ba kthang jong ka jingshah shetkylla ba ki mad namar ka jingïadung tuh ka jur.
U Ma Sing Mulieh kham katto katne snem mynshwa, haba ïakren shaphang ka sorkar-synrop u ong,ïathiah te ïathiah lang tangba hap ïabat mar kawei ka dagger hapoh nep.
Haba jubab ïa ka jingkylli jong ki nongthohkhubor balei ba ka sorkar lailama ka khyllem, U Bah BB Lyngdoh u ong, “ki minister jong ngi wat ïa ka rong kali ruh ki ïaknieh, te yn ong kumno".
Ka sngewbiriahynrei ka dung ngak.
Kumba ka long mynta ka United Democratic Party (UDP) ka don ka jingkyrmen ban long ka single largest party ha ka election 2023.
Hadien ka jingpait jingpra jong ki national party kum ka Congress bad kiwei, i kumba ki briew ki la kwah ban kyntiew biang ïa ka UDP ha ka bor.
Hynrei haba pyrshang ban swait na ki katto katne ngut ki riewïohi-jngai, ki sngew sheptieng ïoh kato ka ksuid tan kjat ka treikam biang hadien bym lah ban pynbiang dohkyndang kumba mih ka APHLC (A), ki MDP bad kiwei kiwei wat la u paidbah u la ai ïa ka rai tang kawei ka party rilum ba kham khlaiñ.
Ngi tip bha kaei kaba jia ïa kane ka party ha ka snem 1998, ka UDP ka jop haduh 20 seats bad na kitei ka la thaw record ruh ha ka history ba na Jaiñtia ka la pynmih ïa ki 7 jaiñspong.
Kata; u Riang Lenon Tariang, Simon Siangshai, Oliverneat Chyrmang, Mihsalan Suchiang, H.Britainwar Dan, Kyrmen Susngi bad Sing Mulieh, hynrei katei ka record kam poi shano shano, kaba kut ka Jaiñtia ka sahdien kumjuh.
Ha ka jingshisha u Bah E.K.Mawlong u dei u briew uba ki para MLA ki dei ban pynneh haduh bakut hynrei namar katei ka raibi ïatankjat, ïaknieh heh, pulom ka kabu ksiar jong katei ka sansnem.
Ha kane ka kynti ki briew na UDP kiba don jingkyrmen ba lah ban ïalam, dei u bah Metbah Lyngdoh, Bah Jemino Mawthoh, Bah Paul Lyngdoh.
Hynrei ban shim nongïalam hap ban pha (sacrifice) ïalade.
Nalor nangta,ym tang ka jingpynhun ïa ki para MLA, ki seng ba laiphewjait ha ka imlang ka sahlang ruh ki kwah ïa la ka jong ka bynta.
Dei hangne ba ka jingkylli ka mih balei ba mih bun palat kum kita ki seng (pressure groups), ka daw ka long ba ka tlot palat ka sorkar, ban tehlakam ruh ym nud, hap ban pynhun (compromise) lut ïoh ki sei madan ïa ki jyrsieh.
Ban long nongïalam ha ka sorkar donkam u briew uba lah ban kdup lang ïa kiwei pat ki jaidbynriew, tang ki jong lajong ym lah ban thaw pyrthei namar ka politics ka la khleh jaktung shaba palat.
Tangba tang kawei,ka jingkylli hato ka UDP ka lah ne em ban shim kabu (capitalise) ïa ka jingpait jingpra jong ki national party ï.
U Bah Paul man ka por u kylli ïa ka leadership ha Meghalaya,don ne em ki briew batbit bad kiba lah ban sngap lem ïa kiwei pat ki para nongmihkhmat bad kiba tbit ban ïa aireng sha Delhi haba ka Jylla ka don ha ka khia ka shon.
U nongthoh um pdiang ïa ka jingkynthoh u thylliej khlem shyieng ‘ba ki seng rilum ki kut tang ha Byrnihat’ namar ngi don kiba la bit ka rynïeng rynïot ban kyrshut tyrpeng bad kiba don ha Delhi ruh kum ki jong u Bah James Joy Mohan Nichols Roy, Hover Hynniewta &amp; GG Swell.
Ki issue babun ki don kum u pud u sam, ka ïohkam ïohjam, ki lyti synkien, ki school bah bad school nah, ki lad ai jingsumar,ka jingbymlah ban siew thikna ïa ka tukop ki nonghikai bad kiwei kiwei.
Donkam ïa u briew uba ïohi jngai bad uba leh.
Haba phai sha kawei pat ka liang, la phi beiñ katno katno ruh, u Conrad K Sangma u la leh la ka kam, 50 snem ym don sorkar ba patiaw ban pynbeit pud bad ka Assam hynrei une te u la leh halor ka “give and take policy".
Kiba im ha khappud ki sngewthuh khambha haduh katno ka sohsat.
Dei hangne ba bun ki kynmaw ïa ka jingkren u bah BB Lyngdoh, u ksuid uba trei u kham lah shibun shah ban ïa ki angel ba ïohthiah.
Wat la ki ïatreilang, dei ka UDP hi ka ban ïakhait bad ka NPP.Kumba long mynta, ka BJP, TMC,Congress, HSPDP & PDF kim lah ban ïoh single largest party, ym dei ban sngewpher jaidbynriew hynrei ka por ka la dei ba ki seng saiñhima ki hap ban pynkhreh ban sei nongïalam da u Khasi-Pnar, lada ym ïoh da u briew lajong sa ha kane ka kynti te bha ba takor noh ïalade.
Shillong, Ïaiong 24: U Nongïalam ka All India Trinamool Congress (AITC) ba khmih ïa ka Meghalaya Dr Manas Ranjan Bhunia hynne ka sngi U Blei ula pynpaw ïa ka jingsngewskhem ba bun ki kyrtong ka party (AITC) kin sa ïoh ïa ka jingjop ha ka elekshon MLA-2023 ha Jylla Meghalaya namar ka Sorkar MDA ba ïalam da ka National Peoples Party (NPP) kam shym la pynsngewtynnad satia ïa ki paidbah ka Jylla.
“Ngi da sngewskhem shisha hala ki jong ki Nongïalam la ka dei hapoh ka Jylla, ha ka District ne ha ki Block bad ha ka jingïalam u Dr Mukul Sangma bad Bah Charles Pyngrope, ka party kala nang khlaiñ bad ïoh ïa ka jingkyrshan na ki paidbah ka Jylla" ong u Dr Manas haba ïakren bad ki nongthoh khubor.
U Dr Manas ula ong ba kane baroh ka wan jia namar kane ka Sorkar ba ïalam da u Conrad Kongkal Sangma kala trei ha ka rukom ka bym pynsngewtynnad satia ïa ki paid nongshongshnong ka Jylla Meghalaya.
UDr Manas uba dei u Myntri ha ka Sorkar ka Mamta Banerjee ha West Bengal, ula wan poi hynnin ka sngi sait jain ha Shillong bad ïakynduh ïa u Dr Mukul Sangma lem bad kiwei kiwei ki Nongïalam na ka bynta ban ïakren halor ka jingpynkhreh jong ka party ïa ka elekshon MLA 2023.
Haba pynpaw ba ki don bun bah ki ishu pyrshah ïa ka sorkar MDA ha Meghalaya, une u Nongïalam ka AITC ula kdew ruh ïa ka Memorandum of Understanding (MoU) bala iasoi hapdeng ka Meghalaya bad Assam haba kynnoh “Kane ka Sorkar kala ai ei ïa bun bah ki jaka sha ka Jylla Assam kaba long pyrshah ïa ka mon u paidbah".
U Dr Manas u ong ba kiwei pat ki ishu ki dei kiba iatakhuh bad ki Nongïalam, ka jinghiar ka ïoh ka kot, ka jing pyntreikam ïa ka ktien Hindi ha ki Jylla ak thaiñ Shatei Lam Mihngi kabym shym la pdiang da ki paidbah ka thaiñ.
Une u Nongïalam ka AITC ula kam ba ki nongïalam jong ka Jylla kila nang ïoh mynta ïa ka jingkyrshan na ki nongshongshnong bapher bapher ka Jylla.
“Ngi la ïoh ïa ka jingkyrshan na ki stad ki jhad, ki nongtrei mon sngewbha bad ki briew ba ieid shisha ïa ka Meghalaya bad ki paidbah kiba angnud ban kyntiew ïa ka Jylla".
La ka AITC kan sei kyrteng ha baroh 60 tylli ki Constituency, une u Nongïalam ula ong ba ïa kane ka kam hi yn sa shim rai hadien namar ka bor ka shong ha ka Chairperson ka AITC ka Mamata Banerjee bad ki Nongïalam ka Jylla Dr Mukul Sangma bad Bah Charles Pyngrope.
U Dr Manas u pyntip ba ka AITC kala dep thaw mynta ïa ka State Committee bad kumjuh ruh ki District Committee ha baroh ki 12 tylli ki District bad kine ki Committee kila bunkam ruh mynta ha kaban lah plie shuwa ïa ka Ophis jong ka party ha Jylla.
U pyntip ba ka Party kan sa leit thaw noh mynta sa ïa ki Block Committee ha baroh ki 60 tylli ki Constituency.
Halor ki jingkynnoh ba kin don katto katne ngut ki MLA ka AITC ki ban sa leit iasoh noh sha kiwei ki party ha shuwa ka elekshon MLA 2023, u Dr Manas ula ong “Ngam don jingtip satia ïa kane.
Ngan sa ïakren bad u Dr Mukul Sangma bad ngin sa peit ïa kaei kaba jia.
Ngin ïai peitthuh ïa kane ka kam bad kiwei kiwei ruh kumjuh".
Haba kylli, une u Nongïalam ula ong ba ka jingpyndonkam ïa ka bor jong ka pisa bad ka ksah kala nang pyntroiñ ïa ka jingmut jong ka riti synshar paidbah ha baroh kawei ka ri India.
Halor ka jingkynnoh ba ka AITC ka dei ka Party Bengali, u Dr Manas ula ong ba kane ka dei tang ka slogan jong ki Liang Pyrshah haba kdew ba ka Congress ka dei kaba la seng ha Bombay ha u snem 1885 bad ka BJP ha Gujarat bad Delhi hynrei kane kam mut pat ba ki dei ki party Bombay ne Delhi.
Shillong, Ïaiong 24: Ka Sorkar Jylla lyngba ka Tnad Urban Affairs, kala ithuh ïa lai-saw tylli ki jaka ban pynkynriah ïa ki 342 tylli ki Longïing jong ki paid Harijan kiba shong ba sah ha Them Metor, Them Iew Mawlong.
“Ngi la dep ithuh ïa lai-saw tylli ki jaka na ka bynta ban pynkynriah ïa ki Longïing na Them Iew Mawlong" ong u ma Sniawbhalang Dhar, Myntri ka Tnad pynroi sor ka Jylla.
Hynrei ula ong pat ba ka rai ba khatduh kan shong eh ha ka jingïakren ka ban long hapdeng ka Sorkar Jylla bad ka Harijan Panchayat Committee (HPC).
U ong ruh ba ka Sorkar Jylla kam lah satia ban shu bret ïa ki ha ki surok.
“Namar kata, ngi la pyrshang na ka Sorkar kumno ban pynbeit ïa kane ka kam.
Ngin sa ïakren ha kata ka rukom ba kan nym pynmong iano iano ruh bad kane ka dei ka jingthmu jong ka Sorkar" ong u Myntri.
Haba kylli, u ma Sniawbha ula ong “Ka jingïakren ka dei kaba dang ïai bteng.
Baroh arliang mamla ki don ïa ka jingthmu kaba bha bad kane ka dei ka dak kaba sngewtynnad eh ba ngin lah ban pynbeit noh khamkloi ïa ka kam".
Ka jingïalang ka ban long biang hapdeng ka Sorkar ba ka HPC kan sa long mynta ka sngi nyngkong.
Ha ka jingïalang ba nyngkong ba long ha ka 13 tarik Ïaiong, ka Sorkar Jylla kala bthah ïa ka Tnad pynroi sor bad ka Shillong Municipal Board (SMB) ba kan ithuh ïa ki jaka ha kaban pynkynriah ïa ka Them Metor na Them Iew Mawlong.
U Symbud Myntri Rangbah ka Jylla Bah Prestone Tynsong ula pyntip ba ka HPC kala kyrpad ban leit ïakren ïa kane ka kam bad la ki jong ki briew bad hadien kan sa wan pynsngew pat sha ka Sorkar ha ka jingïalang bala buh ban long ha ka 25 tarik Ïaiong.
Haba kylli haduh ngut katno ki don ki nongshongbe-aiñ ha Them Metor, u Bah Prestone ula ong “Ki 342 tylli ki Longïing ha ka jingshisha ki dei baroh ki nongtrei sorkar ym tang kiba dang trei mynta hynrei kiba trei lehse 10-15 snem mynshuwa bad kumjuh ruh ki khun ki kti kiba dang trei".
Kat kum ka jinglum jingkheiñ ka Shillong Municipal Board, haduh 184 ngut ki Nongtrei sorkar bad ki bahaïing hasem ki dei kiba la ithuh kum ki nongshongshnong bala ïoh jingbit.
Kine ki kynthup ïa 128 ngut kiba trei ha SMB bad 56 ngut kiba trei ha ki Tnad treikam bapher bapher ka Jylla.
Shillong, ïaïong, 24: Ka jingshim rai jong ki nonghikai skul Adhoc ban bteng ia ka jingiakhih kaba khem pud sngi da kaba pynlong ia ka Non-Cooperation Movement (NCM), la ioh jingtip ba ka Meghalaya Board of School Education ka la khot kyrkieh da ki nonghikai jong ki skul Private ban pynbeit ki jubab eksamin SSLC bad HSSLC jong ki khynnah skul.
Ha ka sngi Thohdieng, ka 22 tarik mynta u bnai, ka Federation of All School Teachers of Meghalaya (FASToM) ka la shim ia ka rai ban bteng ia ka jingiakhih kaba khlem pud sngi da kaba sangeh ban leit shim klas sha skul, ban ym leit sha pynbeit ia ki jubab eksamin jong ki khynnah skul kiba iakhun ia ka eksamin SSLC bad HSSLC bad ban ym iashim bynta ha kino kino ki kam kiba la bynshet da ka Sorkar.
Ka Seng ka la shim ia kane ka rai hadien ba ka jingiakren bad u Commissioner and Secretary ka tnat Pule Puthi ka Sorkar Jylla u Dr.BDR Tiwari kam shym la poi shano shano ruh.
Kum ban shu pynkynmaw hangne, ka FASToM ka la pynlong ia kane ka jingiakhih ba khlem pud sngi hadien ba ka Sorkar Jylla naduh u snem 2019 ka dang iai eksamin ia ka jingtyrwa jong ka FASToM ban kyntiew kyrdan Deficit Pattern/Deficit System lane ban pynkiew da ka jingsiew ba T.18 hajar ryngkat bad ka jingpynkiew tulop kaba 5% manla u snem.
Dang shen u Myntri ka tnat Kam Pohing u Bah Lahkmen Rymbui u la kren da kaba shai lyngba ki lad pathai khubor ba ka Sorkar Jylla kan ym lah satia ban kyntiew kyrdan Deficit Patten/Deficit System ia ki skul Adhoc.
U kyrwoh ba la phah da u Nongaiktien ka FASToM u Bah Mayborn Lyngdoh, u ong, “ki don ki khubor hamasaia kiba iathuh ba ka Sorkar ka la khot da ki nonghikai skul Private ban pynbeit ia ki jubab eksamin namarba ba ki nonghikai skul Adhoc kiba la tbit ki la rai ban pynlong da ka Non-Cooperation Movement (NCM).
"“Kane ka jingleh jong ka Sorkar kan buh ia ka lawei jong ki khynnah skul ha ka jingma.
Lada kane ka dei kaba shisha, ka paw pylleiñ ba ka Sorkar ka dang kham lah ban shu leh mynthi bad ban buh jingma ia ka lawei jong ki khynnah skul ban ia kaba kaba pynbeit ia ka jingeh jong ki nonghikai skul na ka bynta ka jingbha lang ia baroh," ong une u nongialam ka FASToM.Haba pyrshang ban tohkit halor kane na u Deputy Director jong ka Meghalaya Board of School Education, Shillong u Bah M.Marbaniang u la ong ba kam don satia kano kano ka jingktah namarba ka MBoSE ka ladep pynbiang lypa ia ki nonghikai naduh kaba sdang khnang ba kan ym don kano kano ka jingktah ia ka jingpynbeit ia ki jubab eksamin hadien ba ki nonghikai skul Adhoc ki la pynbna ia ki jingiakhih.
Shillong, Ïaïong 25: Ka Meghalaya kala rem noh da 1-0 kol ha ka Punjab ha ka jingïakhun kaba khadduh na ka Group A jong ka lympung ïalehkai senior men’s National Football Championship, Santosh Trophy ha ka jingïakhun kaba la long ha ka miet sngi U Blei ha Manjeri Payyanad Football Stadium, Kerala.
Da kane ka nam rem ka Meghalaya kala khyllem syndon na katei ka lympung ïalehkai.
Ka kynhun ki rangïalehkai ka Meghalaya ha ki saw sien ïakhun ha ki hynñiew sngi ka khlem lah ban thep kol, bad ka ïoh ban thep phra kol ha ki laisien ïakhun.
Ka jingïakhun hapdeng kine ki ar tylli ki team ka long kaba ïakhaid bha ha kaba ha kaba kut jong ka kylla step ym don ba lah ban ïapynkih jar.
Dei ha ka kylla miet mar syn sdang ka jingïalehkai ka Punjab kala ïoh ban thep ïa ka kol lyngba u Amarpreet Singh ha ka minit ba 47.
Watla ka Meghalaya kala kheiñ sting ba u Amarpreet u don ha ka liang ka offside, hynrei u linesman u khlem rah ïa ka lama bad da kaba suk ula ïoh ban thep kol.
Ka Meghalaya kala ïakhun tyngeh hynrei ka khlem lah thaw pyrthei haduh kaba kut jong ka jingïalehkai.
Ha kaba kut jong ki 90 minit la aitam da phra minit bad ha kane ka por u rangap kol ka Punjab u la mynsaw noh bad hap shong ben, hynrei ka Punjab kala lah ban kyrda ïa katei ka shi kol bad khur pura ïa ki lai point.
Hadien saw sien ki jingïakhun, ka Meghalaya kala pyndep da kaba khur saw point ha kane ka lympung.
Shillong, Iaiong 24 : U Nongïalam ka Liang Pyrshah u Dr Mukul Sangma u la kynnoh ba u Myntri Rangbah ka jylla u Conrad K Sangma u la shu thok bad shukor ïa ki paidbah ha kaba ïadei bad kane ka kam pynbeit pud bad ka Assam.
“ U Conrad u la pynmong bad pynbitar palat ïa ki paidbah namar u la shu thok shu shukor ïa ki halor ka jingpynbeit pud.
Kane kam dei ka jingpyndom ne leh bym kheiñ briew ïa u Dr Mukul hynrei u leh ïa ki paid nongshong shnong ka jylla" ong u Dr Mukul.
U la ong ba ka sorkar MDA kat kum ka MoU ba la ïasoi ka la dep ai sha ka Assam ïa ka Khanapara, ka Ganesguri bad ka Maikhuli.
U la ïathuh ki kot ki sla ba la ai sha ka Assam ha u 2011 ki dei ki kot kiba ka sorkar Meghalaya ka kam ba kitei ki jaka ki dei ban neh ha ka Meghalaya ym dei ban phiah ïa ki bad ai sha ka Assam.
U Dr Mukul u la ong “ Ki ong da ka jingïa ai bad ïashim mar kylliang hynrei ki jaka jongno ki kwah ban ai? U Conrad u ong ba ngi la ïaid palat ban ïa ki jaka ba ïakaji, kane ka pynpaw ba um sngewthuh ei ei ïa kane ka kam.
Nga sheptieng bad nga la ju pynpaw ruh la bun sien wat hapoh ïing Dorbar ruh halor ki jingshisha, hynrei ki ïa rkhie pynban ïa nga".
U la ong ba ka Assam kam ju wan shakhmat ban ïakren pynbeit pud hadien ba la dep ban ai ïa kitei ki kot ki sla ba don nongrim jongka jylla halor ka jingkam ïa kitei ki jaka ba ïa kajia ba ki hap hapoh Meghalaya ha u 2011.
“ Nga tip shai ba ka Assam ka sngewthuh ba lada ïakren halor kane ka kam u Dr Mukul un ym pyndem satia namar ngan ym ai hi ruh ïa kine ki jaka sha Assam.
Ngan ong biang ba da lei lei ruh ngan ym ai satia.
Ki tip ïa kata bad dei na kata ka daw ki shim kabu kloi mynta ba ïalam ïa ka sorkar da u Conrad K Sangma ban ïoh leh katba mon" kynnoh u Dr Mukul.
“ Ki la shu leh kyrkieh ïa ka kam, katno sien ki jingïakynduh jong u Conrad Sangma bad u Himanta Biswa Sarma bad katno sien ki ïa kynduh ban bishar bniah shwa ban ïasoi ïa katei ka MoU kata ruh ha ka sngi Shuti.
Namar phi tip hi u Nohprah bad u Kyllalyngkot ki dei ki bnai ba ki paidbah ki kham ïa pynlut por ban pynkhreh ïa ka Khristmas bad Snem Thymmai, kumta katno por u pynlut ban bishar bniah ïa kane ka kam" ong biang u Dr Mukul.
U la ong ka Malchapara, Malang Salbari, Malangkhona ki dei ki jaka jongka Meghalaya bad kim dei kiba don jingïakajia, hynrei ïa kine la aiti da u Conrad sha ka Assam nalor kata ïa ka maikhuli ruh la phiah noh bad mano ba aibor ïa u ban phiah mar shiteng ia katei ka shnong.
U Dr Mukul u la ïathuh “Na ka por sha ka por nga la maham ïa ka sorkar ban ïaid suki ban ym pat ïasoi ïa ka MoU hynrei ki ïa rkhie ïa nga namar kim sngewthuh ïa ka kam"U Dr Mukul u la ong “ Kynmaw u Dr Mukul um lah ban thaw ïa ka map ba thymmai jongka jylla kumjuh ruh kane ka sorkar kam lah ban thaw thymmai ïa ka map thymmai jongka jylla namar kam ïahap bad ka map jongka tnad Revenue.
Na kata ka daw nga sa ong ba ia kiei ki kot ba la ai bad kam la pynshisha da ki kot ki sla kiba la pynmih da ka tnad Revenue na ka por sha ka por.
Kumta ïa ka map ba rim la pynshong nongrim halor ki kot bad jingshisha ïa kito kiba hap hapoh ka hima Nonglang, hynrei kaba nga lyngngoh ka long kumno ïa ka jaka jongka Hima la ai sha ka Assam bad kane ka dei kaba u Conrad u dei ban pynshai ym dei ban kren kyllaiñ da kumne kumtai"“ U (Conrad) la ong u Dr Mukul ula soi, phi ïohi ïa ka jingsoi jong nga ha kita ki jingthoh? U tip bad mut ïaleh kai bad ki paid Garo bad ki paid ka Meghalaya da kaba thok bad shukor ïa ki? Ki paidbah kin sa ai ka jubab" pynkut u Dr Mukul Sangma.
Shillong, Ïaïong 25: Da ka jingmut ban long ka nuksa ïa la ki khun kiba ieid ïa ka kam ïalehkai bad kumjuh ki samla ka thaiñ Mawmluh bad Jylla hi baroh kawei, ka Kong Darisuk Kharwanlang kaba la 48 snem ka rta bad don ruh 5 ngut ki khun ksiew, kan mih na nongbah Shillong ha ka 25 tarik u Ïaïong ban leit ïashim bynta ha ka lympung ïakob mareh (Athletics) ka ban sdang naduh ka 30 tarik u Ïaïong haduh ka 3 tarik u Jymmang, 2022 ha nongbah Delhi.
Kane ka lympung ba la tip kum ka 2nd Khelo Masters’ Games Foundation National Championship ka dei na ka bynta ki nongïalehkai kiba hapdeng ka rta 35-80 snem bad nalor ka Atheletics kin don ruh shibun ki jingïaleh kai kum ka Basketball, Football, Hockey, Kabaddi, Netball, Table Tennis bad kiwei kiwei pat.
Kane ka longkmie ka ïoh pdiang jingkyrshan ha kane ka jingleit ïalehkai jong ka na ki nongkitkam ka kynhun longkmie BJP Shella Mandal ha ka jingïalam ka Kong Arena Hynñiewta.
Ha ka step 25 tarik shwa ba kan leit sha Delhi ka la ïoh pdiang jingkyrshan bad jingai mynsiem ruh na u Bah Sanbor Shullai, MLA ka BJP na South Shillong uba dei ruh u Myntri Sorkar kumjuh na kynhun ki longkmie BJP katei ka Constituency bad Meghalaya Unit.
Kane ka longkmie ka la ïoh rah dang shen ïa ka takma rupa na ka lympung ïakob mareh kaba la long ha Goa bad ha ka jingshisha ka la shah jied ban leit ïa aireng sha Malaysia hynrei kam shym la ïoh lad namar ka jingbym ïoh jingkyrshan.
Ka la ïathuh ba ka la wan ïashim bynta bunsien ha ki lympung ïakob mareh ha nongbah Guwahati bad ha ka Jylla.
Shillong, Ïaïong 25: Ka Shillong Cricket Association (B) bad ka East Garo Hills kila khur jingjop hala ki jong ki jingïalehkai jong ka lympung Inter District U-19 Boys Cricket Tournament kaba long ha ka sngi Nyngkong.
Ha ka Group A jong ka Zone 1, ka SCA (B) kala khur jingjop da kaba pynliem noh da saw wicket pyrshah ïa ka Ri-Bhoi ha ka jingïalehkai kaba long ha Jowai, katba ha ka Zone 2 ka EGH kala pynliem da 68 ron pyrshah ïa ka South Garo Hills ha ka jingïalehkai kaba long ha Tura.
Da kane ka jingjop baroh ar tylli ki team ki bat kyrdan ba hakhlieh hala ki jong ki Group da kaba khur jingjop arsien na ki arsien ïakhun.
Haba phai sha ka jingïakhun kaba nyngkong, ka Ri-Bhoi kaba la jop ïa ka jingkynting pisa kala kam ban tied nyngkong hynrei ka kamai tang 64 bad hap lut baroh ki wicket ha kaba ki rangkawang bol ka SCA (B) ba kynthup ïa u Pushkar Raj u khur 3 wicket ai kamai 10 ron, u Basant Chettri 3 wicket ai kamai 15 ron bad u Angkit Tamang u khur 3 wicket ai kamai 27 ron.
Tang u Reshab Subedi marwei uba kamai bun ron na bynta ka Ri-Bhoi da 23 ron.
Haba beh ïa ka ron ka SCA (B) kala duh noh hynriew tylli ki wicket hynrei watla kane ka kyhun kala mad kajuh ka jingshah pynhap wicket pynban ki 15 ron jong u Raj hitting uba neh haduh ba kut ka jingïalehkai bad ki 10 ron u Chettri uba la ïoh khur ruh ka khusnam Player-of-the-match ka kynhun kala khur ïa ka nam jop.
Kiba la khur wicket na bynta ka Ri-Bhoi ki kynthup ïa u Md Siraj Ali (2/13), Bharat Gurung (2/14) bad u Vikram Marbaniang (2/14).
Ha kawei pat ka jingïalehkai, ka EGH ka kamai 184 ron (all out) ha ki 30.1 over kaba la kam ban tied nyngkong na ka jingjop ïa ka jingkynting pisa.
U Kapil G Momin u kamai bun ron tam da 31 ron, katba u Jadilbirth Marak bad u Welster M Marak ki kamai mar 27 ron.
Kiba la khur wicket na bynta ka SGH ki kynthup ïa u Anup Saha (3/18) bad u Sundaybirth Sangma (3/44).
Haba wan beh ïa katei ka ron, ka SGH ka khlem lah ban ïalehkai bha ha ka liang ka tied ha kaba kala duh noh hynriew wicket hadien ba kamai 56 ron, u Griksil G Marak u kamai 41 ron bad u Sunbirth M Sangma u kamai 13 ron bad ka kynhun kala shah pynhap lut baroh ki wicket bad kynjoh tang ha ki 116 ron.
U Bilgrak G Sangma (Player-of-the-match ) u khur 3 wicket ai kamai 17 ron, katba u Gulgul Sangma u khur 4 wicket ai kamai 24 ron bad u Chimbara Sangma u ïoh 2 wicket ai kamai 26 ron.
Ha ka sngi Ba-ar, ka All Jaintia CA will kan ïakhun pyrshah ïa ka East Jaintia Hills ha ka Group B jong ka Zone 1.
Katba ha ka Zone 2 kan bteng biang ha ka sngi Balang.
Shillong, Ïaïong 25: Ki saw ngut ki rangïalehkai Muaythai ka Jylla ba kynthup ïa u samla Pynnehbor Mylliemngap, Blaseibok Kharbuli, Mightyson Nonglang bad u Skhemborlang Marweiñ kin sa leit ban mihkhmat ïa ka ri India sha ka lympung ïalehkai Muay Thai World Championship kaban long ha Abu Dhabi, UAE naduh ka 26 tarik Jymmang haduh 4 tarik Jylliew 2022.
Kine ki samla hapoh ka jingïalam u Bah Angelina Sun uba dei u President jong ka Muay Thai Association of Meghalaya ha kajuh ka por u referee bad Bah Pynsuklang Sumer kin mih nala ka jong ka Jylla ha ka 25 tarik Jymmang.
Haba pynbna ïa kane ka jingleit ïashim bynta ha katei ka World Championship ha Shillong Press Club ha ka sngi Nyngkong ka 25 tarik Ïaïong na ka liang u Bah Angelus Sun u la ïathuh ba ïa kine ki saw ngut la jied na ka jinglah ka jong ki ban ïalehkai bha ha ka Muay Thai National Championhsip kaba la long ha Imphal ha u Nohprah 2021.
U la ïathuh ba ka association kala ïakynduh ruh ïa u Myntri ki kam ïalehkai ka Jylla ban pan jingïarap ha kaba ïadei bad ka pisa tyngka bad sngewkmen ruh ba na ka liang u Myntri u la kular ban ai jingïarap ïa ka association lyngba ka tnad sports ba ka association kala buh hakhmat kaba kot sha ka 6 lak tyngka.
U la kyntu ruh ïa ki paidbah ba kin ailem ka jingkyrshan ban ïarap na bynta jong ki khamtam ha ka liang ka pisa tyngka khnang ba ka jingleit ïashim bynta jong ki ha katei ka championship kan long kaba jop.
U Pynehbor Mylliemngap un ïakhun ha ka kyrdan 48kg (elite), Blseibok Kharbuli 48kg (U-23 male), u Mightyson Nonglang ha ka kyrdan 45kg (U-23 male) bad u samla Skhemborlang Marweiñ ha ka kyrdan 54kg (U-23 male).
Shillong, Ïaïong 25: Ka lympung ïalehkai table tennis bala tip kum ka 83rd Senior National Table Tennis Championship kala poi noh sha kaba kut ha ka sngi Nyngkong ha Indoor Stadium jong ka SAI kaba don ha NEHU, Shillong.
Ha kane ka lympung u Sharath Kamal, Sreeja Akula kila long ki lahduh ha ka jingïalehkai ba para marwei (men’s & Women’s Singles) katba u Sourav Saha-Wesley Do Rosaria bad ka Sreeja Akula- Ayhika Mukherjee kila long ki lahduh ha ka ïalehkai ba mar arngut (Men’s & Women’s Doubles).
U Sharath Kamal u la khur ïa ka nam lahduh hadien ba u la pynliem noh ïa u G Sathiyan da 7-11, 12-10, 9-11, 7-11, 12-10, 11-9, 11-6 bad baroh arngut kidei jong ka kynhun PSPB katba ka Sreeja Akula jong ka RBI kala pynliem noh da 11-8, 11-13, 12-10, 11-8, 11-6 pyrshah ïa ka Mouma Das jong ka PSPB).
Ha ka ïalehkai ba mar arngut, u Sourav Saha bad Wesley Do Rosaria jong ka Haryana kila khur ïa ka nam lahduh da kaba pynliem da 11-5, 4-11, 11-9, 7-11, 11-8 pyrshah ïala ki para kynhun (Haryana) u Soumyajit Ghosh/ bad ubin Kumar.
Katba ha ka liang ka ïalehkai ba mar arngut jong ki kynthei, ka Sreeja Akula bad Ayhika Mukherjee jong ka RBI kila khur ïa ka nam lahduh da kaba pynliem noh ïa ki arngut ki thei ka RSPB ka Sarkar bad Prapti Sen da 3-11, 11-9, 11-5, 12-10“Kaba shiphew barobor kadei kaba kyrpang, bad nga da sngewkmen ha kane ka khyllipmat ba nga la khur ïa ka nam lahduh kaba nyngkong eh," ong u Sharath.
Haba jubab ïa ka jingkylli u Sharath u la ong, “Ïa ka record lah ban pynkheiñ hynrei kan shim por kumba kala jia long na bynta jong nga ha kaba nga la pynkheiñ phra sien ïa ka national record jong u Kamlesh Mehta.
"As for the game plan, he kept it simple.
Despite conceding a 3-1 lead to Sathiyan, Sharath had the tenacity and the calmness to overcome Sathiyan, point by point.
Once he levelled 3-3 and surged into a 4-0 lead in the decider, the match went only one way.
With the crowd fully behind him, Sharath didn’t get unduly hassled even after Sathiyan restored parity at 4-4 and 5-all.
After that, he allowed just one point to his rival and went from strength to strength.
“Ka jingphohsniew kala wan urlong shisha na bynta jong nga, bad ka jingkilan met kaba neh slem bha ha Chennai (ha ryngkat u Sharath, Manav Thakkar nalor kiwei) kala wanrah ïa u soh jong ka jingjo," ong ka Sreeja Akula, kaba dei ruh ka thei khur takma Rnong ha ka WTT ha Doha.
Ha kane ka sngi pynhap pyrda la wan ban sakhi lang da u Myntri Rangbah ka Jylla u Conrad K Sangma bad ka Justice Gita Mittal, kaba dei ka chairperson jong ka Committee of Administrators (CoA).
Ka Justice Mittal kala aiti ïa ka D Vishwa Trophy ha u Diya Chitale, kum ka jingpynsah kynmaw ïa u rangïalehkai kynsai ka Tamil Naduh u Vishwa Deenadayalan uba la khlad noh na kane ka sla pyrthei ha ka jingjia tyngkhuh kali ha Shangbala, Ri-Bhoi.
Na ka liang ka Justice Mittal kala ai ka jingïaroh ïa ka Meghalaya Table Tennis Association kaba la pynlong ïa kane ka lympung ïalehkai table tennis bad jied ban pynlong ha SAI kaban long ruh kawei na ki ktem kaban ai jinghikai ïa ki nongïalehkai jong ka ri India hi baroh kawei.
Kala ai khublei ruh ïa sorkar jylla hapoh ka jingïalam u Myntri Rangbah kaba la ai ka jingkyrshan ïa ka MTTA ba kala lah ban pynlong ïa kane ka lympung ïalehkai national.
U Conrad K Sangma haba ai jingkren u la kynmaw burom ruh ïa u Vishwa bad u phah ka kyrwoh sngewlem sha kiba haïing hasem ba kin ïoh ka jingpyntngen ha kaba kum kane ka khyllipmat bad kmju ruh ïa baroh ki nongïalehkai table tennis.
U la ai khublei ïa ka MTTA ba watla hapdeng ka por kaba lyngkot eh hynrei kaba la lah ban pynlong ïa kane ka lympung kaba ïaid beit ïaid ryntih.
Ki khyllai ki long napdeng ki dkhot met kiba kongsan ha ka met jong phi.
Ki dei ki ba lah ban pynbiang halor ka jingdon ki kynja um ha ka met bad treikam halor ka jingpynmih ka umpynjhieh bad ki jakhlia na ka met.
Ki dei kiba lah ban pynbiang halor ka jingdon ki electrolytes.
U wei u khyllai u don sha ka liang ka mon bad uwei pat sha ka liang ka diang.
U khyllai u ba don sha ka liang ka mon u don kham hapoh ban ïa u khyllai u ba don sha ka liang ka diang bad ki dei kiba paw ha ka dur jong ki shyieng presbin.
Kito kiba ngat ha ka jingpang khyllai ki kham duna ban don ka jingtip katba ym pat poi sha tmier ka jingma.
Ka jingjur ka protien ha ka umpynjhieh ka pynlong ïa ki khyllai ban tlot bad duna halor ka jinglah ban trei kam bha.
Ki don shibun ki dak jingshitom kiba paw lada shah ktah na kane ka jingpang.
Kine harum ki long katto katne ki dak jingshitom kiba lah ban paw lada phi don ka jingpang ba ktah ha ki khyllai.
KI DAK JINGSHITOM:KA JINGLEIT PYNJHIEH KHAH KHAH : Ka jingleit pynjhieh khah khah ka dei ka dak jingshitom kaba paw bha halor ka jingshah ktah ki khyllai.
Kito kiba don ka jingpang ba ktah ha ki khyllai ki ju iakynduh jingeh ha kaba ïadei ba ka jingleit pynjhieh man ka por khamtam ha ka por mynmiet.
KA JINGLONG THAIT, KA JINGTLOT LANE KA JING BYMLAH BAN PYNLEIT JINGMUT : Ka jingbymlah treikam bha ki khyllai ka lah ban ïalam halor ka jinglang bun ki jakhlia bad ka jingbym longkhuid ha ka snam.
Kane ka dei ka daw kaba pynlong ïa u briew ban sngewthait, sngewtlot bad shem jingeh ban pynleit jingmut ha kino kino ki kam.
KA JING BYMIOHTHIAH BHA :- Haba ki khyllai kim lah ban trei kam bha, ki jakhlia ki sahkut haka snam ban ïa ka ba mih lyngba ka umpynjhieh.
Kane ka buh jingeh halor ka jinglah ban ïohthiah bha.
Ka jingshah ktah jur ki khyllai ka kham kynrei ban ïohi hapdeng ki briew kiba sngaid bad ka jingthut thiah ka ju kynrei bha ha kum kine ki briew.4.
KA JINGMIH SNAM HA KA UMPYNJHIEH:- Ki khyllai kiba khlaiñ ki pynneh ka jingdon ki blood cells ha ka met haba jiar ïa ki jakhlia na ka snam ban pynmih ïa ka umpynjhieh, hynrei lada ka jingjiar ka mih na ki khyllai kiba sniew, kine ki blood cells ki lah ban pei bad mih sha ka umpynjhieh.
Haba peit bniah halor ki dak ba paw na ka jingpang ba ktah ha ki khyllai, ka jingmihsnam ha ka um pynjhieh ka lah ban dei na ki jingshitom ha ka ba ïadei bad ka jingpang tumor lane ka jingdon maw ha ki khyllai.5.
KA JINGLONG SBOH KA UMPYNJHIEH:- Ka jingjur ka jinglongsboh haka umpynjhieh ne ka shimpor ban mih haba leit shabar ka pynpaw dak halor ka jingshahktah ki dkhot met.
Halor kine ki jingeh jong ka jinglong sboh ka um pynjhieh, ki khyllai la ju sakhi ba ki dei, ki dkhotmet kiba jur ka jingshahktah.
Ka jingdon bun ka protien ha ka umpynjhieh ka don ka daw bah halor kane ka jinglongsboh.
KATTO KATNE KI LYNTI BAN PYNNEH ÏAKA KOIT KA KHIAH KI KHYLLAI.DIH SHIBUN KA UM: Ka um ka dei kaba kong san kaba lah ban ïarap na ka bynta ban sait pynkhuit ïa ki jakhlia kiba don hapoh ka met.
Ka long ruh kawei hapdeng ka lynti ki ba biang ban pynneh ka jinglong khuid ki khyllai, ka ïarap ban pynkhuid ïa ka sodium bad ki jakhlia ki ba lang ha ki khyllai bad kane ka lah ban pynduna halor ka jingma na ka jingshah ktah jur ki khyllai.
Ka jingdih um baroh shisngi ka long kaba donkam na ka bynta ka jingkoit jingkhiah jong ki khyllai.
PYNDUNA KA JINGBAM MLUH BAD SHINI: Ka jinglah ban pynduna ïa ka mluh bad shini ha ki jingbam ba man ka sngi ka dei ka lynti ka ba biang tam ban teh lakam ïa kane ka jingpang.
Ka jingdon bun ka sodium ha ka mluh bad shini ka lah ban pynjur ka jingdon ka calcium ha ka met ka ba lah ban nang ktah jur ïa ki khyllai.
Ka jingjur ka jingdon ka calcium haka met ka lah ban wallam ka jingthaw ka jingdon ki maw ha ki khyllai.
KIAR NAKA JINGDIH SIKRET NE KA KYIAD: Ka jingpyndonkam ban dih ïa kine ki jait jingdih pynbuaid ka wallam shibun ki jingeh haka ba ïadei bad ka jingkoit jingkhiah jong phi.
Ka jingkyrni ban dih ïa ki ka kyntiew ka jingma halor ka jingkiew ka Blood Pressure.
Ka jingkiew ka High Blood Pressure ka dei kawei na ki daw bah halor ka jingshahktah ha ki khyllai.
BAM KI JINGBAM BA TEI: Ka jingmlien ban bam ki jingbam ba tei halor ka koit ka khiah ka met, ka ai jingïarap bad jingmyntoi shibun hapdeng kito ki briew kiba don ka jingpang khyllai bad kane ka lah ban kham pynjlan ka rta jong ka jingim slem jong ki.
Bam shibun ki soh, ki jhur jyrngam, ki symbai kum u kew, u ruti ka ja.
Donkam ban kiar na ka jingbam palat ïa ka doh namar kine ki lah ban ktah halor ka jingtreikam ki khyllai.
KA JINGKILAN MET: Ka jingdon bynta ha kano kano ka jingkilan met ka long kaba kongsan bad kaba ai jingmyntoi na ka bynta ka jingkoit jingkhiah jong ka met, ka pynum ïa ki fats kiba ymlerkam bad iarap halor ka jinglah ban tuid bha ka snam hapoh ka met kynthup ruh sha ki khyllai.
Mynta la dap 50 snem naduh ka jingioh jong ngi ïa la ka jong ka Jylla bad hapdeng ki jingïaid lynti lah ban ïohi ba ngi dang sahdien shibun eh ha ki jingtbit bad jingkotbor ban trei ïa ki kam ki jam bapher bapher khamtam ha ka liang ban kyntiew ïa ka roi ka par ha ka Jylla.
Kitei baroh ki paw pyrthei lut ha ka por ba ka jylla ka dang don hapdeng ka jingïaleh ban ïakhun pyrshah ïa ka jingpang COVID-19, hadien ba ka Sorkar Jylla ka la rai ba kan hap phai khmat ruh sha ki kam ki jam ban kyntiew ïa ka ïoh ka kot bad kiwei kiwei pat ki kam ki jam ki ban pynim ïa ki paidbah nongshong.
Ym lah ban len ba ha kito ki por ba don ka jingkhang dam ha ka jingïaid lynti ban ïada ïa ka jinglah ban saphriang ka jingpang COVID-19, ka ïoh ka kot ka la hiar shibun eh ha ki khyndiat por bad ki longïing ki mad jingeh shibun eh naba kim ïoh ïa ka leit ka wan ka kamai kajih kaba thikna.
Kumta ka Sorkar ka la rai ba ki company shimet, ki company na ka Sorkar bad ki contractor ki lah ban wanlam ïa kita ki nongbylla ba tbit (highly skilled labourers) ha ki jait kam bapher kiba ki samla jong ngi kim pat don jingtbit ne jingkotbor ban trei.
Hangne kein ngi lah ban sngewthuh ba pleng ngi dang hap shaniah ha kiba nabar Jylla wat ha ki bynta jingtreikam khamtam ha ki kam Operator ne Technical.
Lada phaidien biang, ka rai jong ka sorakr jylla ban shah ba yn wallam ïa kita ki high skilled labourers na kiwei ki jylla ka pyni shai ba ka Jylla hi kam don kita ki briew ba tbit balade ban pynïaid ïa ki kam.
Hap shaniah ha kiwei na ka bynta ka pliang ja jong ngi ruh??Kumta lada ka long kumne, ka Sorkar ka dei ban peit mat nangne sha khmat da kaba ïaleh ban thaw ïa ki lad ki lynti ban pynshlur ïa ki khun samla trai Ri trai muluk ba kin nang bad tbit ha bun ki liang namar katkum ka jingiohi imat ha jan baroh ki jait kam dang hap shaniah hi ha ki nongbylla bad nongtrei bar jylla.
Kumta ka Sorkar ka dei ban don ka plan kumno ban lam lynti ïa ki samla ban kham kiew sha khmat ha ki bynta jingtreikam bapher bapher naduh ki kam Operator, Technician bad kiwei bad ba ka pisa yn ym wan bam jem ei da ki ba na shabar.
Ka Jaidbynriew ka dei ban sngewthuh ruh ba ka jingtbit nalade bad ka jingbym ñiew poh ha ki bynta jingtreikam kan dei ka ILP kaba kham khlaiñ ban ïada ïa ka jingwan rung kyrthlep ki mynder ha ka Jylla.
Lada ym pat nang ban ai ka jingshakri ynnai pat kwah long kynrad.
Ka khaïi pateng ka dei kawei kaba kum ka Jaidbynriew ka dei ban teh lakam ha kaba da ma ngi hi ngi dei ban ym ailad ba kan poi sha kti kiba na shabar ka Jylla.
Kumta ki samla kynthei shynrang kim dei eh ban shu hun ban long tang kum ki nongbylla kitnong hapoh ka jingpynïaid kiba na shabar Jylla.
Kaba khatduh ym kaba kut, ki khun samla ki dei ban minot bad buh thong ba ki dei ban lah ban leh ïa ka kam kaba ki don jingangnud ban nym ailad palat ïa kiba na shabar namar ban shu kut tang ha ka khynra ïa ki nongbylla bar jylla kan nym ïarap eiei ruh lada ym don ka mon ban trei hi dalade.
Ka Sorkar kan hap peit bniah ba nangne sha khmat ki bynta jingtreikam kiba kumno ki khun samla ki donkam ban pyntbit la ka dei ha ki kam ban pynïaid ïa ki jingtei building, ki karkhana, ki company bad ka dei ban mang tyngka ban ai ka jinghikai ïa ki.
Mawkyrwat, Ïaïong 25: Ki 10 Kur kiba hap hapoh jong ka Rikhaiñ Nonglynkien ha ka jingïakynduh lang jong ka jingïalang ba pynlong ha kine ki khyndiat sngi ki la shim ïa ka rai ban pynim biang ïa ka jingïateh kular jong ki 10 Kur kaba la long naduh u snem 1949.
Napdeng kine ki Shiphew Kur ki kynthup ïa ki Ar Kur kata ka Kur Sangriang bad ka Kur Lyngdoh Umïong bad ki 8 kur pat ki kynthup ïa ka kur Mawlein, Shangpliang, Pariongbah, Nonglang, Kharjahrin, Lyngkhoi, Myrthong bad Pariongnah.
Da ka jingïamynjur lang kine ki Shiphew Kur ki la rai ban bud ïa ki kyndon jingïateh kular kaba naduh u snem 1949 ryngkat ka jingpynkylla kaba malu mala katkum ka juk kaba mynta.
La shim ruh ïa ka rai ban jied ïa ki nongkitkam jong ka Rikhaiñ Nonglynkien ha kaba la jied Chairman ïa u bah Dominic Shangpliang bad Secretary ïa u bah Kwosterly Sangriang, nalor bun kiwei pat ki nongkitkam lem bad ki ki dkhot jong ka Executive Committee.
Ha kane ka sngi la pule ruh ïa kot jingithuh lane pynskhem na u Syiem ka Hima Maharam (NOC).
Ha kane ka sngi la ïoh ba pynskhem ruh ïa ki nongkitmam jong ka komiti da ka jingmynjur lang jong ka Dorbar jong ki Shiphew kur bad la shim ruh ïa ka rai ban shanniah ha ka komiti na ka bynta ka bha ka miat bad ban pyntyllun ïa ki kam jong ka Rikhaiñ Nonglynkien.
Na ka liang jong ki paidbah Shiphew Kur ki la pynpaw ïa ka jingsngewkmen halor ka jinglah jong ki Rangbah ban lum biang bad ban tehsong kumba la ïalam bad btien lynti da ki nongïalam ba mynshuwa jong ki Shiphew Kur.
Kane ka long katkum ka kyrwoh khubor na u bah Commander Shangpliang, Publicity Secretary jong ka Shiphew (10) Kur Rikhaiñ Nonglynkien.
Nongstoiñ, Ïaiong 25: Ka Basketball Association of West Khasi Hills, kan pynkut lane pynhap pyrda noh ïa ka lympung 1st Inter School Basketball Tournament ha ka sngi ba ar jong ka taiew.
Na ka liang u President ka Association Bah Donald Nongsiang, u la iathuh ba ki kynhun ki ban ïakhun ban rah ïa ka nam lahduh, ki long na ka liang ki kynthei, ka St Francis HSS pyrshah ïa ka St Peter’s HSS ha ka por 11 baje.
Katba na ka liang ki shynrang ka jingïaknieh nam lahduh kan long hapdeng ka Christ King HSS pyrshah ïa ka Anderson HSS ha ka por 12:30 shiteng sngi.
Ha kane ka sngi, u kongsan u ban don ryngkat bad ai mynsiem bad pynshit pynshngaiñ u dei u Bah Eugeneson Lyngdoh MLA ba don burom ka ïing dorbar thaw aiñ ka Jylla bad nongmihkhmat ka Mawphlang Constituency.
Nongstoiñ, Ïaïong 25: Ka jingbyrthen jong ki sordar jong ki hynñiew shnong, ki paitbah bad ki sengbhalang ha kaba ïadei bad ka jingpyntrei ïa ka surok na Nongstoiñ sha Sohpian kaba jngai tang kumba hynñiew kilomitar, ka la kylla long pynban ka drama ha kine ki sngi.
Hadien ka jingbyrthen, u kontraktor tang ban pynbyrngia bad pynthame ïa ki paitbah nongleit nong wan, ki sordar shnong bad ki sengbhalang u la sdang biang ban siang rong bad pynheh tang kumba lai haduh saw inshi narud narud kata ruh ym baroh shilynter, hynrei tang ha ki katto katne ki bynta kiba ka surok ka rit palat hynrei baroh shilynter pat u shu theh da ka khyndew khlem khleh mawria.
Ym lah ban len ba ka jingtheh khyndew narud narud ka la kham pynsuk shi rukom ïa ki nongñiah kali haba ki kiar ïa kiwei pat, hynrei katei ka khyndew ba theh pat tang shu wan u slap kan ym neh satia bad kan pynkylla ktieh pynban ïa ka surok.
Haba ïakren bad ki nongñiah kali kamai kiba ïaid man ka sngi, ki la ong ba katei ka jingleh jong u kontraktor imat ka dei tang ban pynthame ïa ki paitbah, namar ka jingshah kynthoh palat hynrei katei ka khyndew kan shah rong lut ha ka um slap bad ka jingkynthoh ki paitbah kan nang kham jur shuh shuh.
Halor ka jingpyntrei ïa katei ka surok ki don pat kiba ong ba lada ki nongsynshar shnong bad ki sengbhalang ki kwah ba ki paitbah kin ai ka jinghkyrshan, ki dei ban leit wad jingtip bniah na ka tnad PWD katno la mang pisa na ka bynta ban shna ïa katei ka surok, katno ka jingïar, katno ka jinglut ha ka shi kilomitar bad sa pyllait paitbah, hynrei lada shu ïa dait bad kynthoh tang ha ki social media kam don jingmut satia.
Nalor kata ki la ong ruh ba lada kim lah ban leh kumta, wat kito kiba kynthoh ruh kin sa shah kynnoh ha ki paitbah ba ki la shah pynbiej da ka tyngka, namar lada shu kynthoh khlem ki jingpynshisha da ki jingthoh jingtar, kam long kaba dei bad ki paitbah ha kine ki sngi kim dei shuh kiba dang biej ba kin shu ngeit katba kren ki briew.
Hynrei lada ki la lah ban sei bad thad madan ïa kino kino ki kam, ryngkat ki jingpynshisha lyngba ki jingthoh jingtar ba ki la ïoh na ki bor kiba peit ba khmih ïa kino kino ki tnad trei kam, ki paitbah kin ym kyrngah ban ai ka jingkyrshan ym tang da ka ktien, hynrei wat ban noh synñiang ha ki jinglut jingsep ruh ki long kiba kloi tangba kano kano ka kam ka dei ban poi haduh ka jingjop.
Nongstoiñ, Ïaïong 25: Ka pyntha Umyiap ka dei kawei na ki pyntha rep kaba pawnam bha ha ka jylla bad lah ban ong ba ka dei ruh ka pyntha kaba nyngkong ha ka jingheh.
Katei ka pyntha ka don ha ki bynta pdeng jong ka West Khasi Hills District, kaba don haduh khatar tylli ki shnong kiba katei ka pyntha rep ka long kum ka thiar kaba pyndap khaw ïa ki paitbah ha kitei ki shnong bad lada kheiñ kyllum ïa ki longïing ki la don palat hajar.
Nalor kata ki don kiwei pat ki shnong kiba kham jngai na katei ka pyntha rep kum ka shnong Domwahlang, Khliehmawlieh, Mawlangkhar, Umlieh bad kiwei kiwei kiba don byllai ki jaka rep ha katei ka pyntha.
Ki nongshong shnong kiba rep ba riang ha katei ka pyntha, kim ju pynsep ei ïa ki jaka rep jong ki ha baroh shi snem, namar tang shu dep lum ïa u kba ki sdang sa ka rep jur tlang kum u phan, Kajor, sohlakum, beet.
Hynrei ha kine ki snem ki nongrep ki la ïaleh ban rep ïa u motor namar ba ha shuwa ban poi ka por rep kba ki la dep ban kheit bad ban lum ban lang.
Wat la ki don kiba rep lang ïa kiwei ki jait jhur hynrei u motor u dei uba kongsan.
Ha kine ki sngi haba ïakren bad ki nongrep jhur ha katei ka pyntha, ki la ïathuh ba mynta u snem ka jingpynmih motor ka kham duna lada ïanujor bad u snem ba la dep.
U Bah K.Wahlang uwei na ki nongrep u ba trei shitom bha ban rep motor ha katei ka pyntha, u la ong ba ha u snem ba la dep u la ïoh lum palat shi lak tyngka tang na ka ba die motor hynrei mynta u snem te ka kham duna namar u motor um da soh bha.
Nalor kata ha ka por ba u dang sdang ban phuh syntiew bun kiba bam khñiang bad ïap tram.
Watla katta ruh ka jingmih na kaba die ïa utei u jhur ka dang ïa biang wat la ka jingïoh nong ka duna ruh.
Haba kylli pat haduh katno kilo u symbai ki nongrep ki ju thung man la u snem, u la ong ba ki don kiba thung san kilo, kiba thung shiphew haduh laiphew kilo.
Haba kylli pat shaei ki ju shalan ïa ki jhur don kiba ong ba lada ki nongrep ki kheit lang ha ka juh ka sngi, ki ju pynlang ha kajuh ka jaka bad ki sa pynkit da ka Mahindra Pickup sha Shillong, hynrei kito kiba rep khyndiat pat ki ju leit buh ha ki nongdie jhur ha Nongstoiñ man ka sngi.
Nongstoiñ, Ïaiong 25: Ryngkat bad ka Pyrthei baroh kawei la rakhe ïa ka World Malaria Day halor ka phang “Harness innovation to reduce the global Malaria disease burden and save lives", mynta ka sngi ha Trysem Hall DC’s office Nongstoiñ, ba la ïa snoh kti lang da ka ophis jong ka DM&HO bad District Malaria Office.
Kum ka dak ka jingrakhe ïa katei ka sngi la dep ban pynlong ruh ïa ka jingiakop dro ha kaba 20 tylli ki skul ki la ïa shim bynta.
Ka programme ka la sdang da ka presentation on Disease burden presented na u bah B Kharbisnop, Zonal Entomologist katba u Dr W.Sutnga Infectious Disease Specialist, u la batai bniah ïa ka jingpang ki dak ki shin jong ka jingshitom ka jingma na ka pyrjong kynthei ka ‘female anopheles mosquitoes’, kaba long ka nongkit ïa u khñiang jingpang bad kiwei kiwei.
U la kyntu ïa ki paidbah ban leit phah sumar mar mar lada don kino kino ki dak ki shin jong ka jingshitom kum ka jingshit ktha met, pang ki joint, prie bad khynñiuh ka met ka phad.
U la kyntu ruh ïa ki nong ïa shim bynta ban leh khuid ïa ka sawdong sawkun bad ban synrei da ka dawai DDT ha ka por ba ki kaiñ pyrjong ki kha pylleng ha ki shnong ki thaw.
U Dr R Laloo District Malaria Officer, haba ai jingkren u la ïathuh ba ka jingdon jong ki nongpang khieshohrih na ka 3500 cases ba la lap ha u snem 2015, ka la hiar bak ly bak sha ka 35 cases ha u snem 2021.
Ka jingjop ban ïakhun ïa kane ka jingpang ka dei ka jingsngewthuh jong ki paid nongshong shnong ban ïada ïalade bad ba ka Sorkar Kmie ka la shim bun ki lad ki lynti ban ïakhun ïa kane ka jingpang.
U la bynrap ba ki briew mynta ki la kham shai haba ïa nujor bad ki por mynshwa, kaba pyni ïa ka jingstad ki khynnah skul bad ka sap ba ki don ha ka jingiakop dro kumno ban ïada bad ïakhun ïa kane ka jingpang khieshohrih.
Haba ai khublei kyrpang ïa ki skul kiba la ïa shim bynta ha kane ka programme, u la kyntu ruh ban ai jinghikai ïa ki kmie ki kpa ki marjan marpa ban leh khuid, khnang ban ïada na ka jingkha pylleng jong ki pyrjong ha ki rud ki kiar ïing.
Ha kane ka sngi, la ioh ruh ban sam ïa ki khusnam sha u Hamebankmen Kharjana jong ka Mt Hermon Secondary School u ba la ïoh ïa ka khusnam ba nyngkong, Cicimary Paliar jong ka St Peter Secondary School khusnam ba ar bad Darisha Sohshang jong ka St Francis D Assisi Higher Secondary School u ba la ioh ïa ka khusnam ba lai.
La sam ruh ïa 5 tylli ki consolation prizes sha ki khynnah kiba la leh bha ha kane ka jingiakop.
Ha kane ka programme la pyniaid bad pdiang sngewbha da ka kong G Gymphad DPM bad bah.
R.Synjri (District Consultant) u ba la ai ïa ka jingkhublei pynwai.
Jowai, Ïaïong 25: Ki khun ka Seiñ Raij Ialong mynta ka sngi kila ïamih da ka jingshong kun ban leit sakhi ïa ka ‘Noh Sakyriat’ ba la pynlong ha madan ka Seiñ Raij, kaba long kum ka dak ban lehkmen hashwa ba ki khun ki hajar kin sdang ban leit rep sha ki hali ki pator bad ban bet ïa u kba u khaw.
Ïa kane ka ‘Noh Sakyriat’ la leh hashwa ka Shad Sukra kaba la pynbeit ban pynlong lashai ka sngi, la ka ïohi mynta ka sngi ki khun ka Seiñ Raij Ialong kila wan ban ïashim bynta lang ha kane ka ‘Noh Sajyriat’ da kaba pynshong ïa ki kynthei ha baroh arliang jong u dieng ba la shna kyrpang bad ki shyrang uba long kum u kñi u kpa ula shim bynta ban khynñiat ïa Sakyriat.
Na ka liang ka Seiñ Raij Ialong ka kyrmen skhem lyngba ka jingpyndep ïa ki jinglehñiam bapher bapher hashaw ka Noh Sakyriat kan wanrah ïa ka bha ka miet bad kumjuh ka roi ka por jong ki khun ki hajar,U President ka Seiñ Raij Ialong u ma Pyrkhat Shylla haba batai kyndiat shaphang kane ka ‘Noh Sakyriat’ ula ong kane ka long ka ñiam kaba la pyndep ha baroh shi taiew da kaba Kñia ïa ka 30 Rynkaw bad kane ka long kaba khampher haba ïa nujor bad kiwei de ki shnong.
Ki don ki snem kiba ka Seiñ Raij kala pynlong da ka jingkñia ‘Sapetbeng’ bad mynta ka snem kila pyndep ïa ka kñia ki 30 Rynkaw jong ki ‘tawiar takan’ ka shnong, ula pyntip ruh ba ïa ka kñia ba ki khot ka ‘Sapetbeng’ la kñia da ka doh Masi ïa kane ruh la leh shisien shipor.
Hashwa kane Noh Sakyriat la don ka jingïalang ba lyngkot ba la pynïaid da u Sectretary ka SRI Juhhi Pale, ha kaba la wan ban sakhi da u kongsan uba dei u MLA ka 2-Jowai u ma Wailadmiki Shylla uba la ai ruh ka jingïaroh ïa ka Seiñ Raij Ialong kaba la lah ban pynlong na ka por sha ka por ïa kane ka ‘Noh Sakyriat’ ban pynneh pynsah ïa ki riti ki dustur jong uba rim ba jah bad ha ka juh ka por u MLA ula pynbna ba la plie ïa kane ka ‘Noh Sakyriat’ bad ‘Shad Sukra’ mynta ka snem.
Kiwei de kiba ïadon lang ki kynthup ïa u Dolloi ka Elaka Shangpung u Chanki Langbang, u Waheh Shnong ma T.Ram Phawa, ki nongïalang ka Seiñ Raij Ialong bad bad kiwei de kiba la shah khot sngewbha.
Ha kano kano ka jylla lane ka ri synshar paitbah, ñiar eh ba ngin ïohi ba kino kino ki kynhun kiba pyrshah sorkar kin ïoh phrung ban ïeng bad pynpaw ïa kata ka jingpyrshah jong ki hakhmat Secretariat.
Pynban, ha ka jylla Meghalaya jong ngi, ka la jia ha kane ka taïew ba la dep bad ka la long ka jingjah burom bakhraw bad ka pynpaw ïa ka jinglong pohdor jong ka sorkar MDA ba la ialam da u Conrad K.Sangma.
Ka Federation of All School Teachers of Meghalaya (FASTOM) ka la pynlong ïa ka jingïakhih paidbah kaba heh tam ha ka jylla ha ka 22 tarik, Ïaïong, 2022 ban pynpaw ïa ka jingbymhun jong ka ïa ka jingleh mynthi jong ka sorkar halor ki jingdawa kiba ka seng ka la buh hakhmat ka sorkar naduh u snem 2019.
Ha kane ka sngi, da ki hajar ki nonghikai na baroh ki distrik jong ka jylla ki la wan ïashimbynta ha ka jingïa-ïaid paidbah (Peace Rally) kaba la pynlong ha nongbah Shillong.
Ha shwa jong ka jingïaid paidbah, ki nonghikai ki la pynlong ka jingïakynduh ha madan Malki.
Ha ka por 11 baje, ki la mih na katei ka jaka ban wan tur sha Secretariat, ryngkat bad ki slogan, da kaba iaid ha la ki kynhun.
Ha kane ka jingthmu ban leit sha Secretariat, kawei ka kynhun ka la shah pakhang lynti noh ka ki bor sorkar hadien ba ka la poi hakhmat ka ophis MBOSE, kawei pat ka la shah pakhang ynda ka la poi hakhmat ka Ïingmane jong ka All Saints Cathedral.
Katba kawei ka kynhun ki nonghikai ka la ïoh lad bad poi shaduh Secretariat bad kane ka kynhun kaba palat ïa ka shihajar ngut ki nonghikai ka la ïeng ha pyrshah ka Secretariat hi.
Kine ki lai tylli ki kynhun jong ki nonghikai kiba don ha ki lai tylli ki jaka ki la ïeng skhem khlem da sheptieng ei ei palat saw kynta.
Na ka liang ki bor sorkar, lyngba u majistor bad ki ophisar pulit ki la pynbor katba lah ïa kane ka kynhun kaba ïeng hakhmat ka Secretariat ban phet noh na katei ka jaka pynban na ka liang jong ki nonghikai kim shym kynran dien satia.
Ki bor sorkar kim shym lah ban leh ei ei ïa kane ka kynhun namar ba ki nonghikai baroh ki pynpaw beit ïa ka jingjai jai, khlem da pynkheiñ ïa ki bor jong ka aiñ, bad kam shym la don kano kano ka jing huri hura ne wat jingdheng kali ruh hangtei hakhmat Secretariat.
Palat ïa ka saw kynta, ki nonghikai ki la ïeng khlem jingsheptieng, hynrei ka burom ka ijot jong ka Secretariat ka la saphriang kylleng ka pyrthei.
Kaei kaba ngi ïohi hangne, lyngba kane ka jingïakhih jong ki nonghikai skul adhoc ha ka jylla ka pynpaw ïa kane ka jingshisha ba kane ka sorkar MDA ka long ka sorkar kaba pohdor tam kaba la synshar ha ka jylla Meghalaya jong ngi.
Kane ka sorkar MDA ka la die ïa ka burom jong ki nonghikai bad ïa ka jylla hi baroh kawei.
Kaba paw shai ka long ba naduh u myntri rangbah, u myntri ba dei peit ïa ka tnad pule puthi, ki myntri ha ki tnad bapher bapher bad ki nongmihkhmat jong ngi kim pat pei shkor ne sngewthuh satia ïa ka dor jong ka jingnang jingstad.
Imat bun na ki kim shym la leit skul tikna ne pep shiteng por (Drop outs)! Kaba kham sngew thamula ban pyrkhat ka long ba imat wat u myntri rangbah ruh ula thmu ban leit phet rieh khnang sha Delhi shwa ban poi kane ka sngi.
Kumjuh ruh, ym shym la ïohi syrngiew ei ei ïa u myntri ba dei peit ïa ka tnad pule puthi ha katei ka sngi.
Kane ka jingleh bym patiaw jong ka sorkar ïa ki nonghikai skul adhoc kan wanrah jingeh ym tang ïa ki nonghikai hynrei ïa ki phew hajar ngut ki khynnah pule kiba don ha ka jylla.
Ka jingshisha ka long ba ha Meghalaya, ki skul adhoc ki long kum ki thied snam kiba pynkhlaiñ bad pynpoi ïa ka bor jingnang jingstad sha ki khynnah pule ha baroh kawei ka jylla, naduh ki jaka kyndong shaduh ki jaka sor bad ki don ïa ka bynta kaba hakhmat tam ban kyntiew ym tang ha ka pule puthi hynrei ban wanrah ruh ia ka roi ka par ha ki bynta baroh kiba ïa dei bad ka jingnang jingstad.
Lada ka sorkar kam shim khia ïa ki jingdawa jong ka seng bad kam leh kloi kloi ïa kaba donkam, nga sheptieng ba ka lawei jong ki phew hajar ki khynnah pule ha ka jylla kan long kaba dum bad kaba duh jingkyrmen.
Lada ka sorkar ka pyrkhat ba ka kamram jong ka ka long beit tang ban bsa pynbiang tang ïa ki nonghikai skul sorkar bad deficit, kata kan ïalam sha ka jinghiardor bad ka jingjot ha ka pule puthi.
Katno tylli eh ki don ki skul Upper Primary, Secondary bad Higher Secondary jong ka sorkar ne deficit ha Meghalaya?Namar kane ka jingleh mynthi bad mutlop jong ka sorkar MDA, na ka liang jong ka FASTOM ka la pynbna ba naduh katei ka 22 tarik, Ïaïong, 2022 la pyntreikam ïa ka Non Co-operation Movement ha ka jylla.
Kaba mut ba baroh ki nonghikai skul adhoc kin sangeh treikam bad baroh ki skul adhoc ha ka jylla kin khang khyrdep khlem da buh por, tad haduh ba ka sorkar kan jubab da kaba pynurlong ïa ki jingdawa jong ki nonghikai.
Nongpoh, Ïaiong 25: Ban ïa tynrong lem ïa ka eh ka shon ki paidbah nongshong shnong kiba duk ba kyrduh hapoh ka shnong ka thaw bad ban kyrshan lem ïa ki baduk ba duna ka ioh ka koit, ki khun samla jong ka shnong Sabuda ba hap ha ka Raid Nongtung ha ka thain Block II mynta ka sngi ki la leit ban kner ïa ki lad jingïarap sha ki lai tylli ki longing kiba don hapoh katei ka shnong Sabuda.
Haba leit ban ïarap ne kner ïa kita ki lad jingïarap da ka song pisa, la ïalam da ka Samla Dabilabastar Shabong, Wanda-hun Lyngdoh bad Shanbor kharshiing ba kum ki khun samla ha katei ka shnong khappud ki la lah ban kner lem ïa ka lad jingïarap sha ki 3 tylli ki longing baduk ha katei ka shnong.
Kitei ki longing ba la leit ban ai jingïarap da ki khun samla ka Shnong Sabuda ki kynthup ïa ka longing jong u Bah Standling Khriam, u Bah Barson Lawai bad u Bah Dispar Mukhim, kiba dei ki nongshong shnong katei ka shnoing Sabuda ha katei ka thain khapppud ka Meghalaya bad ka Assam.
Kumba la pynpaw da kitei ki samla, ka daw kaba la pynlong ïa ki kum ki samla katei ka shnong ban leit ai jingïarap sha kitei ki longing, ka dei halor ka nongrim ba ki sngewkhia ban iohi ba kitei ki longing ki duna shisha ka ioh ka kot bad nalor ba ki la don ki khun ki kti ba ki mad jingeh shisha ban pyndap ïa ka ing ka sem.
Kum ki khun samla ki la pynpaw ruh ba kane ka jingthmu jongki ka long tang ban ïa tynrong lem ïa ka eh ka shong jong kitei ki longing bad ki da buhr uh ka jingkyrpad ïa kito kiba don mynsiem ba kin phai khmat lem sha kum kine ki longing kiba donkam shisha ka jingïarap ha ka imlang ka sahlang.
Nongpoh, Ïaiong 25: Ka RBYF Killing Unit kala long ka lahduh haka lympung ïalehkai 1st Mega Futsal bala pynlong da ka RBYF haka shnong 9mer Baridua.
La pynhap pyrda ia kane ka lympung da u Bah Sosthenes Sohtun MLA ka Jirang haka jingdonlang u Bah Bipul Thangkhiew President ka RBYF bad kiwei kiwei.
Haba phai sha ka jing ïakhun phainal ka RBYF Killing unit la aiakhun pyrshah ïaka Seng Samla 15 Mile Byrnihat bad ka jing ialeh kai ka la long ka ba shongshit bha bad ha ka jingia khun kat kum ka por bala buh, kine ki artylli ki kynhun kila poi sha ka jingiakhaid ba mar shi kol.
Namar ka jingiakhaid, ki repheri kila rai ban pynshut noh da ka tie-breaker bad dei haka jingïashut tie-breaker ba naka liang ka RBYF killing unit kala lah ban pynliem noh ïa ka 15 mile da 6-5 kol bad ka rah syndon iaka nam lahduh jong katei ka lympung da kaba khur ruh ïaka song pisa ka ba 30000 hajar ryngkat ka trophy, bad ka ba shah rem pat ka la ioh ïaka song pisa 15000 hajar ryngkat ka trophy.
Nongpoh, Iaiong 25:Ka Ophis jong U District Malaria Officer, Nongpoh ka la rakhe hynne ka sngi nyngkong ia ka World Malaria Day ha Science Hall, Nongpoh.
La pyniaid ia kane ka Jingialang da i Dr.E Kalwing iba dei i District Malaria Officer, Ri Bhoi District iba la ai ruh ia ka maitphang halor kane ka sngi ba la rakhe ia ka World Malaria Day.
U Bah Pynshailang Kharkongor uba long ruh u VBD Consultant ula ai ka jingbatai shaphang kane ka jingpang khieshohrih bad kumno ka Ri Bhoi District ha kine ki khyndiat snem ka la hiar ha ka jingdon kiba ioh ia kane ka jingpang.
Ula kyntu ban long kiba lehkhuid ia ki rud ki kiar, ban pyndonkam ia ka musari haba thiah bad ban phah test snam ia lade lada ngi sngew shit ka met khnang ban tip ia la ka jong ka koit ka khiah.
U Bah Pynshai u la ai ia ka jingiaroh ia ki para nongtrei hapoh ka District kiba la pynlong ia kane ka jinghiar kane ka jingpang kita ki long naduh ki ASHAs, ki SW, ki ANMs bad ki Medical Oficer ha ki PHC/CHC.Nangta u la ai ruh ia kajuh ka jingiaroh ia ki Shnong bad ki VHSNC hapoh ka District kiba la ju ia snoh kti lang ban pynlong ia ka District kaba kham duna ka jingdon kiba ioh ia kane ka jingpang.
U la iathuh ruh ba ka Ri India mynta ka don ia ka thong ban pynduh jait ia ka Malaria ne ka Malaria Elimination.
Ha kane ka Jingrakhe la wan pynshongkun da u Bah R Kharbihkhiew, ADC Ri Bhoi District kum u kongsan bad ha ka jingkren jong u, ula ong ba u long uba bhabok ban ioh ban ia don bynta ha kane ka Programme namar ia lade u la mad teng ia kane ka jingpang ha ki por ba u dang don ha ka jingpule ha Kalkatta, West Bengal.
U la ai khublei ia baroh ki Nongtrei ha kane ka Tnad ba kin nang lah ban trei shitom khlem da ap ban ioh ia ka jingiaroh nangno nangno haba pyndep ia la ka kam bad pyndep hok.
U Bah R Kharbihkhiew u la ioh ruh ban sam ia ki Awards na ka bynta ki Best ASHA, Best SURVEILANCE WORKER bad Best SUB CENTRE hapoh ka District.
I ASHA iba la ioh ia ka Best ASHA i dei i Kong Mercy Khongjoh, I Best SW la ioh da i Bah Arlyson Mawkhiew bad ka Tyrso Sub Centre ka dei ka Sub Centre kaba kham trei kam bha na baroh ki Sub Centre hapoh District.
La pynwai ia kane ka jingrakhe da ka jingaikhublei na i Dr.D.Blah iba long ruh i Addl.DMHO ia baroh kiba la ia wan ha kane ka jingialang kata naduh u Kongsan, ki medical Officer, bad ia baroh kiba la shah khot sngewbha kum i Dr.Pohshna iba dei i MS ka Bethany Outreach Hospital.
Jowai, Ïaïong 25: Ka seng ki nongdie dohmasi jong ka West Jaiñtia Hills District, haka jingïalang kaba long ha madan jong ka ïewdie masi kaba don hajan jong ka jingkieng Pamblah, haruh jong u surok bah Jowai-Shillong, ki la rai ban pynlong biang ïa kane ka ïew kaba la rim kumba juh long ha ki por ba mynshwa.
La ïathuh da u President ka seng u ma L.Dkhar ba katei ka ïew die masi bad ot doh ka la treikam la kumba ar taiew ei ei, u la ong ba kane ka ïew ka dei kaba ju long tang shi sien shitaïew kata tang ha ka sngi Musiang ne ka sngi longïew jong ka Iawmusiang Jowai.
Shuh shuh ula ong kumba long mynta kane ka ïew ka la sdang ban treikam biang bad u buh ka jingkyntu ïa baroh ki nongdie bad nongthied ba kane ka ïew kan treikam biang kum ba juh long, ula pyntip ba kane ka ïew ka la sangeh shipor naduh u snem 2020 ter ter haduh mynta, na ka daw jong ka jingwan lyngshop jong ka khlam Covid-19.
Katba u Secretary ka seng u ma Yoolang Ryngkhlem, u la ong kumba long mynta la ïohi ïa ki nongdie bad nongthied ki la sdang ban wan sha kane ka iew, kumta u kyntu ia kiwei de ba kin wan sha kane ka iew die masi ot don kumba ju long haki por mynshwa.
Jowai, Ïaïong 25: Ka jingkhot pakhang shnong jong ka Dorbar Shnong Tympang Iawmusiang ka ban treikam naduh lashai ka sngi 26 tarik ha ka por 6 baje mynstep haduh ka 6 baje janmiet jong ka 27 tarik u Iañong, 2022 na ka liang kiwei de ki Dorbar Shnong ba marjan kum ka Chunwakhu, Ladthadlaboh kumjuh ka Seiñ Raij Jowai kila kloi ban ai ka jingkyrshan pura ïa kane ka pakhang shnong ba 36 kynta.
Kane ka jingkhot pakang shnong ka long kum ka dak ban pyni sha ka sorkar halor ka jingdkot triekam jong ka namar haduh mynta ka sngi ka sorkar kam pat lah ban pynkhuid lut ïa ki ñiut ba sahkut ha sor Jowai hadien ba ka DS kala dep ban ai por khadduh lai sngi lyngba ka dorkhas ha u Deputy Commissioner ban leh ïa kaba donkam.
Na ka liang ka Chutwakhu Social Welfare Local Durbar lyngba ka kyrwoh na u Waheh Shnong ma Philanderwell Lyngdoh hadien ka jingïalang ba kyrkieh jong ka shnong kala rai ban ïatreilang bad kane ka jingthmu da kaba pyntip ba ïaka iawshyiap yn khang ïa ka hapoh kitei ki kynta katba ïa ki dukan hapoh shnong ki plie hi kumjuh.
Kumjuh ruh ka Ladthalaboh Dorbar Pyllun ruh kan ïatreilang bad kane ka jingkhot pakhang hapoh ka shnong.
Ha kane ka pakhang shnong ba 36 kynty ym shah shuh ban ïarung ïmih shapoh ka Iawmusiang kaba kynthup naduh ki paidbah, ki nongdie kumjuh ïa ki kali ki mator lait tang ïa kito ki kali Emergency, ki nongtrei ka koit ka khiah, ki nongpynpoi dud, tyndong lyer bad ki lad pathai khubor.
Shillong, ïaïong: Ka All Meghalaya Dancers Asso-ciation (AMDA) ka ba dei kawei ka seng ka ba bat kum ka Co-ordinator ka jylla Meghalaya jong ka ITF Big reality Show ka Ri India da kane ka pyntip sha ki paidbah ba yn sa pyni lyngba ka tnat telebishon ha u channel Anjan TV bad E24 channel TV ïa ka Semi Final jong ka “Indian Talent Fight Season-II" ha ka 27 tarik mynta u bnai naduh ka por 4baje janmiet ha ka ba yn pyni ïa ki nongrwai khasi kiba leit mihkhmat ïa ka jylla Meghalaya bad ha ka 7 tarik u Jymmang 2022 ha ka 4baje janmiet yn pyni pat sa ïa ki nongshad.
Mynta ka kynti yn sa pyntip artad lyngba ka Tv ïa ki ban ïoh rung sha ka ‘Grand Finale’ jong ka India Talent Fight.
Ha kajuh ka por ka AMDA ka pyntip ruh ïa ki ba jop ha ka ‘India Talent Fight’ ki don haduh 17tylli ki jing myntoi ryngkat bad ka con tract bad ka company kum ki celebrity jong ka ri India.
Kumta na ka liang ka AMDA ka kyntu ïa ki paidbah ban tip kham bniah shaphang kitei ki channel phi lah ban phone sha kine ki nombor jong ki dkhot ka AMDA ban ïohi ha ka screen TV 7641920853/8259865297/ 8131934925.
Kane ka long katkum ka kyrwoh ba la pyllait da u Social Youth Talented Samla Micky Paul Mawlong.
Jowai, Ïaïong 25: U MLA ka Raliang Con-stituency ma Comingone Ymbon mynta ka sngi ula sam ïa ka pisa (cheque) kaba kot sha ka 1.18 klur tyngka sha ki 175 ki kynhun nongrep hapoh ka Laskeiñ C&RD Block, ha ka jingïalang ba la pynlong da ka Meghalaya Basin Management Agency (MBMA) ha madan Moosyiem, Shangpung West Jaiñtia Hills District.
Haba ai jingkren ha kane ka sngi u ma Comingone Ymbon ula ai mynsiem ïa ki nongrep ka thaiñ ba kin pyndonkam hok ïa katei ka jingïarap pisa kaba ki la ioh lyngba ka sorkar, khnang ba kin nang lah ban pynïar shuh shuh ïa ka kam rep kam riang.
Ula pyntip ruh ba ka sorkar lyngba kane ka prokram ‘FOCUS’ kala long ka lad jingïarap kaba khraw eh ïa ki nongrep ha kiba bun ki liang, da kaba ula kyntu jur ïa ki longkpa kumjuh maki ruh ki lah ban shim ïa kane ka skim jingïarap na ka bynta ban seng ïa ki kynhun jong ki.
Ula pynsngew ruh shaphang ki kam ba ki Self-Help Group kila noh synniang hapoh ka imlang ka sahlang bad lyngba jong ki kala wanrah shibun ki jingmyntoi bad ki jingkylla naduh ka jingkhuid jingsuba bad kiwei de.
Shuh shuh ula ai jingkren halor ka jingeh kaba mih na ki ñiut ïa kaba la buh jingeh shisha ïa ka sorkar haduh katta katta ban leit bret ïa ki ñiut namar ka jingpyrshah jong kiba bun ba lang na ki shnong ki thaw hapoh ka District.
Ha kaba ïadei bad kane ka jingeh u khot ïa ki paidbah ba kin ïatreilang da ka jingïasngewthuh jingmut lang bad ka sorkar, khnang ba yn lah ban tehlakam ïa kane ka jingeh hapoh ka District bad ban ïoh noh ïa ka jaka bret ñiut kaba biang eh.
Katba na ka liang u Dr.D.I Kjam, District officer A.H & Veterinary, Jowai ha ka jingkren ula ai mynsiem ïa ki nongrep ka thaiñ ba kin shim ïa kane ka kabu ba la ai da ka sorkar lyngba ka FOCUS, kaba long ruh kum ka lad ban ïeng hala ki jong ki kjat ban seng ïa ki kam ka jam.
Ula pyntip ruh ba ka sorkar lyngba ka tnad A.H & Veterinary kala pynkhreh ïa ki lad jingïarap ban ai ram (loan) khlem don ka Interest ïa kino kino ki Cooperative Society kiba wan shakhmat ban pynrung kyrteng ïalade kum ki ‘Piggery Society lane Multipurpose Society’.
Na ka liang ka tnad Veterinary ruh ka long kaba kloi ban ïatreilang bad ki nongrep ha kano kano ka por ba ki donkam, la ong u Dr.Kjam.
Kiwei de kiba la ai jingkren ki long ka kong D.D Syngai, Additional Deputy Commissione, bad u DPO of Planning Branch, Jowai, katba ïa ki kyntien ai khublei la ïoh na u ma Sywell Lyngdoh, District Project Manager, District Basin Development Unit, Jowai.
Shillong, ïaïong :Ka Seng Ieng Rasong Sports Social And Cultural Club (IRSSCC), ha u kyrwoh lyngba u Bah S.Lyngdoh Publicity Secretary da kane ka pyntip ba ka Seng kan pynlong ïa ka ‘General Council Meeting’ ha ka 3 tarik u Jymmang 2022 ha Shillong club Ltd, ha ka por 3 baje janmiet.
Ha katei ka jingïalang yn pynthymmai ïa ki katto katne ki nongkitkam jong ka Seng bad yn ïakren ruh halor ka jingpynkhreh ïa ki prokram jong ka Seng nangne shakhmat nalor kiwei kiwei pat ki jingdonkam jong ka Seng.
Kumta ka seng ka wer ïa baroh ki para nongkitkam bad ki dkhot ba kin ïa poi khnang sha katei ka jingïalang.
Shillong, ïaïong: ïa ka “Book Fair Fest" ne ka ïew diew kot ka ba ar sngi kynthih ba la pynïaid da ka Central Library & IQAC of Shillong College ha ryngkat ka jingïatreilang bad ka Shillong Commerce College bad College of Teacher Education (PGT) Shillong la plie hynne ka sngi ha auditorium ka Shillong College, Laitumkhrah, Shillong.
Ha kane ka prokram la wan ïashim bynta da ka ka Dr.(Mrs.) E.Kharkongor, Principal Shillong College, Dr.(Mrs.) S.Sen, Principal of Shillong Commerce College, Dr.(Mrs.) B.Tron, IQAC Coordinator College of Teacher Education (PGT) Shillong, Prof.B.Syiem, Vice Principal Shillong College (Self-financing Course), Prof.K.D.Roy, IQAC Coordinator of Shillong College bad kiwei kiwei.
Ha ka jingkren ka Dr.(Mrs.) S.Sen ka la pynpaw halor ka jingdonkam ban pule ïa ki kot bad ka pynshlur ruh ïa ki khynnah pule ba ki dei ban pynmlien ha ka ba pule kot khnang ba kan tei ïa ka jingnang jingtip ka jong ki.
Ka Dr.(Mrs.) B.Tron ha ka jingkren ka la ai ka jingïaroh ïa kine ki kynhun jong ki college ki ba la lah ban pynlong ïa kane ka ‘Book Fair’ bad pynpaw ruh halor ki lad ki kabu ki ba lah ban plielad plie lynti lyngba ka jingsmat ban pule kot na ka bynta ki khynnah pule bad ki nonghikai kumjuh.
Nalor kata ka la ïai ban ruh halor ka jingdonkam ka ba ïadei bad ki copy right bad kyntu ruh ïa ki khynnah pule bad ki nong hikai ba ki dei ban kynmaw bad burom ïa ki jingtrei jong ki trai nongthoh khnang ba baroh ngin lah ban noh synñiang ha ka ban kyntiew ha ka liang ka thoh ka tar.
Kumjuh na ka liang ka Dr.(Mrs.) E.Kharkongor ka la ai ka jingïaroh ïa ka kynhun na kine ki college ki ba la lah ban pynlong ïa kane ka book fest bad ka pynshlur ruh ïa ki samla pule ba ki dei ban pynmlien ban pule tista ïa ki kot khnang ba kin lah ban kyntiew ha ka ba ïadei bad ka jingnang jingtip ha ki ba bun ki liang.
La pynkut ïa kane ka prokram da ka jingkren ai jingkhblei na i Kong B.Lyngdoh, Librarian ka Shillong College.
Ki ba bun ki kynhun nong die kot ba pawkhmat bad ki nong pynmih kot ka jylla ki la wan iashim bynta ha kane ka ïew die kot, kata kynthup ruh ïa ki samla pule bad ki dkhot na kitei ki laitylli ki college.
Shillong, ïaïong :Ka Synjuk Seng Rangbah Katholik Shillong Archdiocese ha u kyrwoh lyngba u Bah T.Lakiang Spoke person ka pyntip bad ka khot ka wer ïa baroh ki Rangbah na ki hynñiew tylli ki Zone, sha ka “13th Annual Meet 2022", ka ban long ha ka 30/4/2022 (sngi Saitjaiñ) ha ka por 12 baje mynsgi bad ha ka 01/05/2022, (sngi u Blei) naduh ka por 9.30 baje mynstep.
Yn sdang ïa kine da ka Mass Bakhuid.
Ha kine ki arsngi kin sa don ki prokram ki bapher bapher khamtam ban tei bad kyntiew ïa ki Rangbah ha ka Balang.
Shillong, Jylliew 24 : Ka sorkar ka la pynkhreh ban tei noh kumba 9 tylli ei ei ki jingkieng dewbilat ha ri lum Garo khamtam ha kito ki jingkieng dieng kiba la shah rong noh ha ka umsaw ha kine ki khyndiat sngi.
U Symbud Myntri Rangbah uba dei peit ïa ka tnad PWD u bah Prestone Tynsong ula ïathuh ba ka sorkar shen kan sa khot tender noh ban tei ïa kitei ki jingkieng namar ka pisa la dep don lypa.
U la ïathuh “Ha u snem ba la dep ka sorkar kala mang pisa na ka bynta 10 haduh 12 tylli ki jingkieng namar ngi la don jingthmu hi ban shna da ki jingkieng dewbilat ha ki jaka ba don ki jingkieng dieng.
Ym shym poi pyrkhat ban jia noh kane ka jingjur slap kaba katne katne mynta u snem kaba la pynlong ïa ki wah ba kin kiew da ki bun bun shah bad rong syndon ïa ki jingkiengdieng.
Kumta ka sorkar kan pynsted noh ban tei khnang ban ym shah ktah jur ki paidbah".
Shillong, Jylliew 25 : U Myntri ka tnad Pule Puthi ka sorkar jylla, Bah Lahkmen Rymbui u la kyntu ïa ki kynhun niam ba kin shim ïa ka bynta kaba kongsan ha kaban wanrah ïa ka rukom jied ïa ki nongmihkhmat ha ka jylla.
“Ka kamram jong ki Balang bad ki jaka jong ki kynhun niam ki don ka bynta kaba khraw ban pynsngewthuh halor ka sainpyrthei ha ka jylla.
Baroh ki ïakren kumno ka bor pisa kan treikam borbah ha ka elekshon ban wan bad kumno ki kynhun niam ki don ka bynta kaba khraw ban pynsngewthuh kumno ban jied ïa ki nongmihkhmat kiban san wan," ong u Bah Rymbui haba kren ha ka jingïalang plie ïa jingdap 100 snem jong ka Balang Unitarian ha Nongthymmai.
“Ki Balang bad ki jaka treikam jong ki kynhun niam ki dei ban pynsngewthuh ïa ki dkhot bad ïatai paidbah khnang ba kin ïohi uba kumno u kyrtong uba lah ban noh synñiang kham bun ïa ka imlang sahlang bad ïa ka jylla," u la bynrap biang.
Utei u Myntri u la ong ruh ba bun ki nongmihkhmat paidbah mynta kim sngewtynnad shuh ïa ka rukom long ka rukom jied nongmihkhmat kaba wan ha ka jylla mynta.
“Ngi dei ban kylli kaei ba ka imlang sahlang ka kwah nangne shakhmat.
Kine ki jaka treikam jong ki kynhun niam ki dei ruh ban plie lad ban ïatai kaba kumno ki nongmihkhmat MLA ne MDC ba ki lah ban leh na ka bynta ka jylla ym ban ïakren katno ka pisa u kyrtong u don," bynrap biang u Bah Rymbui ha katei ka jingïalang kaba la wan ban shim bynta da bun bha ki nongmihkhmat na ki kynhun niam bapher bapher.
Ha shwa kane, na ka liang u MP ka Lok Sabha kumjuh ruh u MLA ka thaiñ Bah Charles Pyngrope ki la kren ha katei ka sngi haba ïadei bad ka jingnoh synñiang jong ka Balang ha Khasi Jaintia naduh ba seng ïa ka da u Babu Hajom Kissor Singh Nongbri ha u 1887.
Ha kane ka sngi, na ka liang u Rev Derric P Pariat ba dei u Nongsharai Balang jong ka Unitarian Union of North East India u la ai ka jingbatai kaba bniah halor ka Balang Unitariam ha Nongthymmai bad pynkynmaw ruh ïa ka jingnoh synniang jongki arngut ki longkmie ba seng ïa ka, kata i Kong Jylla Kharbithai bad i Kong Yen Nongkhlaw nalor kiwei kiwei.
Shillong, ïaïong: Naba la ju don ka jingud na ka liang ki paidbah ba don ki briew kiba pyndonkam ïa ki rukom khwai doh da kaba pynbthei bom, ki dawai bih, pynap jar/tyngsong bad kiwei kiwei ki rukom khwai doh kiba pynsaja bad pynduh jait ïa ki kynja ba im hapoh ka wah Rimen ka ba ïaid lyngba ki shnong; Umphniang, Um-hlew, Kalashandi, Shalai Malai, Iap Shynreh, Katraduwa, Dholai, Huru-Pukni, Joiram, Kharabri bad namar ka jingujor halor ka jingthang khlaw beaiñ khlem ka jingsngewthuh bad ka jingkitkhlieh ha kitei ki shnong kiba hap hapoh ka Malai Sohmat Syiemship bad ka Bhowal Syiemship kiba don hapoh ka East Khasi Hills District, bad namar kine ki jingleh jong ki kan wanrah ka jingduhjait ïa ki jingim hapoh ka um bad khyndew, ka jingjulor ka mariang bad nalor kata kan wanrah ruh ïa ka jingma ia ka koit ka khiah jong u paidbah, kumta katkum ka bor ba la pynkup ka District Magistrate, East Khasi Hills District, Kong Isawanda Laloo katkum ki kyndon ain Section 144 Cr.
