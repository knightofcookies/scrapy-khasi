".
U lah kyntu ruh ïa ki samla ban pynleit jingmut ban pynlut bor ha ki kam kiba bha khnang ba kin long ki nongshong shnong kiba lah ban tei ïa ka lawei bad don ka jingkitkhlieh.
Ka office jong u General Manager, District Commerce & Industries Centre, Jowai ka khot sngewbha ia baroh sha ka District Level Industrial Exhibition, ka iew pynitiar kaba ar (2) sngi ka ban long ha ka 7 tarik bad ka 8 tarik u Rymphang ( February) 2024 ha phyllaw jong ka office u General Manager, District Commerce & Industries centre, Mihmyntdu, Jowai.
Kan sa don ruh ka jingpyni paidbah bad ka ia thied ia die ia ki tiar ki tar, ki mar bam mar ba bun jait ba la shna da ki briew bad ki seng ba la seng da ki hi, ki ba don hapoh ka district bad kumjuh ruh na kiwei ki district.
U Deputy Commissioner, West Jaintia Hills District, Bah BS Sohliya, IAS, un plie paidbah ia kane iew haka 7 tarik u Rymphang (February), 2024.
Ka seng Voice of the People Party (VPP) kaba long kawei na ki seng ba don ha ka liang pyrshah sorkar, mynta ka sngi ka lah byrngem lypa ban yn ym ïashim bynta ha ka por ban  ai jingkren u Lat ha ka dorbar mang tyngka ka ban sa long shen jong ka dorbar thaw aiñ ka jylla, lada u kren da ka ktien Hindi khlem da pynkylla sha ka ktien English.
Kane ka rai ka lah mih ha ka por ba don jjngïalang ki nongmihkhmat ka seng ha ka 30 tarik u Kyllalyngkot, bad lah phah ruh da ka shithi halor kane ka rai sha u Lamphang ka dorbar thaw aiñ ka jylla u Thomas A Sangma.
Ha kane ka shithi ba lah phah sha u Sangma, u secretary ka VPP Parliamentary Party u Bah Heavingstone Kharpran u lah ong ka  dorbar mang tyngka ka long kaba kongsan bad donkam na ka bynta ka jingmyntoi lang jong baroh, ka long ruh kaba dei ba baroh ki dkhot ka ïing dorbar thaw aiñ kin snohkti lang halor ki rai kiba mih.
Hynrei, lah dep ban sakhi teng ha ka dorbar ba lah dep, U Lat ka jylla u ai jingkren ha katei ka dorbar hakhmat ki dkhot ka ïing da ka ktien Hindi, kaba lah wallam ka jingbym sngewsuk hapdeng ki dkhot ka ïing kiba ym sngewthuh ne nang ïa ka ktien Hindi, bad donkam ruh ban buh ha ka jingmut ba ka ktien Hindi kam shim dei satia ka Official Language ne ka ktien pdeng jong ka jylla  Meghalaya.
“Halor kane ka bynta bad na ka liang ka Voice of the People Party, nga pynpaw da kaba burom halor ka rai kaba lah mih lyngba ka jingïalang jong ki dkhot nongmihkhmat ka seng  kaba lah long ha ka 30 tarik u Kyllalyngkot, ban buh jingkyrpad hakhmat jong phi ba ka jingai jingkren jong  u Lat ka dei ban long ha ka ktien English bad lada u Lat badonburom um lah ban ai jingkren da ka ktien English, ka ophis treikam jongphi kan buh da u  nong pynkylla ktien ïa baroh kawei ka jingkren jong u na ka bynta ka jingsngewthuh jong baroh ki nongmihkhmat" la ong u secretary ka VPP.Shuh shuh u lah ong ruh da ka jinglah ban pynthikna ba ki jingïakren kiba mih ha ka dorbar mang tyngka kan long da ka ktien kaba ïasngewthuh lang da baroh ki dkhot, ngi lah ban pynthikna halor ka rukom treikam bakhuid ba suba, bym don ka jinglah shiliang bad ka synshar khadar kaba hok ba thikna.
“Ha kaba khatduh ym kaba kut, ka seng ka kwah ban kdew shai ba kan ym ïashim bynta satia lada ki bor ba dei khmih kim lah ban leh eiei halor kane ka mat ba lah kdew" la ong u Bah Heavingstone.
Ka jingialang jong ka kynhun Myntri ka Sorkar Jylla haka 2 tarik Rymphang kala rai ban pynjlan iaka elekshon MDC jong ki ar tylli ki konsil, kata ka Jaintia Hills Autonomous District Council (JHADC) bad Khasi Hills Autonomous District Council (KHADC).
Ia kane la pyntip da u Symbud Myntri Rangbah ka Jylla bah Prestone Tynsong haba kren bad ki nongthoh khubor hadien ka jingialang ka kynhun Myntri jong ka sorkar MDA.U Symbud Myntri, ula ong ba kane rai la shim hadien ba ki executive committee jong baroh ar tylli ki konsil dang shen, kila pan por ban pyndep iaka jingphiah constituency.
Ula ong ba ka samoi (term) jong ki executive committee jong kine ki konsil kan kut 5 tarik u bnai Lber 2024, hynrei kine ki konsil kila pan por sa 6 bnai ban bteng iaka samoi treikam jong ki.
“Ngi la ioh iaka jingkyrpad na baroh ar tylli ki council ba kila kyrpad ban pynjlan iaka samoi jong ki executive committee, namar ba ki committee na ka bynta ka delimitation ne ka jingphiah constituency kila pan por ban pyndep iaka jingphiah constituency bad ka kam ka dang iaid shait shait bad ki dang pynlong iaka jingpynsngew paidbah bad kaei ka kaiphod kaba mih yn sa shim pat iaka rai ha ki khyndiat bnai," la ong u Bah Prestone.
Kumta ka DCA kala bishar bin pa bin iaka jingkyrpad jong kine ki konsil bad ha kaba kut ka kynhun myntri ka sorkar mynta ka janmiet kala mynjur ban ai por sa 6 bnai iaka samoi jong ki konsil kaba mynta.
Kane ka por kaba la pynjlan kan long naduh 5 tarik Lber bad ia kane ka rai ka sorkar kan phah sha u Lat ban ioh iaka jingmynjur, la ong u Symbud Myntri Rangbah ka Jylla.
U Bah Melam Rangad na Laban u lah leit ban pynïasoh ïalade bad ka seng BJP bad kane kala nangpynkhlaiñ ïa kane ka seng saiñ pyrthei ha kane ka jylla.
La pdiang sngewbha da u nongaiktien ka party u Bah Mariahom Kharkrang haka jingiadonlang u ophisar IFS barim u Bah  Gregory Shullai U Bah Melam u dei uba lah pyndep ïa ka kyrdan pule jong ka Master ha Tourism, ka jingwan jong u sha kane ka seng ka pyni dak halor ka jinglah ban khring ïa kiba bun ki samla sha kane ka seng ha kane ka jylla.
U briew uba don ka lypa ka mynsiem ïarap, u Bah Melam Rangad u dei uba bat ïa ka kam  secretary jong ka  Thranghok Rangad Academic Society ka seng kaba ju don bynta ban ai jingīarap bad kyrshan ïa ki khynnah pule kiba wan na ka longïing ba duna ka ïoh ka kot bad u dei ruh u briew uba lah bna nam halor ka jingnoh synñiang na ka bynta ka bha ka miat jong ka imlang ka sahlang.
Ha ka jingkren ha kane ka sngi pdiang burom u Bah Mariahom Kharkrang u lah ong, “U Bah Melam Rangad u dei u pyrsa ksiew jong u Bah Thrangbok Rangad, u Rangbah ba ka seng BJP ka jylla ka ïai kynmaw bad pyrto junom.
Nga lah don ka jingïadei kaba lah slem bad ka don ka jingsngewjan bad kmen hapdeng ka jingpdiang burom ïa u Bah Melam ha ka skum jong ka BJP".
Ha ka jingkren ha katei ka sngi u Bah Melam Rangad u lah ong, “ka dei ka jingpyrsad mynsiem jong u kñi tymmen ïangi baroh bad nga dap da ka jingsngewsarong kaba khraw ba nga lah ban bud ïa ka dienjat jong u.
Na ka bynta jongnga nga sngew kum ka jingwanphai sha lah ïing lajong bad nga aiti ban ïarap ïa ka seng BJP Meghalaya ba kan lah ban kynjoh kham sha kynjang".
Haba kylli halor ka jingieid jong u ïa kane ka seng BJP ban ïa kiwei pat u Rangad u lah jubab da kaba ong, “Mano bym don jingkyrmen  hapdeng ka khubor ba lah pynpaw da u Myntri Rangbah duh ka Ri ban kyntiew ïa ka imlang ka sahlang? Mano bym ïoh mynsiem halor ki skhim bapher bapher jong ka sorkar pdeng ba lamkhmat da ka BJP,  kaba lah mang ban kyntiew ïa ka kawei jongngi baroh.
Ka BJP ka dei kaba plielad ïa ka rynsan kaba paka tam na ka bynta jongnga ban shakri ïa ka imlang ka sahlang, ka jylla bad ïa ka ri ho baroh kawei.
".
Ka National Human Rights Commission (NHRC) ha kane ka sngi Palei ba lah dep ka lah bthah ïa ka tnad kam poh ïing ka sorkar pdeng ban shim ki sienjam ba donkam halor ka jingjia sha pynïap u Sylvanus Dhar ha ki nongwan rungtuh na Bangladesh.
Kane ka jingbthah na ka liang ka NHRC ka lah urlong hadien ka jingujor jong i muktiar  Kynjaimon Amse na East Jaintia Hills District ha ka 22 tarik u Kyllalyngkot mynta u snem.
Hadien ka jingkhmihbniah ïa ka jingujor ba lah ai da i Amse, ka NHRC ka la shim ha kane ka sngi Palei ba lah dep ban bthah ïa ka tnad kam poh ïing ka sorkar pdeng ban shim ki sienjam ba donkam hapoh ka phra taïew.
Ka  NHRC ka lah bthah ruh ïa kane ka tnad ban shimkhia ki sienjam pyntreikam katkum ka jingujor ba lah ai.
Lah ban pynkynmaw ba  ka dei ha ka 6 tarik u Kyllalyngkot mynta u snem ha ka shnong Balisar, Lumsoskie kaba don ha Umkiang, East Jaintia Hills District  ba ki don kumba  15-16 ngut ki nong Bangladesh kiba wan ban rungtuh sha u pud u sam kane ka ri India hapdeng ka jingthmu ban wantuh kwai.
La kynnoh ba kine ki kynhun runar kila kerkut bad thombor ia u Sylvanus haduh ban da iap bad u wei pat u paralok ula lait na ka tyrsim jong ka jingiap ha kane ka jingjia.
Ka BJP ka lah thaw ïa ka Scheduled Tribe Morcha kaba hap hapoh ka BJP, Meghalaya Pradesh ha ka 31 tarik u Kyllalyngkot hapoh ka ophis treikam kane ka seng kaba don ha Bivar Road.
Ha kane ka sngi u President ka ST Morcha u Thomas Marak u lah pyllait ïa ka  program ‘vocal for local’ ‘ka sur na ka bynta ki trai ri trai muluk’ kum shibynta ka jingpyntreikam ïa ka gaon chalo abhiyan, kaba don jjngthmu ban kner ki kti treikam sha baroh ki shnong wat sha ki jaka kyndong jong ka jylla Meghalaya.
Ïa kane ka ST Morcha la thaw da kane ka seng saiñ pyrthei ban pynthikna na ka bynta ka jingmyntoi  bad bhalang jong baroh ki trai ri trai mulok da ka seng BJP ka jylla.
Ha kane ka program u President ka seng ha kane ka jylla, u Rikman G Momin, u lah pynkup burom ïa ki dkhot nongtreikam ba hakhmat jong ka ST Morcha, ki president ha ki distrik bad  district committee bad pdiang sngewbha ïa ki ha u tnum u tyndai jong ka seng.
Ban pynthikna ka jingïoh jingmyntoi jong ki trai ri trai muluk, ka ST Morcha, kum shibynta ka jjngpyntreikam ha kylleng ki jaka jong ka jylla, kan leit sha baroh ki shnong ba kynthup sha ki shnong kiba don ha ki jaka ba kham kyndong ban leit ïalap bad saphriang jingtip halor ki skhim pynroi bapher bapher ba lah mang da ka sorkar pdeng bad ban ïarap ïa baroh ki trai ri trai muluk ban ïoh ki lad jingïarap bapher bapher.
Na ka liang u President ka seng ha ka jylla u lah kular ba ka seng kan ai ka jingkyrshan kaba pura na ka bynta ka ST Morcha.
Ka Dorbar Mang Tyngka jong ka ïingdorbar thaw aiñ ka jylla Meghalaya kan sdang naduh ka 16 tarik u Rymphang haduh ka 27  Tarik jong une u bnai.
Ha ka jingkren bad ki nongthoh khubor, u Lamphang ka ïingdorbar thaw aiñ ka jylla u Thomas A Sangma u la pyntip ba ka Business Advisory Committee ka dei kaba la dep ban ai jingbit na ka bynta kitei ki tarik halor kane ka dorbar mang tyngka.
U la ong ba ha ki phra sngi ki sngi longtrei san sngi yn shah ban ïakren halor ki mat ba ïadei bad ka sorkar bad lai sngi pat ki mat balah ban wanrah da ki MLA shimet.
Ka ïing kan sakhi halor ka jingkren jong u Lat ha ka sngi nyngkong bad ka namuna halor ka mang pisa na ka bynta u snem 2024-2025 ban wanrah da u Myntri Rangbah ka jylla kan urlong ha ka 21 tarik u Rymphang.
Na ka liang u Lamphang u la pynpaw ruh ba kane ka jingkhot kloi ïa ka dorbar mang tyngka ka dei na ka daw ka jingkyrkieh hapdeng ban sa don ka elekshon Lok Sabha.
“Hapdeng ba yn sa pynbna shen ïa ka elekshon, kumta ngi la hap ban pyndep shuwa kane ka dorbar mang tyngka", la pynpaw u Lamphang ka ïing.
U Myntri Rangbah Duh ka Ri India u Narendra Modi u la put turoi halor ka Mang Tyngka kaba lah wanrah mynta ka sngi da kaba ong “ba kane kam shym dei satia ka mang tyngka kaba ju paw kumba long manla ka por hynrei ka dei kaba dapbiang pura bad ka mang tyngka kaba paw thymmai.
" U la bteng bad ong “kane ka mang tyngka ka dei kaba song ryngkat kaba lah ban pyntyllun iaka kam khlem sangeh" “kane ka mang tyngka kan kyrshan ïa ki païa halor ka jinglah ban kyntiew ïa ka ri India – na ka bynta ki samla, kiba duk ba rangli, ki riewkynthei bad ki nongrep.
" Ha ka jingïaroh ïa ka Myntri ba khmih halor ka mang pisa tyngka ka Nirmala Sitharaman halor ka jinglah ban ïohi jngai jong ka, u Myntri Rangbah duh u la ong “ka mang tyngka ba la wanrah da ka Nirmala ka dei ka mang tyngka ka ban tei na ka bynta ka lawei jong ka Ri.
" U la ban ruh ban ong “kane ka jingmang tyngka ka dei kaba la pynthikna ban nangpynkhlaiñ ïa u mawnongrim jong ka Viksit Bharat hapoh u 2047.
" U Myntri Rangbah duh ka Ri u lah kdew ruh ba kane ka “mang tyngka ka dei ka jingpaw shynna jong ka India kaba dang samla.
"  U la pynpaw halor ki artylli ki mat ba kongsan ba ïadei bad kane ka jingmang tyngka, kata “ka mang ba T.1 lak klur  ba la pynbna halor ki kam wadbniah bad ki jingwad ïa ki jingshem bathymmai.
" Kawei pat halor ka jingpynjlan ban pyllait ka jingot khajna na ka bynta ki nongseng kam thymmai ba kynthup lang ha kane ka jingmang tyngka.
U Myntri Rangbah duh ka Ri u la pyntip ruh ba ka jingmang halor ka jingpynlut baroh ka dei kaba la kyntiew sha ka mang kaba kot sha ka T.11,11,111 klur ha kane ka jingmang tyngka.
Ha kaba ïadei bad ki bynta  jong ka jingtih bniah ïa ka ïoh ka duh u Modi u la ong “kane ka kdew halor ki kyndon  treikam kiba lah ban pynbiang pylla halor ka jinglut bad ka jingïoh jingmyntoi".
U la bteng ba kane ka lah ban thaw ki lad aikam aijam da ki million bad ka jingplie ka lad ïohkam ïohjam na ka bynta ki samla  ryngkat bad ka jingtei thymmai jong ka spah snem ba 21 ha ka ri India.
U la pyntip ruh halor ka jingshna 40,000 tylli ki shaka rel kiba thymmai na ka bynta ka Vande Bharat Standard bad pyndait ruh ïa ki ha ki rel paidbah kaba lah ban kham pynaram bad pynsuk ïa ki klur ngut ki nongleit nongwan  kiba ju pyndonkam da ka rel ha kylleng ka Ri.
Halor ka jingbuh thong, u Myntri Rangbah duh u la ong “Ngi buh ka thong kaba heh, ban kynjoh sha ka bad nangbuh shuh shuh ka thong kaba kham hakhmat jong lajong.
"  Ha ka jingkdew ki jingpyrshang jong ka sorkar na ka bynta ka bha ka miat jong ki ba duk ba suk bad kito kiba kham duna ka ïoh ka kot, u la pyntip ba ka lah dep ban shna haduh 4 klur tylli ki ïing ha ki shnong bad ki nongbah bad la nangpynkiew ka jingbuh thong ban shna sa 2 klur tylli ki ïing.
Ha kaba ïadei pat ka jingpynkup born a ka bynta ki kynthei, u Myntri Rangbah duh ka Ri u Modi u la ong, “ba ka thong jongngi ka dei ban pynkupbor ïa 2 klur ngut ki kynthei ban long ki ‘Lakhpatis’ napdeng ki kynthei ha kane ka ri.
Bad mynta kane ka thong ka dei kaba la nangkiew sha ka 3 klur ban pynlong ki ‘Lakhpatis’.
" U Myntri Rangbah duh ka Ri u Narendra Modi u la ai jingïaroh ruh halor ka jingpyntreikam ïa ka Ayushman Bharat Yojana halor ka jinglah ban ai jingïarap bad kyrshan na ka bynta kito kiba duk ba rangli, bal ah ruh ban ai jingmyntoi ïa ki nongtrei Anganwadi bad ASHA.Shuh shuh u la pynpaw ruh ba ka sorkar ka dei kaba don jingthmu ban paynkup bor na ka bynta kiba duk bad kiba dang sahdien ha ka ïoh ka kot lyngba ka jingthaw ki lad thymmai na kane ka mang tyngka.
Ha kaba ïadei bad kane u la kdew halor ka Roof Top Solar Campaign hapdeng ba ki don haduh 1 klur tylli ki longing kiba lah ïoh bording ei, bad kumng sjuh ruh ka jingïoh kamai kumba T.15,000 haduh T.18,000 ha ka shisnem da kaba die bording sha ka sorkar.
Ha kaba khatduh u Myntri Rangbah duh u la pynbna ruh halor ka skhim ban pynduna ka jingsiew khajna kaba lah ban ai jingmyntoi haduh 1 klur ki paid nongshong shnong kiba dei na ki kynhun jong kito kiba dang duna ka ïoh ka kot.
Halor ka jingshim rai na ka bynta ka bha ka miat jong ki nongrep lyngba kane ka mang tyngka, u la kdew halor ka jingpyndonkam ïa ka Nano DAP, ka skhim thymmai na ka bynta ka jingri mrad, ka jingpynïar ïa ka PM Matsya Sampada Yojana bad ka Atma Nirbhar oil seed kaba lah ban kham pynjur ka ïoh ka kot na ka bynta ki nongrep bad pynduna ka jinglut jingsep.
U Myntri Rangbah duh u la pynkut ka jingkren jong u da kaba ai khublei kitbok na ka bynta baroh ki nongshong shnong ka ri halor kane ka mang tyngka ka ban sah kynmaw junom.
Ha ka sien kaba nyngkong duh ki bor pynïaid ha  ka distrik ki la lah ban plie  bad buh lai tylli ki Astronomy Lab ha lai tylli ki skul kiba don hapoh ka distrik.
Kine ki lab ki don haduh 70 tylli ki jait tiar ba kynthup ka 6″ GSO Dobsonian Telescope.
U Deputy Commissioner, East Jaintia Hills District, u Abhilash Baranwal ula pyntip ba ia kine ki lab la bei bad kyrshan da ka NETC  lyngba ka CSR, kine ki lab ki long kum ki jingpun jyngkieng ban nang pynshlur bad ai mynsiem ïa ki khynnah pule kiba    don ka jingsngewtynnad ba ïadei bad ka Astronomy (ki jingpule bniah bad ïadei bad ki metbneng) bad ka Science.
Kawei na kine ki Lab kaba la plie haka 1 tarik Rymphang ha Ambrose Memorial School, Khliehriat kaba la wan ban plie da u Myntri sorkar ka jylla u Ma Kyrmen Shylla ha ka jingdonlang u DC, ki khynnah skul bad ki dkhot nongtrei katei ka skul bad kumjuh ruh ki kmie ki kpa.
Ki artylli kiwei pat ki skul kiba lah buh kine ki lab ki kynthup ka Divine Words Secondary School, Lumshnong bad ka  Latyrke Secondary School.
Ka Directorate of Sports & Youth Affairs ryngkat ka Meghalaya Football Association bad kumjuh ka Meghalaya State Olympic Association haka 1 tarik Rymphang ki la pdiang burom ia ka kynhun ki nongialehkai phutbol ka jylla kiba la ioh rah iaka nam lahduh bad khur syndon iaka takma ksiar haka lympung Khelo India Youth Games 2023.
Kane ka kynhun ki samla ialehkai Under-18 ka Jyllla kaba ialam da u bah Jeffrey Warlarpih kum u coach kila ioh khur ia kane ka nam lahduh hadien ba kila pynliem da 2-0 iaka Punjab haka final kaba la long ha Chennai haka 31 tarik Rymphang.
Baroh ar tylli ki kol la thep da u Badondor Marbaniang.
Ka jingpdiang burom ia kane ka kynhun ka la sdang naduh ka kad liengsuin na Guwahati ha kaba u District Sports Officer jong ka Ri-Bhoi District u la leit ban pdiang bad shaw ia kane ka kynhun na kane ka jaka, bad hadien kane na ka liang ka tnat Sports ka la pynbiang da kawei ka  kali heh kiaba la pynriam pynbeit bha ia ka bad ban pynkiew pat ia ki player baroh ha kane ka kali.
Haba la poi ha sor Shillong la pynlong iaka ka jingiald lynti ha ki kato katne ki bynta jong ki surok ba pawnam ka nongbah ha shwa ba ia kane ka kynhun yn da pdiang burom biang ia ki sa shisien ha madan MFA Turf Third Ground, Polo.
Ha kane ka jingpdiang burom la wan ban ia sakhi lang da kongsan kong Isawanda Laloo (IAS) ba dei artad ka Director jong ka tnat Sorts & Youth Affairs, la iadon lang ruh u Working President bad Secretary ka Meghalaya State Olympic Association u bah John F Kharshiing bad u bah Finely L Pariat, u President bad Secretary ka MFA u bah Hamletson Dohling, bah Sunesh Syiem bad ki dkhot nongkit kam ka MFA.Nalor katta la ia don lang ruh arngut ki player ialehkai Phutbol ba la paw bad ba kynsai ka jylla kum u bah Ailad Kynta bad u Phrangki Buam.
Haba kren kum ka kongsan I kong Isawanda Laloo I sngew ban ainam ai burom ia kane ka kynhun kum kita ki khlur jong ka ri halor ka jinglah jong kane ka kynhun ban wanrah ia ka nam ka burom ryngkat bad ka trophy kaba long da shisha kaba da pynsngew sarong bha ia ka jylla hi baroh kawei.
Shuh shuh I la batai sha ki player ba balei ba na ka liang ka jong I kum ka khlieh jong ka tnat Sports ba kan da leh burom haduh katne, ka daw hi ka long ba I da kwah ban ai mynsiem bad ai lem ia ka nuksa sha kiwei pat  ba lyngba ka jingtrei shitom la lah pat ban wanrah iaka nam sha ka jylla.
Katba na ka liang u bah Hamletson Dohling u la ieng ban pynkynmaw ba ha ka 16 tarik mynta u bnai uba la dep ha ka jingialang kitbok ia kane ka kynhun  u pynpaw ba ka MFA ka dap beit da ka jingkyrmen ba khlem pep kane ka kynhun ka I don bha ka jingkyrmen kaba da kylla kane ka jingkhmih lynti kam shym la long kaba lehnohei.
Ha kane ka jingialang la wan ban sakhi lang ruh da ki kmie ki kpa bad ki bahaiing ha sem jong ki player ba  la mih khmat sha kane ka lympung.
Nalor katta kum ka kynhun ka la shim ruh ia ka kabu ba kan aiti ia ka trophy kaba   ki la ioh ban diangti na kane ka lympung ha I kong Isawanda Laloo bad ba ka la don ruh ka jingsam ia ki song ai sngewbha sha ki player u coach bad kumjuh sha ki nongiarap jong kane ka kynhun.
Na kaliang u Myntri Rangbah Conrad K Sangma bad u Myntri tnad sports Shakliar Warjri ruh kila khublei ia kane ka kynhun ialehkai kiba rah iaka nam ka burom ka jylla ha ki lympung ialehkai ka Ri.
Ula ong ruh ba ka rynieng jong ki, ka iapher bak ly bak haba ianujor bad ki nongialehkai ka Punjab, hynrei ka sap ka phong ba tbit bad ka jingskhem ka jingmut kala wanrah iaka jingjop.
U Myntri Rangbah ka jylla u Conrad K Sangma haka 1 tarik Rymphang, u la pyllait bad aiti ïa ka kali lum jaboh ba pyndonkam da ka bording lane kata ka Waste Collection e-Vehicles  ha ki blok bapher bapher jong ka East Jaintia Hills, Eastern West Khasi Hills, East Khasi Hills bad West Jaintia Hills, ha ka jingdonlang u Symbud Myntri Rangbah ka jylla u Ma Sniawbhalang Dhar, ka Myntri ba khmih ïa ka tnad ka koit ka khiah ka Kong Ampareen Lyngdoh, U Myntri ba khmih ïa ka tnad PHE u Marcuise N Marak bad  u MLA, ka Umroi, Damanbait Lamare bad MDC, Umroi bad kiwei de ki heh ophisar jong ka tnad PHE bad Shillong Municipal Board.
Ha ka jingai jingkren ha kane ka sngi u Myntri Rangbah u Conrad K Sangma, u la ong ba ka thong jong ka Swachh Bharat Mission (Grameen), ka sienjam pyntreikam ba la sdang da ka sorkar India, ka dei kaba la thmu ban pynlong ïa baroh ki shnong kiba hap ha ka thup jong ka ODF Plus lane ki shnong kiba la lait na ka jingleit bar pathar.
“Mynta ha kine ki sngi ka jylla tang hapoh khyndai bnai ka la kot sha ka 84.33 % hapdeng ba don sa tang 10 % ki shnong kiba ym pat don ha ka thup jong ka ODF Plus.
Kane ka lah urlong namar ka jingtrei shitom bad aiti jong ka sorkar bad k tnad sorkar ban trei na ka bynta ban kynjoh sha ka thong ban long kawei na ki shiphew tylli ki jylla kiba don ha kane ka thup", la ong u Myntri Rangbah.
U lah ong ruh ba ka jingpyllait kine ki kali ba pyndonkam da ka bording ne ki e-Vehicles sha ki shnong bapher bapher ka dei ka sienjam ba ka sorkar ka ïatreilang bad ki shnong ki thaw.
“Shisien ba don ka jingïatreilang bad ki shnong ki thaw ryngkat ka jingthmu bad ka jingieid ngi lah ban wanrah ïa ka jingkylla", la ban u Myntri Rangbah.
Na ka liang u Myntri Rangbah u la pynbna ruh ba manla ka shisien lai bnai kan don ka jingpyntreikam ba ka sorkar bad ka imlang ka sahlang kin snohkti lang ha ka ban pynkhuid ïa ki jaka sor bad ki shnong ki thaw.
“Ban sdang naduh ka bnai mang tyngka jong une u snem, manla ka shisien lai bnai ha manla ki distrik, blok bad ki shnong ka sorkar bad uwei pa uwei u nongshong shnong kin snohkti lang kawei ban pynthymmai halor ka jingaiti  ban pynneh ïa ka jingkhuid jingsuba ki shnong  ki thaw bad kumjuh ruh ki jaka sor," shuh shuh u la bynrap bad ong ba ka jingkhuid jingsuba ka long ka bynta ba kongsan jong ki trai ri trai muluk bad katkum ka lariti ka ri India, “ki don ki por ba ngim shym a lah ban bteng ïa kane ka lariti bad ki dustur bad dei ka por kaba batai ïangi ba ngi donkam ka jingpynthymmai biang bad buddien sa shisien pat kine ki riti dustur jong ki kmie ki kpa tymmen.
“U la kdew ruh ba ka long kaba donkam ban pynneh ka jinglehkhuid hapdeng ki samla bad ka jingdonkam ban pynneh ka jingkhuid jingsuba jong ka sawdong sawkun.
Ha kawei pat ka liang ha ka jingai jingkren na ka liang u Marcuise M Marak uba long u Myntri ka tnad PHE u la ong ba ka jingpyllait bad aiti kine ki kali ka pyni ïa ka sienjam ba kongsan ba ka sorkar ka la shim halor ka jingkhmih lynti ban ïohi ïa ka jylla Meghalaya ba kan long kaba khuid ba suba.
Na ka liang une u Myntri u la pyntip ruh ba ka don ka jingbuh thong ba ha u snem 2024-2025 ka jylla kan kot sha ka 100 %  ha ka ODF Plus, da kaba shna haduh 1,10,240 ki jaka leitbar ba thikna  ha ki ïing jong ki briew shimet kumba 1553 ki dei kiba ïoh jingïarap lyngba ka skhim  PMAY, kumjuh ruh yn shna 570 tylli  ki Community Sanitary Complex Unit ne ki jaka leitbar paidbah bad ka jingbuh 18 tylli ki Fecal Sludge Management  ne ki jaka ban saiñ ki jakhlia kynthup ruh halor ka jingpyntreikam ïa ka  Govardhan ne ka jaka ban saiñ ki jaboh ba lah ban pynum bad ka ban saiñ ïa ki plastik ha kylleng ki jaka jong ka jylla.
Ki don baroh 207 tylli ki e-Vehicles kiba la aiti sha ki blok bapher bapher jong ka Khasi bad Jaintia Hills distrik.
Kum kane kajuh yn sa pynurlong ruh ha Garo Hills la pynpaw ki heh sorkar.
Wan ban mad bad sakhi ïa ka tamasa kaba lah ban pynsah kynmaw junom ka Lukha Festival kaba Saw, ka ban long ha ka 2 bad 3 tarik u Rymphang, ba pynbit pynbiang da ka Sonapyrdi Tourism bad Economic Development Society (STEDS).
Ngeit skhem ba ka jingwan jongphi sha kane ka tamasa phin ïoh ban mad ka jingkmen bad jingsngewtynnad ba kham pher hapdeng ba don bunjait ki jinglehkai bad ki tamasa bapher bapher bad lah mang naduh ki khyllung khynnah haduh ki samla Rangbah.
Ha ka sngi ba nyngkong kata ha ka 2 tarik kan don ka jingïakob king lieng, ka jingïakob shondur, ka jingkynjat bol ha rud um bad ka jingïakob pynibriam hapdeng ki heprit.
Ym tang katta ha kane ka sngi kin don ruh ki tamasa jingngam um ne ka scuba diving bad ban sakhi ruh ïa ka  rong ka rup jong ka jingïakob Thei Bhabriew ba lah tip kum ka Miss Lukha 2024, lait na kine yn wan ban pynshongshit  ruh da u kaitor ba paw ha kine ki sngi kata u Samla Wanjop Sohkhlet.
Ha ka sngi kaba bud kata ha ka 3 Tarik u Rymphang kan don ka jingïalam ïaidkjat sha ki jaka ba don ki mrad khlaw kata sha Narpuh Wildlife Sanctuary.
Ha kajuh kane kan don ka jingïakob shondur bad dro dur, kumjuh ruh ym pynbud biang ka jingkynjatbol ha rud um bad ka tamasa ngam um.
Hapdeng ba ka Meingi ka lah sdang ban sep pat, lah pynkhreh ban pynshongshit  ïa ka janmiet ba kem ïongrein da ka jingwan ban ïashim bynta da ki kynhun nongtem kiba pawnam  ki Summersalt bad ki jingtem ban pynkhih met jong ki DJ ba kynthup u Fred, Meban, bad Jelly.
Wat pynsepei ïa kine ki arsngi ki ba lah ban long ki sngi ba pynjah ïaphi na ki jingkhuslai bad pynjahthait na ki jingbunkam, wan bad wer ïa la ki paralok sha ka Tamasa Lukha Festival – hapdeng ba ka jingshemthymmai kan khlehlang bad ka jingkmen bad sngewtynnad ba kham pher.
U Myntri ka sorkar Jylla uba long ruh u MLA Khliehriat, u Ma Kyrmen Shylla haka 31 tarik Kyllalyngkot ula plie paidbah iaka jingkieng iaid kjat (Suspension Bridge) haka shnong Tuber Kmaishnong, East Jaintia Hills District kaba la shna halor ka wah Myntdu.
Kane ka jingkieng ka ban kam sha shilliang ka wah Myntdu, ka don haka bynta kaba ka shnong Tuber Kmaishnong kaba la ai jingiada iaki dohkha kaba la pynkylla Fish Sanctuary ha Madan Dai Cha (Phase I).
Kane ka jingkieng kaba jrong 130 Meter, la pyntrei lyngba ka skim bylla 100 sngi, Mahatma Gandhi National Rural Emloyment Gaurantee Act 2023-2024, kumjuh ka District Mineral Fund, PMKKKY bad MBDA Fund.
Baroh ka jinglut jingsep kala kynjoh sha ka T.95 lak.
U Ma Kyrmen Shylla haka jingkren ula iaroh iaki nongialam Shnong kiba don ka mynsiem iatreilang na bynta ka bha ka miat bad ka roi ka par jong ka Shnong.
Ula ong lyngba ka jingpyndep ia kane ka jingkieng kan kyrkhu ymtang iaki nongrep, hynrei ka long ruh ka jingmyntoi iaki nongshong shnong ban kyntiew iaka kam jngohkai pyrthei.
U Waheh Shnong Tuber Kmaishnong Ma Micky Lyngdoh ula ong kane ka jingkieng kadei ka jingangnud kaba la slem bha jong ki nongrep ka shnong, khamtam haka ban rah ka rong iaki mar rep mar riang kaba ki nongrep ki hap ban kam shilliang iaka wah Myntdu.
Ha kane ka sngi la donlang ruh u Deputy Commissioner ka East Jaintia Hills District u Abhilash Baranwal IAS, u BDO Khliehriat u Dr.Tammiyaki Shylla, u Additional Deputy Commissioner ka East Jaintia Hills District G.Warjri, Kong SD Shylla Tourism Officer, ki nongshong shnong bad kiwei kiwei.
Ki khynnah ialehkai ka West Jaintia District Badminton Association (WJDBA) kila mih na sor Jowai mynta ka sngi ban iashimbynta haka 37th State Badminton Championship kaba pyniaid daka Meghalaya Badminton Association (MBA) ka ban sdang naduh 21 tarik bad kut haka 24 atrik une u bnai ha Tura.
Ka WJDBA kala phah 27 ngut ki nongialehkai kynthup iaki kynthei bad shynrang haka jingialam u head coach Da u ru laloo, assistant coach Homelin Bareh, manager Teddy Laloo bad assistant manager Damehi Suchiang.
Kine harum ki kyrteng ki players: Under 15 Boys (Single) Lechan Suchiang Anoris Mukhim Dapmon Suchiang Under 15 Boys (Doubles) Lechan Suchiang & Dapmon Under 17 Boys (Single) Banshan Lamare Leminelson Suchiang Wompher emi Law Hunbait S Manner Salon uma Suchiang Nihipaya Suchiang Under 17 Boys (Doubles) Banshan & Wompher Hunbait & Lechan Nehipaia & Salon uma Anoris & Dapmon Under 19 Boys (Single) Banshan Lamare Owawan Dkhar Heinipaia S Manner Leminelson Suchiang Wanjur Niang Kyntubhah Bamon Under 19 Boys (Doubles) Owawan & Heini Kyntubhah & Wompher Wanjur & Leminelson Hunbait & Salon uma Open Category (Single) Mebanker Chullai Gregereo Passah Deilang Nongpluh Buromlangki Lakiang Ram Najiar Dauru Laloo Owawan Dkhar Heinipaia S Manner Marbiangki Bareh Dabiang Law Johnny Mawlong Iadami Iakai Freddy Laloo Sactification Papang Inner Kyndiah Open Category (Doubles) Mebanker & Grego Iadami & Dabiang Dauru & Ram Inner & Marbiangki Freddy & Sactification Burom & Deilang Under 15 Girls (Single) Sakani Lyngdoh Open category Girls (Single) Pretty Open category (Doubles) Sakani & Pretty XD Mebanker & Pretty Deilang & Sakani.
Ka Amlarem Sub-Divisional Sport Association (ASSA) kala buh ban sdang ia ka football mynta ka aiom naduh 15 tarik jong u nai Risaw u ban wan.
Kumta haba iadei bad kane, ka ASSA ka pyntip ba ka jingpdiang ia ki kyrteng ki klob ban iashim bynta ha kane ka samoi ialehkai kan long ha lane shwa ka 30 tarik Nailur 202.
Katba ka tarik ba khatduh ka jingiasoi klob ki player kan long haduh ka 11 tarik u Risaw 2022.
Ia ki phorm lah ban ioh lah ban ioh napoh Wanri Enterprise Amlarem (hajan stand Thangbuli/Jarain).
Ia ka jingtip ba kham bniah phi lah ban phone ha 7630036152/ 6009374244/ 6009446593.
Ka skim bylla 100 sngi ne ka Mahatma Gandhi National Rural Employment Guarantee Scheme (MGNREGS) kala wanrah jingkylla hapoh ka shnong Sahsniang A kaba hap hapoh ka Laskein C&RD Block, West Jaintia Hills District, katta ha kaba kala lah ban tyngkai iaka um bad ha kajuh ka por ban kyntiew iaka kam jngohkai.
Kane ka shnong kala thied iaka jaka na ki riew shimet bad hadien pat kala pan jingtrei na ka block na ka bynta ban pynneh pynsah iaka um bad ban ri dohkha ha ka jaka kaba don hapoh ka shnong Sahshniang A, kaba iahap ban ka mat treikam jong ka MGNREGS.Kaba na kaliang ka block ophis ruh khlem pynslem kala mynjur ia kane ka kam kaba la sdang naduh u snem 2017.
Ka projek tyngkai iaka um bad ban ri dohkha kala kot T.1 klur 13 lakh bad 430 ngut ki nongbat job card kila ioh jingtrei.
U Waheh Shnong Sahsniang A ma D Ymbon ula iathuh ba ka jingthmu ban pynbha ia kane ka jaka ka long na ka bynta ban thaw lad ban pynmih pisa lyngba ka kam ri dohkha bad ka kam jngohkai.
Ula ong da ka pisa kaba mih nangne kin kyrshan ruh iaka skul kaba pyniaid ka shong ka Kymprup Higher Secondary.
U Deputy Commissioner, West Jaintia Hills District u Bah BS Sohliya haba kren haka jingplie paidbah ia kane ka projek haka sngi Nyngkong, ula ong ba ka jingjop kane ka skim ka dei ka jingiatreilang u nongshong shnong bad u kyrmen ba kane ka jingangnud ka shnong kan wanrah iaka jingmyntoi salonsar.
Kiba iadonlang ki kynthup ia u ADC bad Project Director DRDA u PK Boro, u MDC ka thain Habahun Dkhar, Rangdamon Dkhar Block Technical Assistant Laskeiñ C&RD Block, ki ophisar na ka tnad Fisheries nalor kiwei kiwei.
Sniawsih u pyntip iaphi ki Kur ki Jait, ki kha ki man, ki lok ki jor najan najngai wa U Palatmiki Kharbuki wa khut maia I u Maidong wa kreh ha Water Resource Department, West Jaintia Hills da khlad u ynne ka sngi Hat 19tarik Naikhynde 2022.
Ka sngi wow pyndep ya ka niam thang ka rin ya O u man ko ha ka sngi Pynsin 21tarik Naikhyde (September) 2022 hei por 10.00 waje I step ha Khnap Thangbru ka Seinraij, Dulong Pohali, Jowai.
I Pyntip na ki Païu ki Diah iong O U Tony Curtis Kharbuki (Bah Mai) Ka Waiada Kharbuki Ka Hunshisha Kharbuki U Johny Kharbuki U Wyraiki Kharbuki U Ioolang Kharbuki.
Ka Latyrke SC bad ka Jaraiñ SC ki ar tylli ki kynhun kila jop haka jingïakhun Super Division Football Tournament ba pyniaid da ka Saipung Block Sports Association (SBSA) kaba iaid shait shait ha madan ka shnong Lamyrsiang, East Jaintia Hills District.
Haka jingikahun mynta ka sngi ka Latyrke SC ka la pynliem da 5-1 pyrshah ïaka Lakasein, katba ka Jaraiñ ka la pynliem 2-0 ïaka Tluh SC.Ka Latyrke SC kala thep ia kine ki 5 kol lyngba u K.Lalchhuansanga (6′), u Lamin Amdep (8′ & 72′), u V.Hmar (39′) bad u R Khawbung (56′).
Shikol ban lait brut ka Lakasein kala thep lyngba Nidaioh Dhar (77′).
Haka jingiakhun ka Jaraiñ SC pyrshah iaka Tluh, ia kine ki kol la thep da u Lalro Peka (30′) bad u Emarson Lyngdoh (46′).
Kat haduh mynta ka sngi ka Latyrke bad ka Narwan kila kamai mar 6 poin, katba ka Lamyrsiang 9 na ki lai tylli jingiakhun na ka Pool A.Na ka Pool B ka Mulait Utd 7 poin, bud sa ka Jalaphet bad Jarain mar 4 poin na ki lai sien iakhun.
Ka Lakasein, United Biate kim pat kamai poin eiei hadien ba kila mad iaka namrem na ka Pool A.Ka Tluh na ka Pool B kala kamai tang 1 poin Lashai ka sngi ka jingïakhun kan long hapdeng ka Mochut Pyrdung SC pyrshah ïaka Jalaphet Bri Sumer haka por 2.00 baje nohphai sngi.
I Meirad Moris Lyngdoh i ba shong ba sah ha Ladthadlaboh, Jowai (Ladthadlaboh main road, opp playground) i la khlad noh haka 18/09/2022.
Ka jingleit on tep ia i kan long haka 20/09//2022 ha u lum jingtep ka Balang Katholik, Jowai haka por 2 baje nohphaisngi.
Ka Seiñraij Ialong sa shisien mynta ka kynti ruh kan pynlong biang ia ka jingkñia Sapet Bneiñ (Sohpetbneng), kaba long kawei na ki jinglehniam leh rukom jong ki khun ka Raij.
Ia kane ka jingkñia Sapet Bneiñ yn pynlong ha ka 22 tarik mynta u bnai, hapoh ka ’Lawkyntang (Khloo Blai) jong ka shnong Ialong, ha ka lynti ban poi sha ka Park Ialong bad ka Pynthor Ialong.
Ka jinglehniam kan sdang naduh ka por 7 baje mynstep haduh ka por 7 baje janmiet.
Ha kane ka jinglehniam ym pyndonkam da u Masi ban pyndep ia ka niam ka rukom bad ka kñia ka khriam.
Kumta ha kaba iadei bad kane na ka liang jong u President jong ka Seiñraij Ialong u ma Pyrkhat Shylla ula buh ka jingkyrpad ia baroh ki paidbah kiba ju sngewtynnad ban wan shongkai bad iaidkai sha kane ka Park bad kumjuh ruh sha Pynthor Ialong ba kin sngewbha ban sangeh shwa ban wan ha katei ka sngi (22/9/2022) khnang ba kane ka jinglehniam leh rukom kan long kaba iaid beit iaid ryntih khlem kano kano ka jingpynwit pynthut.
U Wei u samla uba kyrteng u Rapmiki Sutnga uba iohi iaki jingdonkam ban pynbiang iaki tiar iada haka por ialehkai football ula synniang da ka Stretcher sha ka West Jaintia District Sports Association (WJDSA) na ka bynta ban pyndonkam haba mynsaw haka por ialehkai haka sngi Saitjain.
Kane kan long ka khubor kaban ai mynsiem iaki player bad kum juh iaka West Jaintia Hills Sports Association (WJDSA), kaba dei kawei na ki synjuk pyniaid ialehkai football ha Jowai ban pyrkhat bad kynmaw ban pynbiang iaki jingdonkam ha kaban pyniaid iaka kam ialehkai ban kyntiew shuh shuh iaka standard.
Une u samla u dei u khun jong u ma Pear Rymbai, u trai jong ka Rymbai Gas Agency kiba shong ba sah ha Chutwakhu Jowai.
Ia kane ka stretcher u Rapmiki ula aiti ha u Hony.General Secretary ka WJDSA u ma Lammat oo Laloo bad u vice president WJDSA u Patrick Lamare.
Ka WJDSA kala khublei bad dap da ka jingsngewnguh ia une u samla uba la noh kylluid da ka stretcher ban pyndonkam ban kit bad rong iaki pleiar haba mynsaw hapdeng ka jingialehkai football.
U MLA Jowai Ma Wailadmiki Shylla haka sngi Saitjain ula plie paidbah iaka auditorium jong ka skul Ches’ Stars Higher Secondary School, Jowai.
La iadonlang u Deputy Commissioner, West Jaintia Hills u Bah BS Sohliya bad ka District School Education Officer, AP Syiem.
Ia kane hall la ai nam haki nongseng jong ka skul (L) J.Jones Syngkon bad (L) Sibyl Rease Chullai.
Kane ka skul dei kaba la seng naduh u snem 1991 ha ka iing sah jong ki.
U Ma Wailadmiki haba kren ula iaroh ia ka  bor pyniaid ka skul kaba la tei ia kane ka auditorium khlem ka jingkyrshan ka sorkar bad ula ong ruh ba un pyrshang katba lah ka bor ban pynioh iaki lad jingiarap ia kane ka skul.
Ka bor pyniaid ka skul kala ai da ka dorkhat ban kyrpad ia u MLA ban pynioh iaka smart class, ki computer nalor kiwei kiwei ki jingdonkam ka skul na ka bynta ban sam jingnang jingstad sha ki khynnah.
Kumba ju long khlieh la ka snem, Ka Balang Unitarian, Jowai kala rakhe iaka lyngkhuh ba 135 th snem bala seng iaka balang naduh u Nailur 18, 1887.
Ka Balang Unitarian ha kylleng ka rilum Khasi Jaintia, Ri Bhoi bad Karbi Anglong kala rakhe pyndonburom ïaka lyngkhuh snem ka balang da kaba pynlong iaka jingiaseng ha iing mane.
Ka matpdeng jong ka lyngkhuh snem kadei “Ka jingaiei U Blei ban im ki mynsiem".
Ha Jowai la sdang da ki jingïaseng ïing ha baroh shitaiew bad mynta ka sngi, kum ka dak ban burom ia u nongseng ka balang ha Jowai U Babu Hajom Kissor Singh Nongbri la buh syntiew ha u mot jong u uba don ha phyllaw ka iingmane kaba la pyndep da u GM Lamar bad pynher ruh iaka lama jong ka senglang.
Hadien kane pynbud sa ka jingïaseng paidbah ba la pynïaid da u Homeland Lamar uba la thang ruh ïaka sharak katba ïaki kyntien kyntu kynpham sha ki riewngeit ka Balang la sam Rupaia Lamar.
Ka jingiakhun kaba khatduh jong ka wat kaba nyngkong kaba la poi noh sha kaba kut da ka namjop ka Ladthadlaboh 7-1 iaka Sohmynting haka Super Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Saitjain.
Ha kane ka jingiakhun ka Ladthadlaboh kala jop suk iaka Sohmynting, ka ban ialehkai noh haka aiom ban wan haka kyrdan 1st Division hadien ba kam shym la lah ban ialehkai bha mynta ka aiom ialehkai ryngkat bad ka Sabahmuswang kiba la kamai mar 1 poin na ki 7 sien iakhun.
Haba ohai sha ka jingakhun ka Ladthadlaboh kala tam sha khmat 1 kol tang hapoh 2′ minit bala iaid ka jingiakhun.
Ia kane ka kol la thep da u Nitejan Pala.
Ka Sohmynting kala ioh thep shi kol haka minit kaba 15′ lyngba Deiwomsa Shylla.
Dei haka kylla miet ka Ladthadlaboh kala nion ha baroh ki liang iaka kut ialehkai ka Sohmynting bad la lap ba lut lyer ki pleiar jong ka bad kim lah shuh ban tehlam iala ka jong ka kut ialehkai bad ki kol kila mih kumba mih u slap u phria.
Ki ar ngut ki nongialehkai ka Ladthadlaboh, katta u Simeon Suchiang (48′, 55′, 70′ bad u Dowell John Shylla (49′, 62′, 90′) kim shym la pynlehnohei iaka kabu ksiar kaba kila ioh bad kila khyrwit mar kawei ka hattrick kaba la biang pura iaka Ladthadlboh ban khur iaka namjop kaba bun kol.
Da kane ka namjop ka Ladthadlaboh kan mih madan ban aireng pyrshah iaka 7 Wasa haka semi final kaba nyngkong ne ka Qualifier-1 haka 23 tarik une u bnai.
Ka semifinal kaba ar ne ka Eliminator kan long hapdeng ka Mynthong pyrshah iaka Nangbah Mulang haka 24 tarik bad ka semifinal kaba lai ne ka Qualifier 2 kan long hapdeng ka kynhun kaba shah rem haka semifinal kaba nyngkong pyrshah iaka jop haka semifinal kaba ar.
U Deputy Commissioner (Supply), Eastern West Khasi Hills District, Mairang u pyntip paidbah ba ka appointment jong ki nongsam khaw rashon kiba don hapoh ka District kan kut noh ha ka 31 tarik u bnai Nohprah 2022, kumta la khot aplikeshon ban pynthymmai ia ki nongsam khaw rashon hapoh ka district na ka bynta san snem, kata, naduh u snem 2023 haduh u snem 2027.
Ia ki aplikeshon lah ban ioh na ka ophis U Deputy Commissioner, Eastern West Khasi Hills District, Mairang naduh ka 20 tarik u bnai Nailar, 2022  ha ki por long trei bad kino kino kiba kwah ban aplai kin hap ban bud katkum kine ki kyndon harum: – Ki nong aplai ki donkam ban thep ia ka Security Deposit kaba long San Hajar tyngka (5000/-) Ki ba aplai ki dei ban long kiba nang ban thoh ban tar Ym shah ia ki Sordar, Secretary shnong bad ki dkhot ka Executive Committee jong ka shnong ban long kum ki nongsam rashon Ha ka aplikeshon ba la dep pyndap dei ban suhlang ia 2 tylli ki dur passport size, ki Xerox copy jong ka Scheduled Tribe, EPIC, Marriage Certificate, Aadhaar Card, Pan Card, Bank Passbook, Residential Certificate ha ryngkat ka Court Fee Stamp kaba arphew san tyngka Dei ban suhlang ia ka rai jong ka Dorbar Shnong bala jied thymmai ia ki dealer lane la pynskhem( Renew) ia U/Ka dealer barim Dei ban suhlang ia ki kyrteng ki dkhot jong ka V.C.A.C ym duna ia ka 8 (phra) ngut kynthup lang ia u Chairman,Secretary, ki dkhot kiba kynthup ia ki president Seng Kynthei bad Seng Samla, dkhot Self Help Group bad 6 (hynriew) ngut ki nongioh khaw kiba don rashon card (PHH lane AAY) Lada jia ba ym lah ban jied thymmai ne pynskhem ia U/Ka dealer hapoh ka tarik ba la buh, ia ka bhah mar rashon yn ai noh ha kino kino ki centre kiba marjan khnang ba ki paidbah kin ym duh ia ki mar rashon Ki nongsam rashon ba shah jied thymmai ki dei ban pynbiang ia ka electronic weighing scale ba la pynshisha da ka Metrological Department.
Ki nongsam rashon kiba dang bat ia ka kam sam rashon mynta  ki dei ban suhlang ia ka certificate kaba iadei bad ka jingthew jingwoh na u Inspector, Metrological Department, Nongstoin bad ki dei ruh ban suh lang ia ka certificate na ka Office jong u Food Safety Officer, Nongstoin.
Baroh ki nongsam khaw ki dei ban don ia u Aadhaar Number Lada don, yn kham pyrkhat ia ki Self- Help Group bad ia kino kino ki seng  ia kiba la lamkhmat da ki riewkynthei.
Ia ki aplikeshon dei ban pynpoi sha ka  ophis u Deputy Commissioner ka Eastern West Khasi Hills District ha lane shwa ka 20 tarik u bnai Risaw 2022.
( SDPRO, Mairang).
Kum shibynta ban rakhe iaka lyngkhuh snem ba 50 snem ka jingiaid lynti, ka Jaintia Students’ Union (JSU) kala pynlong iaka prokram ai jinghikai ban kiar na drok ha hall St Anthony’s College Extension, Byndihati, East Jaiñtia Hills District.
Ha kane ka jingai jinghikai la iadonlang ka kongsan kong F Wann Extra Assistant Commissioner, East Jaintia Hills District bad symbud kongsan SI S Thamar Khliehriat Police Station Iaka jingialang la pyniaid da u general secretary JSU central body Treibor R Suchen, kren maitphang da u president JSU Khliehriat Circle Livinson Sana bad ka jingkren pdiang na u Father George Lyngkhoi Principal St.Anthony’s College Extension.
La ai jinghikai da ka Program Manager MCSWA TI CC Khliehriat na ka Mihmyntdu Community Social Welfare Association ( MCSWA) Kong Rinibeth Patlong kaba la hikai halor ka matpdeng ‘A drug free society’ ne ka imlang salang kaba lait na u drok.
La ioh ruh ka jingkren na u Jersom Shylla, president JSU central body nalor kiwei kiwei ki dkhot ka JSU.Ki khynnah skul ba iashimbynta ha kane ka jingai jinghikai ki dei ka St Antony’s College Extension, Byndihati bad ka Khliehriat Higher Secondary School.
Ha kane ka sngi la shim ruh iaka jingkular ban kiar na u drok.
U Deputy Commissioner (Supply), East Jaintia Hills District u pynbna paidbah ba la pyllait ia u Khaw ba ioh ei na ka skim PMGKAY na ka bynta u bnai Nailur (September), 2022.
Ka rukom sam ka long ba iaka bhah jong ki AAY yn sam mar 5 kg shi khlieh bad ia u PHH yn sam 5 kg shi khlieh bad kane ka long tang ia kito ki ba don Card Rashon AAY bad PHH.Shuh shuh, la pyntip sha ki paidbah ba ia une u Khaw (PMGKAY) ki dealer kim dei ban shim pisa eiei ruh na ki nongioh myntoi (beneficiaries), bad lada ki shem kum kita, ki dei ban ujor mar mar sha u Deputy Commissioner (Supply), East Jaintia Hills District khnang ban pynshitom ia ki kat kum ka ain ba la buh da ka sorkar.
Ka jingiakhun hapdeng ka Lumiawmuchai pyrshah iaka Nangbah Mulang kala kut da kaba iakhaid mar shikol haka Super Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Thohdieng.
Haba phai sha ka jingiakhun, kine ki ar kol kila mih haka kylla step ha kaba ka Nangbah Mulang kala tam shuwa shakhmat haka 13′ lyngba ka kol bala thep da u Promi Suting, katba ka Lumiawmuchai Shangpung kala ioh pynphai haka 29′ lynga u Hawahoi Iakai.
Haka kylla miet kine ki arliang mamla, kila pyrshang ban ia nion mar kylliang ban ioh thep kol, hynrei kim shym la lah satia bad kila hap hun ban ia sam mar shi poin.
Mynta ka sngi ka jingiakhun kan long hadpeng ka Sohmynting pyrshah iaka Ladthadlaboh haka por 3 pm bad kane ka jingiakhun kan ai iaka rai iaka top team ba ar ba lai.
Kalong kaei kaei kaba sngewthamula ba ka shnong kaba jngai tang 20 KM, hynrei ka shimpor pat ba ka MePDCL kan pynpoi bai bording haduh 6-7 bnai bad ki paidbah ki hap ban siew da ki hajar tyngka.
Kane ka shnong kaba iatakhuh ia kane ka jingeh ka dei ka shnong Syndai, ka shnong kaba jngai tang kumba 20 KM na Amlarem, Sub Division, West Jaintia Hills District Ka Jaintia Students’ Union (JSU) halor kane ka jingleh thurmur ki nongtrei ka MePDCL kala iakynduh bad ujor ha u Assistant Executive Engineer, MePDCL Amlarem Sub division halor kane ka jingeh u paidbah nongthang bording haka sngi Thohdieng.
U president JSU Syndai Unit u Pynshailang Suliang ula ong ka shim por iaki nongtrei ka MePDCL  ban wan sam ia ka bai bording haduh hynriew hynñiew bnai ban wan sam sha ki shnong bad kane ka jingleh sting jong ki nongtrei ka buh jingeh shibun ia u duk u suk u ban siew ia ka bai bording da ki hajar tyngka shisien siew.
Kaba lyngngoh ula ong ba kane ka shnong kala hap ban shong haka jingdum lai bnai namar ka jingduh u transformer, hynrei kaba phylla pat ka bai bording pat la kheiñ kumjuh hi  wat hadien bym ioh pyndon kam ruh.
Ka JSU kala dawa na AE ka MePDCL ba u dei ban pynshai paidbah lyngba ki nongtrei jong u lane da ki ba dei peit ia ka Syndai sub station ha kano ka dur la khein kyllum ia ka bai bording khlem da ioh thang iaka bording bad la dawa ban khein thikna iaka bai bording bad poi man la u bnai sha manla ki thliew kumba long lem sha kiwei ki jaka.
Ka sorkar ka la rai ba kan kynriah noh kham shadien haba iadei bad ka jingthmu ban pynlong ia ka North East Olympic Games 2022.
Haba kren bad u bah Banteidor Lyngdoh u iathuh ba ka jingkynriah ia ka sngi ban pynlong kan dei noh sha ki tarik ba kham shakhmat u nai Naiwieng.
“Ngi la shong jingialang hynne ka sngi bad dei ha kane ka jingialang ba na ka liang ki ophisar ba la pynkhamti ban khmih bad ban pynbit pynbiang ia ki kam ki jam baroh, ki sngew ban ai jingmut sha ka sorkar, ba kan bha ban kynriah ne rah noh kham shadien ia ka tarik ban pynlong ia kane ka lympung ialehkai, namar ba ki tarik kiba la dep ban pynbna ha kaba sdang  ki long ki Tarik ne ki sngi kiba khim bha" la pynpaw u bah Banteidor.
Shuh shuh u la ong ba ka jingai jingmut na ki ophisar ka long ba lada long kaba lah kan bha ban kynriah noh kham shadien katta ha ki khmat tarik ba kham shakhmat jongu Naiwieng, kaba ha kum kane ka por, lehse ki jingpynkhreh pynkhrum ne pynbit pynbiang, kin long kiba la biang bad kaban don jingktah eiei ia ka jingpynlong ia ki jingiakob ne ia ki nongialehkai kiba wan ban iashim bynta na ki jylla ki thain shatei lam mihngi.
Ka jingiakhun hadpeng ka Sabahmuswang pyrshah iaka 7 Wasa kala wai da kaba iakhaid haka Super Division Football Tournament kaba pyniaid da ka West Jaintia District Sports Association (WJDSA) ha Kiang Nangbah Stadium haka sngi Palei.
Kane ka dei ka jingiakhun ba khatduh kine kine ar liang mamla bad kila hap ban iasam ma 1 poin hadien ba kila iakhaid khlem don mano mano ba ioh pynkhih jar.
Da kane ka jingiakhaid ka Sabahmuswang kala kamai 2 poin bad ka 7 Wasa 19 na ki 7 sien iakhun.
Ka Sabahmuswang da kane ka jingiakhaid, ka dei tang maka na ki kynhun kaba la lah ban pynkut iaka jingbteng khur namjop ka 7 Wasa ha kane ka aiom ialehkai.
Ka Sabahmuswang haka aiom ialehkai ban wan kan iakhun haka kyrdan 1st Division ryngkat bad ka Sohmynting ka ban iakhun iaka Ladthadlaboh haka sngi Saitjain.
Lashai ka sngi ka jingiakhun kan long hadpeng ka Nangbah Mulang (10 poin) kan iakhun pyrshah iaka Lumiawmuchai Shangpung (7 poin).
U Deputy Commissioner (Supply), East Jaintia Hills District u pynbna paidbah ba la pyllait ia u Khaw Ration na ka bynta u bnai Nailur (September), 2022 ha East Jaintia Hills District, Khliehriat.
Ka bhah khaw AAY yn sam 35 kilo shi ing shibnai ha ka dor T.3.00 tyngka shi kilo, ka bhah khaw PHH yn sam 5 kilo shikhlieh shibnai ha ka dor T.3.00 tyngka shi kilo, katba ia u Khaw Non- NFSA pat yn sam 7.215 kilo shiing- shibnai haka ka dor die Lang ka ba long T.11.77 shi kilo bad ha ka dor die khutia ka ba long T.12.34 shi kilo.
Kumta, la kyntu ia ki paidbah ba lada ki lap ba ki dealer ne nongdie rason kim die kat kum ka dor lane kilo kaba ki dei ban ioh, ki dei ban ujor sha u Deputy Commissioner (Supply), ka East Jaintia Hills District lane phone sha u Toll free No.1697, lane sha u District Grievances Officer ka East Jaintia Hills District.
U MP Rajya Sabha na ka jylla Meghalaya u Dr WR Kharlukhi haka sngi Balang u la ong ba ka Sorkar Kmie kan hap ban tuklar ban pynbeit ia ka jingiakajia khappud hapdeng ka Assam bad ka Meghalaya lada kitei ki artylli ki jylla kim lah ban poi sha ka jingiasngewthuh jingmut hapdeng jong ki.
U Dr Kharlukhi u la iathuh ia kane ha ka jingialang paidbah bala pynbeit da ka Labang Nongphyllut People Council (LNPC), u MDC ka Barato Mukroh U Ma Aiborlang Shadap bad ka Seng HBDRF ha Shnong Barato.
U MP Rajya Sabha u la kyntu ia ki paidbah jong ka thain Block-I ba ki dei ban pyrshang ban pynbeit ia ka jingiakajia khappud da ka jingsngewthuh jingmut bad da ka jingjai jai.
Ha kawei ka pat ka liang, u General Secretary jong ka Jaintia Students Union Seng Kmie u Treiborlang R Suchen u la kyntu ia ki paidbah jong ka thain Block-I ba kin long kiba la pynkhreh lypa na bynta ka jingwan iuhkjat jong ka Regional Committee sha ki thain jong ki ha ka jingpynbeit mut ha kane ka Second Phase.
U la iathuh ba ka Seng JSU ka la shimkhia ia kane ka kam kajia khappud bad ka la dep wan iakynduh ruh ia u Secretary jong ka tnat pohiing jong ka Sorkar Jylla ban kyntu ia ka Sorkar Jylla ban pynthikna ba ki shnong Pnar hapoh Block –I ba ki dei ban wanphai noh sha ka jylla Meghalaya.
U Secretary jong ka Synjuk Ki Rangbah Shnong Border Area Raid Nongtung u Bah Aloysius Bina u la iathuh ba ka jaka jong ka Block-II ka kham heh kham iar ia ka Block-I hynrei mynta ka Synjuk ka dawa ia ka jingpynphai noh jong 18 shnong hapoh ka Raid Nongtung jong ka Hima Khyrim kiba hap hapoh Block-II sha ka Jylla Meghalaya.
U la ong ba kitei ki shnong Khasi ha Block-II ki iakynduh jingeh kumba iakynduh ki Pnar ha Block-I namar ka Karbi Anglong Autonomous Council (KAAC) ka ju dawa khajna na ki haba ki kit synsar bad sying ban leit die sha Bhoirymbong.
U Bah Bina u la iathuh ba ki pulit Assam ki juh pynthut ia ki haba ki pyntreikam ia ki skim shispah sngi bad ki pulit Assam ki la pynpra ia ka iingskul SSA kaba don ha Shnong Khlieh Umwang bad mynta ki don tang san tylli ki skul SSA ha ka thain jong ki.
U la iathuh ba ha kitei ki 18 tylli ki shnong Khasi la wan buhai shnong lang ki Nepali bad ka jingdon  ki ha katei ka thain ka la nang kiew namar ka jingpynshlur jong ka KAAC kaba ai jingiarap ia ki bad ka KAAC ka pynkup bor ia ki nongialam jong ki kum ki Sorkari Goanburra ne ki Rangbah Shnong bala siew tulop da ka KAAC.Shuh Shuh na kaliang u Secretary jong ka Labang Nongphyllut Pangam Raliang Area Committee (LNPRAC) u Ma Philip Talang u la iathuh ba ki don kumba shiphew hajar ngut ki Pnar ha ka thain Block-I bad ki kwah ba ki shnong Pnar kin wanphai noh sha ka Jylla Meghalaya.
U Secretary jong ka LNPC u Ma Markos M Thaiang u la kyntu ia ki paidbah ba ki dei ban long kiba shlur ha ka jingwan jngoh jong ki ophisar na Assam wat la da ia ki la synran lang da ki pulit kiba kieng aktiar bad ki dei ban pynpaw ia ka jingangnud jong ki ban wanphai noh sha Meghalaya.
Ha kane ka jingialang la iawan shim bynta da ki Waheh Shnong jong ki shnong bapher bapher ha Block-I ryngkat ba ki nongshong shnong bad baroh na ki la pynpaw ia ka jingangnud jong ki ban wanphai noh sha ka Jylla Meghalaya.
U Superintendent of Police West Jaintia Hills District ula kyntu ia kino kino kiba don jingtip shaphang u I Love You Talang ban wan shakhmat hapoh 2 sngi ban kam iaka met iap jong u.
U I Love You Talang u dei uba na ka shnong Moorap, West Jaintia Hills District bad u khun jong u Bijoy Tariang.
U I Love You u dei uwei na ki saw ngut ngut ki koidi kiba lait phet na Jowai district jail kaba la jia haka sngi Saitjain ka taiew bala dep bad kiba la shah bom iap haka Sngi U Blei ha ka thain Thadmuthlong Shangpung.
Lada ym don mano mano ba kam iaka metiap hapoh ka por kaba la buh, yn pynkhuid iaka met katkum ka kyndon jong ka aiñ.
Lah ban phone ha kine ki number: Addl.Superintendent Of Police: 7005686668, Dy.Superintendent Of Police (Crime): 8132097333, O/C Jowai Police Station: 98630-66563,Jowai Pcr No: 9774065467/ 03652220782.
Ka dorbar synrai jong ka iing dorbar thaw ain ka jylla, haka sngi Balang kaba dei ka sngi kaba saw ka jingshong dorbar, shiphang ka la poi sha ka jingiakhuit, katba ki dkhot ha ka iing ki dang ia thir bad tai sani bha halor ka kam ia pynbeit ia u pud u sam bad ka jylla Assam bad ka jingsoi ruh ia ka soskular ne ka Memorandum of Understanding (MoU).
Dei ha kum kane ka khep ba dang ia tai, kaba la pynlong ia u shnongknor ka iing dorbar u bah Metbah Lyngdoh ba um banse ban hap ban maham da kaba tyngeh pyrshah ia u MLA ka North Shillong u bah Adelbert Nongrum, ba um, bit ba u kdew ne kynnoh ba khlem shim la ailad lem ia u ban iashim bynta ha ka jingkylli bynrap haba iadei bad kane ka kam, kampher wat hadien ba u la rah bunsien ia la ka jong ka kti kum ka dak ban pynpaw sha u shnongknor, ba u ruh u kwah ban iashim bynta lem.
Ynda haba u shnongknor ula ailad ia u bah Adelbert ban iashim bynta, hangne tar khluit ka iing dorbar, ha kaba u la ong ia u Myntri Rangbah u Conrad K Sangma la u nud shisha ne em ban ia khmih bniah biang sa shisien ia ka MoU kaba la dep ban ia soi, da kaba u la ai da ka nuksa ba lada ia ka riti synshar la lah ban pynkylla haka dur ki amendment balei bym lah ban pynkylla ia kane ka MoU, kaba kren shai kdar ba imat don eiei sha lyndet.
Haba ieng ban jubab, hangne na ka liang u Myntri Rangbah Conrad K Sangma, u kylli kylla ia u bah Adelbert ba u lah ne em ban jer kyrteng ia kita baroh 12 tylli ki jaka bad kylli syndon ia u ba katno sien u la poi sha kine ki jaka….
pan jubab kylla u Conrad.
Hangne ka drama ka la nang kham khluit ha kaba u bah Adelbert u la sdang ban kham kren kham jam, da kaba ong artad ba ka dei ka kamram jong u Myntri Rangbah ban batai ha ka iing ia kita ki 12 tylli ki jaka, da kaba kynnoh ba ka sorkar ka la phiel da kaba kam shym la kynthup lang ia baroh  ban ia don bynta ha kane ka kam.
Halor kane ka jingkynnoh u bah Adelbert, joit la ieng ruh sa u Symbud Myntri Rangbah ba dei khmih ruh ia ka in-charge Parliamentary Affairs u bah Prestone Tynsong, ha kaba u la ong ba sngewbha ym dei ban ia ak drama ne wat  pynmih ia katta ka mynsiem pynmynlung (emotional).
Hadien kane u Myntri Rangbah u Conrad K Sangma, u la iai bteng ban ai ia ka jubab kaba shai hapoh ka iing, da kaba u la ong ba lada u dkhot ka iing u sngew khia shisha ia kano kano ka shnong, u lah ban iathuh sha ka sorkar kaba long kaba kloi ban iakren bad ia pynbeit, hynrei ban shu hylla ne ban sdang ban ak drama tang namar ban jop election kane kan nym poi shano shano ruh.
Haba jubab halor ka jingkylli u MLA ka Nongpoh bah Mayralborn Syiem, u Conrad K Sangma u la ong baka long kaba eh ban lah ban ia phai dien biang sha ka MoU kaba la dep ban ia soi, da kaba u la ong pat ba ka lad ka plie ban ia shong ban iakren bad ia phylliew jingmut ne ban iakren bad ki paidbah, hynrei ban phaidien trai biang ia ka MoU da leilei kan nym lah ban long bad lada ki dkhot ka iing ki sngew khia ia kano ma kano ka shnong, ka jingiakren ka lah ba kan urlong tang hapoh ki kyndon jong ka MoU.Ka Mynthong kala jop da 4-0 kol iaka Khimusniang haka lympung ialehkai football Super Division kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Balang.
Ia kine ki kol la thep da u Romaric.
B.Nguefang (18’, 84’) bad mar shikol da u Jerry Shylla (31’) bad Sani Phawa (64’).
Da kane ka namjop ka Mynthong kala kamai 13 poin bad ka Khimusniang kala neh 7 poin.
Lashai ka sngi ka jingiakhun kan long hadpeng ka ka Sabahmuswang pyrshah iaka 7 Wasa haka por 3 Pm.
Ka Society for the Study of Law kala khot iaka jingialang paidbah lashai ka sngi 15 tarik Nailur ha Chutwakhu ban iakren sani halor ka jingdawa ban buh iaka National Law School ha Rilum Jaintia.
Kane ka jingialang kan long ha Indoor Hall Chutwakhu, Jowai haka por 4 Pm.
U Secretary Society for the Study of Law, u ma JB Laloo ula ong ba kane ka jingialang ka dei ban iakren halor ka memorandum ne ka dorkhat kaba la ai sha sorkar na ka bynta ban buh iaka shlem pule National Law School ha rilum Jaintia kaba dangshen ka sorkar kala pynbna ban buh ia kine ki skul haka jylla.
Ka society haka dorkhat kaba la ai sha ka sorkar kala pynpaw ruh ba ka kloi ban aiti iaka Khadar Daloi Law College ban pyniaid da ka sorkar Meghalaya na ka bynta kane ka kam ba bha.
Ha kane ka jingialang la khot ia baroh ki nongialam shnong ban kyrpad iaki ban ai ka jing kyrshan ia kane ka jingdawa jong ka society na ka bynta ka bha ka miat ka rilum Jaintia, kaba da ka jingdon kane ka skul bah kan wanrah iaka jingiaryngkat kyrdan bad kiwei pat skul bah hapoh ka ri.
Ka Society kala khot wer ia baroh ban ai jingkyrshan halor kane ka jingdawa ia ka National Law School namar ba ka rilum Jaintia haduh mynta mynne ba ka jylla kala kynjoh sha ka 50 snem ka jingioh jylla ba pura, pynban tang kawei jaka pule State Level ne National Level educational institution kam don.
Kawei ka longkmie, kong Ranica Phawa kala mihshakhmat ban synniang da ki sopti ne jersey ialehkai football sha ka Umsoo Football Club, Bataw, East Jaintia Hills District.
Ia kine ki jersey ka Kong Ranica kala aiti haka sngi Saitjain, ka taiew kaba la dep sha ki nongialam ka klob.
Ka jingai ia kine ki sopti da kane ka longkmie ka long ban ai mynsiem ia ki khynnah ialehkai ka shnong bad ka klob.
Ha kane ka jingaiti ia kine ki jersey la aioadnlang Ma Streamly N Suchen president KSU EJH Unit,  u Waheh Shnong, Bataw u Ma Chemi Rupsi, u President Club Comfort Me Dkhar nalor kiwei kiwei.
Ka Community Institute of Technology (CIT) Amlarem Centre ryngkat ka jingkyrshan bad trei lang ka Meghalaya State Skills Development Society, Sorkar Meghalaya haka sngi Nyngkong ka la pynlong ia ka Awareness Programme cum Mobilisation Drive hapoh ka shnong Padu Bah na ka bynta ban ai jingpynshai halor ki jait training bapher bapher kiba la kyrshan da ka Meghalaya State Skill Development Society lyngba ka Skills Meghalaya.
Ha kane prokram la ioh ka jingkren na u Skill Development Officer, MSSDS , Ma Lambormi Suchen, U ba la kren pynshai shaphang ka Skills Meghalaya Project jong ka Sorkar Meghalaya bad ia ki jait training kiba lah ban ioh lyngba ka Skills Meghalaya Programme kiba iadei na ka bynta ki khynnah samla kiba don ka jingthmu ban seng kam lajong ynda ki lah dep pyntbit ialade lyngba ki Skill Training.
La ruh iaka jingkren na u Rangbah Shnong ka Padu Bah u Ma Neta Pohthmi u ba la ai ka jingkren bad kyntu ia ki khynnah samla kynthei bad shynrang ban wan shakhmat na ka bynta ban shim ka kabu ba ka sorkar ka la wanrah shaduh ki shnong bad ki thain jong ka Amlarem ha kaba iadei bad ki jait training bapher bapher.
Shuh shuh la ioh ka jingpynbna da ki project team ba ka CIT ka offer ia ka trade Tailoring hapoh ka Amlarem Centre khlem don kam siew ei ei bad ka por jong ka training ka long 3 bnai bad ia ka training yn pynlong naduh ka sngi Nyngkong haduh Thohdieng.
Ha kane ka sngi  ki paidbah  khamtam ki longkmie ki la ia wan shim bynta shitrhem sha kane programme bad ka don ruh ka jingiakren bad iamir jingmut ha ka ba dei bad ki jait hikai (training) bad ka iohkam iohjam hapdeng ki paidbah.
Ha kane ka sngi ruh la pynrung kyrteng ia ki khynnah samla hapoh ka shnong ki ba don ka jingthmu bad jingthrang ban jied shisha ban pyntbit ialde ia ka training ha ka Tailoring  hapoh CIT Amlarem Centre.
U Myntri ba dei khmih iaka tnat ka koit ka khiah ha ka jylla u James PK Sangma, u la pyntip hapoh ka iing dorbar thawain ba ka sorkar jylla ka dang khreh ban iakren bad pynbeit bad sa da kiwei pat ki kynhun kiba thymmai naka bynta ka jingsdnag ban tei ia ka Shillong Medical College.
“Ka sorkar ka dang pyrshang ban wad ne thaw ia ki lad ki lynti khamtam lei lei ha ka liang jong ka Public-Private Partnership (PPP) ne wat ban pan ruh ia ka jingkyrshan na DEA-NITI Aayog, jong ka sorkar India" la pynpaw u James.
Ha ka jingshisha, ia u maw nongrim jong ka jingtei ia kane ka shlem ai jinghikai, la dep ban plie  ha ka jaka jong ka  RP Chest (TB) Hospital kaba la wan hadien ba la dep ruh ban soi iaka soskular treikam bad ka kynhun ka KPC ha u snem 2012.
Pynban na ka liang u james, u la iathuh ba hadien kane, ka sorkar ka la ioh ia ka lad ba kan bhah ia ka jaka kaba don kumba 50 akar ha  New Shillong Township ban tei ia ka SMC, kaba la wan hadien baka jingthmu kaba nyngkong kam shim la long kaba  biang, la pynshai u James ia ka jingkylli bynrap u MLA ka North Shillong u bah Adelbert Nongrum.
Shuh shuh u James u la ong ba ka jaka ha RP Chest Hospital kaba don ha Mawbah ka bun jingeh bha, naduh ka lynti iaid ban rung shapoh kane ka jaka ka long kaba khim bad kaba lah ban buh jingeh hadien  habud bad nalor katta kumba ka long, kane ka jaka hi  ka la long kaba khapngiah kaba lah ban ktah ia ka rukom treikam treijam jong kane ka kolej.
Pynban ia kane ka rai ka sorkar ban kynriah noh ia ka SMC na ka jaka ba la buh ia u maw nongrim sha New Shillong Township, kam shym la pynsngewtynnad ia u MLA ka West Shillong u bah Mohendro Rapsang, uba la dawa ba shisien haba la  buh ia u mawnongrim ha kane ka jaka, da kumta kane ka kolej ruh ka dei ban tei beit ia ka hangne.
Haba iashim bynta lang ha kane ka jingiakren, u MLA ka Umroi u bah George B Lyngdoh u kwah ban  tip ba don daw aiu sha lyndet ia ka rai ban pyndam noh ia ka PPP bad ka kynhun jong ka KPC, bad ka jubab na u  James ka long ba ka daw ka jingweng ha kato ka por dei na ka jaka, ha kaba u la ong ba ka KPC ka dang kwah shuh shuh ka jaka na ka bynta kane ka kolej bad ia ka jinglong trai ba shipor (lease) ka kwah ba kan pynjlan  na ka 30 snem sha ka 99 snem bad bynrap bad ka jingkyntiew ia ka jingsiew.
Ka jingbitar bad ka jingpyrshah iaka iaka sorkar halor ka kaiphod jingshah siat iap u nongialam barim ka Hynniewtrep National Liberation Council (HNLC) (L) Cheristerfield Thangkhiew kaba la jia haka 13 tarik u Nailar 2021 kala pur sha rilum Jaintia.
Haka sngi ba ar ka ka Sur Ki Nong Jaiñtia ha ryngkat ka Ka Sur Ka Bri U Hynniewtrep (KSKBUH) bad ki katto katne ki sengbhalang kila lum jingialang ha Iawmusiang, Jowai halor ka jingsuba ka don eiei shah lyndet halor ka jingshah siatiap u (L) Cheristerfield Thangkhiew bad dawa na ka sorkar ban sei madan iaka kaiphod ‘original’ ne ka report kaba nyngkong eh kaba la khlieh da u Justice (retd) T Vaiphei.
Ha kane ka jingialang la mih kawei ka sur na baroh ki nongkren bad katta kalong ba ka sorkar ka dei ban sei madan khlem pynslem shuh shuh ïaka original kaiphod jong u Justice (retd) T Vaiphei lym kumta la byrthen ban pynlong iaka jingiakhih paidbah.
U Myntri Rangbah ka Jylla Conrad K Sangma ula wanrah iaka kaiphod haka sngi Thohdieng ha iingdorbar.
Katkum ka report u Justice (retd) T Vaiphei la ong ba ka jingleit kem ki pulit ia u nongialam barim ka HNLC ka dei kaba la leh thurmur, kaba leh khlem pyrkhat bad palat iaka bor kaba la wanrah iaka jingkhlad u Bah Che.
Baroh ki nongkren kynthup naduh ki nongïalam sengbhalang bapher bapher haduh ki nongïalam ka KSKBUH ki la ther tyngeh ïaka sorkar MDA kaba la buhrieh ïaka kyrteng jong kiba la donkti ban siat ïap ïa u General Secretary barim ka HNLC (L) Cherishterfield Thangkhiew.
“Ngim hun ïaka kaiphod kaba mih naka jingtohkit shah siat ïap u Bah Cherishterfield Thangkhiew bad ïa kane ka kaiphod lah ban shna da mano mano ruh bad ym donkam ban shimpor haduh shisnem", la ong u Marshall Lyngdoh uwei na ki nongïalam KSKBUH uba la thang ruh ïaka kaiphod kum ka dak ka jingbym sngewhun ïaka.
U Bah Hamar Lyngkhoi Vice Chairman KSKBUH ula ong ba lada ka ktah ïaka shongsuk shongsaiñ haka Jylla, ka sorkar kadei ban shim ïaka jingkitkhkieh namar barabor dei ka sorkar kaba pynbor ïaki nongïalam ban ïaleh pyrshah bad leh ki kam beaiñ ruh hateng hateng namar dei ma ka (sorkar) kaba leh beaiñ nyngkong.
Ula ong ba kum ki nongïalam kim kwah shuh ban dang jia kum kine ki jia nangne shakhmat bad ka Sur ka Bri u Hynñiewtrep ka jingdawa jong ka, kadei kaba shonghok ïaka hok longbriew manbriew.
Ïaka jingïalang la pynïaid da u Leningstar Rymbai president JSM bad la ïoh ka jingkren na u Sambormi Lyngdoh, Jimraul Kharmuti bad kiwei kiwei.
Ka Ophis jong ka Addl.Deputy Commissioner (Supply), Amlarem Sub-Division ka la pynbna paidbah sha baroh ki Nongdie Khaw Rashon (FPS Dealers) bad Nongdie Umphniang Sharak (S.K.Oil Retailers) ba ka jinglong Dealer/Retailer kan kut noh ha ka 31.12.2022.
Kumta ha kajuh ka por ruh ka khot application biang na ka bynta u snem 2023-2027 (San Snem),kat kum kine ki jingbthah harum: Ia baroh ar ki Application lah ban ioh na ka ophis jong ka Addl.Deputy Commissioner (Supply), Amlarem Sub-Division, ha ki sngi bad por long trei, bad ban submit pat hapoh ka 30 tarik u bnai September, 2022 khlem pep.
Yn nym pdiang shuh ia kino kino ki application hadien ka tei kaTarik ba la buh haneng khlem ki daw ki ba shongnia bad kin duh noh ia ki bhah rashon jong ki da ka jingleh bymsuidniew jong ki Dorbar Shnong.
Ka Narwan Thwai Salong L.P School haka 31 tarik Kyllalyngkot, ka la ioh ban pyllait paidbah ia ka Lucky draw jong ka, ka ban sa pynkhalai ha ka 28 tarik u bnai Rymphang (February) na ka bynta ban pynmih pisa (fund) ia ka Thwai Salong L.P School.
Ia kane ka Lucky draw la pyllait paidbah da u ma Tneibha Phawa, Secretary East Jaintia District Cricket Association (EJDCA), ha ka jingdonlang u ma Harlington Shadap, waheh shnong barim ka Narwan, u ma Leo Shadap Secretary Shnong Narwan, u ma Rimon Langstang Secretary Dong Thwai Salong bad kumjuh u ma Sham Shadapuba long u Rangbah Dong Thwai Salong.
U ma Tneibha Phawa haba kren u la kyrpad ia ki paidbah ban iarap thied ia ki ticket Lucky Draw kum ka jingkyrshan ia ka Narwan Thwai Salong L.P School na ka bynta ban pynbha pynmiat ia kane ka skul.
Ula kitbok kitrwiang ruh ia ki nongkitkam ka Narwan Thwai Salong ba kin danglah ban pyniaid ia kane ka skul shakhmat na ka bynta ka jingmyntoi ki ki hep rit kiba dei ki lawei jong ka shnong ka thaw.
U Symbud Kongsan u ma Harlington Shadap waheh shnong barim, u la kyrpad ia ki paitbah ban iarap thied ia kane ka Lucky Draw kum ka jingnoh synniang na ka bynta ban pynbha pynmiat ia kane ka iing skul.
U Ma Rimon Langstang Secretary Dong Thwai Salong, ula iathuh ba kan don ruh ka iew fete haka 27 bad 28 tarik Rymphang bad haka por mynmiet yn pynkhlai iaka Lucky Draw, kata 28 Rymphang 2024.
Ki Prize jong ki Lucky draw ki long kumne: 1st Prize Mahinda Thar 2nd Prize Rs.1,00,000/- 3rd Prize Rs.50,000/- Ia kane ka Lucky draw yn pynkhalai ha ka 28th February 2024 ha Madan Football Thwai Salong Narwan.
I Kong Republica Jones War Nongbri ba ju khot ieid I Kong Ripu ba shong ba sah ha Loomsooiung Newhill, Jowai ila khlad noh haka 31.01.2024.
I Kong Ripu i dei i kmie jong i Cariyoka War Nongbri bad i Billford War Nongbri.
Ka jingleit ontep ia i kan long haka 1.02.2024 ha u lum jingtep ka kur Nongbri ha jan Circuit House, Jowai.
Ka Seng Khasi Kmie lyngba ka Lum Sohpetbneng Committee ryngkat ka Komiti u Tymmen u San hapoh ka jingialam u Chairman u Rgh Skor Jala ki la lah ha kaban pyndep ia ki lai tylli bynta jong ka nguh ka dem ka dwai ka phirat bad ka knia ka khriam, ia kaba la juh tip ia ka kum ka Lehniam ka Shi Hat Shi Taiew haka sngi Nyngkong shwa jong ka kiew Eh Rngiew sha u Lum sohpetbneng kaban long ha ka 4 tarik u Rymphang 2024.
Haba ia kren bad u Chairman ka Lum Sohpetbneng Committee u Rgh I Sun, u iathuh ba barabor la shu sdang shwa na Lum Dorbar, Lawnongthroh, ha kaba la ieng ia ka khnong ka bishar bad ka iapan na U Trai Kynrad u Nongbuh Nongthaw bad ha kane ka kynti ka long kaba sngewtynnad ba kiei kiei baroh katta naduh ka nguh ka dem bad ki jingdwai baroh  ka beit ka biang bad iaid ryntih lut.
Hadien ba la dep na Lum Dorbar, la dei pat saka bynta kaba ar ban leit sha ka Mei Mawbuh ban pynsum pynsleh ia ka ban nguh ban dem ryngkat ka jingpyndep ia ka lehniam kaba long da kawei ka syiar kynthei bad uwei u syiar shynrang, kaba hangne ruh haba khmih ia ki dak ki shin baroh ki bit ki biang bad u ngeit skhem ba ka kiew Pyneh Rngiew mynta u snem kan long kaba da phuh da phieng.
Hadien ba la pyndep ia ka lehniam na ka Mei Mawbuh, la dei pat sa ka pali ban kiew sha ka duwan jong u Sohpetbeng, kaba hangne ruh u Riew Tymmen Riew San, ki la leit sha ka shat ka khein ka  khnong ka bishar, ban ia pan hukum na U Blei Trai Kynrad ryngkat na ki ryngkew ki basa ba kumba la buh ia ka sngi ka ia, ba ma ki ruh kin da mih paw ki dak ki shin ban pdiang ia kane ka kiew pyneh ryngiew ba shi sien shi snem  u khun bynriew khnang ban ioh ia ka ainguh ka aidem ka dwai ka kyrpad ka kyrpon bad la u Blei Trai Kynrad,  ba un theh sei ia ka jingkyrkhu kaba na sha lyndet ka jong u.
Ynda haba la pyndep ia ka nguh ka dem, la kiew tiap sha ka duwan ka dupat ha kaba la sdang ka pynsum ka pynsleh ban pynkyntang ia ka duwan ka dupat, kaba long ka bynta kaba kut jong ka sngi bad pynkhreh pat ia ka jingwan ban ia kiew paidbah pat sa ha ka 4 tarik  ha kaba yn pyndep  sa ia kawei pat ka lehniam katta ka nguh ka dem lang baroh ha kane ka sngi  ba kyntang.
Ka kong Riiohlang Dhar ba shong ba sah ha Mawlai Mawiong bad kaba trei kum ka Constable jong ka 1st MLP Bn, kaba dei artad kawei na ki referee Phutbol na kane ka jylla ka la shah jied ba kan leit ha kaban ia don bynta ban pyniaid lem ia ka lympung ialehkai jong ka SAFF U-19 SAFF U-19 Women’s Championship kaban sdang naduh ka 2 haduh ka 9 tarik u bnai Rymphang u ban wan ha nongbah Dhaka, Bangladesh.
Haba phai sha ka jingleit ban pyniaid lem ia kane ka lympung ka kong Ri-ioh ka pynpaw ba ka la long kaba la pynkhreh namar ba kum ka refeee ka juh pyntbit bha ialade baroh shi snem namar ba ha kane ka kam referee ka sngewthuh ba kam lah lypa ban tip lano ka AIFF, ka AFC kin khot ia ki referee ba tbit bad ba kynsai ban pyniaid ia kino kino ki lympung ba ki juh pynlong.
Hadien kane ka lympung ialehkai ha Bangladesh, ka kong Ri-ioh ka pyntip ruh ba hadien jong kane kam pat nang pat ban ong la kan dang ioh lad ne em ban leit pyniaid ia ki lympung ialehkai, namar ba kan hap ba kan leit ban iakhun ia kawei ka course kaban long hapoh Malaysia mynta hi u bnai bad nangne kin sa jied pat ia ki referee ban leit ha kaban pyniaid ia ki wat ialehkai kiba khatduh jong ki lympung ialehkai ka AFC kum ka U-17 bad U-20.
Ka Seng Khasi Kmie lyngba ka Lum Sohpetbneng Committee ka la iaid shakhmat ia ka jingpynkhreh ia ka Kiew Pyneh Rngiew kaba 25 sien, kaba ha kane ka kynti kaba mynta kan long ha ka 4 tarik u Rymphang 2024.
Kumta haba iadei bad kane Kiew Pyneh Rngiew kaba 25, ka Lum Sohpetbneng Committee ka kwah ba kan ia sam bad ban pathai lem ia ka khubor sha u paid Khasi baïar ka bri u Hynñiewtrep Hynñiew-skum Hynñiaw Wasa ia ki jingbthah, ki jingpynbeit bad ruh ia ki adong adit, khnang ba ka Kiew Eh Rngiew paidbah ha katei ka sngi kan da long kaba iaid beit kaba iaid ryntih.
Haba iakren bad u Rgh D.L Nongbri vice president Seng Khasi Kmie bad u dkhot jong ka Lum Sohpetbeng Committee, u pyntip ba ka nguh ka dem na khyrdop u Lum Sohpetbenng kan sdang naduh dang step phyrngap, kaba hangne ka jingshah ia ki kali ban kiew arted lynti sha u lum ba kyntang yn khang haduh ka por 11 baje mynstep, katba ki paidbah kiba kwah ban mih noh pat hadien ba la dep ka nguh ka dem ka kiew pyneh rngiew kan dei naduh ka por 1 baje nohphai sngi.
Nalor katta u Rgh D.L Nongbri u ai ruh ia kane ka jingbthah ba kito kiba wan na ki thain ka ri lum Pnar kin wan lyngba ka surok bah Shillong By Pass, katba kiba wan na ki thain jong ka Ri Khasi Sepngi kum na ki thain ka Mairang, Nongstoiñ namar ka jingkhim bad maramot ia ka jingkieng ka Damsite, lada long kaba lah kine kin sngewbha ban wan na ki thain jong ka UCC Lad Umsaw.
Haba iadei bad ki jaka ban pynieng ia ki kali, u Rgh D.L Nongbri u pyntip ba ha kane ka kynti kaba mynta la pynkhreh janai ia kane bad kyntu ia ki para kur para kha ba kin sngewbha ba kin ia trei lang ryngkat bad ki nongiarap kam da kaba kin ngeit bad kohnguh ia ka jingbthah ia ki ban pynieng ia ki kali ha ki jaka kiba la dep ban pynkhreh.
Shuh shuh ha kane ka kynti kaba mynta, ka Lum Sohpetbneng Committee ka la dep ba kan shna kyrpang ruh ia ki basa ia ki briew kiba wan ban ia die sha die dud, ha kaba ka la kyntu ruh ia baroh ba kin da ia kynduh bad kynjoh ktien ia ki dkhot ka komiti, lait nangta yn nym shah pat iano iano ruh ban shna basa ne sher dara ha ki rud surok ne lynti iaid jong ki paidbah bad lada don kiba leh pyrshah ka Komiti ka la rai ba kan weng  beit ia ki.
Ka jingkyntu ka long ruh ba ki paidbah kiba leit kiew Pyneh Rngiew ha kane ka sngi ba kin kiar ha kaba sliew ne thang ding, ban ri bad sumar kyndong ia ki sawdong sawkun ban nym bret pathar ia ki song jingbam.
Haba iadei bad ka jingsam ia u khaw eh u khaw khien bad kumjuh ia ka um ksiar ka um rupa, mynta ka kynti ka la don ka jingpynbeit kaba kyrpang khamtam lei lei ha ka por ban kiew ha duwan ban nguh ban dem, ba la kyntu bad kyrpad ia baroh ba kin bud bad ngeit ia ki kyndon bad jingbthah jong ki nongpyniaid.
Ka Health City Hospital kaba na Khanapara jong ka nongbah Guwahati ryngkat ka jingiatreilang bad ka District Early Intervention Centre, Panaliar, Jowai kala bteng iaka Free Screening Congenital Heart Disease ne ka jingjurip iaki khynnah kiba shitom klongsnam naduh kiba dangkha haduh 18 snem ka rta.
Kane ka screening camp ka hap hapoh ka Rashtriya Bal Swasthya Karyakram (RBSK), kaba dei kawei na ki prokram hapoh ka NHM jong ka Ministry of Health and Family Welfare jong ka sorkar pdeng.
Kane ka jingjurip iaki khynnah kiba shitom klongsnam ka la bteng sa ha Rilum Jaintia, haka 30 tarik Kyllalyngkot na ka bynta ki lai tylli ki Block kiba hap hapoh ka West Jaintia Hills District bad haka 31 tarik Kyllalyngkot na ka bynta ki khynnah jong ka East Jaintia Hills District.
Haba iakren bad ka Dr.Saurabhi Das, Director Pediatric Cardiology, Health City Hospital, ka la pyntip ba ka don soskular ne MOU kaba la iasoi hapdeng ka sorkar Jylla bad ka Health City Hospital ban sumar ei ia ki khynnah kiba shitom klongsam hapoh katei ka hospital.
Ka la ong katkum ka soskular baroh ki khynnah kiba pynrung ne Registered hapoh ka RBSK kin ioh iaka jingsumar ei khlem donkam ban siew pisa na ka bynta ka jingshitom klongsnam hapoh katei ka Hospital.
Ka la ong ruh ba kane kadei ka sien kaba Ar ba ki pynlong iaka jingjurip iaki khynnah kiba shitom klongsnam bad kaba nyngkong kadei ha nongbah Shillong bad kane ka jingjurip iaki khynnah kan bteng ruh sha kiwei pat ki District jong ka Jylla.
Shuh shuh ka la iathuh ba ha kane ka sngi la don haduh 122 ngut ki khynnah kiba wan sha kane ka jingeksamin ei bad napdeng kine kiba donkam jingsumar ki long 61 ngut, kiba donkam ban buddien ne check up ki long 10 ngut bad ki bym don jingshitom ki long 51 ngut.
Kala kdew ruh ba ka jingpang klongsnam ki khynnah rit ka kynrei bha bad na ki 50 percent ki khynnah ba ki jurip la lap ba ki khynnah ki don iaka jingpang klongsnam.
Ka Dr Das ka la kyntu iaki kmie ki kpa ban wan shakhmat ban phah sumar iaki khun katba ka jingshitom kam pat slem khnang ba kan ym ktah iaki khun ynda ki la heh la san bad ka la ban jur ruh iaki kmie ki kpa ba kimdei ban pynslem ban leit wad jingiarap na ki doktor haba ki tip ba ki khun ki don jingshitom ia kino kino ki jingshitom khamtam ka jingshitom klongsnam.
Ka Dorbar Shnong Wapungskur, East Jaintia Hills District ha ka 16 tarik bad 23 tarik une u bnai kala ïoh ban jied ïa ki nongkitkam thymmai jong ka kiba kynthup naduh u Waheh Shnong, ki dkhot ka Executive Committee, ki nongkitkam ka VDP bad Sport Committee (W.S.S.W.O) bad kiwei kiwei ki Committee na ka bynta u snem 2024-26.
Ki nongkitkam ka Executive Body ka Dorbar Shnong Wapungskur ki long kumne ma Postling Dkhar kum u Waheh Shnong, Cheerful Ryngkhlem Asst.Waheh Shnong, Workingme Ryngkhlem Chairman, Aristotle C.Rymbai Secretary, Andronicos Ryngkhlem Asst.Secretary, Nangbun Rymbai Finance Secretary bad Nikormi Siangshai kum u Treasurer.
Ki Dkhot ka Executive Committee: Deolangki Dkhar, Di-imon Rymbai, N.Jerly Ryngkhlem, Norly Ryngkhlem, Tarson Siangshai, Sohlang Rymbai, Ryntihlang Siangshai, Rishot Rymbai, ka Diangly Ryngkhlem, ka Samly Ryngkhlem, ka.
Raibi Ryngkhlem, ka Lawmon Phawa, Auditor- Defender Ryngkhlem bad Mebashanborlang Rymbai.
Ki nongkitkam ka Sport Committee (WSSWO) ki long ma Shwari Ryngkhlem President, Becareful Rymbai Secretary.
Ki nongkitkam ka VDP ki long ma Sadly Ryngkhlem Niak, Thickly Dkhar President, Moses Rymbai Vice President, Samely Siangshai Secretary, Pnarpaia Phawa Asst.Secretary.
Ki Nongkitkam ka School Managing Committee ka Wapungskur Higher Secondary School, ma Wanlang Rymbai Chairman bad ma Grateful Siangshai Secretary.
Ia kine ki nongkitkam la pynskhem da u Dalloi ka Elaka Jowai, ma Puramon Kynjing.
Kane ka long ka jingpyntip kaba sngewsih sha phi ki kur ki jait, ki kha ki man bad ki lok ki jor ba I Ma Wonderfull Shullai, i kpa jong i Bester Salahe kiba shong ba sah ha Salaroh, Jowai ila khlad noh haka 26.01.2024.
I Ma Wonderfull i dei i para jong i Siyoobha Shullai, i hymmen jong i Innocent Shullai bad Rosalba Shullai.
Ka jingleit on tep ia i kan long haka 29.01.2024 ha u lum jingtep ka Balang Katholik, Jowai.
Ka jingiaseng leit on tep kan sdang naduh ka por 1 baje nohphaisngi.
Ki khynnah ialehkai ka Sabahmuswang ki la rah syndon iaka nam lahduh haka Under-13 Republic Day Cup Football Tournament hadien ba ki la pynliem iaki khynnah ka FAM da 2-0 haka jingiakhun phainal kaba long ha Kiang Nangbah Stadium haka 26 tarik Kyllalyngkot.
Ia kane ka lympung la pynlong da ka West Jaintia District Sports Association (WJDSA) kaba la kyrshan da ka ophis u Deputy Commissioner, West Jaintia Hills District.
Haba phai shaka jingialehkai, ka jingiakhun ba la buh por ban pyndep ka la kut da ka jingiakhait khlem da lah ban pynkhih iaka jar kol bad dei hadien ba la rah iaka jingiakhun shaka jingiashut penalty ka Sabahmuswang ka la pynliem da 2-0 iaka FAM.U Deputy Commissioner jong ka West Jaintia Hills District u Bah BS.Sohliya ula wan ban pynhap pyrda ia kane ka jingialehkai kum u kongsan haka jingdonlang u District Sports Officer West Jaintia u Ma Khroobok Passah, u working president ka WJDSA u Ma EMH.Passah nalor kiwei kiwei de ki nongialam bad dkhot nongkitkam jong ka WJDSA.Hadien ka jingialehkai u kongsan ula sam iaka khusnam shaka kynhun lahduh bad kynhun ba wan ba ar da ka song pisa ryngkat ka Trophy.
La sam ruh iaka khusnam Man of the Match sha u Wohjrem Shylla jong ka Sabahmuswang, ka nam Best Goalkeeper sha u Benedict War jong ka FAM, ka nam Top Scorer sha u Deiwamitre Shylla jong ka Sabahmuswang bad ka nam Player of the Tournament sha u Dachanmitre Dkhar jong ka FAM.Wat hadien shisnem bala dep ban plie paidbah iaka Lumshnong C&RD Block ha East Jaintia Hills District, kaba thamula pat kalong ba tang u tala ba ap ia kane iing treikam ka block kaba don ha Lumshnong bad la kynnoh ba ka sorkar kam lah satia ban siew iaka tulop ki nongtrei.
Ka Jaiñtia National Council JNC-CEC haka 25 tarik Kyllalyngkot ka la iakynduh ia u Deputy Commissioner ka East Jaintia Hills District ban pan jingshai halor ka jingkhang khyrdep ka C&RD Block Lumshnong da ki bun bun bnai.
Ha u kyrwoh ba la phah u Information Secretary JNC u Mebanteilang Sukhlaiñ, ula ong ba Deputy Commissioner u Abhilash Baranwal ula pyntip ba ka jingkhang khyrdep jong katei ka jaka treikam sorkar ka long namar ka jingbym don nongtrei na kadaw ka jingbym ioh ki nongtrei iaka jingsiew ne tulop.
Shuh shuh u DC u pynpaw haka seng ba ka jingbym ioh tulop jong ki nongtrei kiba dei na ki Shnong ba jngai la lumba 4 haduh 5 bnai ka la pynlong iaki ban sangeh noh ban leit trei.
Ka JNC ka la ong hato ia katei ka Block ophis la wanrah tang namar ba la jan ka election, namar kum ban shu pynkynmaw ba ia katei ka block la plie paidbah haka 4 tarik Nohprah 2022 kata hashwa jong ka Election MLA 2023.
Ka seng ka la kyntu iaka sorkar khamtam ka MLA jong ka thain ba kan leh eiei halor kane khnang ban myntoi ki paidbah jong ka thain bad ha kajuh ka por la kyrpad iaka sorkar ban pynrung nongtrei shuh khnang ba ki samla wad kam wad jam ka thaiñ Narpuh kin ioh jingmyntoi lyngba kane ka block.
U Dabit Dkhar bad ka Happiness Phawa kila long ki lahduh haka Republic Day Run kaba pynlong da ka ophis u Deputy Commissioner, West Jaintia Hills District ha ryngkat ka jingiatreilang bad ka ohis u DSO, Jowai haka 26 tarik Kyllalyngkot.
Ka nam lahduh ba ar na ki shynrang la ioh rah da u Teiboklang Biam bad u Dasaman Kyndait, katba na ki kynthei la ioh rah ka Monlangki Kyndait bad ka Heiniwanki Nongbah.
Baroh kine ki nongjop ki dei na ka shnong Sabahmuswang, lait noh ka Monlangki Kyndait na Mihmyntdu bad ka Heiniwanki na Nongkynrih.
Ki nongshimbynta baroh ki don haduh 157 ngut kynthei bad shynrang.
La kaweh iaka lama shuwa ban sdang kane ka Republic Day Run da u DSO, ma Khroobok Passah haka jingiadonlang u vice president WJDSA Patrick Lamare, L Nartiang Branch Manager Meghalaya Cooperative Apex Bank, Ummulong Branch kiba la sam iaki khusnam sha ki nongjop.
Ha ryngkat ka ri baroh kawei, ka nongbah Jowai ruh kala rakhe iaka 75th Republic Day.
U Myntri Sorkar bah AL Hek ula pynher iaka lama ka ri bad shim iaka Rashtriya Salute.
Ha duh 20 kynhun kila shimbynta haka parade ba kynthup iaki Pulit, NCC ka skul JNV Mukhla, Government Girls Higher Secondary School, Jowai, West Jaintia Bharat Scouts & Guides, Jowai bad 15 tylli ki schools.
Kala don ru ka jingpyni nam iaki tableau kaba la wan nyngkong ka dei ka District Horticulture Officer, Jowai ba ar ka  District Commerce & Industries Centre, Jowai bad balai ka Divisitional Soil and Water Conservation Officer Territorial Division Jowai.
La sam ruh iaka khusnam top performing PHC kaba ka Sahsniang PHC kala ioh ia kane ka khusnam na ka bynta ka jingjop ban pyniaid shakhmat iaka Megha Health Insurance scheme (MHIS) & Ayushman Bharat Pradhan Mantri Jan Arogya Yojana) (AB PM- JAY).
U Bah AL Hek ula pynkup burom ruh ia ki arngut ki pulit, kiba kynthup ia u Havildar Amplias Synnah ABC/ 264 Arki Nikhla kum ka jingithuh iaka kam kaba kila pyndep ha kaba iakhun pyrshah ia u drok Kiwei pat ki prokram ki kynthup iaka jingrwai jingshad ba la shimbynta da ki khynnah skul bad ki shnong ka nongbah Jowai La sam ruh iaki jingbam sha Childrens’Home da ki tnad sorkar bad ki seng trei kam bhlang social organisations Ha Amlarem u MLA ka thain ma Lahkmen Rymbui ula shim iaka salute bad pynher iaka lama.
Ki Pulit bad ki 6 tylli ki skul kila shim bynta haka parade, pynbud sa ka jingpyninam iaki tableau 7 contingents took part in the parade including the Police Department and six schools.
It was then followed by Tableaus na ki phra tylli ki tnad sorkar.
Ka Syiem Jingsuk Higher Secondary School, Amlarem bad Amlarem Secondary School kila jop haka march past.
La ai ruh iaka syrnod jingiaroh ia u ma Dapki Shylla, BLO ka 4- Iongnoh uba la ioh iaka khusnam State Award haka jingjop ban trei iaka kamram bala bynshet ha u kum u BLO.Shuh shuh ban pynbyrngia ia ki paidbah kala don ruh ka jingrwai jingshad tynrai kaba la shimbynta da ki khynnah skul ka thain.
Ha Hima Shangpung: Laskein C&RD Block u MLA Jowai Wailadmiki Shylla ula shim iaka bynta ban pynher iaka lama bad shim iaka salute.
Ka jingïakren ïasuk hapdeng ka Sorkar India bad ki seng kieng atiar ka thañ shatei lam mihngi ka Ri India, kum ka NSCN (IM), ULFA bad khamtam bad ka Hynñiewtrep Liberation Council (HNLC), ka donkam ia ka jingïatai paidbah kaba sani.
Ka paw ba kine ki seng ki la kubur ban ïakren hapoh ki kyndon jong ka Riti Synshar ka Ri India.
Kumta ha ka jingrakhe ia ka Republic Day to ngin ia thir nia halor ka jingïadei ka Ri Hynñiewtrep bad ka Ri India.
Ka Constitution jong ka Ri India kam dei kaba shu hap kum ka mana na bneng, hynrei ka dei kaba mih na ki jingïatai nia bad jingpynwandur da ki nongmihkhmat na ki thaiñ, ki kynhun bad jaitbynriew bapher kiba pynlong ia ka Ri India.
Naduh ba la plie ia jingshong Dorbar ha ka 9 Nohprah 1946, ka Constituent Assembly ka la ïakynduh bad ïashong dorbar haduh lai snem lynter naduh 1946 haduh 1949.
Ki nongmihkhmat ki la ïatai sani, ki la prat jingmut bad da ka jingstad bad jingshem phang jong ki, ki la pynurlong ia ki jingangnud jong ki kynhun, ki jaitbynriew bapher bad khamtam eh jong ki rit paid bad ki trai muluk.
Ïa ka Constitution ka Ri India la pdiang ha ka 29 Naiwieng 1949 bud sa ka jingpynbna ia ka Ri India kum ka Republic ha ka 26 Kylla Lyngkot 1950.
Ha ka Constitution la bsuh ruh ia ki nongrim tynrai jong ka hok, ka jingshisha, ka jingïalong mar ryngkat, jingïaburom kylliang bad jinglaitluid.
Wat la ka long ka Kot aiñ bad ka Kitab Synshar kaba khraw, kam long pat kaba janai bad ka don hi hangne ki thliew ki syar bad ki jingduna kiba dang dei ban pyndap.
Ha kane ka juk jong ka jingkhie rasong ki riewshitniam, ki riewshit jaitbynriew kiba kwah ban synshar donbor tang kawei ka niam, kawei ka kolshor bad kawei ka ktien, ma ngi ki nongshong shnong ngi dei ban ïengskhem bad ïeng tylli kawei ban ïada ia ka Constitution jong ka Ri bad ia ki nongrim tynrai jong ka.
Ka Constitution ka Ri India kam dei tang ka Kitab Synshar, hynrei ka dei ka Soskular kaba la ïateh hapdeng ka Sorkar India bad ki Seng, ki Kynhun bad Jaitbynriew bapher kiba pynlong ia ka Ri India bakhraw.
Hapdeng u Nohprah 1947 bad Lber 1948, haba ki Khasi State ki la soi ia ka Instrument of Accession, la kular ia ki paid ka Ri Hynñiewtrep ban pynïoh ia ka hok bad jinglaitluid ban synshar hi da lade ïalade katkum ba la maitphang ha ka Annexed Agreement.
La khmih lynti ba ka Sorkar India kan burom ia ka Soskular bad pynurlong ia ki kyndon hapoh ka por ba la buh.
Phewse, kam shym la long kumta bad ia ki Khasi State kiba laitluid ha kato ka por la pynrung jubor hapoh ka Jylla Assam bad katkum ka First Schedule jong ka Constitution la ong, “Ka Jylla Assam kan kynthup ia ki jaka, kiba shuwa ka jingpyntreikam ia kane ka Constitution, kiba hap hapoh ka Jylla Assam, ki Khasi State bad ki Tribal area.
" U Professor S.K Chaube u ong ba kane ka dei ka “Act of State" bad ka long pyrshah ia ka mon jong ki Khasi State ba la pynrung hapoh ka Jylla Assam hadien ba la pyntreikam ia ka Constitution.
Tat haduh 1949, ki Hima Khasi hapoh ka shatri jong ka Federation of Khasi States, ki la ïakhun ban wanrah ia ka Ri Khasi hapoh kawei ka rukom synshar, wat la ka don ka jingïaphnieng bad jingïapher jingmut jong ki seng, kum ka Federation of Khasi States bad ka Khasi-Jaiñtia Federated State National Conference.
Ka Khasi-Jaiñtia Federated State National Conference ka dei ka kynhun kaba kwah ia ka Sixth Schedule bad hapoh ka jingïalam jong u Rev J.J.M Nichols Roy, uba long ruh u dkhot jong ka Constituent Assembly na Assam, la pynhiar kyrdan ia ki Khasi State sha ka Sixth Schedule kaba long ruh pyrshah ia ka rai jong ka Khasi States Constitution Making Durbar kaba la long ha ki bnai April haduh July 1949.
Kumba la kdew ha ka kot, Ka Ri Hynñiewtrep Shuwa bad Hadien Ka “Independence Day", lah ban shem ia ka tynrai jong ka jingïapyrshah naduh ka snem 1948 ha ka por ba u Rev J.J.M Nichols Roy u la wanrah ia ka jingtyrwa ban bsuh ia ka kyndon ha ka Article 190 kumne- “Nalor kata wat lada la ong ei ei ha ka Article 225, u Governor ka Assam u lah da ka jingpynbna paidbah ban hukum ia kano kano ka bynta jong ki Hima ban pynïaid noh kumba long hi ka bynta jong ka Autonomous District ha Ri Khasi-Jaiñtia kumba la kdew ha ka Part I jong ka Table kaba la pyndait lang ha ka paragraph ba 19 jong kata ka Schedule…" Ha kawei ka liang, ka Artilce 225 jong ka Draft Constitution ka ai bor ia ka Parliament ban thaw aiñ halor ki State ne ka kynhun jong ki State ne Hima kiba don ha ka Part III jong ka First Schedule, tang katkum ki kyndon kiba don ha ka Soskular kaba la ïasoi hapdeng ki State ne kynhun jong ki State bad ka Sorkar India.
Ka Federation of Khasi States ka la ïeng pyrshah ia kane ka jingtyrwa bad mar dor ka la phah ia ka shithi sha New Delhi ban pyntip ia ka rai jong ka bad ka la kyntu jur ia u Mr Guha, uba long ha kata ka por u nongmihkhmat jong ki Khasi State ha Constituent Assembly bad la bthah ia u ba un pyrshah bad buh ha khmat ka Dorbar ia ka rai jong ki Khasi State.
Kham hadien u Professor G.G Swell u la pynshai ia ka rai jong ki Hima Khasi kumne, “ka jingpyrshah ia ka jingpynrung ia ki Hima Khasi hapoh ka District Council ka long halor ka nongrim ba kane kan pynhap ia ki Khasi State hapoh ka jingsynshar ka Sorkar Assam bad ba ki Hima Khasi kin hap noh hapoh ka Jylla Assam.
Ngi pyrkhat ba lada ngi lah ban pynneh shuwa ia ki Khasi State kumba ki long, kan ïarap bad pynsuk ban ïoh la ka jong ka Jylla.
Ka jingpyrshang jong ngi ka la shu bijai ei wat la ngi don ia ka jingbun paid ha ka Dorbar Thaw Riti jong ki Hima Khasi…kaba phylla pat ka long ba ïa kane ka Dorbar la shu pynkut kynsan khlem daw.
" Ka jingpynbna kynsan jong ka HNLC ba ka la weng na ka jingïakren ïasuk bad ki Sorkar ka pynkhie im biang ban plied ia ki kitab history jong ka synshar khadar ha ka Ri Hynñiewtrep.
Ka long kaba shisha ba ngin ym lah ban wanrah ia ka jingïamynjur lang hapdeng ka Sorkar India, Sorkar Meghalaya bad HNLC lada ngi leh klet ia ka history.
Ñiuma, ki jingtip shaphang ka Seng HNLC, la ka long ka saiñpyrkhar lane ka rukom treikam jong ka, ki duna than eh.
Hynrei ha ka jingjurip kaba la leh kumba ar phew snem mynshuwa la shem ba 40% ki samla wadkam bad 25% ki samla pule ki pynpaw ba ka Ri Hynñiewtrep ka dei ban laitluid na ka India, katba kiba bun balang pat ki pynpaw ba dei ban ai ha ki Hima Khasi ia ka hok, ka iktiar bad ka kyrdan hapoh ka Constitution ka Ri India.
Lah ban kdew hangne, “Ha ka snem 1992 ka Khasi Students’ Union ka la pynim ia ka jingdawa ba dei ban pynïoh ia ka hok jong ki Hima Khasi da kaba pynrung ia ki kyndon hapoh ka Constitution…" Ka HNLC ruh ka la ïakhun halor kane ka mat bad ka kwah ba ka Ri Hynñiewtrep kan laitluid na ka Ri India.
Ka HNLC ka sngew ba ka jingïakhun da ka thma ka long kaba kongsan khnang ban ïoh ia ki jingdawa bad jinglaitluid.
Kumta ha ka jingïaleh jong ka, ka la shah kynnoh ruh ba ka la donkti ha kaba pynïap ia ki pulit, ki suba nongsyntiat bad kiwei kiba lui lui.
Kumjuh ruh ka la shah kynnoh ba ka donkti ha kaba lute bad rahbor ia ki briew.
Ha ka snem 2000 ka Ministry of Home Affairs (MHA) jong ka Sorkar India ka la ñiew be-aiñ ia ka HNLC katkum ki kyndon jong ka Unlawful Activities Prevention Act (UAPA) 1967.
La bteng ia ka jingkheiñ be-aiñ bad sa shisien ha ka snem 2019 ka MHA ka la ñiew be-aiñ biang ia ka HNLC halor ki nongrim ba ka dei ka seng kaba ïakhun thma ban laitluid na ka Ri India bad ba ka long ka jingma ia ka Ri bad ba ki kam jong ka ki ktah ia ka shongsuk shongshngaiñ ka thaiñ baroh kawei.
Ki nongïalam bad ki dkhot jong ka HNLC ki la shah pynngat ha ki kyndon aiñ IPC bad UAPA.Ki la shah khot hajir ban shah tohkit bad shah tian bishar sha Ïingshari.
Naduh ka snem 2004, ka la don ka jingpyrshang ban wanrah ia ka HNLC sha ka miej jong ka jingïakren ïasuk.
Ki seng, ki kynhun niam, ki riewshimet bad ki Sorkar ki la phah ktien bad kyntu ia ki nongïalam jong ka HNLC ban wan sha ka jingïakren ïasuk khnang ban pynkut ia ki kam pyntriem baroh, ban ïamynjur bad pynbeit noh ia ki jingdawa.
Ha kane hi ka snem, ka MHA jong ka Sorkar India ka la phah ktien lyngba U Rev P.B.M Basaïawmoit sha ka HNLC, hynrei kine ki jingpyrshang ki khlem sei soh ei ei ruh em.
Dei tat haduh ka snem 2022 ba ka HNLC ka la mynjur ban phah ia san ngut ki dkhot jong ka hapoh ka jingïalam jong u Vice Chairman ban sdang ia ka jingïakren bad ki Sorkar.
La sngewthuh ba haba ka HNLC ka wan sha ka miej jingïakren ka la ban jur bad dawa na ka Sorkar ba ka dei ban pyndam noh ia ki jingujor pyrshah ia ki nongïalam bad ki dkhot jong ka.
Ban pynthikna ba ki dkhot bad nongïalam ki ïoh ban rung bad mih laitluid hapoh ka Ri khlem ki jingteh kyndon ne jingsyier.
Lah ban ong ba kine ki dei ki lad kiba lah ban wanrah ia ka jingshaniah hapdeng ki kynhun kiba ïadon bynta ha ka jingïakren ïasuk.
Lehse, shabar na ka kamra ïakren ïasuk pat ki lah ruh ban don kiba sngew khohñioh bad ba ka HNLC ruh ka hap ban jubab shibun ki jingkylli halor ka jingshah kynnoh ba ka thombor, ka pynïap, pynmynsaw bad rahbor ia ki para nongshong shnong bad khamtam ia kiba lui lui.
Toi, ka Jylla, ka Ri bad imlang sahlang ki donkam mar dor ia ka jingsuk bad ka jingbishar hok.
Ka long ruh kaba kongsan ba ki Sorkar bad ka HNLC kin poi noh sha ka jingmynjur bad jingpynbeit ia ki jingdawa.
Ha kajuh ka por, kum u nongshong shnong nga kyrpad jur ia ka HNLC ba kan wan phai biang sha ka miej jingïakren ïasuk bad ki Sorkar.
Nga kwah ruh ban buh hakhmat ia kine ki mat- (i) Ba ka HNLC kan ïasam lang ia ka saiñdur ba ka don na ka bynta ka lawei jong ka Ri Hynñiewtrep bad ban plie lad ia ka jingïatai paidbah (ii) ban thaw ia ka Kynhun jong ki tymmen ki san khnang ban thawlad ia ki riewpaidbah kiba la long ki langkñia ha ka jingïaumsnam ba kin tip ia ki jingshisha baroh bad ba ka HNLC ruh kan ïohlad ban ïasuk bad ki.
Lyngba kane ka Kynhun, ki riewpaidbah kin ïoh ruh ka lad ban pynpaw, ban kylli bad ban pyntngen ïalade.
Kane kan ïarap ruh ia ki ban khylliap noh ia ka kitab jingim kaba kthang jong ki.
(iii) ka paw ruh ba kumba ka HNLC ka la tlot ha kiba bun ki liang bad khamtam ha ka jingdon ki dkhot.
Hynrei ki lah ban mih shibun ki daw ha ki sngi ki ban wan ki ban pynlong ia ki samla ka Ri ban pynkhie im biang ia ka kam kieng atiar.
Ki Sorkar kim dei ban kheiñ sting ia kane, pynban ki dei ban ïakhun shitom ban poi sha ka jingpynbeit ia ki jingeh bad jingdawa jong ka HNLC.Kyrsoibor Pyrtuh.
U Superintendent of Police, West Jaintia Hills haka 25 tarik Kyllalyngkot, ula pyntip ba ka don metiap kaba la buh ha jaka buh metiap ha Civil Hospital Ialong kaba neh sah khlem don mano mano ba kam.
Kane ka met ka dei kaba la ithuh bad ka dei ka met jong u Skan Ryngkhlem.
Ka rta antad 48-50 snem bad dang ap na ka bynta ban pynithuh bad kam da ki ba haiing ne kino kino kiba don jingiadei.
Une u briew u don ka rynieng 5.5 phut, u phon iaka jacket ba iong, sopti T-Shirt ba blue, ka patlun ba iong.
Na kaliang ki Pulit ki kyrpad ia kiba haiing bad ki paidbah ban wan shakhmat ban ithuh ia kane ka met.
Kiba ithuh ia u la kyntu ba kin phone ha kine ki number harum khnang ban ioh aiti iaka met ba sah jong u Skan Ryngkhlem.
Jowai Police Station: 8787494560 / 9863066565 Jowai PCR: 9774065467 / 03652220782.
Ka Office jong u Sub-Divisional Officer (Election), Amlarem Sub-Division, Amlarem haka 25 tarik Kyllalyngkot, ka la rakhe ia ka “14th National Voters Day" halor phang “Nothing like voting, I vote for sure", ha kaba u Dr.Abhiskek Saini, IAS, SDO (Election) u la long u Kongsan ha ka ne ka programme.
Ia kane ka programme la pyniaid da u GLC Mylliem, MCS, Assistant Commissioner, bad u la ai ruh iaka jingkrenpdiang bad jing ai khublei ia baroh ki ba ia don lang ha kane ka programme.
Ha kaba sdang jong ka programme la ai jingkren da u M Sangma, BLO supervisor.
Ha ka jingkren jong u, u la ong  ba da kum ki BLOs ki la pyrshang katba lah ban leit sha ki shnong bad ki ing ki sem jong ki nongthep vote ban pynsngewthuh ia ki shaphang ka jingthep vote bad ka rukom thep vote khamtam ia kito kiba dang thymmai.
La ai jinghikai bad pynshai shaphang ka EVM machines bad shaphang ka Vote from Home.
U la kyntu ia ki rangbah shnong, ki rangbah niam ba kim dei ban leh shongshit ne iashahliang ha ka por Election namar kane kan ktah iaka shongsuk shongsain ha ki shnong ki thaw.
U Luckystar Pamthied, President of Association of Challenged People, Amlarem Block, u la ai jingkren ha ka ba u la iaroh bad ai khublei ia ka Sorkar ia ka jinghikai ba ka la ai na ka bynta ki ba duna ka dkhotmet da kaba wanrah ia ka Vote from Home kaba la iarap bad pyllah ia ki ba kin pyndep ia ka hok ban vote bad ban jied ia ki nongmihkhmat.
U Kongsan ha ba ai jingkren u la ai khublei National Voters Day ia baroh.
U la ong ruh ba la rakhe ia kane ka sngi manla u snem kum ka foundation day jong ka Election Commission.
U la kyntu ia baroh ki nongshong shnong ki ba la dap 18 snem shaneng ba kin khein kordor ia ka vote jong ki la ha kano kano ka niam ka jait ka rukom im ne ka ktien ba ki don.
U la kyntu ban vote katkum ka jingsngewthuh bad ka mon la jong bad ym dei ban ngop ha ka jingkren pynbieit jong kiwei.
U la kyntu ba dei ban don ka mynsiem ban iarap ban pynsngewthuhlem ia kiwei ki bymsngewthuh khamtam ia kito ki bym lah ban leit sha ki jaka thep vote, namar mynta ka sorkar ka la pynbiang ia ki machines ba kin lah ban thep vote na ing.
Ha kane ka programme la sam ia ki EPICs sha ki nongthep vote ki ba thymmai, la pule iaka Voters Pledge ha ka jingialam ka FM War, ASE.La pynkupburom ia ki BLOs Dapki Shylla, BLO-4-Iongnoh, Savio Myrchiang, 21-Amlarem A bad Jacinthson Passah, 23-Pdengkarong, naka bynta ka jingtrei shitom jong ki.
La sam ruh ia ki khusnam sha ki nongjop ha ka Painting Competition ba la long ha ka 23tarik Kyllalyngkot bad ia ka Run For Democracy kaba la long ha ka 24 tarik une u bnai.
La pynkut iaka jingialang ha kaba u  J.Tongper u la ai iaka jingkren ai khublei.
Kum shibynta ka jingrakhe iaka 14th National Voters Day, ka ophis u District Election Officer, West Jaintia Hills ka la pynlong da ka Cycle Rally haka 25 tarik Kyllalyngkot.
Kane ka jingiakop Cycle Rally ka dei shibynta ban khring iaki nongthep vote thymmai ban pynkhlain iaka jingiashimbynta ki samla haka kam election ha kane ka ri synshar paidbah.
Kane ka cycle sdang na madan Kiang Nangbah Stadium bad la kaweh lama iaka da u Ma Chemphang Syrti, Superintendent of Police, Wet Jaintia Hills District haka jingdonlang u District Sports Officer West Jaintia u Ma Khroobok Passah bad u Bah W.Kharbuli, MCS, Assistant Commissioner, West Jaintia Hills.
Ha kane ka Cycle Rally la shim bynta da ki dkhot ka West Jaintia Adventure and Cycling Association, Jowai da kaba sdang na Kiang Nangbah Stadium bad ïaid lyngba ka Ladthadlaboh Main Road, Iawmusiang, Mynthong, Chutwakhu, Khim-U-Sniang, Umchangiar, Chilliangraij, Loomkyrwiang, Īongpiah, Panaliar, Dulong, Tpep-Pale bad pynkut ha phyllaw ka ophis u Deputy Commissioner, West Jaintia Hills.
U Krai (Millet) u dei u wei na ki jingthung mynbarim (indigenous crop) uba la jan duhjait ha bun ki jaka ha rilum Khasi Jaintia.
Bun na ki nongrep kim da kheinkor shuh ia u ne u jingthung ba kongsan bad u ba iarap ia ka koit ka khiah ki briew.
Te khnang ban kham pynneh pynsah bad pynkhie im biang ia une u jingthung mynbarim, ka Jaintia Hills Development Society (JHDS) ha ryngkat ka jingiatreilang bad ka Caritas India bad KVK Jaintia Hills, ki la pynlong da ka Millet Festival ba shisngi halor ka phang “Healthy  Millet Healthy People".
Ha kane ka sngi la iadonlang ruh katto katne ki riew shemphang kiba khynthup ia ka Kong Larika Challam, Senior Scientist KVK, u Director ka JHDS u Phadar Manbha Pakem, U Coordinator ka JHDS u bah Denis Kurkalang bad kiwei kiwei de ki nongshah khot sngewbha.
U Director ka Jaintia Hills Development Society u la ong ba ka Seng ka la pyrshang ban pynkhie im biang ia une u jingthung naduh ka snem 2018 ha ka shnong Samanong West Jaintia Hills District.
Shuh shuh u la ong ruh ba ha une u snem ka Seng ka la pyrshang ban pyniar shuh shuh ia ka jingrep krai sha kiwei pat ki shnong hapoh ka District.
Kumta ha kane ka festival la shimbynta ruh da ki nongrep na kiwei pat ki shnong.
Haba phai shaphang ka ka jingmyntoi jong u krai, ka Kong Larika Challam, kaba dei ka senior scientist ka KVK ka la kyntu bad pynshlur ia ki nongrep ba ki donkam ban phai biang ia rukom rep ki mynbarim khnang ban pynneh pynsah ia ka jingbha bad jingsboh ka khyndew.
Shuh shuh  ka la ong ruh ba u Krai udei u jingthung uba khlainbor bad u bym juh iap klumar ha ki khiang jingpang lane ka jingkylla ka mariang (Climate resilient).
Ka la ong ruh ba une u jingthung u iarap shibun ia ka koit ka khiah ki briew khamtam ha kane ka juk ba mynta.
Kumta kala kyntu jur ia ki nongrep ba kin phai khmat biang sha ka rukom rep mynbarim khnang ban pynneh pynsah ia une u jingthung ba kongsan.
Ha kane ka sngi la don ruh ki program pynbyrngia bapher bapher bad ka jingiakop shet jingbam na u krai ba la ia shimbynta da ki nongrep na kylleng ki shnong.
Ha kaba kut jong ka prokram la don ruh ka jingsam khusnam sha ki nongjop jong ka Millet contest bad ka jingai sngewbha da ki Symbai Krai ia ki nongrep ka Shnong Lumtrep, Iangkar, Iongsnieh, Thadsning, Iongthma bad Murapushai kum shibynta ban pynheh pynkhraw shuh shuh ia ka jingrep ia une u Jingthung.
U Deputy Commissioner(Supply), East Jaintia Hills District, Khliehriat u la pynbna paidbah ba ka kam die rashon (Fair Price Shop Dealers) bad Umphniang Sharak (S.K Oil retailers)  ha East Jaintia Hills District na ka bynta u snem 2022 kan kut noh ha ka  31 tarik u December, 2022.
Kino kino ki nongshong shnong, ki Societies, ki Self Help Group(SHG) jong ka East Jaintia Hills District ki ba kwah ban long Fair Price Shop Dealers na ka bynta u 5 (San) snem (2023, 2024, 2025, 2026  bad 2027)  ki lah ban buh ia ki application jong ki ha ka Office jong u Deputy Commissioner (Supply), East Jaintia Hills District, Khliehriat.
Ia ki application form lah ban ioh na ka Office jong u Deputy Commissioner (Supply), East Jaintia Hills District, Khliehriat.
Ki kot ki sla ki ba dei ban suhlang bad ka application ki long ka Court fee Stamp Rs.25 /-, ka rai jong ka Dorbar shnong, ka kyrteng ki dkhot jong ka Vigilance Committee bad ki phone number jong ki, ka Scheduled Tribe Certificate, ka Epic Card, ka Bank Account No.(Da kaba Xerox ia ka sla kaba shakhmat jong ka passbook kaba pyni ia ki kyrteng Bank Account etc.), ka Dur Passport size 2 tylli, u Mobile Phone number, ka Bank Security Deposit Rs.5000/-( San Hajar Tyngka) bad u Aadhaar Number.
Ki Fair Price Shop(F.P.S) baroh ki dei ban pyntreikam noh ia ka kor kompiwtor electronic point of sale (ePOS) device bad ban buh signboard.
Shuh shuh, ka Dorbar Shnong lane Vigilance Committee ki dei ban kit khia ha ka ban phah ia ki application, bad ban submit ia ki sha ka Office u Deputy Commissioner (Supply), East Jaintia Hills District ha lane shwa ka 30 tarik u September, 2022 khnang ban lait na kano kano ka jingdkoh ha ka ban sam ia ki mar bam mar dih kumjuh ruh ia ka umphniang sharak.
Ki Wahehshnong bad ki Secretary shnong kim lah ban long dealers.
Ki Wahehshnong bad ki Secretary shnong kidei ban da peit thuh bha ia ki nong apply ba ki dei ban long ki ba biang ha ka liang ka pisa ka tyngka, ki ba biang ka jaka buh tiar bad jaka buh umphniang sharak bad ki dei ruh ban long kiba nang ban thoh ban tar.
Ia ki application ki bym biang katkum ki kyndon ba la kdew haneng yn ym lah ban pdiang.
U Ma Teilang Dkhar uba shong ba sah ha Mookynphad, Mihmyntdu ula khlad noh haka 13/09/22.
U Teilang u dei u dkhot ba pura jong ka Jaintia Student’s Movement (JSM).
U Teilang ula ju bat iaka kam president ka JSM western region naduh 2014-2017 bad u dkhot ka CEC haduh mynta.
Na kaliang ka JSM ka ong ba u Teilang u dei u dkhot ba shitrhem bad bun ki kam ula synniang kum u nongialam bad dkhot ban pynbha iaka jingtreikam ka JSM bad trei na ka bynta ka bha ka miat ka imlang ka sahlang.
Ka JSM ka phah ka khubor sngewlem sha kiba haiing hasem bad ki khun ki kti jong u Ma Teilang Dkhar bad ka kyrmen ba u nongbuh nongthaw un pyntngen iaka iing ka sem jong u ha kum kane ka por ka jingsngewsih.
Ka jingleit ontep ia u Ma Teilang Dkhar kan long haka 14/09/22 ha u lum jingtep ka Balang Katholik, Mihmyntdu haka por 12 Pm.
Haba iadei bad ka jinglait jong ki 1,301 ki kam, u Myntri Rangbah ka jylla u Conrad K Sangma, u la ong ba ka kam hi ka dang sah bad ka Meghalaya Public Service Commission (MPSC), kane ka jingong ka jong u Conrad, ka la wan halor ka nongrim ban jubab ia ka jingkylli ba wanrah da u MLA ka Mawlai u bah Process T Sawkmie, uba la kwah ban tip ba aiu sha ha lyndet ka jingbym lah ban khot ia ka interview da ka MPSC, ha ka jingia shong dorbar synrai haka sngi ba ar.
Hadien kane, la iashim bynta lang ruh da u MLA ka Mawsynram u bah HM Shangpliang, uba la kwah ban tip ia ka rukom pynlong ia ki eksam kaba dei naka bynta ka kam Enforcement Inspector lem bad kiwei kiwei de ki kam kiba lait, kaba hangne ruh na ka liang u Myntri Rangbah u la ong ba ha kine ki ar snem kiba la dep, ka jylla ka la hap ban iaid ia ki raieh raidam namar ka jingwan ban lyngshop jong ka jinbgpang iabit Covid 19.
“Ha ki ar snem kiba la dep, ka la anrah jingeh bha ia ka MPSC ban pynlong ia ki eksam, dei na kane ka daw ba la buh jingeh bad ym lah ban thep briew ia ki kam kiba lait, ia kaba la bynrap pat sa da ka hukum ka iing bishar khamtam haba iadei bad ka roster system, ha kaba ki tnat treikam ki la donkam ban bud ryntih ia ka ha shwa ba kin wan shakhmat ban sdang ban iaid shakhmat ha ka jingthung kam thung jam" la ong u Conrad.
Ha kawei ka liang u Myntri Rangbah u pyntip hapoh ka iing ba ka sorkar jylla kja la don ia ka jingthmu ba kan khreh ban pynthymmai ia ka rukom treikam jong ka MPSC ha ka jylla, kaba ia mynta un nym pat lah ban batai, namar kane ka donkam ia ka jingiathir ia tai kaba janai shwa ban shim ia kano kano ka rai.
Ka jylla Meghalaya ka la sdang ban kiew ha ka liang ban seng kam lajong bad ban pynmih kam ruh ia kiwei, hapoh ka jingbtin lynti bad ka jingiarap u myntri rangbah ka jylla u Conrad K Sangma, daka jingpynmih ia kiba bun ki skim ba iadei ha ka ban seng kam lajong.
Haba kren ha kane ka liang, u myntri rangbah ka jylla, u Conrad K.Sangma u la ong, “ka sorkar ka la wan rah shibun ki jingpyrshang ha kine ki snem ba la lah ban pynshlur ia kane ka rukom sengkam lajong ha ka jylla da ka ba pynshlur ia ki samla ban phai khmat sha kane ka liang bad ban peit thuh ia ka jinglah jong ki ban trei ha kano kano ka kam ka ba ki don sap, bad iarap ruh ban pynbiang ia ki jingdonkam jong ki.
Kawei na kine ki lad ki ba ka sorkar ka la pynmih ban pynshlur ia ki samla ka long ka program PRIME ka ba la ai shibun ki jingmyntoi ia ki nongshong shnong ka jylla khamtam ia ki samla ki ba thrang ban seng la ka jong ka kam.
Lah ban sakhi, hapoh ka ne ka program PRIME, bun na ki nong seng kam ki la ioh jingmyntoi shibun ha baroh ka jingiaid lynti ka jong ki.
Ka program ASPIRE pat ka long ka wei na ki lad ai jinghikai ia ki samla ha ki ba bun ki liang lait na ka jingleit skul bad kiwei kiwei.
Nga dap da ka jingkmen ban iohi bad lap ba ki nongseng kam lajong ha ka jylla ki long ki bat rei hok met bad mynsiem ba wat ka jingwan lynshop jong ka khlam ia ka pyrthei baroh kawei ruh kam shym la pynduh mynsiem ia ki ban poi sha ka thong.
" Ka nongseng ia ka GreenNE Origins, ka Ayoshee Beriwal, ka long kawei na ki nongseng kam ha ka jylla, ka don ka thong ban pynsngewthuh ia baroh ban long kiba peitngor khyndiat sha ka liang ka koit ba khiah, da kaba pynmih ia ki ba bun ki jingbam na ki jingthung jingtep ba ngi ioh na ka mei mariang kum u shynrai, u sying, ka ngap, ki jait snepkor ba bun jait, u cardamon, ki jingpynbang ia ka sha bad kiwei kiwei.
Ki jingdie ba nyngkong eh jong ka Ayoshee ki long u shynrai ha ki jingsong barit ba ka la lah ban die sha ki ba ha iing ki paralok bad ki para ba ia trei lang.
Ka la iathuh, “Ka jingwan rah ia ka ne ka program PRIME ka la pynkylla shisha ia ka jingim jong nga, bad ka la pynshlur ia nga ban shaniah ialade bad ban ialeh ban poi sha ka thong.
Nga la ieh ia la ka kam, ha ka jingwan jong ka khlam bad da nga phai dien mynta nga kmen shisha ba nga khlem babe ia ka jingrai jong nga bad mynta nga khmih lynti ba kane ka kam kan nang roi nangne shakhmat.
" Ka GreenNE ka la nang kiew da ka jingtrei shitom jong ka Ayoshee Beriwal bad da ka jingiarap jong ka sorkar jylla lyngba ka skim PRIME.Ha u Kyllalyngkot jong u snem 2020, la sdang ia ka ne ka program PRIME da u myntri rangbah ka jylla u Conrad K Sangma, da ka jingpyntreikam bad ka jingiasnoh kti lang jong baroh kiba la wan shakhmat ban sdang bad ai kam ruh ia kiwei, ka ba la pynkylla shisha ia ka jingling jingman ki samla bad ki briew ha ka jylla.
Ka Ayoshee ka la rung ha ka program PRIME ha u Risaw, ka la ioh jingmyntoi shibun ha ka ban pynlut pynsep ia ki jingsdang kam jong ka.
Ka la ioh jingmyntoi ruh na ki program bapher bapher ba la ai da ka Program PRIME ha jylla, ka la ioh jingpynshai halor ka jingeh ki nongrep bad ka jingtreikam jong ki.
Haba kren halor ka jingshem jong ka, ka Ayoshee Beriwal ka la ong, “Nga long shisha kaba donbok ban ioh lad ban leit sha Bangkok bad ka kynhun PRIME Meghalaya ban pyniaid iew sha kiwei pat ki jaka jong ka pyrthei.
" Ka Tura, Meghalaya ka don kumba 872mitar na duriaw, ka dei ka jaka ba itynnad ba ka Ayoshee ka la heh la san.
Ka thong jong ka Ayoshee ka long ban pynlong ia ki kynthei kiba lah ban ieng ha la ki jong ki kjat, da kaba ai kam ai jam ia ki.
Ka ai ruh iaka sur jong ka ia ki kynthei.
Ka GreenNE jong ka Ayoshee ka iarap ban pynkiew ia ki nongrep bad ban pynneh pynsah ia ki jingdon jingem ba ka mei mariang ka la ai kyrpang ia ka jylla Meghalaya bad ia ka thain shatei lam mihngi jong ka Ri.
Ka ne ka Program PRIME ka iarap ban ai bai seng da ka loan kumba 5 lak tyngka kaba lah ban kot shaduh ka 25lak tyngka.
Kumba ka jylla ka don ia ki jingdonkam ha baroh ki liang, ka Sorkar ka la sdang ban phai khmat ban pynshlur shuh shuh ia ki briew ka jylla ban kner la ki kti ban seng la ki jong ki kam.
Da ka jingsdang ia ka PRIME (Promotion and Incubation of Market-Driven Enterprises), ka la pynshlur bad ai mynsiem shibun ia ki briew ka jylla, ban trei shitom ha ka sap ba ki don, ban pynneh pynsah ia ki jingdon jingem ka jylla, ban pynkiew ha baroh ki liang ia ka jinglong jingman ha ka jylla, ban pynioh nong ia ka jylla ha baroh ki liang.
Ka jylla Meghalaya ka don ia ka rukom khein jait ka ba kyrpang tam ha ka pyrthei.
Ki kynthei ki lamkhmat ha kiba bun ki liang.
Katkum ka jingwad bniah la lap ba ki kynthei ki basdang la ka jong ka kam ki la lah ban ioh jingmyntoi haduh kumba 10klur tyngka.20 na ka shispah jong ka jingiarap pisa ba la pyntreikam da ka PRIME Kickstart Grant bad ka PRIME Innovation Scaleup Loan, la buh ban iarap kyrpang ia ki kynthei.40 + kiba sdang ki long ryngkat bad ki nongai buit, 60 + kiba sdang kam da ka ba register, 50+ kiba ia rap da ka jylla bad ki nongbei pisa, bad 20 + ki basdang na ka jingbym don eiei.10% na ka jingbuh pisa bad ka PRIME Kickstart Grant bad PRIME Innovation Scaleup Loan la mang na ka bynta kito ki ba hap ban sdang na duh tynrai.
Ka jingkiew ha ka jingai jinghikai ia ki samla ha kiba bun ki liang lait na ka pule, ka long shisha ka ba iarap ia ki ban sngewthuh ia la ka jinglah bad ban trei shitom ha ki sap ki phong ba ki don.
Contributed.
Ka Lumiawmuchai Shangpung kala jop 5-0 kol pyrshah iaka Sohmynting haka Super Division kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi ba Ar.
Ha kane ka jingiakhun ka Lumiawmuchai kala khyrwit iaka kol kaba nyngkong tang hapoh 1’ bala iaid ka jingiakhun.
Ia kane ka kol la thep da u Bantei Iakai, ka kol ba ar ba lai la thep da u Sanki wa oo Law (35’) bad u Defender Sutnga (41’).
U Defender ula thep iaka kol ba ar (46’) bad ka kol kaba khatduh ne ba san da u Tympang Tangliang (90’+3).
Da kane ka namjop ka Lumiawmuchai kala kamai 7 poin, katba ka Sohmynting 2 poin bad Sabahmuswang 1.
Ka Sohmynting bad ka Sabahmuswang kin hap ban hiar sha ka kyrdan 1st Division hadien ba ka jingbym lah ban ialehkai bha ha kane ka aiom ialehkai.
Lashai ka sngi ka jingiakhun kanlong hadpeng ka Mynthong pyrshah iaka Khimusniang haka por 3 pm.
Ka Mynthong ka don 10 poin bad ka Khimusniang 7 poin bad baroh ar tylli kine kynhun ki donkam ban jop.
Kumba long mynta ka 7 Wasa ka don haka kyrdan kaba hakhlieh duh 15 poin, bud ka Ladthadlaboh 13.
Nalor katta ka Nangbah Mulang ka don 10 poin bad ka dang sah sa kawei ka jingiakhun pyrshah iaka Lumiawmuchai Shangpung (7 poin) ha kaba kine ki ar kynhun ki iakhun haka 16 tarik une u bnai.
Ka jingiakhun shuwa ban jam sha ka semifinal, ka Sabahmuswang pyrshah iaka 7 Wasa kan long haka 15 tarik une bnai bad ka jingiakhun ba khatduh eh kan long hadpeng ka Sohmynting pyrshah iaka Ladthadlaboh haka 17 tarik une u bnai.
U Rikmenlang Lamare uba lai phet na phatok jong ka Jowai District Jail haka sngi Saitjain ka taiew kaba la dep la ioh kem ia u haka sngi ba ar haka shnong trai jong u ha Barato.
U Superintendent of Police, BD Marak ula iathuh ba u kodi uba lait phet, u Rikmenlang Lamare la lap bad kem ia u da ki nongshong shnong ka Barato bad kila aiti sha u sha ki pulit.
U Rikmenlang u dei uba lait phet na phatook ryngkat bad ki saw ngut ki ngut ki nongpyniap briew kiba kynthup ia u I Love You Talang, Lodestar Tang, Ramesh Dkhar bad Shidorki Dkhar ha ryngkat uwei uba la rai pynrem (convicted) Marsanki Tariang.
U Rikmenlang u dei ubym don haka kynhun I Love You bad 3 ngut kiwei ki koidi kba la shah bom iap ha u paidbhur haka 11 tarik une u bnai ha Shangpung.
U Ramesh Dkhar uba donkti lang bad u I Love You haka kam pyniap briew u la lait phet bad la iohkem ia u haka sngi Nyngkong da ki nongshong shnong ka Thadmuthlong C kaba hap ha Phramer Traffic Cell, Jowai PS bad kila aiti ia u sha ki pulit.
Ka 7 Wasa United kaba wan haka kyrdan kaba hakhliehduh haka miej iakhein poin kala iai bteng ban khur namjop hadien ba kala pynliem iaka Nangbah Mulang da 3-1 haka super division football kaba pyniaid daka West Jaintia District Sports Association (WJDSA) kaba long ha Kiang Nangbah Stadium haka sngi Nyngkong.
Shuwa kane ka jingiakhun ka 7 Wasa ka don 15 poin bad da kane ka nam jop kala kiew 18 poin, bud ka Ladthadlaboh ka Mynthong 13 bad 10 poin.
Ka Nangbah Mulang kala neh 10 poin Ha ka jingiakhun kaba long mynta ka sngi ia kine ki 3 kol ka 7 Wasa la thep da u Nymphang Sumer (14, 45+2) bad u Dashngain Sukhlain (85).
Shikol ka Nangbah Mulang la thep da u  Rihok Tyngkan (72).
Lashai ka sngi ka jingïakhun kan long hapdeng ka Shangpung Lumïawmuchai pyrshah ïaka Sohmynting haka por 3.00 baje nohphai sngi.
Ka San Shnong Welfare Association Mukhaialong kan pynlong iaka iadaw masi rong ne ka tamasa iadur masi haka 19 tarik u Nailur ha madan Kremlabit Mukhaialong.
U Ma Tyrnit Pdein general secretary San Shnong Welfare Association Mukhaialong ula ong kane ka tamasa ka dei ban ioh leh kmen ki paidbah ka thain shuwa ban lum ia u kba u khaw na ki hali ki pynthor kaba la hikai da u longshuwa manshwa.
Ia kane ka tamasa la rai ban pynlong hadien ka jingpyrkhat jong ki waheh shnong kiba kynthup iaka Pynthorsale, Mukhaialong,  Mutong,  Cham  Cham bad ka Lumshymrmit ryngkat bad u paidbah ban pynkhie im biang ia kane ka tamasa.
Ha kajuh ka por ha kane ka tamasa yn pynmih pisa ruh na ka bynta ka skulk aba pyniaid dda ka synjuk kaba la tip kum ka San Shnong secondary  School.
Ka synjuk ka khot ka wer ia u paidbah kynthei ba shynrang ban wan sha kane ka tamasa haka 19 tarik Nailur 2022 khnang ba ki jingthmu ka synjuk kilong kiba jop.
U kongsan ha kane ka sngi u dei u Myntri Sorkar bad MLA ka Khliehriat ma Kyrmen Shylla, u symbud  kongsan MDC ka thain uba long ruh Dy CEM JHADC ma Lasky  Rymbai.
Yn iadonlang ruh u MDC Ma Finelyness Bareh, MLA barim Justine Dkhar nalor kiwei kiwei.
Kino kino kiba donkam iaka jingtip ba bniah ki lah ban phone ha  u president, general secretary San shnong  contact no  9863044083/9366561063.
Ka Tuber Kmaishnong Social Cultural & Sport Club kala sdang jingialehkai football kum shibynta ban rakhe iaka jubili rupa kaba la tip kum ka 25th Interdong Football Tournament haka sngi Nyngkong.
Kane ka jingialehkai kaba la sdang mynta ka sngi kan kut ha u bnai Risaw (October) jong une u snem.
Shuwa ban sdang kane ka football la don ka jingialang kaba lyngkot kaba la pyniaid da u u ma MK Ryngkhlem.
La ioh ia ka jingkren kyntu kynpham na ki riew rangbah jong ka shnong kiba kynthup ia u Tellme True Phawa, general secretary Tuber Kmaishnong, u ma J Phawa, Chairman Tuber Kmaishnong SCSC bad na u Heibormi Shylla general secretary ka klob Tuber  Kordeiñlin.
Ka jingiakhun ba plie pyrda ka long hadpdeng ka Tuber Wahshnong Sport Club pyrshah ia ka Pyrdi Shnong Sport Club.
Ha kane ka jingiakhun ka Tuber Wahshnong Sport Club kala jop da 5-0.
U Pynainme Phawa  ula thep 2 kol bad mar shikol da u Shantre Phawa, u Babun Phawa  bad Denis Lyngdoh.
La sam ruh iaka khusnam Man of the match sha u Pynainme Phawa.
Ka Tuber Kmaishnong Social Cultural & Sport Club ka ai khublei  ia u waheh shnong barim u Graham Lyngdoh uba la ai sngewbha da ki boot sha baroh ki players kiba ia shim bynta ha kane ka Tournament.
Ia ka Tournament la phiah ha ki lai bynta, katta ka Under -14 boys, jingialehkai ki kynthei bad bad ka open to all.
Ki don haduh 31 kynhun kiba iashimbynta.
Ka sorkar jylla ka la shim ia ka sien jam ba kan da thung noh da ka kynhun tohkit ban lam khmat da u Magistor bad ha ka juh ka por da thung wat ia ka jingtohkit kaba laitluid haba iadei bad ka jinglait phet ka jong ki 6 ngut ki koidi na Jowai District Jail kaba la bynrap da ka jingshah bom iap noh pat ki saw ngut ha ka kti jong ki paidbhur.
Haba wanrah iaka Suo Motu ne ka case kaba la shim hi ki pulit ha ka dorbar synrai ka iing dorbar thawian, u myntri kam pohiing u ma Lahkmen Rymbui  haka lah sngi u Blei, u pyntip hapoh ka iing ba u District Magistrate u la bthah ia u Additional District Magistrate u PK Boro ban shim iaka jingtohkit haba iadei bad  ka jinglaitphet ki 6 ngut ki koidi na kane ka phatok.
Haba iadei bd ka jingthung ia ka kynhun tohkit ba laitluid (independent inquiry) u ma Lahkmen u pyntip hapoh ka iing  bala bthah ia u Additional Superintendent of Police, West Jaintia hills District la pynkhamti ha u ban wad iaka daw tynrai halor ki daw bad kaei kaba lajia hadien ba kine ki 6 ngut ki koidi ki la lait phet na kane ka phatok.
Katba u M A Challam Additional District Magistrate la  bynshet ha u ban don bynta ha ka liang jong ka post mortem ia ka met iap jong kine ki koidi.
Ia kine ki rai baroh, ka sorkar ka la shim hadien ba saw na ki hynriew ngut ki koidi kiba la phet na ka phatok na Jowai, ki la shah bom shah tied haduh ba kin da khlad noh shi syndon ha kawei ka khlaw kaba hajan ka shnong Shangpung ha West Jaintia Hills District.
Kine ki saw ngut ki koidi kiba la phet rieh ha kane ka khlaw la ong ba ki la shah ker tawair ha u  hajar ngut u paidbah bym duna ia ka san hajar ngut, kiba kynthup lang na kiwei pat ki shnong ba marjan, kila kthong ia ki ha kaneka khlaw tad haduh ba kin da ioh ban bat bad ban sdang ka jingiabom iatied paidbah ia ki haduh ba kin da khlad.
U ma Lahkmen u iathuh ha ka iing, ba mar sein ioh jingki.
tip, ki Pulit kila leit sha katei ka jaka ia kaba la ong ba la khanglad noh ia ki da u paidbah u bym lah shuh ban tehlakam ia  ki.
“Ki Pulit ki la pyrshang ban kren bad pynsngewthuh ne ban tur sha u paidbah khnang ban ioh ban poi sha kane ka jak aba la don kine ki koidi khnang ban lah ban ioh pyllait im ia ki, pynban hapdeng ka jingpyrshang ki pulit la don pynban kiba la mynsaw".
Hadien ka jingiai pyrshang, ba kyntang ia wai ki Pulit ki la ioh ban tam noh ia ka met iaka met kine ki saw ngut ki koidi ki bym tip briew shuh bad ban rah ia ki sha Civil Hospital hadien ba la ioh jingbit na u magistrate, pynban u la ong ba kat ban da poi ha hospital, ki doctor ki la pyntip ba kine baroh saw ngut ki la khlad, la batai kham bniah shuh shuh ua ma Lahkmen hapoh ka iing.
Kine ki saw ngut kiba la khlad  ki kynthup ia  I Love You Talang, Lodestar Tang, Shidorki Dkhar bad Marsanki Tariang (convict) na  Priang, katba ki arngut ki koidi kiba lalait na ki tyrsim jong u paidbhur ki long u Ramesh Dkhar bad  Rikmenlang Lamare.
Shuh shuh u ma Lahkmen u iathuh hapoh ka iing ba ka sorkar ia mynta ka la dep ba kan shim ruh ia ka sien jam ba kan weng kam noh shwa shipor tad haduh bala dep ka jingtohkit ia ki san ngut ki nongtrei jong kaneka phatok bad kine ki long u Rajesh Swer (head warden), Champmilan Kynjing (warder), Damelahun Sun (temporary warder), Pyndaphor Bamon (warder) bad Alexier Lawtam (temporary warder) Shuh shuh na kaliang u Additional District Magistrate PK Boro ha u kyrwoh bala phah ula khot ban wan ai iaki sabut halor ka jingshah bom iap ki saw ngut ki koidi ba lait phet ha Nangrim, Shangpung Khliehmuchut.
U magistor ula kyntu ia uno uno ne ka kynhun, nongialam shnong kiba kwah ban ai iaki sakhi sabut ki lah ban wan hi dalade haka kamra treikam Room No.120 (First Floor) haka por long trei naduh 12.09.2022-16.09.2022 ha ryngkat ki sakhi satar halor ka jingshah bom iap ki sawngut ki koidi haka 11.09.2022.
Ka shnong Moorap bad kiba haiing hasem u I Love You Talang kila kyntait mardor ban shimti iaka metiap jong u na jaka buh metiap ha Jowai Civil Hospital, Ialong.
Kane ka jingkyntait ka shnong bad longiing u I Love You ka long ba kim lah ban pdiang iaki kam kiba ula leh.
Kane ka rai ka iing ka sem u I Love You kala shim naduh ka 3 tarik une u bnai haka jingmih paidbah ban pyrshah ka shnong Moorap iaki kam pyniap briew kaba ula shah kynnoh donkti ban pyniap ia u Damehipaia Papeng bad u Fullmoon Kharsahnoh ki ar ngut ki nongniah kali kaba la jia ha u bnai Nailar jong une u snem.
U I Love You u dei uwei na ki saw ngut ngut kiba lait phet na Jowai district jail kaba la jia haka sngi Saitjain ka taiew bala dep kiba la shah bom iap haka Sngi U Blei ha ka thain Thadmuthlong Shangpung.
Katba ka metiap u Marsanki Tariang uba la shah rai pynrem haka kam pyniap briew ym don satia mano mano ba wan kam iaka metiap jong u.
U Marsanki Tariang u dei u khun jong u Nowell Passah kiba na ka shnong Priang.
Ka ophis u Superintendent of Police West Jaintia Hills District kala kyntu ia kino kino kiba don jingtip shaphang u Marsanki ban wan shakhmat hapoh 2 sngi lane da kaba phone ha u Addl.Superintendent Of Police: 7005686668, Dy.Superintendent Of Police (Crime): 8132097333, O/C Jowai Police Station: 98630-66563,Jowai Pcr No: 9774065467/ 03652220782.
La ong ba lada ym don mano mano ba kam iaka metiap hapoh ka por kaba la buh, yn pynkhuid iaka met katkum ka kyndon jong ka aiñ.
Ka metiap jong kine ki ar ngut kynthup ia ka jong u Lodestar Tang bad Shidorki Dkhar ki don ha jaka buh metiap ha Civil Hospital Ialong.
“Ki ba haïing ki la wan peit ithuh ïa ka met ïap u I Love You katkum ka jingbthah jong ki bor ka aiñ bad ki la ong ïa ki pulit ba kim treh ban shimti ïa ka met iap jong u I Love You, la ong u Waheh Shnong u Ma Stanly Ryngkhlem haba kren bad u nongai khubor.
Shuh shuh, ula ong ka Dorbar Shnong Moorap ka la rai ban kyrshan ïa kane ka rai jong ki kmie ki kpa u I Love You bad ka shnong kan nym shah ban rung ka met ïap u I Love You sha shnong.
“Naduh ba sdang paw pyrthei hi u I Love You ka Dorbar shnong Moorap ka la rai pynrem ïa u namar ki kam pyntriem jong u haka imlang sahlang", la ong u shuh shuh u Ma Stanly Ryngkhlem.
Ula bynrap halor kane ka nongrim ka Dorbar shnong kala rai ban nym pdiang ïa u, wat lada um don shuh ha sla pyrthei.
U wei u koidi ba lait phet na Jowai District Jail bad u ba lait im na ka jingshah bom paidbah la iohkem ia u na Shangpung.
U Superintendent of Police, West Jaintia Hills ula pyntip ba u ne u koidi ba lait phet na byndi na Jowai la iohkem mynta ka sngi ba Shangpung haka por 12 baje mynsngi.
Une u koidi dei u Ramesh Dkhar, uba shah kynnoh donkti ha ryngkat bad u I Love You Talang uba la shah bomiap ha u paidbhur haka Sngi U Blei ban pyniap ia ki arngut ki nongniah kali kamai ha u bnai bala dep.
Halor kane ka jingiohkem ka jingtohkit kala iaid shakhmat.
Shi khrui u paidbah kila bom iap iaki ki 4 ngut ki koidi kiba lait phet na Jowai District Jail ha ka thain Shangpung Thadmuthlong, West Jaintia Hills District haka Sngi U Blei Kane ka jjingjia ka jia haka por kumba 3 baje nohphaisngi.
Kine ki paidbah na ki shnong ba marjan ka Shangpung Thadmuthlong kaba jngai kumba 20 KM na Jowai, hadien ba kila bna ba kine ki koidi ki shong rieh tngen ha kawei ka jaka khlaw ha Piah Dong marjan bad ka khlaw forest bad Shangpung College kila hiar ban wad paidbah ia kine ki koidi.
Ka khubor ka iathuh ba ki paidbah kila bna ba koidi ki rieh tngen ha kane ka khlaw hadien ba uwei na ki koidi u thied ja ha katei ka thain na kawei ka dukan.
Kumta u paidbah uba la ap shnong lypa naduh ba kine ki koidi kila lait phet na Jowai District Jail haka sngi Saitjain, namar ka jingher mynsiem ki paidbah khamtam ki kynthei khynnah ia u I Love You bad ka kynhun jong u kila mih khrui ban beh thong ia kine ki koidi najan ka surok ban poi sha ka shnong Shangpung sha ka khlaw Piah Dong markhap bad ka Thadmuhtlong bad ka Shangpung.
U syllad.
com u ba la hiar sha katei ka jaka haka prem miet jong ka 11 tarik Nailur la lap ba ki paidbah na kylleng kila tur ban peit ia kine ki koidi kiba la shah bom iap.
Ka khubor ka iathuh ba ha kane ka jingbeh thong ki paidbah ia kine ki koidi ki don san ngut, katba uwei ula lait phet.
Une uba lait phet ki paidbah kila iathuh bad u dei u Ramesh Dkhar, u ba na Tongseng u ba la shah kynnoh donkti ban pyniap ia ki ar ngut ki nongniah kali, katta u Damehipaia Papeng bad u Fullmoon Kharsahnoh kaba la jia ha u bnai Nailar jong une u snem.
Katba I Love You Talang, Lodestar Tang, u Marsanki Tariang bad u Shidor Dkhar kila khlad noh na kane ka jingjia shah bom ha u paid bhur.
Uwei pat u koidi ba lait phet lang na phatok bad kane ka kynhun I Love You, u Rikmenlang Lamare um don satia ha kane ka jingjia.
Ki Pulit kila hiar sha kane ka jaka, hynrei kim lah eiei ban tem ne khang lad ia u paidbah ban bom ia kine ki koidi ha Piahdong.
Ki heh pulit ka district kila hiar sha katei ka jaka ban tohkit bad ban pyndep iaka jingdonkam ka ain ha ryngkat ka jingdon u magistor.
Ka Synjuk Ki Nongthoh Kot Khasi, ka Khasi Authors’ Society (KAS) kala rakhe ia ka sngi Nang Thoh Nang Pule ne ka Literary Day da kaba pynlong iaka lympung iamir jingtip halor ka phang ‘Ka Jingieit Ri U Khasi Ha Ka Mynnor bad Mynta’ ha Seng Khasi College, Jaiaw haka sngi Saitjain.
Ha kane ka prokram la pynkup burom ia ki samla pule ki ba tyngshaiñ ha ka thohsani ban pule ia ka ktien Khasi ha la ki shlem hikai lajong.
U Saiñpyniar Rangbah ka sorkar jylla, Bah Donald Phillips Wahlang kum u kongsan bad Kong Melissa Kharpuri, na ka tnat sorkar Mattithaw bad Deiriti kum ka kongsan symbud.
Ha ka jingkren jong u kongsan, Bah Wahlang u la bynñiaw, ‘Dei tang ha jylla Meghalaya ba ia ka Alternative English la shah ban jied ha ki shlem pule bad la shem ba byllai ki samla Khasi ki ba la jied ban pule, da ka ba kyntait ban pule ia ka ktien Khasi, katba ki shlan ban dawa pat ia ka syrnot Schedule Tribe, khlem da sngewrem.
Ka la dei ka khep ba wat ha ka thohsani (examination) jong ka CBSE la dei ban pule ia ka ktien Khasi bad ngan sa pyrshang ban kynthup ha ki shlem pule EMRS jong ka sorkar kmie ki ba ha ka jylla’.
U Bah Donald ula pynbna ruh ba kumba sawphew tylli ki Eklavya Model Residential Schools (EMRS) yn sa plie ha kylleng ki raijbah (district) jong ka jylla Meghalaya bad ka ba pule ia ka ktien Khasi ha kine ki shlem pule ka long ka ba donkam ia baroh ki khynnah bad samla pule.
Ha ka ba kynthoh shaphang ka mat iatai halor ka jingieit Ri, u kongsan u la pur khana shaphang ia lade shimet ‘Ha ka por ba dang pule shabar na jylla, nga la jied ban pule ia ka ktien Khasi wat lada ym don nonghikai Khasi makna, hynrei nga la pule hi da lade bad nga la khajoh jingjop ha ka CBSE, bad la pyrshang ban leh ha ka juh ka rukom na ka bynta la ki khun ruh’.
Shuh shuh u Bah Wahlang u la kren mardor ban weng noh ia ka Alternative English na MBoSE, khnang ba ki samla pule na la jylla kin hap ban jied ia la ka ktien kmie ha ka jingpule ha la ki shlem hikai.
La kren sdang ha ka jingrakhe da u khliehduh ka synjuk ki nongthoh, Prof D R L Nonglait, President, Khasi Authors’ Society bad ka lympung-mir-jingtip la kren khiathew da ki akhia ka thoh ka tar kynthup ia u Rev.(Dr) O L Snaitang, Prof.L S Gassah, u khliehduh ba la shongthait na Political Science Department, North Easter Hill University, OR Shallam, nonghikai ba la shongthait na Kiang Nangbah College, Jowai bad Prof S Loniak Marbañiang, nonghikai salonsari ba la shongthait bad myntri barim ka sorkar jylla.
Baroh ki akhia ki la kren mardor halor ka mat jong ka mynsiem ieit-ri naduh shwa ba wan buhai ki phareng haduh ka aion ba synshar donbor ki phareng bad hadien ba la wai ka synshar donbor ki phareng, kat haduh mynta da ka ba jurip artat ia ka jinglong jingman ha ka saiñpyrthei ha jylla.
Manla ki ba kren ha kane ka lympung ki la kdew kti ia ka jinghiardor ka synshar khadar ha jylla haduh ba la jyllei tang ki yiarmangkalai bad kyrduh ki stadsaiñaiñ ba kynsai kum ha ki por barim.
Baroh lang la pynkup burom ia phra ngut ki samla pule ki ba la khajoh jingjop ka ba ha khliehduh ha ka ba pule ia ka ktien Khasi ha la ki shlem hikai.
Ïa kita ki samla ba tyngshaiñ la ainam da ki syrnot bad ka song pisa, ki ba kynthup ia u samla Menangmankhraw Kharkongor (SSLC), Alden Kenan Massar (ICSE), Angelus Khongbinan and Badarisha Mawrie (HSSLC Arts), Melboreen Massar (HSSLC Commerce), Amy Grace Langstieh (HSSLC Science), Wanhunlang Khyllait (BA) bad Rilarympei Diengdoh (MA).
Ha ka ba sdang ki samla pule ka Seng Khasi College ki la rwai ka jingrwai ba shitrhem mynsiem bad ia ka lympung la pyniaid kum ki shongknor da ki dkhot rangbah ka synjuk, Bah Phrikshon Kharshiing bad Prof Antoinette Kharmalki.
Ha kane ka sngi la pyllait ruh artylli ki kot ba la thoh da u Bah Khraw Kupar Kharlukhi bad u Bah Duster Roy Khongngai.
U Jeffery Surong ula kylla long u namtam bad lam lynti iaka Ladthadlaboh ban khur iaka namjop kaba bun kol da 7-0 pyrshah iaka Sabahmuswang haka Super Division Football Tournament kaba pyniaid da West Jaintia District Sports Association (WJDSA) kaba long ha Kiang Nangbah Stadium haka sngi Saitjain.
Kane ka hattrick u Jeffery Surong kala mih paw haka minit kaba (31’, 45’, 56’).
Mar shikol la thep da u Medon Salahe (7’), Nitenjan Pala (26’), Thikwell Bareh (27’) bad u Simeon Suchiang (40’).
Da kane ka namjop ka Ladthadlaboh kala kamai 13 poin bad ka Sabahmuswang kala neh shi poin.
Ka 7 Wasa utd kala wan haka kyrdan kaba khliehduh 15 poin.
U I Love Talang uba shah kynnoh donkti ban pyniap iaki ar ngut ki nongniah kali kamai ha ryngkat bad 5 ngut ki koidi kila lait phet da kaba suk na Jowai District Jail haka sngi Saitjain Ki Pulit kila iathuh ba kane ka jinglait phet ki runar haka jingpyniap iaki ar ngut ki nongniah kali kamai bad 5 ngut kiwei ki koidi kala jia haka 1 PM.U I Love You bad u Ramesh Dkhar ki dei kiba shah kem dang shen halor ka jingshah kynnoh ban pyniap ia u Damehipaia Papeng bad Fullmoon Kharsahnoh ha u bnai Nailar jong une u snem.
Kiwei kiba lait phet ki dei u Rikmienlang Lamare, Marsanki Tariang, Lodestar Tang, Shidorki Dkhar.
Ki pulit marsien kane ka jingjia kila pynlong iaka jingthwet bad la pynap pahara ha kylleng ki thanad mar mar.
Ka Mynthong kala pynliem da 2-0 pyrshah ïaka Shangpung Lumïawmuchai haka jingïakhun Super Division Football Tournament kaba pynïaid da ka West Jaintia District Sports Association (WJDSA) ha madan Kiang Nangbah Stadium haka sngi Thohdieng.
U Kyrkhu Dametre Ryngkhlem (21′) bad u Sani Phawa (90′) kila thep mar shikol ban pynia jop iaka Mynthong.
Ka Mynthong da kane ka namjop kala kamai 12 poiñ naki 6 tylli ki jingïakhun katba ka Shangpung Lumïawmuchai- 4 point.
Mynta ka sngi Saitjain ka jingïakhun kanlong hapdeng ka Ladthadlaboh pyrshah ïaka Sabahmuswang haka por 3.00 baje nohphai sngi.
Ka Seng Kur Kharsahnoh Central Body Shillong kala apil iaka sorkar Jylla bad ka tnad pulit ka jylla Meghalaya ban pynthikna ban ai jingiada iaki nongniah kali kamai ban shngaiñ ka leit ka wan jong  ki ban lait na kino kino ki kam sniew ha ki sngi ki ia ban wan.
Haka shithi sha u Deputy Commissioner, West Jaintia Hills Batlang S Sohliya, IAS ka Seng Kur Kharsahnoh kala pynithuh ialade bad kadei ka seng kaba peit iaka bha ka miat jong baroh ki jait kur Kharsahnoh ha baroh kawei ka rilum Khasi Jaintia.
Kala iathuh halor ka jingshah rahbor bad shah pyniap dusmon u Fullmoon Kharsahnoh, uba na Larnai, West Jaintia Hills bad haka juh ka por ka jingshah tuh kali jong kaba don u registration number ML04 D 1113.
Ka seng kur kala pynpaw iaka jingpyrshah hakhmat ka bor synshar district jong ka West Jaintia Hills bad hakhmat ka sorkar jylla halor ka jingjia shah rahbor bad shah pyniap u Fullmoon Kharsahnoh Ka seng Kur Kharsahnoh kala dawa ban pynioh iaka jingbishar kaba hok iaka longiing u (L) Fullmoon Kharsahnoh lyngba ka bor synshar district, ka iingbishar bad kumjuh ban pynsted iaka jingtohkit ia ki suba donkti katkum ki kyndon jong ka aiñ bad ban ai ka jingpynsaja kaba tyngeh ia kine ki riew thrangsnam.
Ka kur kala apil iaka bor synshar district bad ka sorkar ban shimkhia ia kane ka kam khnang ban ai ka jingbishar kaba hok iaka longiing u Fullmoon Kharsahnoh.
Shuwa ban aiti ia katei ka shithi ban apil iaka bor synshar district ka West Jaintia Hills bad ka Sorkar, ki nongialam bad ki dkhot ka Seng Kur Kharsahnoh kala pynlong ruh iaka jingialang ha Ummulong, West Jaintia Hills District haka sngi Thohdieng.
Ïaka jingïalang la pynïaid da u president u Bah Soren Kharsahnoh bad la ïoh ka jingkren lamkhmat na u Secretary u Bah EW Kharsahnoh bad ka la don ka jingsngap jar kaba shi minit.
La ïoh ka jingkren lyngkot na u president Jaintia Unit u Bah Kishon Kharsahnoh, u Secretary Jongsha Unit u Bah Olet Kharsahnoh.
Ka Moolat United FC bad ka Lamyrsiang kila khur namjop haka lympung ialehkai super division football tournament kaba pyniaid da ka Saipung Block Sports Association (SBSA) kaba long ha madan Lamyrsiang haka sngi Thohdieng.
Kane kala wan hadien ba ka Moolait kala pynliem da 4-0 iaka Jarain, katba ka Lamyrsiang kala jop 2-1 iaka Narwan.
Ia ki saw kol ka Moolait la thep da u Phrang Pakem (30’), u Romaio (62’, 73’) bad u Bing Chyrmang (79’).
Ia ki kol ka Lamyrsiang la thep da y Care Syrti (11’) bad u Pol Tariang (54’).
Shikol ka NArwan la thep da u Thymmaibor Syrti (62’) Ka jingiakhun hadpeng ka Tluh pyrshah iaka Mochut Pyrdung haka sngi Palei kala kut da kaba iakhaid mar 1-1.
Ka Northeast Adventist University, Khliehtyrshi haka sngi Palei kala rakhe iaka World PT Day ne Physiotherapy Day ban ialap iaka jingkongsan ka Physiotherapists ban pynthikna ba u briew u ioh iaka koit ka khiah bad uba bit biang haka met ka phad.
Ïaka jingïalang la pynïaid da ka Phiralynn Kharkongor haka jingdonlang u myntri ka sorkar Jylla u Kyrmen Shylla, ka Dr.Andrea Shylla Orthopedic Physiotherapist District Early Intervention Centre Jowai, ka Dr.Jemima Marak Liaison & Development Officer NEAU, Dr Paul Bhaggien Vice Chancellor NEAU bad kiwei kiwei.
Ïaka jingïalang la pynïaid da ka Phiralynn Kharkongor haka jingdonlang u myntri ka sorkar Jylla u Kyrmen Shylla, ka Dr.Andrea Shylla Orthopedic Physiotherapist District Early Intervention Centre Jowai, ka Dr.Jemima Marak Liaison & Development Officer NEAU, Dr Paul Bhaggien Vice Chancellor NEAU bad kiwei kiwei.
U Ma Kyrmen Shylla haka jingkren ula ïaroh ïaka Northeast Adventist ba lyngba ka jingleh burom jong ka ïa kane ka sngi, ki paidbah ruh ki tip ïaka jingshakri ba kyrpang jong ki bad u sngew ba ïa u shimet ruh u ïoh jingmyntoi ban don bynta lang ha kane ka sngi.
Kum u briew uba don bynta ka seng saiñ hima sima u sngew ba u hap ban peit ïaki kiba bun ki jingeh haka imlang sahlang bad u khmih lynti ba da ka jingïatreilang yn lah ban pynjem ïa shibun bah ki jingeh la kadei haka liang koit ka khiah bad kiwei, la ong u Ma Shylla.
Hashwa kane na ka liang ka NEAU ka la pynsngewthuh ïaki paidbah lyngba ki presentation haba ïadei bad ka Osteoarthritis ne ka jingpang mat, ka Dr.Junita Kyndait (PT) Hod Physiotherapy Department NEAU haka jingkren lamkhmat ka la ong ba kane ka jait jingpang ka ju ngat bha haki briew kiba la heh rta.
U Dr.Nichwa LS Nongtdu Asst Professor NEAU & NEACON ula batai halor ka phang Pathophysiology & Medical Management of O.A, u Dr.Amedwent Kyndait (PT) Assistant Professor, NEAU, ula batai halor ka phang Physiotherapy Management of OA katba ka Dr.Eusivia Pasi (PT) consultant clinic Physiotherapist Ialong Civil Hospital kaba long ruh ka Asst Professor NEAU ka la batai halor ka phang Prevention & advice for OA.Ka Dr.Andrea Shylla kum ka Physiotherapists ka la pynpaw ba ka dap da ka jingkmen ban trei ïa kane ka kam namar ba ka ïoh ïaka lad ban ïarap ïaki briew ba kin ïoh biang sa shisien ïaka jingim kaba kmen bad laitluid.
“Lada ngi don ha kano kano ka bynta ban ai ka jingkoit jingkhiah ïaki paidbah, ka lah ban dei kum ki Therapist, cardiologist, surgeon, medical specialist bad kiwei hynrei lada don ka jingsngewhun ïaka kam kaba ngi trei ne ym don ka jingsngewïajan bad ki nongpang, ka pyni ba ma ngi hi ngi la bakla ban long kita ki briew ban ai ka jingshakri haba ïadei bad ka jingkoit jingkhiah ïaki paidbah", la ong ka Dr.Andrea.
Ha kajuh ka por ka pynpaw ka jingkmen ba ka Physiotherapists course kadei kaba la don hapoh kane ka skul bah, ha kaba ki khynnah ka District kiba don ka jingangnud ïa kane ka laiñ kim donkam shuh ban leit shajngai nalor ba ka pynduna ïaka jinglut jingsep jong ki kmie ki kpa.
Ha kane ka sngi la plie ruh ïaka Electro Therapy Lab bad sam khusnam ruh sha ki nongjop haka jingïakop poster competition.
Haka por janmiet ka la don ka Free Health Check Up na bynta ki nongshong shmong ka Khliehtyrshi kiba la wan shim bynta kumba 21 ngut.
Ka West Jaintia District Sports Association (WJDSA) kala pynbna paidbah ba kan sdang noh shen iaka 1 st Division Football Tournament kaba la tip kum ka 11 th Chatister Kharkongor Memorial Trophy kaban long ha Kiang Nangbah Stadium.
U Hony general secretary WJDSA, Ma Lammat oo Laloo, kane ka tournament mynta ka aiom yn pynlong haka dur jong ka league bad ka knock out tournament kum shi bynta ban rakhe iaka lyngkhuh snem ba 50 ka WJDSA.Ula ong ba ka bai rung ka long T.2500 kawei ka kynhun ne klob.
Uwei u player ka bai registration kalong T.30 bad kawei ka kynhun kam dei ban duna 20 ngut ki pleiar ne palat iaka 25 ngut.
Ka tarik ba khatduh kalong ha lane shuwa ka 17 tarik Nailur (September) pynpoi iaka entry bad ka thup ki pleiar sha u Hony General Secretary ka WJDSA.Ka jingialang jied nongkitkam thymmai ka Khasi Authors’ Society (KAS) jong ka tnad Khliehriat kala long haka sngi Balang ha Jaintia Eastern Khliehriat.
Ha kane ka jingjied iaki nongkitkam thymmai, u Dr.Davidson Diengdoh ula shah jied kum u president, u Emmanuel Shangpliang kum u vice president, kong Percia Phawa kum ka secretary, u Lancaster Nongtdu- joint secretary, Rev.SR  Dkhar-treasurer.
Ki dkhot executive committee ki kynthup ia u Dr.P Nongtdu, Principal Jaintia Eastern College, Khliehriat, Fr.I.War Pakma, Jamphrang Lyngdoh, Deibormi Nongpoh, Gerald Max Phawa bad Sevendar Dkhar.
Ki khynnah ialehkai Under-14 Boys jong ka Jylla Meghalaya, kaba mihkhmat da ka RC Evening SS Mihmyntdu kala jam sha ka quarter final haka lympung ialehkai football 61 st Subroto Mukherjee Cup kaba iaid shaii shait mynta ha BR Ambedkar Stadium, New Delhi.
Kane kala wan hadien ba ka RC Evening kala jop iaka Maharashtra da 4-0 bad pyrshah iaka Gujarat da 13 kol.
Kane ka jingjop bunkol ka dei ka jinglah ialehkai bha u Hamedayo Nongtdu uba la thep 4 kol, u Givenson Suting 3 kol, u Samewon Khonglah 2 kol, u Richan Mi-O Lyngdoh 2 kol, u Dangkermi Oo Ryngkhlem 1 kol bad u Mar-Oo P.Shylla 1 kol.
Ka jingiakhun quarter final kan long haka 11 tarik une u bnai bad ki khynnah ka Jylla kin hap ban ap iaka resol kaba mih haka sngi Saitjain ban aireng pyrshah.
Ka Federation of Khasi Jaintia & Garo People (FKJGP) East Jaintia Hills District Khliehriat kala pynpaw iaka jingbynniaw kaba khraw halor ka jingsniew tasam ka surok National Highway-06.
Ka FKJGP haka jingïalam u president u MC Suting ryngkat ki dkhot haka sngi Palei ki la leit aiti ïaka dorkhat ha u Abhilash Baranwal, Deputy Commissioner, East Jaintia Hills District Khliehriat ban kyrpad ïa u ban shimkhia ban moramot bad pynbha ïaki jingkieng (Bridge) ba don ha lynter ka surok bah naduh Lumshnong ter ter shaduh Sonapur bad ka jingjot ka surok ka long kaba sha palat kaba ka dur ka dar ka surok kam iahap kyrdan shuh kum ka surok bah.
Ka FKJGP kala ong ki jingkieng kila shong synjor bad ymlah ban tip ha kano kano ka por kine ki jingkieng kin dkut noh bad kane kan buh jingeh ïaka leit ka wan jong ki paidbah napoh ka District bad kiwei ki jylla kiba iaid lyngba kabe ka surok.
Ka FKJGP kala kyntu iaka sorkar MDA ba kan shimkhia ban shna mardor iaka surok bad dawa pynshitom ïaka NHAI, kaba pyntrei iaka surok halor ka jingleh torti bad khlem moramot ïa kane ka surok bah National Highway ha kaba kumba long mynta tang kum ki surok shnong.
Ka FKJGP ka la ïathuh ba haka jingkren jong ka bad u Deputy Commissioner ula ïathuh ba ula pyrshang bunsien ban ïakren bad ka NHAI hynrei na ka liang NHAI kam kheiñ snep ïaka jingkren jong u DC.Shuh shuh ka la ïathuh ba kum u khlieh ka District ma u ruh u kwah ban ïohi ïaka roi ka par hapoh ka District bad ula kular ban shimkhia bad ban ïakren biang bad ka NHAI bad lada ka NHAI kam shimkhia na ka liang jong u DC un leh ïa kaba donkam.
Ka Dorbar Shnong Tongseng Narpuh ryngkat ka Khasi Student Union, Tongseng Narpuh Unit ki la pynlong ka jingïaid paidbah ne ka rally ban pynrem ïa u Ramesh Dkhar bad ka kynhun jong u kiba donkti ban pynïap dusmon ïaki arngut ki nongñiah kali kamai ne tourist ha une u bnai bala dep.
Ia kane ka jingiaid rally ka dorbar shnong Tongseng kala pynlong haka sngi Palei.
Kane ka jingiaid paidbah kala sdang napoh shnong sha surok bah ha kaba ki nongshong shnong kynthei bad shynrang ryngkat ki jingthoh pynrem kila dawa ïaka hok na ka bynta kitei arngut ki nongniah kali kiba la shah pyniap.
Ki nongshong shnong ka Tongseng Narpuh haka jingmih paidbah baroh ki dawa ban set byndi shirta jingim ne sdien phasi ïa u Ramesh Dkhar bad ka kynhun jong u namar ki long ka jingma ïaka imlang sahlang.
Lah ban pynkynmaw ba I Love You Talang, Ramesh Dkhar, Tellme ba tip ruh kum Bor Pyrtuh bad Sampher Ksoo ki dei ki suba donkti ban pyniap iaki ar ngut ki nongniah ban ioh rongtuh iaka kali u (L) Fullmoon Kharsahnoh uba kamai kali Jowai Shillong bad u (L) Damehipaia Papeng uwei pat u nongniah kali kamai na Jowai Ladrymbai Khliehriat.
U Waheh Shnong ka Tongseng Narpuh u Ma Chewanbiang Rymbai, u Secretary Shnong u Ma Saman Phniaw ki la ong, ba u Ramesh Dkhar udei trai Shnong na Tongseng Narpuh naduh ka sngi ba la kha la pun ïa u.
Kine ki nongïalam shnong ki la ïathuh bad pynkynmaw ba u Ramesh Dkhar ha u snem 2020 ula shah kynnoh ba u pyniap iaka longkmie kaba na kane hi ka shnong.
Hynrei ki pynpaw ka jingsngewsih ba tang hadien shisnem une u Ramesh Dkhar ula lait jamin noh.
