Rakesh Singh, Kynsailang Khongsit, Habymmutshuh Nongrum,Freestar Kharbangar , Baiakara Swer, F.Lalrohlua, Phrangki Buam, Abedniko Kurbah, Parvaj Bhuiya, Teibanskhembha Khongkai, Donboklang Lyngdoh, Batiplang Synteng Bamon, Ganedeon Kharhill, Jeremy Laldinpuia, Samuel J Kynshi.
U Coach u Bah Bobby.
L.Nongbet, Assistant coach Bah Aiboklang Kharpran, Manager Bah Milan Nongkhlaw, Physio Bah Vicky Nelson Syiem.
Shillong:Ki dkhot jong ka All Meghalaya Dancers Association, ki la leit ban buh ia ka dorkhas  ha ka kti jong u Bah Banteidor Lyngdoh u ba long ruh u Youth Minister jong ka Sorkar MDA, ha ka 15tarik Jymmang 2018 bad katei ka dei, hadien ba ka seng ka la dep ban ia kynduh ia u  Conrad Sangma myntri rangbah ka Jylla bad la ia phylliew jingmut bad u halor ki samla don sap shad bad rwai ka juk mynta jong ka Jylla.
U bah Kitbok Thabah, President ka seng, u la ioh ban ia kren bad ban iatai sani bha bad u myntri ban kham pynkloi noh ban pynurlong ia ka jingthmu jong ka Association.
U la ban jur halor ka jingeh jong ki samla kiba leit ban shim bynta shabar jylla, ha ka leit ka wan ka jinglut jingsep kaba na ka liang ka seng kan lah ban kyrshan shibun; hynrei ka don kam ia ka jingiarap lem na ka liang ka sorkar, u la pynpaw ruh ba ha ka jylla Meghalaya ki don shibun bah ki samla bad ki hep kiba rit kiba don ia ka sap kyrpang ha ka shad bad ka rwai kumba ka seng ka ju leit kylleng ki District jong ka Jylla Meghalaya ban wad ia ki riew don sap bad ki ju plie ruh ka lad ia shibun ki jylla ban leit shim bynta ha ki rynsan jong ka Ri India ka jingmih khmat jong ba bun ki samla bad ki hep kiba rit ka wan rah ia ka nam ka burom ia ka State Meghalaya jong ngi bad ki long ruh kum ki Ambassador ban pynithuh ia lade na ka rynsan jong ka National Level TV Show bad na ka liang u myntri, u la kular ban shim khia halor ki mat jingdawa jong ka Seng kiba don nongrim na ka bynta ka lawei ki samla ki heprit ka jylla.
U BS Yeddyurappa, nongialam jong ka seng BJP, ula bam smai mynta ka sngi, kum u myntri rangbah ba thymmai jong ka Karnataka, ha Raj Bhavan Bengaluru bad katei ka dei hadien ba ka Supreme Court, ka la kyntait ban pynsangeh ia katei ka jingbam smai jong U Yeddyurappa.
U Vajubhai Vala, U Lat ka Karnataka,  ula pynbam smai ia u myntri rangbah ha ka jingdon lang ki nongialam ba rangbah ka seng BJP.Katba ki nongialam jong ka Janata Dal (S) lem bad ki nongialam Congress, ki pynlong ia ka jing iakhih pyrshah, shabar jong ka Raj Bhavan.
U Yeddyurappa (75), u shim ia ka shuki myntri rangbah, hadien ba ka seng BJP, ka jop da 104ngut ki MLA, wat la ki donkam ban poi sha ka 112ngut ki MLA ha ka iing dorbar ba 224ngut jong katei ka Jylla Karnataka.
Na ka liang u nongialam ka Janata Dal (S) U HD Kumaraswamy, u kam ba ki MLA Congress ki kyrshan ia u, ba un bam smai kum u myntri rangbah bad ki pyni ba ki don 116ngut ki MLA kiba kyrshan.
Shillong: La pynlip noh ia u mombati myn hynnin ka sngi ha Mawhati konstitwensi ha kaba la khylliap lama noh ia ka seng  People’s Democratic Front  (PDF) ha katei ka konstitwensi.
La khylliap lama noh ia ka PDF ha Mawhati mynta ka sngi ha ka jingialang jong katei ka seng kaba la long ha ingsah jong u bah James Sylliang ha Mawlai Mawdatbaki.
Haba kren sha ki nongthohkhubor u President jong katei ka seng na Mawhati uba dei ruh u MDC jong ka Mawhati konstitwensi u bah James Sylliang u la ong ba ka jingshah sospon jong u shisnem ha ka seng PDF ka dei ka jingthmu ban khanglad ia u ban ia khun na katei ka seng ha ka elekshon MDc ka ban wan.
“Shisnem ki sospon, ka elekshon MDC ka dei sa tang katto katne bnai, ka dei ka jingthmu ban khanglad ia nga ban ia khun na katei ka seng ha ka elekshon MDC, ka jingshah sospon jong nga ka dei ka jingshah lyndet bad ka jingthombor jong uwei u briew da ka jingthmu ban pynjem daw ia ki paidbah ka Mawhati konstitwensi" ong u bah James Sylliang.
U la ong ba la sospon ia u da kaba kynnoh ba u la leh pyrshah Party, “Hynrei mynno nga leh pyrshah ia ka Party , haba nga kren sha ki nongthohkhubor ngam ju kren pyrshah party, ngan pan jingshai na ki ki kam pyrshah Party aiu nga la leh" u la ong.
U la kynnoh ba ki nongialam ka PDF kum u President bad Secretary ki dei tang kito ki khun bynriew bynriew kiba shah pynshad ha u CEM ka KHADC u bah Pynshngaiñ N Syiem  uba dei tang u MDC “Ngi la don hapoh ka PDF ngi sngewthuh ba ka dei tang One man show Party, ka PDF ka la dei shisha ka Pynshngaiñ Dictatorial Front" ong u bah Sylliang haba kren sha ki nongthohkhubor.
U la ong ba mynta ne lashai un phah noh ia ka shithi risaiñ jong u  na ka seng PDF bad un un phah ruh ia ka shithi ba u la weng noh ialade na ka kynhun jong ka PDA kaba synshar ha District Council.
“Ki don 4000 ngut tam ki nongkyrshan jong nga , ki ruh mynta kim dei shuh ki dkhot jong ka PDF naduh mynta ka sngi" ong u bah Sylliang haba ia thuh ba shuwa ban sospon kam shym don kano kano ka jingpan jingshai ka PDF na u lane ka jingialang ban ia kren ia kane ka kam.
Halor ka Signature Campaign jong u pat ban pynlong ia ka dorbar kyrpang u bah Sylliang u la ong ba hadien ba u la ia syllok bad ki paralok MDC jong u -ki la ai jingmut ba kam myntoi shuh ban leh ia katei ka Campaign namaba ka dorbar jong ka district Council ka la hajan eh bad kin ia kren ia kiei kiei hapoh ka dorbar.
Shillong: Ki nongtrei bylla ka MeECL kiba trei kum ki Muster roll hapoh ka lama ka MeECL Progressive Workers’ Union (MPWU) ha kane ka sngi Balang ki la pynlong ia ka jingiakhih da kaba iashong kyrain hakhmat ka ophis ka MePDCL ha Tura bad ruh ha Lumjingshai, Shillong ban dawa pynurlong ia ki mat jingdawa kiba bun.
Kine ki nongtrei ki la rah lang bad ki plakad ba don jingthoh ban dawa ia ki mat ba bun kynthup ka jingpynlong nongtrei ba pura na kaba trei bylla.
‘Pynlong nongtrei ba pura", “Ngin iakhun haduh ba kut", “Ym phai dien shuh", ki dei ki katto katne ki jingthoh ba la pyndait ha ki plakad.
Kiwei ki jingdawa ki long ban pyllait ia ka dor ka bainong thymmai, ban pynkylla na ka jingtrei sngi (Manday) sha ka jingtrei bylla (casual), ban pynioh ia ka EPF, ka shuti ia ki longkmie kha khyllung, ka jingsiew kaba biang katkum ka kam, bad kiwei kiwei.
Kham mynshaw, kine ki nongtrei bylla ne Casual ka MeECL kila pyllong teng ia ki jingiakhih ban pynbor ia ka sorkar ba kan ai ia ki jingdawa jongki.
Nalor kiwei ki jingdawa, kaba kham kongsan ka long ban pynlong nongtrei ba pura na ka kam nongtrei bylla namar ba kiba bun ki la trei palat da ka phew snem bad kawei ka dei ban ai ka jingsiew kaba biang kumba ioh kiba trei pura haba ki trei ia kajuh ka kam.
Ki la ong ba katba dang ap ban ai ia ka regularization ne thungkam pura, ka MeECL ka dei ban ai shwa da ka equal pay for equal pay ne siew bainong kaba iaryngkat kaba mut khlem pyniapher ia ka jingsiew hapdeng u peon casual bad regular kumba la bthah da ka Supreme Court ka ri.
Ki la ong ba ka dei ruh ban siew ia ka arrear kaba la lum na ki nongtrei kaba dei ka jongki nalor ka dor bylla ba thymmai hynrei haduh mynta khlem pat long kam.
Lah ban kdew ba ki nongtrei ka MPWU ki la pyrshah ia ka jingphah soi soskular ne contract agreement ka MeECL khlem iasyllok shwa bad ki ha ki bnai ba la dep bad ki la pynlong ruh iaka jingiakhih bunsien halor kane da kaba dawa ba dei ban pyndam noh bad dei ban thung nongtrei pura namar ba ki nongtrei ki dei kiba la palat phew snem suda.
Shillong: Ha ka miet 15 tarik mynta u bnai ha ka por 9:15 baje eiei , ki pulit ki la pynsangeh ia kawei ka Sumo ha Diengpasoh hynrei kate ika sumo kaba don ia u nombar ML 04 A 8561 ka laphet krad na katei ka kad ba ap ki pulit.
Ki pulit ki kthong ia katei ka Sumo bad ki la lap ia ka ha Mawkhanu, ki briew kiba don hapoh katei ka Sumo ki la phet krad bad haba talasi ia ka kali ki pulit ki la lap ia kawei ka metiap u shynrang, katba ki briew baroh ki phet rieh sha khlaw.
Hadien la ithuh ba katei ka metiap ka dei jong u Shri Naresh Rajbongshi (31 snem karta).
Kham hadien ki pulit ki la ioh kem ia uwei u briew najan katei ka jaka uba don lang hapoh sumo bad kham hadien 3 ngut ki la wan pyndem hi ha ki pulit.
Kitei kiba la shah kem ki dei kiba la tip kyrteng kum u Hari Rajbongshi (25 snem), Vicky Baglary (21 snem), u  Gulzar Hussain (18 snem) bad u  Joydeep Rajbongshi (26snem).
U nongñiah jong katei ka Sumo bad uwe pat u briew uba don hapoh sumo ki dang phet rieh haduh mynta ruh.
Ha ka jingtohkit ki pulit kitei ki la phla ba utei u briew u la iap hadien ba u maw u la hap ha khlieh jong u ha ka por ba u dang trei bylla ha kawei ka par maw kaba don ha Khliehriat bad ki dang thmu ban kit ia katei ka metiap sha shnong jong u sha  Silbari, Nalbari, Assam.
Shillong: Ka MDC ka Nongshken konstitwensi ka kong Grace Mary Kharpuri bad u MDC ka Mawhati u bah James Sylliang ki la shah shet kylla ha ki paralok MDC jong ki, kiba thmu ban pynhap shuki ia u bah Pynshngaiñ N Syiem na ka shuki CEM.U bah James Sylliang u la iathuh ba 4 taiew mynshuwa ka la don ka jingiakynduh ki MDC kiba pyrshah ia u bah Pynshngaiñ, kitei ki MDC ki long 4 ngut na ka PDF kata ma u, kong Grace, bah Latiplang Kharkongor bad u bah James Ban Basaiawmoit  bad ki la don ruh kiwei pat ki MDC ba kynthup ia ki MDC ka HSPDP, UDP bad Congress.
Hynrei hadien katei ka jingiapynbeit u la ong ba ki la don pat ki MDC kiba shet kylla bad mynta ki don ha ka liang synshar.
U la iathuh ba ia ka shithi dawa nongialam thymmai la pynkhreh pynkhum bad pynbit pynbiang da u bah Latiplang Kharkongor hynrei ynda ma u bad ka kong Grace ki shah kynjat, kitei ki 2 ngut ki MDC Latiplang bad u bah James Ban ki sngap jar jar.
“Kane ka pyni ba kim don ia ka nongrim kaba shkem" ong u bah James Sylliang.
Shuh shuh u la iathuh ba shuwa ka dorbar jong ka KHADC ka la don ka jingtyrwa na u bah Pynshngaiñ ha ka jingialang PDF ba un hiar shuki noh na ka shuki CEM hynrei ha katei ka por u la ong ba baroh ki MDC ka PDF kynthup ia kitei ki 4 ngut kim treh ban pdiang bad ki ong ba u hap ban bteng tad haduh ban da kut ka dorbar.
“Ngim pdiang ia ka jingtyrwa hiar shuki jong u ,kumno ngin pdiang haba ka mat iatai ia ka T.28 klur ka la ap lypa ha ing dorbar, ngi pat ngim tip eiei ia ka T.28 klur tyngka kumno la pynlut, ka EC kam don jingtip eiei, kan buh jingeh ia ngi, dei hangtei ba u bah Pynshngaiñ u la iohlad , mynta bun ki MDC kiba babe ki ong ia nga yn leh kumno shuh haba la ai ha u ia ka waitlam te u mait naphang beit" ogn u bah Sylliang.
Hynrei utei u MDC ka Mawhati u la ong ba yn ym shongkli kti satia halor ka jingpyndonkam u bah Pynshngaiñ ia ka T.28 klur tyngka.
Haba mynjur ia ka jingdawa ka kong Grace ban phah tohkit ha ka CBI u bah James u la ong ba ka long kaba dei eh ban phah tohkti ha ka CBI bad na ka liang jong u ruh un iaid sha ki bor bahalor halor ka jingpyndonkam ia katei ka pisa ka sorkar pdeng kaba ka EC kam don jingtip eiei.
“Nga lyngngoh shisha kumno la pyndonkam ia katei ka T.28 klur, ka EC ruh kam don jingtip, kumno ki khot Tender ia ki jingtrei ruh, nga kwah ba u CEM un pynshai  ha ka kotkhubor aiu la pynmih jingpynbna ba la khot Tender, namarba ngam iohi ha ki kotkhubor jong phi baroh " ong u ba hJames haba kren bad ki nongthohkhubor.
Shillong: Ki nongrep sying na Ri-Bhoi hapoh ka lama ka United Ri-Bhoi People and Farmers Association (URBPFA) ka la dawa na ka sorkar jylla ba kan thaw lad ban map noh ia ka ram ba ki shim na ka bynta u sying namar ba ki la iakynduh ia ka jingwan lyngshop ka khlam.
Ka seng ka la iakynduh ruh ia u Myntri ka tnad rep ka jylla u bah Banteidor Lyngdoh ha kane ka sngi Balang bad ruh ia u Myntri Rangbah u Conrad K Sangma bad ki la aiti ia ka dorkhas, da kaba kyrpad ban map noh ia ka ram kaba ki shim na ka Kissan Credit Cards (KCC) hadien ba ka khlam ka la lynshop ia u sying jongki, kaba la buh jingeh ba kin siew ia ka ram.
“U Myntri Rangbah u la pynthikna ba un iakren ia kane ka kam bad ka tnad ka rep ka riang ka sorkar India", la ong Bah Wanteilang Ryngkhang u publicity secretary ka seng ha ka kyrwoh ba la pyllait.
U la ong ba ia jingtohkit halor kane ka jingjia, la leh da ki stad rep na ka tnad rep ka sorkar jylla bad kumjuh na ka ICAR, Umiam.
Ka khubor kaba sngew phylla, ka long ba U Rebati Phukan, uba dei u dkhot jong ka People’s Consultative Group (PCG), uba la jah naduh ka 22tarik Iaiong, hynrei bau don pynban ha Shillong.
Ka PCG, ka dei kaba la thaw ha u snem 2005, hapdeng ka sorkar Assam bad ki dkhot jong ka  United Liberation Front of Asom (ULFA), na ka bynta ka jingiakren iasuk.
U Rebati Phukan, ula jah na iing jongu, ha  Ambikagri Nagar ha Guwahati bad u dei ruh uwei na kiba la shim, ba u dei uba iajan bha bad u nongialam jong ka seng ULFA, U Paresh Barua.
Ki lad khubor ki iathuh ba ia katei ka jingdon jong U Phukan ha Shillong, la iathuh da U Dr Gabriel, uba la iathuh ha uwei u nongthoh khubor uba na Jorhat, ha kaba u iathuh ba U Phukan, u don ha ka ktem jong ki CRP ha Shillong bad hangtei ka mih ka jingkylli, ba imat U Rebati Phukan, ula shah rahbor bad la leit ialam pat ia u sha Shillong.
Ka jingwad jingtip, ka dang iaid shakhmat bad ka jingtohkit ruh ka dang iaid, na ka bynta ban lap ia ka jingleit poi jong U Rebati Phukan sha Shillong bad ka don ruh ka jing artatien kaba jur, ba ki don imat kiba la rahbor ia U Phukan bad leit ialam pat ia u sha Shillong.
Shillong:  Manla u snem ka sorkar ka ju ioh lum khajna palat T.1 klur tyngka na ki dukan tim kiba don kylleng ka jylla Meghalaya.
Ha u snem 2014-15 ka sorkar ka la ioh lum T.1.1 klur tyngka ka khajna na ka Tim bad ha u snem 2015-16 ka la ioh lum T.1.73 klur tyngka ka khajna.
Hynrei naduh ba la pyntreikam ia ka Goods and Service Tax (GST) ka sorkar ka khlem ioh lum pisa namarba ka Tim ka lait na ka GST kumta mynta ka sngi ka sorkar ka la pass da ka Ordinance ban lum khajna na ki laisen tim kiba don ha kylleng ka jylla.
Ka kynhun myntri sorkar kaba la long mynta ka sngi  ka la mynjur ban Pass ia ka Ordinance kaba la tip kum ka Meghalaya Regulation of the Game of Arrow Shooting and Sale of Teer Tickets Ordinance, 2018.
Ia katei ka Ordinance ka sorkar ka la mynjur ha ka jingiakren jong ka kumno ban pynbeit thymmai ia ka Meghalaya Amusement and Betting Tax (MABT) Act, 1982 hadien ba la pyntreikam ia ka Goods and Services Tax (GST) naduh u naitung mynta u snem.
Haba kren sha ki nongthohkhubor u symbud myntri rangbah ka jylla u bah Prestone Tynsong u la ong ba hadien ba la pyntreikam ia ka GST ka sorkar ka la sngew donkam ban pass da ka Ordinance namarba ka jingsiat Tim kam hap satia hapoh ka GST.Katkum katei ka Ordinance ka sorkar kan lum ia ka bai laisen tim.
U James K Sangma u myntri ka tnad kam pohing u la ong ba ki don 7 tylli ki kynhun kiba ka sorkar ka la ithuh ha ka jingiasiat tim.
U bah Prestone u la ong ba hadien ba la pyntreikam ia ka GST ka sorkar kam shym la ioh lum ia ka bai laisen Tim na ki dukan Tim.
U bah Prestone u la ong ba ka sorkar ka dang pyrkhat mynta ban lum khajna ruh na ki dukan tim kiba pyniaid shabar ka jylla.
U Lat ka Jylla Karnataka, ula ailad ia U BS Yeddurappa, nongialam jong ka seng BJP, ba un thaw sorkar ha katei ka Jylla, tangba ula ai por ia u, ba un pyni ia ka jingbiang briew ha ka iing dorbar hapoh 15sngi, ong ka khubor.
Ka jingbamsmai jong u Yeddurappa, kan long lashai ha ka por 9baje mynstep ha Bangalore, ong ka khubor.
Ha ka elekshon kaba dang shu dep, ka Congress bad ka JD(S), ka don 115ngut ki dkhot haba khein lang, katba ka BJP, kaba don 104ngut ki dkhot, ka duna ia ka jingbiang briew ban thaw sorkar ha katei ka Jylla.
Shillong: Hynnin ka sngi nyngkong ka Committee ba peit ia ka Matri Mandir kaba don ha Polo, ka la ujor ejahar hakhmat ki pulit namar ka jinglap ia kawei ka khlieh masi na jan ka khyrdop jong katei ka jaka mane blei ki Hindu.
Shillong: Ka seng ki samla pule na ri Lum Garo ka Garo Student Union (GSU) ka la bitar ia ka jingkhot interbiw kam ka North Eastern Hills University (NEHU) ha Guahati bad katei ka seng ka la ong ba ka pyrshah jur ia katei ka jingleh ka NEHU.Ka kyrwoh khubor na u President ka GSU u Tengsak G Momin ka la ong ba katei ka jingleh ka NEHU ka pynsuba sniew ia katei ka seng ioh ba ka dei ka buit ban leh thok bad thaw thok bad ka la kynnoh ruh ba ka dei ka buit ban pynduh lad ia ki samla pule na kane ka jylla da ka buit ba niaid lait ia ka Reservation Policy.
Katei ka kyrwoh ka la ong ba ka jingpynbna khot interbiw kam kaba la pyllait paidbah da u Joint Registrar, NEHU  ha ka 11 tarik mynta u bnai na bynta ka interbiw ka ban long ha ka 2 tarik u jylliew ha NEHU Guest House, Borjhar, VIP road, Guahati  ka la pynlyngngoh ia katei ka seng bad u Tengsak u la ong ba ka NEHU ha Shillong bad ha Tura ka don ki kamra kiba biang ban pynlong interbiw  balei hap ban khot shaduh sha Guahati.
Shuh shuh u Tengsak u la ong ba mynshuwa ka la don teng ka jingkhot interbiw ha Guahati ia ka kam Engineer hynrei dei u bar jylla uba ioh ia katei ka kam.
“Ki don shibun ki samla na kane ka jylla kiba tbit ban trei ia katei ka kam hynrei kim ioh lad" ong katei ka kyrwoh khubor na u President ka GSU.U la ong ba ka NEHU ka la khot kam na bynta ka kam Residential Doctor, Staff Nurse bad System Analyst, “Ki don kyrhai ki samla na kane ka jylla kiba lah ban trei ia kitei ki kam, ki don kumba 40 hajar ngut ki samla kiba shong khlem kam ha kane ka jylla, balei ym lah ban khot hangne, lada ka NEHU ha Shillong kam long ka NEHU ha Tura ruh ka biang balei sha Guahati" ong katei ka kyrwoh.
Katei ka kyrwoh ka la ong biang ba lada pynlong sha Guahati bun ki samla na kane ka jylla kin kynran dien namar ka jinglut jingsep ka dei kaba bun.
Katei ka seng ka la dawa na ka sorkar jylla kaba ialam da u Conrad K Sangma ba un tuklar ia katei ka bynta khnang ba kan long ka jingplie lad ia ki trai jylla ha ka ioh kam ioh jam.
Shillong:  Ka sorkar Meghalaya Democratic Alliance (MDA) ka la rai ba ki ain shna ing ka Meghalaya Urban Development Authority (MUDA) kin nym trei treikam shuh shabar ki jaka ka Municipal bad la pynkhamti ha ki ain ka District Council ban leh ia kane.
Kane ka rai ka la mih hadien ba ka la iashong jingialang hapdeng ka Khasi Hills Autonomous District Council bad ka Synjuk ki Nongsynshar Shnong ka Bri Hynniewtrep (SNSBH) myn hynnin  ka sngi.
Ka rai ka long kum ka jingsngew hun ia ka KHADC bad ka SNSBH kiba la iakhih pyrshah ia kane naduh mynshwa ban pyrshah ia ka jingpyniar ia ki ain shna iing ka MUDA shabar ki jaka ka Municipal.
Haba kren hadien ba la wai ka jingialang, u Myntri Rangbah ka jylla, u Conrad Kongkal Sangma u la ong, “Ka sorkar kan weng noh ia ka jingpyntreikam ia ka ain shna iing ne building byelaws ka MUDA shabar ka Municipal".
U Conrad u la iathuh ba ka sorkar ka la aiti ia kane ka kam ha ka tnat ain ban pyndep ia ki jingdonkam katkum ka Meghalaya Building Bye Laws & Town Planning Act 1973.
U la ong ba ka long kaba donkam ban khmih shwa ia ka jingpynkylla ia kane ka ain ban kynthup lang ia ki jaka ka KHADC la ka long katkum ki kyndon jong kane ka aiñ.
U Conrad u la ong ba katkum ka Meghalaya Town Planning Act 1973, kala kren shai ba ki jaka ba khmih da ka KHADC (Scheduled Areas) kin nym hap satia ha ka kyndon shna ïing ka MUDA, bad ka jingkyntait noh ia ka rai jong ka sorkar MUA -II kaba rim, ka long ha ka nongrim ba ka sorkar MDA kam pat idonkam ban pyntreikam ia ka building bye laws ka MUDA ha ki jaka ka KHADC.“Ka sorkar kan aiti biang ha ka KHADC ban shna ia ki aiñ shna ïing ha ki jaka ka council bad thaw ruh ia ki town committee na ka bynta ban pyntreikam ia kitei ki aiñ", u la ong.
Ha kaba iadei bad ka jingpan ia ki syrnot rung ïing (Occupancy Certificate) da ki tnat sorkar, kum ka tnat bording (MeECL) bad ka thnat umbam (PHE), u Myntri Rangbah u la ong ba kane ruh kan nym donkam shuh bad ka sorkar kan bthah ia kine ki tnat ban weng noh ia kine ki kyndon.
Ha kajuh ka por, u CEM ka KHADC, u Bah Pynshngian N Syiem u la ong ba ka jingialang bad ka sorkar thymmai ka long kaba sei soh namar ka sorkar ka la kular ban weng non ia ka aiñ shna ïing ka MUDA ha ki jaka ka Council.
“Ka sorkar MDA ka la rai ban wanrah daka Ordinance da ka kabinet ban weng ia ki kyndon ka Meghalaya Town and Country Planning Act 1973 ha kaba ka ain shna iing ka MUDA kan nym treikam sha ki jaka ba peit ka district council", la ong u Bah Pynshngain.
U CEM u la ong ba ka jingialang ka long kaba seisoh ha kaba ka sorkar ka la rai ban weng noh ia ka jingpyntreikam ki ain shna iing ka MUDA kiba hap hapoh ki jaka ka Council.
Ha kajuh ka por u president ka SNSBH u Dr WR Kharshiing u la ong ba ha ka nongrim kumba la rai, ka sorkar ka la rai ban pyndam noh ia ka jingpyntreikam ia ka MUDA shabar ki jaka ba hap ha Municipal.
U la pynpaw ia ka jingsngewhun ia ka jingmih jong ka jingialang namar kan pyllait ia ki nongshonbg shnong na ki jingeh ba ki iakynduh ha kaba iadei bad ka jingshna ia la ki jong ki ïing ki sem.
Kham mynshwa, ka sorkar MUA-II bad ka KHADC ha ka jingialang  ha ka 14 tarik Nohprah, 2017, ka la rai ba ka KHADC ka dei ban pynmih ia ka jingpynbna ban thaw ia ki Town Committee ha ki jaka shabar ka Municipal  ban pyllait ia ka jingtreikam ka ain shna iing ka MUDA hynrei kane ka la sahteng hadien ba ka KHADC kam shym la lah ban pynmih ia ka jingpynbna halor kane.
Shillong:U Bah Taipur Wardkhar, jong ka seng Meghalaya Commercial Truck Owners and Operators Association, ha ka kyrwoh khubor mynta ka sngi, ula iathuh ba ka National Green Tribunal (NGT), ka la bishar halor ka jingkhang dewiong ha Meghalaya, ha ka 11tarik Jymmang 2018.
La iathuh shuh ba ha ki jingshong bishar halor katei ka phang, ki don ki trai par dewiong, kiba kwah ban thew thikna ia u dewiong bad ban ailad ban kit noh ia utei u mar na ki par dewiong.
Ka NGT, ha ka jingbishar jongka, ka ong ba ia u dewiong ba la dep thew, la kurup noh ka Supreme Court bad kan nym shim ia kano kano ka rai halor katei ka phang.
Ha ka 6tarik Naiwieng 2015, ka la don ka hukum jong ka Supreme Court, kaba bthah ba dei ban don da ki khyrdop kiba peit ia ka jingiaid jong u dewiong bad ba kam dei satia ban shaniah tang ha kaba buh ia kitei ki jaka thew dewiong bad ka la bthah ruh ba U Chief Secretery, un dei uba peit bad pyntreikam ia kitei ki hukum jong ka NGT.La ong shuh shuh, ba namar ba ka NGT, ka kwah ban don da ki khyrdop ban peit ia ka iaid ka ieng ki trok dewiong, kumta ka jingdon jong ki jaka thew dewiong, ka long kaba beain, ong ka hukum jong ka NGT.La ong shuh shuh ba ka sorkar Jylla kaba rim, ka ju ialam bakla ia ka NGT bad ka buhrieh ia ka hukum jong ka Supreme Court bad ka ju pan jingbit, na ka bynta ban thaw ia ki jingkieng thew kali ha kiba bun ki bynta jong ka Jylla bad la ong ruh ba kitei ki jingkieng thew kali, ki ju buh jingeh shibun ia ki nongniah kali.
Mynta ka NGT, ka pan jingshai na ka sorkar Jylla, halor ka jingjyllei kitei ki jaka thew dewiong bad ka NGT, ka kwah ruh ban kylli na ka sorkar Jylla, ba kam dei shuh ban ai jingbit ia kitei ki jaka thew dewiong bad ba dei ban pynsangeh noh ruh ia kito kiba la dep pyntreikam naduh mynshwa.
Shillong: Ka sorkar jylla ka la bthah ia ki 21 ngut ki dkhot jong ka Task Force ba kin pyndep ia ka polisi pule puthi (Education Policy) hapoh ka 45 sngi.
La thaw ia katei ka Task Force ha u lber mynta u snem bad ia katei ka komiti la khlieh da u myntri ka tnad pule puthi u ma Lahkmen Rymbui.
Ka sorkar ka la pynkit khlieh ia katei ka kam ha u myntri ka tnad pule puthi ba un peit bad bishar bniah hadien ba la dep thaw ia katei ka polisi shuwa ban ioh ia ka jingmynjur.
“U myntri rangbah u Conrad K Sangma u la ai por 45 sngi ba ngin pyndep ia katei ka polisi shuwa ban wanrah ia ka hapoh ka jingialang ka kynhun myntri sorkar" ong u bah Rymbui haba kren sha ki nongthohkhubor hadien ka jingialang ba nyngkong jong katei ka Task Force kaba la long mynta ka sngi.
U bah Rymbui u la ong ba u tikna ba katei ka Task Force ka lah ban pyndep ia ka kam jong ka hapoh katei ka por ba la buh bad u la ong ba kaei kaei kaba ka sorkar ka mon , lah beit ban pyndep.
U myntri ka tnad pule puthi u la pyntip ba ki dkhot jong katei ka Task Fore ki dei ki briew kiba la tbit bad kiba la shemphang bha bad ka jingmut ba ki wanrah ban pynbha ia ka polisi ha ka pule puthi ka dei kaba biang bha.
U la ong ba ka polisi ka ban pynrung ka dei naduh ka Primary haduh ki  kyrdan pule kiba kham heh.
U la ong ba kawei na ki bynta ha katei ka polisi ba dang thaw mynta ka dei ban pynheh ia ka Scholarship ki khynnah pule katba ia ka bai skul pat kaba ia dei bad ki skul shimet u la ong ba ym shym la pynrung satia ha katei ka polisi, hynrei  ka jingiakren halor kane ka dang iaid.
Nongstoiñ: Myn hynnin ka janmiet ha ka por kumba 4.00baje janmiet, ka la don ka jingjia aksiden kali kaba la jia ha Jaidohkroh Nongspung ha kaba ar ngut ki briew ki la mynsaw na katei ka jingjia ia tyngkhuh kali.
Katkum ka tyllong khubor bala Ioh ban lum la ong ba katei ka jingjia kala jia ha kapor ba kawei ka kali maruti Alto private kaba don ia u register nomber ML05 K 7762 kaba dang thmu ban hiar sha Nongstoiñ bad mar iapoi ha katei ka jaka kumno re kumno kala ia tyngkhuh noh bad ka wei ka kali kamai (local taxi) kaba don ia u number ML067670 kaba dang thmu ban leit sha Umsaw lyngba ka tei ka surok.
Kitei ki ar ngut kiba la mynsaw ki kynthih ia u nongniah jong katei ka Alto u bala tip kyrteng kum u Waian Lyngdoh Marshillong u ba trei ruh ha tnad PWD katba ia u tei u wei pat u ba shong ha ka tei ka kali kamai la tip kyrteng u Bainstarwel Lyngdoh na ka shnong Mawthawniaw WKHD.Haduh ba la thoh ia kane ka khubor ym shym pat Ioh ia ka jingpyntikna ba mano na pdeng jong kitei ki ar liang mamla kiba la bakla.
Ex.Pastor K.LangrinHaba ngi leit on tep ia ka met iap jong uno uno u briew sha lum jingtep, ngi lap ba la ju pule shwa ia ka history lyngkot naduh ba dang kha haduh ka por ba iap.
Wat la ka ju don ka jingbuhrieh ia ki pop bad jingiaroh arsap shaphang ka jinglong jingim jong uba la iap, ba lada ha ka por ba u dang im u la pyniap briew hynrei ha ka history pat ym shym la pynpaw ia kata ka kam pyniap briew.
Hynrei ha ka jingpule u Jisu ia ka Kitab ka jingim ha ka sngi bishar ba khatduh yn sa pynpaw lut ia ki kam barieh baroh jong uno uno u briew.
Te kumba la ju pule ia ka history jong u briew ba la iap shwa ban poi sha lum jingtep, ha kaba iadei bad ka subject haneng, ka bha ba ngan sdang naduh ka jingim, ka jingiap, ka jingmihpat bad ka sngi bishar ba khatduh.
Kata ka dei ka jingiaid lynti jong u briew na ka pyrthei sha ka bymjukut la ka dei ka dujok ne ka bneng.
Ngan sdang na u mawjam uba nyngkong.1.
Ka jingim:- baroh ngi ngeit ba ia u briew la thaw da u Blei (wat la ki don ki briew ba la thaw da u soitan kum ki briew ha ri Nod); bad dei u Blei uba la ai ia ka jingim.
Ha ka Kitab Jenesis 2:7 la thoh kumne “….
U la pyrsad ha ki thliew khmut jong u ia ka jingpyrsad ka jingim; bad uta u briew u la long ka mynsiem ba im".
Ka jingjrong ne jinglyngkot jong ka jingim ki briew ka iapher na ka por sha ka por katkum ka jingbuh beit u Blei.
Ha shwa ka jingshlei um, ka average age jong ki briew ka long 846 snem.
Hadien ka jingshlei um ka la hiar sha ka average age 393 snem.
Bad ha ka por jong u Moses la nang pynhiar shuh shuh sha ka 70 ne 80 snem (Ps 90:10).
Hynrei kaba kamsuk bad kham sngewthuh ka long ban shu ong ba don ki briew kiba ka jingim ka kut ha ka por ba dang khunlung, don kiba kut ha ka por ba dang khynnah, don kiba kut ha ka por ba dang samla, don kiba kut ha ka por ba tymmen.
U Job u ong, “U briew uba la kha na ka briew u long uba khyndiat ki sngi" (Job 14:1).
Ka jingkylli ka long – balei ba u Blei u la nang pynlyngkot ia ka jingim jong ki briew kumne? Dei namar ba ki briew ki la nangroi bad ka pop ka la nang jyllei.
Dei uBlei uba la nang pynlyngkot kumne.
Hynrei don pat kiba ia ka jingim jong ki briew la pynkut jubor da ki para briew kumba ia ka jingim jong U Abel la dkhat jubor da u Kain.
U Blei ua la buh ai ki artylli ki lynti ba ki briew kiba dangim ha ka pyrthei kin jied (a) ka lynti khim bad (b) ka lynti kylluid.
Kata ka lynti khim ka ialam sha bneng bad kata ka lynti kylluid ka ialam sha dujok.
Ka nuksa ba u Jisu u la kren ka long shaphang uba riewspah bad u Lasaros, ba uta uba riewspah uba ju iaid ha ka lynti kylluid haba u la iap u la poi sha dujok katba u Lasaros pat uba ju iaid ha ka lynti khim u poi sha bneng.2.
Ka jingiap:- kane ka long u mawjam uba ar ba u briew u dei ban iaid.
Te kaei ka jingiap?(a)Ka jingiap ka long ka jingleit noh sha ka jaka bajar jar (Salm 115:17)(b)Ka jingiap ka long ka jingleit sha ka jaka bym lah shuh ban wanphai (Job 16:22)(c)Ka jingiap ka long ka jingiehnoh ia ka iing shong ha ka pyrthei (2 Kor 5:1)(d)Ka jingiap ka long ka jingshim noh ia ka mynsiem (Lk 12:20)(e)Ka jingiap ka long ka jingiohthiah noh shipor (Ioan 11:11)Ka jingiap ka don arjait.
Kita ki long ka jingiap kaba nyngkong bad ka jingiap kaba ar.
Te don ki ban mad tang ia ka jingiap banyngkong, don pat ki ban mad ia ka jingiap kaba ar.
Kita ki ban leit sha bneng kin mad tang ia ka jingiap banyngkong, hynrei kita ki ban leit sha dujok kin mad ia ka jingiap kaba ar ruh (Jingpyn 20:14).3.
Ka jingmihpat:- ka jingmih pat ka don ar jait (a) ka jingmihpat ha kaba sdang jong kata ka 1000 snem kaba long ka sngi jingwan arsien u Jisu sha kane ka pyrthei ha kaba tang ki riewkhuid ki ban leit sha bneng kin iamihpat ha kata ka sngi.
(b) Ka jingmihpat kaba ar kan sa long ha kaba kut jong ka 1000 snem ka ban long ha ka sngi ban pyllait noh ia u soitan na ka byndi.
Kata kan long ka jingmihpat jong ki nongpop, ki ban shah bret lang bad u soitan bad ki artylli ki mrad khlaw sha ka pung ka ding ban mad ia ka jingiap kaba ar (Jingpynpaw 20).
U Jisu u ong, “….
bad ki jingtep ki ia ang, bad shibun ki met jong kita ki riewkhuid kiba la iohthiah ki la mihpat, bad haba ki la mih noh na kita ki jingtep….
ki la leit sha kata ka nongbah bakhuid….
" (Mt 27:52, 53).
Nangta u ong ruh, “….
naba ka por kan jia, ha kaba kita baroh kiba ha ki jingtep kin iohsngew ia ka jingpyrta jong u, bad kin iamih noh; kiba bha sha ka jingmihpat ka jingim, hynrei kiba leh bymman sha ka jingmihpat ka jingpynrem" (Ioan 5:28, 29).
Ka jingkylli ka long – hato ha ka jingmihpat kin iamih biang kajuh ka met kumba ki dangim ha ka pyrthei? Kiba dkoh kin iamih dkoh? Kiba matlah kin iamih matlah? Ki khunlung kin iamih pat ki khunlung? Kiba shah pyniap da kaba shah khet kawei ka kti kin ia mihpat tang kawei ka kti? Ka jubab ka long ‘Em’.
U Paul u ong (1 Kor 15:39) “Ka doh baroh ruh kam long kajuh ka doh….
" Nangta ha ka dkhot 51 u ong shuh shuh, “Ngin ym iohthiah baroh, hynrei yn pynkylla ia ngi baroh shisyndon ha kaba shikhyllip mat ha ka turoi bakhatduh".
Haba kumta lehse phi lah ban ong, haba la pynkylla dur ngim lah shuh ban dang ia ithuh.
Hynrei uta uba riewspah u dang ithuh ia u Lasaros uba la pynkylla dur.
Dei na kata ka daw ba u sa pyrta, “Ko kpa Abraham….
to phah ia u Lasaros ba un wieh ia ka khmut shynriahti jong u ha ka um, ba un ioh pynkhriat ia u thylliej jong nga, naba la pynkordit ia nga hangne ha ka thylliej ding".
Kino kino kiba la don kti ha ka jingpyniap briew bad kiba dang bat ia ka kyrdan Pastor ne Tymmen Basan kum ha Ri Lyngngam Presbytery ha kata ka sngi kin sa pyrta kumba pyrta uba riewspah  ia u Lasaros ba kiba la shah pyniap kin wan ai um khriat.4.
Ka sngi bishar bakhatduh:- Haba kren shaphang ka sngi bishar bakhatduh ngim lah ban iaid lait na ka jingbishar.
Naba ia ka jingbishar la ju lap wat mynba dang don ha ka pyrthei.
Ia u nongpyniap briew uba nyngkong uba long u Kain, u Blei u la bishar lypa naduh ka khyndew.
Ha ka Kitab Jenesis 4:10 la ong kumne, “Ka jingud ka snam u para jong me ka kyang ha nga na ka khyndew" Ha ka dkhot 24 la ong pat, “Lada ia u Kain yn pynhiar kput hynniew shah ba u pyniap ia Abel, hynrei ia u Lamekh uba la pyniap ia u samla uba la pynmynsaw ia u yn pynhiar kput hynniew phew hynniew shah".
Ka don ka jingong, “God sees the truth but waits" kaba mut ba u Blei u iohi ia ka jingshisha hynrei u ap.
Hangne ka mut ba u ap ia ka por ban pynhiar kput.
Ha kata ka sngi bishar ba khatduh (Jingpyn 20:12) U Jisu un plied ia ki artylli ki Kitab.
Kawei ka dei ka Kitab ba la thoh ia baroh ki jait pop ba ki briew ki la leh mynba ki dangim ha kane ka pyrthei.
Haba u Jisu u la plied ia kata ka Kitab banyngkong, ia ki pop jong ki briew ba ki la leh la pynpaw lut khlem buhrieh.
U Paul u ong (Gal 6:7) “Namar ia kaei ba u briew u bet ia kata hi un ot".
Nangta u Jisu un plied sa ia ka Kitab kaba ar.
Ha kata ka Kitab la thoh tang ia ki kyrteng jong kita ki ban ioh ha bneng.
Te kino kino kiba ym shym la thoh ha kata ka Kitab kin long kiba la shah kyntait ha kata ka sngi bishar bakhatduh.
Ka jingbishar kaba nyngkong kan long tang ia kiba la ngeit ha u Jisu, kata ka jingbishar kan long ha suinbneng (1 Thes 4:17) lata ka long ka jingbishar ia ki jingtrei jong ngi, ka ban long ka jingtynjuh da ka ding (1 Kor 3:13).
Hadien kata un bishar sa ia ki ktien ba ngi kren (Mt 12:36, 37).
Kaba lai, yn bishar ia ki jingmut jingpyrkhat (Mt 15:19).
Kaba saw yn bishar ia ki kam barieh (Rom 2:16).
Ka jingbishar kaba khatduh kan long ia ki bym ngeit ia u Jisu.
Kata ka jingbishar kan long ha kaba kut jong ka 1000 snem ha ka khet balieh bakhraw ba ia kita kiba ym shym la thoh ha ka Kitab ka jingim yn bret sha ka pung ka ding.
Ko paralok baieit, kane ka long ka jingialap jong nga wat la ngm ialap ha iingmane, ba ka jingbishar ka ap ia baroh, la ki dei ki riew paitbah, ki Tymmen Basan, ki Pastor, ki Phadar ….
ym don ba lait na ka jingbishar u Blei ha kata ka sngi ba baroh ngin hap ban ieng ha khmat ka khet bishar u BLEI.U Blei un sa bishar katkum ki jingleh jong ngi.
Amen.
Shillong: Ka SOS Umiam mynta ka sngi ka la rakhe ia ka sngi jong ki rympei iing ne ka International Day of Families ha ka jingialang ha SOS Umiam, Ri-Bhoi district.
Ha kane ka jingrakhe,  la iashimn bynta ki khynnah jong ka SOS, kiba haiing hasem.
U nongtrei sengbhalang u Bah Micheal N Syiem nalor ki samla pule ka Martin Luther Christian University (MLCU) ki la shah khot kyrpang ha kane ka sngi ba kyrpang.
Haba kren ha kane ka sngi, u Bah Micheal u la ong ba ka daw ka jingmih ki khun khlem kmie khlem kpa ka dei namar ba synjor palat ka longing longsem ha ka imlang sahlang.
“Ka ri Japan ka dei ka ri kaba khlain bor ha ka pyrthei bad kaba roi kaba bit ba biang namar ba ki don ka longing kaba skhem", la ong u Bah Michael bad bynrap, ‘hynrei sngewsih ha kane ka ri jong ngi, ki don ki longing ba iapait iapra bad kane ka la wanrah ia ka jingeh ha ing hasem, bad kumjuh ha ka imlang sahlang.
U la ong  “Ha ka jaitbynriew Khasi ka shim jait na ka kmie hynrei bun bah ki longing ha kaba u shynrang u mih noh tang shu iapher bad ka lok watla u la ioh khun 10-12 ngut namar ba ki khun kim dei ka jait jongu".
Mynshwa, ha ka jaitbynriew Khasi ym ju don jaka ri khunswet namar ba ka don ka kur hynrei mynta ka kur kam lah shuh ban peit namar ba tang ban peit ha iing ruh lajong jongki, ruh ka shem jingeh.
U la ong ba ka long kaba donkam ba ka ain kan treikam kaba tyngeh ban tehlakam ia ki shynrang ha kaba u kpa un hap ban ai baibam ia ki khun watla u phet shano shano ruh.
Haba ki khun ki iapoi kha, dei ban don ka jingiathoh iatar katkum ka ain Meghalaya Compulsory Registration of Marriage Act ban lait na ka jingshah ban bein jong ki kynthei.
“Kane ka Meghalaya Compulsory Registration of Marriage Act 2015 kan tehlakam ia ka jingphet lok ki shynrang namar ba kin hap ban pynbiang ia ki jingdonkam jong ki khun wat lada kim iashong shuh bad ka lok", la ong u Bha Michael.
Ha kane ka sngi  bun bah ki khynnah ba la wan ban iashim bynta ha kane ka sngi.
Ka don ruh ka jingpyni drama da ki samla pule ka MLCU, ka jingrwai na ka Mynsain SHG bad kiwei ki jingpyni ban rakhe ia kane ka sngi.
La ioh ruh ia ka jingkren na u director u MK Pradhan.
Ka phang pdeng jong kane ka jingrakhe ka long kumno ban saindur ia ki rympei ing ban kyntiew ia ka jingsuk jingsain, bad ka imlang sahlang kaba lait na ka jingma bad ka jingsyier.
Jowai:  Ka jingshah lehbein ki khynnah kynthei ha West Jaintia Hills ka la kiew bad kane ka jingshah leh dusmon khlem da khein ia ka sang ka ma ka la jia ymtang ia ki khynnah kynthei hynrei wat ia ki hep shynrang ruh.
Dang ha kane ka sngi u Blei, ki pulit ka District ki la ioh ia ka jingujor ba ka la don ka jingjia shah rahbor uwei u heprit ha uwei u briew uba la tip kyrteng kum u Sanki Ksoo bad kane ka jingrahbor ia utei u heprit ka la long pynban na ka bynta ban leh-be-ijot ia u.
Ki pulit ki la iohkem ia utei u briew ha kaba ki la register mukotduma ia u katkum ki kyndon ain kaba 23 JJ Act r/w Sec 3(a)/4 POCSO Act.
Ha kajuh ka sngi kawei pat ka jingjia kaba la jia ha Moopyllaitsyiar, Khliehtyrshi ha kaba kawei ka khynnah 15 snem ka rta ka la shah leh be-ijot ha uwei u briew uba la tip kyrteng kum u Deibor Talang (36) naduh u snem 2014 ter ter.
Halor kane ka jingjia ruh ki pulit ki la ai mukotduma ia utei u runar.
Hapoh ka kyndon 5(l)/6 POCSO Act.
Ki pulit ki   la iathuh ba utei u Deibor Talang u dang jahrngai haduh mynta bad ka jingthwet ban iohkem ia u ka dang iaid shakhmat.
Na ka liang u SP ka District u bah Vivek Syiem, na ka bynta ban iarap ia ki pulit ban iada bad ban iohkem ia ki runar ba donkti ha ryngkat ki sabut, la kyntu ia ki paidbah ban ai ka jingiatreilang da kaba pyntip mar mar sha ki pulit lane sha ki thanad kiba hajan, lane da kaba pyntip sha Police Control Room ha ki No.03652-220782 lane 9774065467 kaba dei ka Whatapp No bad lah ruh ban email sha u SP ha ka mail ID vivek.
syiem@nic.
in.
Wat la ka BJP, ka dei ka seng, kaba ioh bun eh ki nongmihkhmat ha iing dorbar Jylla jong ka Karnataka, hynrei ka jingdon briew jongka, kaba 104ngut, kam ailad satia ba kan thaw sorkar dalade ha katei ka Jylla.
Ka Congress, kaba ioh 78ngut ki MLA, ka la duh noh ia ka jingsynshar ha katei ka Jylla bad mynta kaba ki pyrman sain pyrthei, ki ia peit bha ka long ia ka rai jong ka JD(S), kaba la ialam da U HD Devegowda myntri rangbahduh barim jong ka India, kaba ioh 38ngut ki dkhot.
Lada ka JD (S) kan iasoh bad ka Congress, kumta kin lah ban thaw ia ka sorkar synrop ha katei ka Jylla bad lada ka JD (S) ka leit kyrshan ia ka BJP ruh, kumta kan ailad ia ka BJP, ba kan thaw sorkar da kaba suk ha Karnataka.
Kat haduh ba thoh ia ka khubor, kiei kiei kim pat da shai bha bad uRupang.
com un dang buddien ia katei ka jingjia.
AIS SujaKa subject kaba khraw tam ha pyrthei dei ka subject shaphang ka Jerusalem namar kane ka Nongbah ka kren shaphang ki jingjynjar hapdeng u Blei, u Briew bad u soitan Lucifer, shaphang kaba la dep bad ka ban sa wan ruh.
Kumta u Blei u khot ia kane ka Nongbah Jerusalem “Kum ka Khuri pynshad lyngwit, bad kum u Maw bakhia na ka bynta ki jaid bynriew ka pyrthei.
Sekharaiah 12: 2-3.
Ka long kum ka khuri pynshad lyngwit bad u mawbakhia naduh ki por barim haduh mynta bad ka ban sa wan.
Kaei kaba jia haduh mynta ka long ba ki Jiw kum ki trai shnong trai muluk kim don Temple haduh mynta naduh u 70 AD.Namar ia ka jaka Temple barim la knieh noh da ki Musulman bad ai kyrteng ALAQSA MOSQUE ne Dome of Rock bad ha kane hi ka jaka ki Musulman ki kam kynti ia kane ka jaka namar ba ki ngeit ba ki hiar pateng na u Ishmel khun u Arbaham na ka Hagar ka kmie mraw ba na Egypt.
Genesis 16:1-16.
Ha kajuh ka por u Musulman ba kyrteng u Sultan Suleiman u la pynbha pat ia ki kynroh Jerusalem hynrei sah dam pat ia ka Golden gate na khyrdop ksiar, namar la dep iathuh lypa ha u Esekial 44:1-4.
Bad ia kane ka khyrdop ksiar yn sa plie pat tad ynda u Jisu un wan pat.
Te kumta naduh utei hi u snem 70 AD haduh mynta ym don shuh kano kano ka bor kaba lah ban ai Permission ia ki Jiw ban pynieng Temple ha Jerusalem.
Ym don Ri khrawbor ym don UNO ym don sorkar ba lah ban ai Permission ba ki Jiw kin pynieng Temple ha Jerusalem.
Ka daw baroh ka long ba un ioh pyndep ia kaei kaba u Jisu u la kren da kaba ong – “Phin ym mane ia u Kpa (Blei) ha une u Lum lane ha Jerusalem" Ioannis 4:21.
Dei kane hi ka bor ba la khang sbak ba ki Jiw kin ym ioh Temple shuh ban lehniam, tad ynda ka por ka la poi.
Kumta kata ka por ka ban sa poi dei ynda la sdang ki 7 snem (shi taiew Bakhadduh).
Daniel 9:27 shwa ia kane, u nongsynshar donbor un wan mih bad un rung ha kata ka Ri ba don burom (Ri Israel) bad bun ki Ri un pynkyllon.
“He will also invade the beautiful land, many countries will fall" Daniel 11:41 un pyniadei lok bad ki Jiw, ki Jiw kin sngewbha ia u namar un ai hukum ban pynieng Temple, bad kan long ka Temple ba Lai jong ki Jiw.
Ki Jiw ki la thrang dik dik ban ioh Temple kumta ka jingai permission jong u kin tharai u dei u Messiah jong ki bad kin iateh Jutang bad u.
Hynrei bapli kim tip ba kata ka Jutang ba ki iateh ka long bad ka jingiap.
Ki ong, Ngi la pyllong Jutang bad ka jingiap bad ka dujok ruh ngi don jingiakut “we have entered into a covenant with DEATH, wih the grave we have made an Agreement" Isaiah 28:15-18 ka mut ba un sa pyniap ia ki Jiw.
Kane ka Jutang ka long tang 3 snem shiteng (3 ½ ).
Hadien ki 3 snem shiteng ba nyngkong bad hamar kaba shiteng kata ka taiew… yn pynduh noh ia ka jingknia bad jingainguh bam.
In the middle HE will put to an end to sacrifice and offering" Daniel 9:27.
Ha kane ka Temple ba Lai, ki Jiw kin ai jingknia da ki mad (red heifers) katkum ka rukom ki kpa tymmen jong ki hyndai.
Hynrei syndet syndet un pynsangeh ia ki (stop their sacrifice), bad un pynmih da kawei pat ka ain ban mane ia u (to worship him) un phah pyniap ia ki kumba leh u Hitler mynshuwa.
Dei hangne kin sngewthuh ba ki iateh Jutang bad ka Jingiap.
Kumta ha ki 3 snem shiteng kiba sah pat un shong ha kata ka Temple un leh Blei ialade.2 Thessoloni 2:4.
Dei hangne kein un pyllong paralok ia baroh, ia ki barit barain, bakhraw batri, riewspah baduk ba laitluid ba mraw ban buh dak ha ki.
Kata ka dak long 666 Jingpynpaw 13:15-18.
Ha kata ka por un pyllong tang kawei ka sorkar (one world government).
Kata ka por synshar jong u kan long kaba jynjar tam kaba ym pat ju jia mynno myno na myndanglong ka pyrthei bad kan ym long shuh ruh.
Mathaios 24:21.
Kan long ka jingsngewsynei sat ia ki Jiw bad ym tang ia ki Jiw hynrei ia ka pyrthei baroh kawei namar u soitan Lucifer u synshar.
Dei kane ka por u pynpaw sha ka pyrthei ba u long u Syiem bad u Blei ka pyrthei, hangne u hun jrut ban pynurlong ia ki jingkwah long Blei laslem bah da kaba u ong Ngan Ngan Ngan Ngan kiew sha bneng…… Ngan long u ba hajrong tam (most high).
Ka mut kat u Blei hi.
Isaiah 14:13.
Naduh ka por ba un pynieng ia ka Temple ba Lai (Third Temple) haduh ban da dap 1290 sngi, Daniel 12:11, kin long ki por ba shitom sat bad kaba khadduh eh ka jingpyndep hapoh kine ki 1290 sngi dei ka jingpyndep ia ka thma Armageddon, ha kaba yn pynrngad ruh ia ka wah Euphrates.
Jingpynpaw 16:12-16; 17:14; 19:11-21.
Kumta u angel na bneng u pynbna – “La pyndep" Jingpynpaw 16:17.
Kumta la kut ki 1290 sngi ba la ong da u Daniel 12:11.
Ka Kitab u Daniel ka ong – “Suk uta uba iai ap haduh 1335 sngi.
Ka mut sa 45 sngi hadien ki 1290 sngi.
Dei hapoh kine ki 45 sngi u Jisu un wan hiar halor u lum Olive (mount of Olives) opposite Jerusalem.
Sekharaiah 14:1-21.
Ynda un wan un tei pat ia u lum Seion (Jerusalem) namar la pra myn kato ka thma Armageddon.
Isaiah 2:2.
Kaba sngewtynnad ka long – Ba u Trai Jisu UN TEI PAT IA KA TEMPLE (fourth Temple) halor une hi u lum seion.
Sekharaiah 6:13 / Esekial 40:47.
Namar um donkam ia ka Temple ba Lai jong u Mrad Khlaw u Ksuid u soitan.
Ha kata ka por un thaw ia kiei kiei baroh.
“Ha khmih NGA thaw thymmai ia kiei kiei baroh.
I am making everything new" Jingpynpaw 21:5.
Namar kata wat sngewphylla ba yn tei ruh sa ia ka Temple kaba 4 (fourth Temple) ha lum seion Jerusalem.
Kane ka dei ka jingong u Trai Jisu.
Hadien ba la tei ia ka Temple kaba 4, kan don ka jinglumlang (meeting) jong ki Israel sha uta u lum seion.
Jeremaiah 6:13 / Isaiah 51:11.
Ha kane ka Temple kaba 4 (fourth Temple) ki Jiw kin ioh pat sa shisien ban mane ia u Blei halor u lum ba kyntang sa shisien pat.
Isaiah 27:12-13.
Dei hangne ba u Blei u la ai ia ka Jerusalem ha ka kti ki Israel bad kin tei Temple pat.
Kane ka hukum (Order) ka mih na u Trai Jisu, bad kan neh 1000 snem.
Kan long ka jingkmen bah ba ha kata ka por, ym tang ia ki Jiw ne Israel hynrei ia ki Jentil (Gentile) ruh yn lum lang sha u lum Seion ha kata ka Temple ba khraw ba remdor tam.
Dei hangne ba ki ba im ba iap kin iakynduh lang ha ka Temple ba phylla jong u Trai Jisu.
Isaiah 66:18 / 19:24:25.
Mikah 7:10-17.
Dei ha kane ka Temple kaba 4, yn pyndon burom ia uTrai Jisu.
Dei hangne yn sa pynsleh (Annointing) ia u Jisu Khrist na ka bynta ba un ioh synshar 1000 snem hangne hi ka pyrthei.
Daniel 9:24; 7:11-14 / Loukas 1:33-34.
Kumta la kut noh ki 1335 sngi.
Daniel 12:12.
Bad kan sdang ka 1000 snem ka jingsynshar pat u Jisu Khrist.
Hapoh kata ka por yn khum ia u Soitan Lucifer bad set byndi ia u 1000 snem.
Jingpynpaw 20:1-3.
To ngin sa ia peit pat jia aiu hapoh kita ki 1000 snem?!.
Nongstoin, 18 Nohprah: Mynta ka sngi thohdieng jong ka taiew ka seng Achik Indigenous People & Peace Forum kala pynlong ia ka jingialang paidbah, kaba jai jai ha ka shnong Shallang na ka bynta ban pynsngewthuh paidbah ban ieng pyrshah ia ki kynhun kaikhlaw kiba la ju mlien ban leh ia ki kam thom bor ki ba bun jait ha katei ka thain bad ha katei ka jingialang kaba la long ha Songsak, la wan ban ia shim bynta da ki hajar ngut ki paidbah nongshong shnong katei ka thain kiba kynthup ia ki Garo bad Khasi.
Ha katei ka jingialang kaba jai jai kiba bun kila pynpaw ia ka jingpyrshah kaba jur ia ka jingwan thombor jong ki kynhun lehnoh Garo kaba la ktah  ia ka shong suk ka shong sain hapoh ka thain bad khamtam kaba la pynlong ruh ia ka jingiasngewpher jaitbynriew ha pdeng ki Khasi bad Garo, bad kila pynpaw ruh ia ka jingsngewsih kthang lada kan wan jia ka jingiakynad hapdeng ki Khasi bad Garo kiba bha tang na ka daw jong kitei ki kynhun kaikhlaw.
Na ka liang jong u Gabriel Sangma u ba long u nongpyniaid ia katei ka jingialang haba ai jingkren u la ong ba bun na ki jaitbynriew Garo kiba don ha kylleng ka jylla mynta kila don hapdeng ka jingbymsuk shuh khamtam kiba na ka thain Shallang namar ba kiba bun kila niew beit ba ki dei ki kynhun lehnoh bad kala mih ruh ka jingsngew iapher jaitbynriew noh hapdeng jong ki Khasi bad Garo kiba la ia shongsuk baroh shi katta.
“Kitei kiei kiei baroh ki jingmih ka jingbym ia sngewthuh jingmut shuh ka dei na ka daw jong ka jingdon jong ki soitan ha kane ka thain kiba dei hi ki jaitbynriew jong ngi ki Garo ki bym dep pat na kane ka thain Shallang hynrei kiba waqn na kiwei pat ki jaka bad kita ki lehnoh ki dei hi kita ki Achik lane ki jait jong ngi hi ki Garo" ong u Gabriel Sangma.
U bah Robert Sohbar u la ong ba dang ha kine ki khyndiat  sngi kala don ka jingialang ha Riangdo , Mawkyrwat ha kaba ki jaitbynriew khasi ki la pynpaw ba kim la shah shuh ia ki jingshah thombor ha kine ki kynhun kai khlaw na Garo , bad kala don ruh ka jingiakren ba kin ia leh pyrshah ia ki jaitbynriew Garo , hynrei ki Garo ki ba bha bad ki ba lui lui ha kane ka jingialang kaba mynta , u la kyrpad ban long kiba iatylli khnang ban lah ban ia trei lang na ka bynta ka jingbha ym da ka lynti jong ka jingia um snam  bad lada mih kino kino ki jingia kajia kan shem jingeh shibun ia ngi ki jait bynriew Garo namar ngi don bad ia dei haka juh ka jylla, bad u la pynpaw ruh ba lada kam wan ka jingia suk tikna kan sa don beit ka jingia umsnam para jaitbynriew.
Shuh shuh na kaliang  u Bah Jame Sohbar u la ong ba baroh ki nong shong shnong kiba shong ha ka thain Shallang kim dei kiba im tang na kaba trei sorkar hynrei ki im ban bsa ia la jong ka iing  da kaba ki trei ia  la kam la jong bad kine ki kynhun kaikhlaw  kim ailad ia ka khaii ka pateng namar tang shu iohi ba la don pisa malu mala ki pyrshang ban knieh noh ia ka umsyep jong ki wei da kaba phah ia ki shithi dawa pisa lane rahbor bad don ruh ki briew ki jong ngi hi kiba ai jingtip sha ki kynhun kaikhlaw.
Ha katei ka sngi la ioh ruh ia ka jingkren na u SP ka WKHD u bah S.Nongtnger bad na ka liang jong u haba ai jingkren u la ong ba u dang sngewtynnad ban iohi ba ki dang don kum kine ki nongpyrshah lehnoh bad u la ong ruh ba naduh u snem 1999 bun ki lehnoh bapher bapher  ki don ha ka thain Shallang hynrei ki ba bun na ki kim dei na kane ka thain hynrei ki dei na ka wei pat ki jaka kum na Nagaland bad ki wei ki wei ki jaka.
Shuh shuh u la ong ruh ba ka kynhun pulit kala ju ia khun tyngeh ban ialeh pyrshah ia kum ki tei ki lehnoh bad ki ba bun ki dkhot lane ki pulit ki la kyllon iap noh hapdeng ka jingia khun ka ba dang iai bteng haduh kine ki sngi kiba mynta, bad ka kam jong ngi ki pulit ka dei ban ai jingiada ia ki paidbah bad ban wanrah ia ka jingshong suk shongsain ha ka thain bad na ka bynta ka jingshong suk ngi la aiti lut ia la ka jong ka jingim na kabynta ym namar kajingmyntoi jong ki pulit lane jong no jong no hynrei namar jong ki paitbah.
Na ka liang jong u bah Nongtnger u la ong ruh ba tang na kaliang jong ka tnad pulit kin nym lah ban ia khun pyrshah ia ki lehnoh hynrei da kajingiatreilang jong ki paitbah ngeit skhem ba shisien ka sngi ngin lah ban pynduh jait ia kum ki tei ki lehnoh, bad u la ong ruh ban pyntroin ia ki lehnoh ha katei ka thain ki paidbah kim dei shuh ban ai jaka rieh ne ai bam bad ban ai jingiarap ia kum kitei ki lehnoh namar kajingia rap kajong ki ka pynshlur ia ki ba kin nang wan tur sha kane ka thain bad ban leh ia ki kam thombor.
Nalor ki tei ki nongkren la ioh ruh ia kajingkren na u Rev.Ff, Bartolomeo Marak, Rev.Triliz Momin, Arbi Marak,  Pebing Sangma, na I Dorina Sangma, bad u Addl.SP.B.Marak bad ki wei ki wei kiba la pynmih ia kajuh ka sur bad kata ka long ba ki Garo bad Khasi kin iai bteng ia ka jingia tylli kumba la ju neh ha baroh shikatta namar watla ki dei ki jaitbynriew Garo hynrei ym baroh kiba leh ia ki tei ki kam pyntriem.
Shillong, 18 Nohprah: Don kiba la par jubor na jingthiah pang jong ki, don pat ki bym lah shuh ban iaid kiba la shu khynñiat da ki shuki shaka tang ban poi sha ka jaka ba leh ia ka Ultra Sound da ka jingthrang dik dik ba ki doktor kin lap noh kloi ia ka jingpang kaba don ha ka met jong ki.
Pynban ka jingjia ba sngewsih ka la jia ia ki nongthiah pang ha Civil Hospital naba haba ki la poi sha katei ka jaka ban leh ia ka Ultra Sound la pynap kai ia ki kumba 2 kynta tam.
Katkum ka jingtip ba u Rupang u la iohlum na ki lad khubor la iathuh ba don napdeng ki nongpang kiba la nang khie pang shuh shuh na ka daw ka jinglynga ban ap ha kate ka jaka leh Ultra Sound bad don pang kiba la khie suh khriat ba kila shah khriat ha katei ka jaka nalor ba ki don hapdeng ka met ka bym khlaiñ.
Katkum ka jingiathuh ki nongpang ki la iathuh ba mynta ka step ha ka por 10 baje ne 10 shiteng la phah ia ki ba kin khie naba thiah ban leit leh ia ka Ultra Sound kaba don ha katei hi ka Hospital,hynrei haba la poi ha katei ka jaka la pynap sah ia ki habar haduh ka por 12:30 eiei mynsngi.
Don napdeng ki ba ha iing jong ki nongpang kiba kwah ban tip balei la shu pynap sah ia ki hato don nongtrei ne-em shapoh namarba kim iohi ia uwei ruh ban mih na katei ka kamra bad kim iohi ruh ia uba rung hapoh katei ka kamra.
Ban tip ia kane ki don kiba kwah ban ia kynduh ia u Superitendent ka Civil Hospital ban ia kren hynrei ki nongtrei katei ka hospital ki la jubab ba u Superitendent u khlem wan trei bad umdon hapoh Hospital, iathuh kiba haing ki nongpang.
Don sa iwei pat na kiba haing jong kitei ki nongpang kiba la iathuh ba ki la leit kylli na kawei ka longkmie kaba trei hangtei ha Ultra Sound hynrei la ong ba kala jubab ba ym don briew shapoh , ki doktor ruh ka la ong ba ki lei tap Ward bad ka la ong ba ma ka lei ka dei tang ka nongkhot kyrteng ia ki ba dei ban rung shapoh.
Hadien ba la syrtok ka ap, don napdeng kiba haiing jong ki nongpang kiba la sei da ka mobile ban shon dur khnang ban pyntip sha ki nongthohkhubor ia katei ka jingjia, hynrei don na ki nongtrei kiba la kylli ia ki balei ki shondur; bad la iathuh ba tang hadien katei ka jingjia hi ki nongtrei ki la rung shapoh bad ki la sdang ban khot nongpang ban leh ia ka Ultra Sound.
U nongthohkhubor u la ioh jingtip ba ki don kiba haing ki nongpang kiba la ioh jubab ruh ba ki nongtrei ki dang leit dihsha,ki dang leit bamja, hynrei ki la ong ba ka la pynlyngngoh ia ki ba kata ka dih sha ka bamja ka shim por haduh ar kynta tam bad ki la ong ba lada dei makna kata ka por ban bam ruh hynrei dei ban don uwei bam uwei ym ban shu ia sangeh kam noh bad bam baroh baroh namarba katei ka dei ka jaka sumar ym kum kiwei pat ki ophis.
Kiba bun na ki ba ha iing jong ki nongpang ki la ong ba ka jingleh hapoh Civil Hospital ha kaba ia dei bad ka Ultra sound ka mi ia hap naba bunsien la pynap kai ia ki nongpang kiba dang khie ro ro naba thiah bad ki la ong ba ki kwah ba shisien ba la sei ia u nongpang na jingthiah ban leit leh Ultra Sound u dei ban ioh rung beit bad lada donkam ban ap ruh tang hapoh ka 10 minit hynrei ki hap ap pynban da ki kynta nalor ka jingpang kaba ban.
Shuh shuh ki la ong ba haba ia tyngkhuh u nongwan shim dawai bad u nongthiah pang ban leh ia katei ka Ultra Sound dei ban pynrung shuwa beit ia u nongthiah pang bad hadien ki nongwan shim dawai kiba dang kham khlaiñ.
Shillong, 20 Nohprah:La plie ia ki jing pynitynnad ia ki sawdong sawkun ka jaka jngohkai pyrthei ha Wahrashi ha ka sngi saitjaiñ jong ka taiew.
Katei ka jingpyn itynnad ka dei ka Wahrashi Waterfalls Complex-cum-Recreational Centre kaba don ha ka shnong Syntung kaba jngai 70 kilomitar na Shillong bad kaba hap hapoh ka Mawkynrew C&RD Block.
La plie ia ka da u bah David Nongrum, u Chairman ka MTDC.Ha katei ka sngi la donlang ruh u MLA katei ka thaiñ u bah R.Pyngrope, u R.Muivah, Secretary, NEC, Mr.G.Chintey, Adviser, Banking, Industries & Tourism, NEC, bah H.Suting, Sordar Shnong Syntung bad ki paidbah jong katei ka thaiñ.
Katei ka dei ka projek kaba la bei tyngka da ka North Eastern Council (NEC) T.40 lak tyngka hynrei la pyndap pat da ka Dorbar shnong sa T.11.18 lak tyngka bad ka jinglut baroh khoit ban tei ia katei ka jaka ka la long haduh T.51.18 lak tyngka.
Katei ka jingtei ka kynthup ia ka lynti iaid kjat, ka jaka peitkai, ka Park bad ka madan ialehkai ki khynnah rit, ki jaka leit bar,ki jaka rieh slap.
Haba kren ha katei ka sngi u bah David Nongrum u la ong ba ka sorkar ka ia treilang bad ka NEC khnang ban kyntiew ia ka kam jngohkai pyrthei ha kane ka jylla.
U la ong ba kane ka jylla ka don ia ka mariang kaba itynnad bad kan sa long ka jaka kaba lah ban khring ia ki nongwan jngohkai pyrthei bad kan long ruh ka lad kamai ia ki briew jong kane ka jylla hi.
Shillong, 20 Nohprah:Ha ka 19 tarik mynta u bnai u bah Comely War na Wahiajer (WJH) u la ujor sha ki pulit ba naduh ka 5 tarik u kyllalyngkot mynta u snem haduh ka 7 tarik u nailur u la shah thok pisa haduh T.25.50 lak tyngka ha uwei u briew uba la tip kyrteng kum Anuj Kumar Hazarika, utei u briew u la kular ia u bah Comely ba un pynioh jaka pule Doktor ia ka khun kynthei jong u,hynrei ka jingiakut kam poi shano shano ruh.
Shillong,20 Nohprah:Ha ka sngi saitjaiñ jong ka taiew ka Raid Laban Sports Social and Cultural Organisation (RLSSCO) ka la rakhe ia ka Krismas ryngkat ki kynhun niam bapher bapher kiba don ha kane ka jylla.
La rakhe Krismas ha ka jingialang kaba la long ha Community Hall jong ka RLSSCO ha Bishnupur.
Ha katei ka jingrakhe Krismas la don ki kynhun niam na ki balang Kristan bapher bapher, ki Puja Komiti, ki niam Hindu, Muslim, ki Sikh, ki  Seng Khasi,ki Seng kynthei, ka niam Wei Blei, ki Dorbar shnong, ki kynhun bad ki seng bapher bapher.
Ha katei ka jingrakhe Krismas u bah Sanbor Shullai u President katei ka seng uba long ruh u MLA 19th Shillong South Konstitwensi u la ai sngewbha Krismas sha kitei kikynhun da ka tynghung pynsawa, hynrei shwa ia kane ka la don ka jingot cake Krismas kum ka dak ka jingrakhe.
Jowai, 20 Nohprah:Na ka liang ka bor shnong ka pynpaw ia ka jingsngewlem sha kiba haiing hasem jong u Phukan u khun ka Myntri Assam halor jingjia iap jyllop jong u ha wah Umngot ha katei ka shnong ha kane ka sngi step Saitjain.
La iathuh ruh ba ka dorbar shnong ka la shong jingialang kyrkieh ha ka miet sngi U Blei ban ia phylliew jingmut halor katei ka jingjia bad ruh ban pynpaw ia ka jing sngewlem sha kiba haiing hasem uba la duh ia ka jingim kaba kordor Ha kawei pat ka liang, ki lai ngut ki samla kynthei kiba pyllait im ia ki arngut ki briew kata u Rishabh Goswami bad ia ka Abigail Kharbithai hadien ba u paralok jong ki u Ritu Raj Phukan uba dei u khun ka Myntri barim ka sorkar Assam, ka Pranati Phukan u la ngam jyllong ki dei lai ngut shi para, ki kynthei riewshlur kiba la tip kyrteng kum ka Nikel Syngkrem 25 snem, ka Kynshon Syngkrem 18 snem bad ka samla lud Crusade Syngkrem kaba dang 17 snem ka rta.
Ki rangbah nongialam katei ka shnong ki la iathuh ba kitei ki lai ngut ki thei samla ki la mih na iing dang 4 baje lane duna eiei na iing ban leit sha khlaw ban leit jied kwai ba hap na ki dieng kwai.
Ki paidbah hi katei ka shnong ki pyndonkam beit da ki lieng kynda ban leit trei leit ktah naduh ki kynthei wat ki khynnah rit ruh ki triem bha ban king lieng.
U Secretary ka VDP, u bah Ialam Syngkrem u la iathuh ba dei ha ka por 5:30 am eiei katba kidei ki lai ngut ki kynthei ki dang wan phai na kaba jied kwai na sha khlaw- ki wan phai da ki lieng bad ki la lap ia kitei ki ar ngut kiba dang iasnoh bad iasdien ha ka lieng kaba la kylla lyndet mar mar ki la king ia ki lieng shaba don maki ban pyllait im ia ki.
Na ka liang ka Dorbar shnong ka la ai ka jingiaroh ia kitei ki lai ngut ki samla kynthei kiba la leh ia ka kam kaba dei kaba khraw.
Shuh shuh ki paidbah ka shnong Pdeng ki la pynpaw ruh ka jingsngewngu ia u Blei halor ka jinglait im ki ar ngut ki khynnah uwei 12 snem bad uwei pat 13 snem kiba king ia ka lieng ha ka por ba utei u Phukan u hap na jrong lieng “Ngim lah mutdur kumno kitei ki khynnah ki lah ban jngi sha shi liang, hooid ki khynnah baroh kynthei bad shynrang ki nangban jngi hynrei ngim poi pyrkhat pat ba kin lah ban pyllait im ia lade ha katei ka jaka kaba jia katei ka jingjia", la ong u B.Syngkrem, Rangbah shnong katei ka shnong.
Na ka liang ka bor shnong ka pynpaw ruh ka jingsngewlem sha kiba haiing hasem jong u Phukan halor katei ka jingjia ba sngewsih.
Nongstoin, 20 Nohprah:Ka FKJGP Maw langsu Circle ka la buh mat jingdawa ha u MLA ka Rambrai u bah K.P Pangnniang ban kyntiew kyrdan noh ia ka PHC kaba don ha katei ka shnong sha ka CHC.Kiwei pat ki mat jingdawa jong ki – ki long ban iarap lem ia ka surok kaba dei u thied snam jong ka roi ka pat kumjuh ban iarap pynioh lem ia ki skul kiba biang ka umbam umdih ka painkhana paidbah bad ka jaka theh niut kaba katei ka thain kada don kam eh haduh katta katta.
U bah Pangniang haba ai jingkren ha katei ka sngi u la ong ba kitei ki jingdonkam jong ka shnong na ka liang jong u kum u Nongmihkhmat u la ju tynruh ia kitei ki jingdonkam sha ki bor ba dei peit hynrei na ka daw ba ka jingduna pisa jong ka sorkar ha kine ki sngi kala long kaba la palat bad dei na katei ka daw kaba baroh ki kam pynroi ki dang sah teng.
Kum u MLA u kular ba un iatreilang bad ka shnong kumjuh ka seng na ka bynta kiba bun ki jingdonkam bad u la kyntu ruh ia ki paidbah jong katei ka thain ba kin ia tylli kawei na ka bynta ban ai ia ka jingiatreilang bad u kumjuh bad ka shnong, u la ong ruh ba ngi dei ban shimkhia na lade ruh na ka bynta ka jingmyntoi ka shnong ka thaw ym tangba ngin shu ap ia ka sorkar khlem da leh ei ei nalade ruh, ia ka sorkar ruh ngin iai dawa ia ki jingdonkam hynrei ngi dei ruh ban da shimkhia na lade kumjuh ong u bah Pangniang.
Ha kaba iadei pat bad ki painkhana paidbah bad jaka theh niut ha ka iew Malangsu u la ong ba un sa ai ka jingiarap na ka liang ka jong u ban pynioh noh kloi ia kitei ki jingdonkam ki paidbah nong iiew bad ka ban pynlong ruh ia katei ka shnong bad ka iew kaba khuid ba suba.
Nalor u kongsan la ioh ruh ia ka jingkren na u bah Palwanbor Syiem bad na u Chairman jong katei ka jingialang kiba la kren shibun kiei kiei ki ba ai jingmyntoi bad kyrsiew thiah ia baroh.
Ha katei ka sngi ka FKJGP Mawlangsu Circle ka la plie ruh ia ka ing ap kali jong ki paidbah ha iew Malangsu, la plie ia katei ka ing da u MLA jong ka Rambrai u bah K.P Pangniang ha ka sngi saitjaiñ jong ka taiew.
Katei ka sem kali ka dei kaba noh synniang da u MLA katei ka thaiñ sha ki paidbah.
Shuwa ban plie ka la don ka jingialang lyngkot ba la pyniaid da u bah D.B.Marshra President FKJGP Mawlangsu Circle ha ryngkat ka jingiadonlang u MLA ka Rambrai u bah K.P.Pangniang u la long kum u kongsan, u bah Palwanbor Syiem President jong ka District u bala long kum u symbud kongsan, u bah A.Nongsiej general secretary FKJGP Mawlangsu Circle, ki riew rangbah jong ka shnong bad kiwei kiwei.
Nongpoh, 20 Nohprah:Da ka jingsngew khia halor ka jingbym ithuh shai ia u pud u sam ka jylla Meghalaya khamtam eh ha ki khappud ka Assam, ka Hynniewtrep National Youth Front (HNYF) Northern Region ha ka sngi Saitjain hapoh ka jingialam jong u president, Bah Marcus Marten, lem bad ka jingsynran lang u vice-president ka HNYF sengkmie, Bah Skan Rani lem bad ki nongialam na ki circle bapher na ka dong Ri Bhoi, ki la leit ban pynkhuid ia u mawpud ba la thung da ka KHADC ha Khanapara Ri Bhoi District bad pynbha ruh ia ka jingthoh kaba ong “WELCOME TO MEGHALAYA"Haba iakren bad u nongthohkhubor, u Bah Marten la pynpaw ba kum ka seng kaba peit ia ka bha ka miat hapoh jong ka them Ri Bhoi, ki la shim ia kane ka sienjam ha kaban pynkhuid ia u mawnongrim, kumjuh ruh ban pynbha ia ka kaba la jot la pra kaba jingthoh “Welcome to Meghalaya", khnang ba ki paidbah nongleit nongwan khamtam ki nongwan jngohkai pyrthei na kylleng kylleng kin tip bad iohi nangno u sdang pud u sam jong ka jylla Meghalaya.
"Bun ki paidbah na ka jylla Meghalaya, tang shu poi ha Khanapara kim sngewshuh ba ka dang dei ka jaka lajong, ka jingbun jong ki bar jylla kiba shong basah ha katei ka jaka bad ka jingbymdon ki kynja Signboard kaba kdew shai ba ka dang dei ka jylla Meghalaya, ka wanrah ia ka jingsngew nongwei khamtam ia kiba leit donkam teng teng ha Khanapara" bynrap u Bah Marten.
Ha kaba iadei bad kane ka HNYF, NR, ka la kyrpad ia ki Syiem kiba na ki Hima bapher bapher kumjuh ruh ia ka KHADC, ba kin shimkhia ha kaban pynneh pynsah ia ki jingdon jingem jong ki Hima ki Raid kyrpang eh ia kito ki jingdon jingem ban pynsahnam bad ban pynithuh ia la ka Ri bad ka Jylla khnang ba ki paidbah ka jylla kin ym sngew nongwei ha la ka jong ka ri.
Ka HNYF Northern Region ka la ai ruh ka jingkhublei Khristmas bad u snem thymmai uba suk bakmen ia baroh ki paidbah kiba shong basah ha ki thain Khanapara khappud bad ka Assam.
Shillong, 20 Nohprah:Ha ka sngi saitjaiñ jong ka taiew ki nong ialam ka seng Congress kynthup naduh ki Myntri sorkar jong katei ka seng,ki MLA, ki MDC, ki nongkitkam ka MPCC, President jong ka DCC, BCC, ki kynhun shnat seng bapher bad ki dkhot jong katei ka seng ki la ia lum khrui ha Congress Bhawan, Shillong ha ka por 11 baje mynstep ban ia shong pyrkhat halor ka jingshah tian bishar ka President rangbah katei ka seng ka Sonia Gandhi bad kumjuh ruh u Vice President u Rahul Gandhi.
Katei ka jingialang ka seng Congress na kane ka jylla ka la ai jingkyrshan ia kitei ki ar ngut ki nongialam rangbah jong ka shuwa ba kin leit shah tian bishat ha ka Patiala High Court ha katei hi ka sngi halor ka kes ba la ujor da u MP ka BJP u Shri Subramaniam Swamy, pyrshah ia ki halor ka kes National Herald.
Haba kren ha katei ka jingialang ka seng Congress u bah A.H Scott Lyngdoh , u MLA barim uba dei ruh u Vice President ka MPCC u la batai ia baroh ki dkhot ka seng Congress ia ki jingshisha ba ia dei bad katei ka kes ka National Herald, Associated Journal Limited bad ka Young India Limited.
U la batai ba katei ka kes ka dei tang ka kam leh politik jong ka sorkar BJP kaba ialam da u Narendra Modi, u la iathuh ruh ba ka la don ka jingleit ialap pyrshah ia ka seng Congress halor ka GST Bill, kaba u la ong ba ka dei ka jingialam bakla ia u paidbah.
U la pynkynmaw ba la khyllie biang ia ka kes National Herald wat hadien ba u Enforcement Director, ba rim u Shri Rajan Kotch u la lap ba ka long ka bym don nongrim.
U la kyntu ia ki dkhot ka seng Congress ba kin ia tylli ban ia khun pyrshah ia ka sorkar u Modi lada ka wan kano kano ka jingle pyrshah ia ka seng Congress bad ki nongialam jong ka.
Kham hadien ka kyrwoh na katei ka seng ka la ong ba kila ioh jingtip ba ha ka jingbishar ia kitei ki ar ngut ki nongialam jong ki ka ing bishar ka la ai jamin khlem ka jingteh kyndon, katei ka jingialang ki nongialam ka seng Congress ka la rai ba haduh mynta ki dang shaniah skhem hapoh ka jingialam jong kitei ki ar ngut ia katei ka seng.
Shillong, 20 Nohprah:Ka All Meghalaya SSA School Teachers Association (AMSSASTA) seng kmie ka la shim ia ka rai ban pynsangeh noh shuwa ia ka jingiaid paidbah ba la thmu ban pynlong lashai ka sngi ka ka 21 tarik mynta u bnai, na ka daw ka jingkyrpad jong ki para nonghikai lem bad ki district Unit bapher bapher bad sa kawei ruh ba ka sorkar ka la pyllait biang sa ia ka tulop kaba ar bnai kata jong u bnai Nailur bad u Risaw nalor ka shi bnai kaba la pyllait kham mynshuwa kaba dei jong u bnai Nailar kaba sah mynta ka long sa ar bnai pura kata jong u bnai Naiwieng bad u Nohprah.
Katei ka kynhun ki nonghikai ka la ong ba kam kwah ban pynbunkam ia ki nonghikai ban wan sha ka jingialang paidbah khamtam eh ha kane ka por khim, ha kaba ki ki nonghikai ki bunkam ban pynkhreh ia ka kristmas bad snem thymmai.
“Wat la ka sorkar kam lah ban pyllait lut ia ka tulop ba ka Association ka dawa hynrei ki nonghikai ki la kham sngew im mynsiem khyndiat bad ki don jingkyrmen ba kin ioh ban leh kmen kristmas kumba long lem kiwei pat ki para nonghikai ha ka jylla.
Watla kane ka jingtip ka longkyrkieh eh hynrei ka Association ka kyrpad ia ki nonghikai SSA ba kin pdiang ia kane ka jingpyntip" ong ka kyrwoh khubor.
Ka AMSSASTA ka buh ia ka jingkyrpad ia ka sorkar ba ka dei ban shim khia ban pyllait lut noh ia ka tulop kaba dangsah khnnang ba kan nym ktah ia ki nonghikai skul SSA ha.
Lada ka sorkar kam shim khia ka Association kan sa shong pyrkhat ia kane ryngkat bad ki district unit bapher bapher ban shim ia ka rai.
Katei ka Association ka pynpaw ia ka jingsngew bynniaw ia ka jingpyrshang jong ki katto katne ban theh umpjah ia ka jingtreikam ka AMSSASTA kaba la mih ruh ha ki lad pathai khubor ha kine ki sngi bala dep, watla katta ruh katei ka Association ka la ong ba kan iai trei shitom kan nym pynsngap ia kum kita, hynrei ka ieh ha ki para nonghikai SSA hi ba kin bishar la ka long ha kano kano ka rukom ruh.
Ka AMSSASTA sengkmie ka la ai khublei kristmas basuk bad snem thymmai bakmen ia baroh ki para nonghikai khamtam eh ia ki para nonghikai SSA ha ka jylla.
Jowai, 20 Nohprah:U Ritu Raj Phukan, 28 snem ka rta uba dei u khun jong ka Myntri barim ka sorkar Assam u la iap ngam jyllop ha wah Umngot ha Shnongpdeng –West Jaintia Hills ha ka step sngi Saitjain.
Ar ngut na ki paralok jong u kiba kynthup ia u Rishabh Goswami na Guwahati bad ka Abigail Kharbithai na Pohkseh Shillong ki la lait im da ka said da ka jingiarap ki 3 lai ngut ki nongkmie kiba la king daka lieng kynda ban wan pyllait im ia ki katba ki dang ia snoh ha ka lieng kaba la kylla lyndet.
Katkum ka khubor na ki paidbah nongshong shnong ba kumjuh na ki pulit kane ka la jia ha ka por 5:30 baje eiei mynstep.
U Addl.SP ka WJH, u ma Chemphang Syrti u la iathuh ba kitei ki briew lai ngut ki la wan sah naduh ka miet sngi Thohdieng sha katei ka jaka jngoh kai pyrthei.
La iathuh ba kitei ki lai ngut ki la sah harud katei ka wah kumba ia leh lem kiwei pat ki nongwan shangkai bad ha ka step sngi Saitjain,kitei ki lai ngut ki la shong da kawei ka lieng kynda kaba king da  ar ngut ki khynnah ki la leit shang kylleng katei ka wah.
Hynrei ka jingjia kaba sngewsih ka la jia ha ka por ba ki dang wan ban leit phai sha iing jain dara ba ki sah.
Ka khubor ka la iathuh ba utei u Phukan u la ieng naba shong ban pan na u khynnah ban king hi ma u ia ka lieng.
Ha ka por ba ki dang ia bujli, kyndit ka lieng ka la khih phaloh bad utei u Phukan u la hapnoh sha um.
U la ialeh ban bat ia ka lieng bad namar ba udei u briew uba sngaid, ka lieng ka kylla lyndet noh bad baroh 5 ngut kiba don ha katei ka lieng ki la hap sha um.
La ong ba utei u Phukan u la ngam noh katba kitei ki  khynnah king lieng ki la jngi sha shiliang ban poi sha ryngkew katba kitei ki ar ngut ki la ioh snoh ha ka lieng ba la kylla lyndet.
Kitei ki ar ngut (Kharbithai bad Goswami) ki la snoh ha katei ka liengtad haduh ba lai ngut ki long kmie ki la wan ban pyllait im ia ki.
Hadien kane ki paidbah nongshnong ki la sei ia ka met jong u Phukan bad ha kajuh ka por la pyntip sha ki pulit.
Ki pulit ki la wan shimti ia ka met bad rah sha Dawki ban pyntip bad ban ap ia ki ba haiing jongu.
Ki ba haiing hasem jong u, ki la wan hynnin ka miet ban shimti ia ka met khlem da pyndep ia ka post mortem namar ka jingkyrpad ki ba haiing hasem jong u hynnin ka shiteng miet sngi Saitjain.
Ha kawei pat ka liang, na ka liang u Secretary VDP ka shnong Pdeng, u la iathuh ba kitei ki 3 ngut ki la wan kai sha katei ka jaka kim shym la pyntip sha ka bor shnong, hynrei wat la katta ruh ki la pdiang sngewbha ia ki bad la ai ruh ia ki 3 tylli ki jacket pyllait im lada jia ba ngam ha katei ka wah.
U Syngkrem u la iathuh ruh ba ka shnong kam ju shah ia ki khynnah ban king lieng na ka bynta ki nongwan jngoh kai pyrthei, hynrei kitei ki laingut ki la pynbor hi bad tyrwa ia katto katne ngut ki khynnah ban king lieng na ka bynta jong ki.
Kane kam dei ka sien kaba nyngkong, ka la jia ruh ha u bnai October, ha kaba uwei u nong Assam hi na Beltola u la ngam bad iap jyllop ha katei ka wah.
Kadaw hi katei ka jingbuaid wat haba la don ki kyndon bad ka jingbym phong ia ki Life Jacket ba la ai ia ki.
Ka jingbymtreh phong life jacket ka long lehse namar ba ka jaka kabaitynnad ki ki kwah ban shondur bad lada phong life jacket ki dur kim da long kiba itynnad.
Shillong, 20 Nohprah:Tang 10 sngi duna ba un sa kut noh, u ne u 2015 u dei u snem uba la bam bun ki mynsiem jong ki riew heh riew haiñ ha kane ka jylla, kham ñiar kum une u 2015 ban shem haba ia nujor ia ka jingiap jong ki heh ki haiñ ha kiwei pat ki snem kata haba ia khein tang ia ka shisnem.
Katba lah ban kynmaw tang ia ki riew saiñpyrthei ka jingiap jong ki heh ki haiñ mynta u snem ka la sdang da ka jingiap jong u MLA ka Chokpot u Clifford Marak ha ka 1 tarik u lber, nangta bud sa u bah Ripple Kyndiah, MP barim ka Lok Sabha uba la khlad noh ha ka 26 tarik u lber.
Hadien kata bud sa ka jingiap jong u MDC barim ka KHADC u bah Carmel Sohtun ha ka 6 tarik u iaiong.
Hadien kata ha ka 26 tarik u nailur iap sa u bah Hopingstone Lyngdoh, MLA ka Nongstoiñ uba dei ruh u khliehduh ka HSPDP, ha ka 20 tarik u risaw iap sa u bah Marbok Kharpran, MDC barim ka KHADC, ha ka 22 tarik u risaw iap u bah Tylli Kyndiah, MLA barim ha ri Lum Jaintia bad ha ka 10 tarik u naiwieng iap u bah Founderstrong Cajee MLA bad MDC barim ka Mawlai.
Nalor ki riew saiñpyrthei u 2015 u la bam ruh ia kiba bun ki riew pawkhmat ha kane ka jylla ba kynthup naduh ki Rangbah Shnong, Rangbah Seng Khasi, ki Pastor, ki sister, ki Katekist, ki Tymmenbasan, ki riew ia said Aiñ.
U 2015 u la bam ruh ia uwei na ka kynhun ki nongthohkhubor kata u bah Kenny Warjri u nongring dur ka PCN uba la khlad noh hadien ka jingjia Aksiden ha ka 11 tarik u risaw.
Shillong, 21 Nohprah:Ka jingshah rahbor jong U Bah D Syiemlieh, ka dei ka kam jong kito ki riew dakaid, kiba don na Garo Hills bad kiba ju mlien bha ha kitei ki kam rahbor, ong ka HNLC, ha ka jingpynmih khubor mynta ka sngi.
Ka HNLC, ka ong ba ki la ioh jingtip, na ka kynhun ba ki ia treilang ka GNLA, ba katei ka dei ka kam jong ki riew dakaid, hynrei ka HNLC, ka pynsngew ba kam don satia kano kano ka kynhun, kaba lah ban trei hi, khlem don ka jingiadei bad no re bad no na ki seng kaikhlaw.
Ka HNLC, ka kren shai sha kito kiba rahbor ia U Bah Syiemlieh, ba katei ka seng ruh, ka lah ban rah bor ia ki heh spah Garo, kiba don ha Khasi lane ha Garo Hills ruh kumjuh.
Ka HNLC, ka ong shuh shuh, ba kam ju pynthut ne pynwit ia ki jaitbynriew Garo, kiba don ha u pud u sam bad ka Khasi Hills.
Ka seng ka ong shuh shuh, ba u myntri rangbah ka Jylla, U Mukul Sangma, u bunkam ban ia soi kot bad ki seng kaikhlaw sha Garo, kum ka ANVC, ANVC (B), UALA bad kane ka paw shai, ba U Mukul, u sngewkhia tang ia ka jinglong jingman jong ka Garo Hills bad ka seng, ka ong ba na ka jingkren jong U Ajaju Marak, uba la khlad noh, ka paw, ba U Mukul Sangma, u don jingiadei bad ki seng kaikhlaw ha Garo Hills bad ka dei na katei ka daw, ba U Purno Sangma, u ong ba u dei u khlieh duh jong baroh ki seng kaikhlaw ha Garo Hills, ong shuh ka kyrwoh jong ka HNLC.Ka HNLC, ka iathuh ruh ba mynta ki dkhot jongka, ki la iaid da ka buit ban pynbthei bom bad ki iathuh ba ka suloi, ka long ka tiar ialeh, kaba la rim bad mynta, ba kin iaid da ka kam pynbthei bom.
Halor ka jingkhot jong U Mukul Sangma, ba ki seng kaikhlaw, ba kynthup ia ka HNLC, ba kin pyndem noh ialade, hapoh ka hynriew bnai, hynrei ka HNLC, ka kyntait ia katei ka jingkwah jong u myntri rangbah, ha kaba ka shim, ba ka dei tang ka buit ia thap myntoi sain pyrthei pynban.
Ka HNLC, ka kren shai ba da lei lei,kan nym pyndep satia, hynrei kan ia leh haduh kaba kut, ong ka kyrwoh na U Bah Sainkupar Nongtraw, Publicity Secretery ka seng.
Shillong, 21 NohprahKum shi bynta ban noh synniang bad ai lem ka lad ia kito ki longïing kiba duk ban ioh leh kmen Christmas kumba ioh lem kiwei pat, na ka liang ka Sadar Police Station ha ryngkat ka jingiatrei lang bad ka Batesi TV, ka la pynlong ia ka jingrakhe leh kmen Christmas da kaba sam ia ki jingiarap sha ki longïing kiba duk.
mynta ka janmiet hapoh ka hall jong ka thanad Sadar bad ha kaba la ioh ban noh ia ki jingiarap da ki blanket, u cake bad kiwei ki jingia jingiarap sha ki 17 tylli ki longïing kiba duk.
Kine ki 17 tylli ki longïing ki dei kiba la jied na ka thain Mawpat, Oakland Bivar Road, na Keating Road, na Mawlai bad na Polo bad ia ka jingjied ia kine ki longïing, don kiba la aiti ha ki shnong ban jied bad don ki longïing pat kiba la jied hi da ka Batesi TV.U Superintendent of Police (SP) ka East Khasi Hills u Bah M Kharkrang haba ai jingkren kum u kongsan ha kane ka jingialang sam jingiarap u la ong ba ka jingleh kmen ia ka Christmas kam mut satia tang ban ia leit thied jaiñ thied nep thymmai, ne ia thied cake hynrei dei ban rakhe bad lehkmen da kaba ai jingiarap kaba mar kylliang.
U SP u la ong ba ha ka jingshisha ki don da ki hajar tyli ki longing kiba don hapdeng ka jingduk tasam hynrei ka long pat kaba eh ban noh jingiarap shisien noh ha kaju ka por bad u la ong ba yn nang iai pyrshang ban kynjoh la ki kti jingiarap kat shaba kot bad katba don la ka bor sha kiba duk na kiba duk tam.
U la ong, kane ka jingpyrshang jong ka Sadar PS ka long kum shi bynta ban nang pynkhlaiñ bad wanrah ia kata ka jingiajan hapdeng ki pulit bad ki paidbah ha ka jingiatrei kam kaba na ka por sha ka por.
U la ai khublei ruh ia ka Batesi TV kaba la shim ia kane ka sien jam ban iadon bynta lang ha kum kine ki prokram kiba long shisha ka jingkyrkhu ia ki longïing kiba duk bad u la ong ba lyngba kane, la khmih lynti ba ha u snem ban wan, yn sa bud sa kiwei pat ki thanad ban iarap ia ki longïing kiba duk.
Nalor u kongsan, la ioh ruh ia ka jingkren na ki heh pulit ka district, na u Editor in-Chief ka Batesi TV u Bah Kyrmen Uriah, na u Rangbah Shnong ka Keating Road bad ka jingduwai kyrpang na u Bah Khrawbuit bad la pynphuh pynphieng ruh da ka jingrwai Christmas bad sa pynbud pat da ka jingiadih sha lang hadien ba la dep ban sam lut ia ki jingiarap sha baroh ki longing.
Dhaka, 20 Nohprah:Hadien ba la dep ia pynphai ia ki katto katne ki jaka, ha u bnai ba ladep, ka Bangladesh bad ka India, ka dang iaid shuh shuh shakhmat, na ka bynta ban ia sam ia ki jaka, kiba dang sah ban ia phah hapdeng kitei ki ar tylli ki Ri ba marjan.
Mynta ka India, kan ioh pdiang 2,777 acres ka jaka, kaba hap ruh ha ki jaka kiba la dep hap lypa sha katei ka Ri bad ka Bangladesh pat kan ioh 2,267 acre ka jaka, ong ka khubor bad kitei ki dei ki jaka, kiba don ha ki 25tylli ki bynta kiba hap ha West Bengal, Tripura, Meghalaya bad ha Assam.
Ka jing ia kajia yn sa pynbeit noh, ha ka jaka, kaba 6.5 kilometre, kaba khlem pat ia sieh mawpud bad kata, ka long kaba 1.5 km ha Doykhata jong ka Nilphamari district, 2 km ha Muhurir Char ha Feni bad 3 km ha Lathitila jong ka Moulvibazar.
Ka jingiasieh mawpud thymmai, yn pyndep ha shwa ka 30tarik Jylliew jong u snem ban wan, ong ka khubor bad ka jing ia jurip mawpud, la khmih lynti ba kan dep noh ha U Kyllalyngkot 2016 bad hadien kata, yn sieh ia ki mawpud ba thymmai ha u bnai Lber, ong ka khubor.
Katei ka jingpynbeit kaba mynta, kan pynkut noh ia ka jingjurip bakla jong U Cyril John Radcliffe, uba dei u riewsaid jong ka England, uba la jurip bakla ia u pud u sam jong kitei ki ar tylli ki Ri.
Ha U Naiwieng ba ladep, ki ar tylli ki Ri, ki la ia bujli ia 162 tylli ki jaka, ba la dep pynbeit.
Ki nongtrei jong ka tnat jurip khyndew, ki dang iaid shakhmat ban ia pynbeit ia ki jaka ba dei ban sieh mawpud, ha khappud jong ka Meghalaya, ha kaba ki la sdang naduh ka 16tarik Naiwieng 2015, katba sa kawei pat ka kynhun, ka la sdang jurip ha South Berubari ha Jalpaiguri district jong ka West Bengal.
Ki lad khubor, ki iathuh ba ha kane ka jingpynbeit ka Bangladesh, kan hap ban aiti noh sha ka India ia 2,398.05 acre ka khyndew, kaba don ha West Bengal, 240.58 sha ka Meghalaya bad sa 138.41 acre ha Tripura; hynrei kan dang ioh pat ia ka jaka, kaba 1957.59 acre na West Bengal bad sa 41.702 acre na Meghalaya bad sa 268.39 acre na Assam.
Ka Assam, kan sangeh noh ban iai kam, ia ka 268.40 acre, kaba kynthup ia ka 193.85 acre ka jaka ha Thakurani Bari-Kalabari (Boroibari) (Kurigram) ha Dhubri bad 74.54 acre ha Pallathal (Moulvibazar) ha Karimganj, kiba dei ki jaka kiba la rung lypa shapoh jong ka Bangladesh.
Shillong, 21 Nohprah: Ka Khasi Jaiñtia Welfare Association (KJWA), Shillong ka la pyllait paidbah ïa ka kot ba la ai kyrteng “Ka Kam Ri Ngap ha Shnong Nongwar" la pyllait ia katei ka kot ha ka 19 tarik mynta u bnai ha VEC Hall ha shnong Nongwar ha ryngkat ka jingïadon lang ki dkhot jong ka Seng, u Rangbah Shnong bad ki paid nongshnong shnong jong ka shnong Nongwar.
Ïa ka prokram pyllait kot la pynïaid da u Prof.S.S.Majaw bad la ïoh ruh ïa ka jingkren na u bah Kedion Diengdoh iba dei u Rangbah Shnong jong ka shnong Nongwar iba la long kum u kongsan ha katei ka sngi katba u Bah Kolan G.Diengdoh pat u la ai ka jingkren kynthoh lyngkot halor ka kot.
U Prof.S.S.Majaw ha ka jingkren lamphrang u la pynpaw ba katei ka kot ka dei u soh jong ka jingtrei jong ka Research Cell jong ka KJWA ka ba la leh ïa ka jingwadbniah halor ka kam ri ngap kaba ka shnong Nongwar ka la pawnam bha ha ki por mynshwa bad wat haduh mynta ruh.
U Bah Kolan G.Diengdoh haba kren kynthoh halor ka kot u la ong ba watla ka kot ka long kaba stang hynrei ki jingkhung jingmut ki long kiba khraw.
U la kynthoh ba ka dur bad ka met ka phad jong ka kot ka long kaba iphuh iphieng bad kaba kham kordor eh ka dei ka mynsiem jong ka kot kaba long ha ka dur jong ki hira jingtip kiba kordor shibun.
Kane ka kot ka sakhi ruh ïa ka mynsiem jong ka jingshakri bad jinglenlade jong ki nong noh synñiang kiba long ki nongthwet jingtip bad nong thoh.
U la ai ka jingïaroh ïa ka Seng bad khamtam eh ïa ka Research Cell kaba la shim ïa kane ka sienjam ha kaban wad bniah ïa kane ka jingtrei ha Nongwar da kaba kheiñ duh ïa la ka por bad ka bor khlem da ïoh jingphuitda eiei ïa lade kum ki nongtrei hynrei tang ban shakri ïa la ki paradoh parasnam.
U la batai ba kane ka kot ka don ar tylli ki liang, kawei ka long ba la kyntiew dulir ïa ka rukom ri ngap tynrai kumba la ju leh ha Nongwar bad kawei pat ka dei shaphang ka rukom ri ngap katkum ka juk mynta.
U khmih lynti ruh ba ka Cell kan nang ïai pynjanai shuh shuh ïa kane ka thup ha ki sien shon kiba bud.
U la kyntu ruh ïa ki paid nongshong shnong ban peit nuksa na ka jingim jong u ngap khnang ba kin long ki briew kiba jop ha ki liang baroh da kaba long ki briew kiba smat ba sting bad trei minot kum u ngap, kiba ïa trei lang bad ruh kiba kylluid mynsiem na ka bynta ka jingbha jong kiwei.
U Bah Kedion haba kren kum u kongsan u pynpaw ka jingsngewnguh ïa ka seng KJWA kaba la shim khia ban thoh halor katei ka phang kaba donkam kaban long jingkyrkhu ym tang ïa ki nongri ngap ha Nongwar hynrei ha ki thaiñ ri war hi baroh kawei.
U la batai ruh ba ka kam ri ngap ha nongwar ka la long kum ka kolshor jong ki namarba la jan man ka rympei ïing don beit ki nongri ngap bad ki sngewthuh bha ïa kane ka kam katkum ka jingstad ba la ïoh pateng na ki mynbarim.
Une u rangbah u la pynpaw pat ïa ka jingsngew bynñiaw ba ka sorkar ka la leh klet bad mynthi ban ïarap ïa ki briew ha kane ka kam.
U la bynrap ruh da kaba ong ba katkum ka jingpyrman jong ki briew ha kane ka shnong ïa ka rukom im u ngap bad ka jinglong jingman jong ka mariang ha une u snem 2015 la i kumba ka long jingkdew ba ka snem 2016 kan dei ka snem kaba eh bad tyrkhong bha ïa ka ïoh ka kot jong ki briew ha Nongwar.
Ka dor jong katei ka kot ka long hynñiew phew T.70 tyngka tyngka kawei bad lah ban ïoh na ka Ri Khasi Book Agency, Mawkhar Shillong bad kiwei kiwei de ki book stall kiba don ha Synod Complex, Mawkhar Shillong.
Shillong, 20 Nohprah:Ka Executive Committee jong ka SNSBH kaba la shong jingialang ha ka 18tarik Nohprah 2015, ka sngewkhia jingmut halor ka khubor ba mih lyngba ki kot khubor halor ka hukum na ka High Court ka Meghalaya ha ka PIL No 9 of 2015, kaba ia dei bad ka MUDA namar na ka liang jong ka Sorkar ka la rai ban pynsangeh shwa shipor ia ka jingpyniar pud ka MUDA sha kiwei pat ki bynta jong ka jylla lait noh tang ha kito ki jaka kiba ka ju treikam baroh shi katta.
Ia katei ka rai ki Rangbah shnong ki la ong ba la shim ha ka 05tarik Naiwieng 2015 hapdeng ka jingiakren jong ka SNSBH bad u Myntri Rangbah lem bad ki myntri jong u.
Ka kyrwoh na u General Secretary jong katei ka Synjuk u la pynpaw ka jinglyngngoh ba ka ka High Court ka khlem niewkor ia ki kyndon jong ka Meghalaya Town and Country Planning Act, 1973 kaba la pynbeit ha u 2004 kaba la ong ba katei ka ain ka treikam tang ha ki jaka ka Municipal bad ym ha ki jaka ki ba hap hapoh u pud u sam jong ki ADC khlem da ioh ka jingmynjur na ki ADC.Katei ka Synjuk ka kwah ba ka iing bishar ba donburom ka dei ban bthah ia ki bor ba dei khmih ia kitei ki jaka ban pyntrei kam ia ki ain thaw iing jong ki ym ki jong ka MUDA.Ki Rangbah ha ka kyrwoh ki la ong ba katei ka khubor kaba la mih ka la pynshaiong ia u paidbah naba ka dei ka kam kaba kila dep ia kren bad ka sorkar jylla.
Ha kajuh ka por, ka SNSBH ka kyrpad ruh ba ki ADC ki dei ban kyntu ia ka Sorkar ban leh eiei halor katei ka hukum order ba la mih lyngba ki kotkhubor ha ka 17tarik Nohprah 2015 bad ka Synjuk ka kyntu ba ki ADC bad ka sorkar ki dei ban don ka jingsngewthuh jingmut halor kane ka phang ban pyllait ia u paidbah bad ia ka jylla hi baroh kawei na kane ka jingeh ba ki ia kynduh.
Shuh shuh, ka SNSBH ka dap da ka jinglyngngoh kaba khraw halor ka khubor ba ka jingpynbna ba la pynmih da ka sorkar kaba ong ba ka sorkar ka ong ba ka jingpynbna ka KHADC ka dei ka bym shym la ioh bor bad ka long be-aiñ , ka District Council ka la pynmih ia ka jingpynbna ha ka 06tarik Naiwieng 2015 kaba la ai bor ia ki Rangbah Shnong/Sordar Shnong ba ki lah ban treikam kumba ki ju treikam baroh shi katta katkum ka Rule ba la shna da ka KHADC (Appointment and succession of Chiefs and Headmen) Rules, 2015.
Halor kane ka phang, ka SNSBH ka kyntu ia ka KHADC ba ka dei ban shim khia bad ka Sorkar jylla na ka bynta ka jingiaid beit ka rukom synshar shnong hapoh ka Bri u Hynniewtrep bad dei ban pyndep mardor ia kane ka kam khlem da buhteng na ka bynta ka bit ka biang u paidbah namar kumba ka paw mynta hi katei ka Synjuk ka la ong ba ka Sorkar jylla ka la shah rem ha baroh ki liang ha ka ban wanrah ia ka jingiasngew thuh jingmut bad ka shong suk shong sain.
Nongpoh, 21 Nohprah: Da ka jingdukha bad diaw mynsiem halor ka jingkuman da ki bor sorkar jylla ia ki jingdawa kiba kongsan jong ki paidbah ha khappud ha kaba ka nongialam ka Hynniewtrep National Awakening Movement (HNAM) Women Wings ki la pynlong ruh da ka jingiakhih ban shah thngan haduh ban da iap, na ka liang ki paid nongshong shnong jong ka thain khappud kynthup naduh Killing, Umtyrnga ki la hiar sha Nongpoh bad ruh ban pynlong syndon da ka jingrah lama iong naduh Nongpoh sha ka kyrpong jong ka ophis ka DC ha Nongpoh.
Ha kane ka jingiaid rally ban rah ia ki lama iong, la shimbynta da ki palat spah ngut ki paid nongshong shnong jong ki thain khappud la synranglang ruh da ki nongialam sengbhalang kiba kynthup na ka RBYF, Sengkmie, HNYF, Northern Region bad ka HYC na Umtyrnga Circle kiba la pynlong ia ka jingiaid rally kaba jar jar kum ka dak ban pynpaw ia ka jingsngewkhia kaba jur halor ka jingkuman jong ka sorkar jylla halor ka jingdawa ban tei ia u surok na 13 mer sha Killing, Ri Bhoi District.
Ia ki paidbah nongshong shnong na Umtyrnga, Killing bad kiwei kiwei ki shnong kiba kynthup ruh ia ki 18 tylli ki shnong kiba pyniasnoh lyngba u surok na 13 mer sha Killing kumba la dawa da ka seng HANM, Women Wing kiba la pynlong ia ka jingshah thngan haduh ban da iap, la lamkhmat ruh da u Rangbah Shnong ka Umtyrnga u Bah Bor Khortyngkut lem bad kiwei kiwei ki nongialam shnong jong kitei ki shnong.
Haba ia kren bad ki Nongthoh Khubor, na ka liang u Rangbah Shnong Bah Khortyngkut u la iathuh, ba da ka jingsngewkhia bad ka jingdukha mynsiem halor ka jingkuman jong ka sorkar jylla ban phaikhmat sha ki jingdawa kiba shong nongrim bad ruh ha kaba ia dei bad ka jingiakhun da kaba shah thngan da ki nongialam longkmie jong ka HANM, WW, kum ki paidbah bashong basah ha ki thain khappud ki la rai lang ban hiar sha Nongpoh bad ruh ban pynpaw ia ka jingkyrshan ia kane ka jingiakhih jong ka seng bad ruh ban rah da ki lama iong ban pynpaw ia ka jingsngewkhia halor kane ka jingkuman jong ka sorkar jylla.
U la iathuh ruh, ba ki shnong kiba don ha kitei ki thain kiba kot ia ki phew tylli kiba dei ki khappud ka Meghalaya bad Assam ki la shah iehnoh bein ha ka sorkar jylla Meghalaya, wat la ki dang hap hapoh u pud u sam jong ka jylla ha kaba ia dei bad ki kam pynroi ne wat ha ki surok kiban pyniasnoh bad pynsuk ia ka leit ka wan jong ki paidbah sha kane ka jylla, hynrei haba ia nujor pat ha kiba bun ki liang, ka Assam ka la shim kabu ia kane ka jingkuman jong ka sorkar Meghalaya bad ruh ban theh syndon ia kiba bun ki lad pynroi ha ki shnong khappud.
Shillong,  21 Nohprah:Da ki hajar tyngka ki paidbah nongshong iew jong ka Umsning ki la siew sha uwei na ki myntri ka Hima Mylliem u myntri K.Mylliem Umlong tang na ka bynta ban ioh basa ban shong die jingdie ha katei ka iew, hynrei mynta ka sngi ki la khih bitar puk ba ki lap ba ka pisa ba ki siew da ki phew hajar baroh shi katta kam shym poi satia sha ka Hima Mylliem kaba long trai ia katei ka iew,bad ka kot dulir ba ki la ioh na utei u myntri ka dei pynban tang ka dulir thok ka bym ler kam eiei bad kaba ka Hima Mylliem kam shym la ithuh.
Ia katei ki paidbah nongshong iew Umsning ki la lap hadien ba ki ar ngut ki myntri ka Hima Mylliem u myntri K.Langstieh bad u myntri M.B Kharlukhi ki la hiar sha katei ka Iew ban jurip ia ki kot ki sla ki nongshong iew hadien ba ki la ioh jingtip ba bun na ki nongshong iew ki don da ka dulir thok.
Hadien ka jingleit ia kynduh bad ki nongiew ka iew Umsning ki myntri ki la lap ba ki nongshong iew ki la siew naduh ka dor T.1500 shajrong haduh ka T.10 hajar tyngka sha u myntri Mylliem Umlong ban ioh dulir katkum ka jingheh ka dukan jong ki.
Hynrei kaba la pynlyngngoh ia kitei ki myntri ka long ba ia ka pisa kaba u myntri Mylliem Umlong u la ioh lum da ki phew lak tyngka na ki nongshong iew kam shym la poi satia ha ka hima Mylliem, bad kam shym la don ka kot ban pyni ba u la ioh pdiang pisa na kinongshong iew.
Shuh shuh ki la lap ba ki don ki nongshong iew kiba la siew pisa sha utei u myntri ban pynioh dulir ia ki hynrei haduh mynta kim shym la ioh satia ia ka kot ka sla.
Kitei ki ar ngut ki myntri ka Hima Mylliem ki la bitar ban lap ba utei u myntri Umlong u la pyndonkam da ka soi ka shap lajong ban ai jingbit ia ki nongshong iew ban thaw basa ym da ka muhor ka Hima Mylliem.
Katkum ka jingong jong ki ki la ong ba katei kam ju dei ka rukom ban leh ha ka Hima Mylliem bad ki la shim ba ka dei ka kam leh tuh shimet jong utei u myntri.
Kumta ki la ong ba ka Executive Dorbar jong ka Hima Mylliem kan sa khot ia utei u myntri ban pan jingshai naei u ioh bor ban leh ia katei ka kam,watla u dei makna u myntri ba peit ia ka iew ha Bhoi hynrei u dei ban pyndonkam pat da ka muhor jong ka Hima ym ban shu lum pisa be-aiñ da ka bor lajong kaba khlem da pynpoi shi piah ruh sha ka Hima.
Kitei ki spah ngut ki nongshong iew ki la pynpaw ruh ia ka jingbitar halor katei ka jingshahthok jong ki ha utei u Myntri hynrei dei da ka jingpynjai jai jong kitei ki arngut ki Myntri ba ki paidbah ki la thanda biang.
Ha kane ka sngi, ki nongshong iew ki la wanrah ruh ia ki kot ba ki ioh na utei u Myntri ka bym don satia ia ka shap ne ka jingsoi jong u Syiem ka Hima Mylliem hynrei ka don beit tang ka jingsoi jong u kum u Myntri ba dei peit iaka iew ha ki thain ri Bhoi.
Shillong,21 Nohprah:Kum ka dak ka jingpdiang sngewbha ia ka Krismas ki paidbah nongshong iew ka Umsning mynta ka sngi ki la mih paidbah ban pynkhuid ia ki kyndong kynshrot jong katei ka iew.
Ha katei ka jing pynkhuid iew baroh ki nongshong iew ki la wan ban shim bynta shitrhem ban pynkhuid ia katei ka iew.
Shuwa ban sdang ia ka jingpynkhuid iew ka la don ka jingialang lyngkot hapdeng ki nongshong iew bad ki bor jong ka Hima Mylliem bad hadien kata la sdang ia ka jingpynkhuid da ka jinglamkhmat jong ar ngut ki myntri ka hima Mylliem u myntri K.Langstieh bad u myntri M.B Kharlukhi hadien kata la wan ban ia snohkti lang ki paidbah ba bun.
Ha katei ka jingialang, ka la don ka jingpyni jingmut na ki paidbah sha ki bor ka hima Mylliem halor kumno ban weng ia ka jingkhapngiah katei ka iew namar ka jingjyllei ki nongdie madan bad halor kane u myntri Langstieh u la ong ba shen un sa pynbeit ia katei ka kam ha ryngkat ka jingiatreilang bad ka Town Dorbar jong ka Umsning.
Shillong, 21 Nohprah:Ka thei samla kaba dang 25 snem karta ka Wanrida Pyngrope  ka la ioh rah ia ka nam thei bhabriew na ka thaiñ shatei Lam Mihngi ha ka rynsan ia kob kaba la long ha nongbah Guwahati.
Haba kren sha ki nongthohkhubor mynta ka sngi ka kong Wanrida ka la ong ba ka sngew sarong ba ka la ioh ia katei ka nam da kaba ka la lah ban wanrah nam wanrah burom ia ka jylla.
Ka la ong ba ka jingjop jong ka ia katei ka nam kam dei da ka lynti kaba suk naba hap ban long kiba trei shitom ban ioh ia katei ka nam thei bhabriew.
Ha katei ka jingiakob ki ladon haduh 35 ngut ki thei samla na ki jylla bapher bapher ka thaiñ shatei Lam mihngi kiba la wan ban ia shim bynta bad ki don saw ngut ki samla na nongbah Shillong.
Ka kong Wanrida ka la ong ba dei ka hynmen jong ka kaba la pynshlur ia ka ban leit ia shim bynta ha katei ka jingiakob.
Katei ka samla ka la ong ba mynta ka pynkhreh ban ia kob ban ioh rah ia ka nam thei bhabriew ha ka ri india baroh kawei kaba yn sdang noh ia ka audition ha nongbah Guwahati ha ka 4 tarik u kyllalyngkot.
Jowai, 21 Nohprah:Mynta ka sngi, ka Jaintia Hills Autonomous District Council ka la pynlong ia ka Dorbar ba kyrpang na ka bynta ban pynbeit biang ia ka bill kaba iadei bad ka jing pynkupbor bad ai iktiar ia ki nongsynshar shnong, naduh ki Rangbah shnong, Dolloi bad Sirdar ia kaba la tip kum ka “The Jaintia Hills Autonomous District (Establishment of Elaka and Village and Election, Appointment, Powers, functions, and jurisdiction of Dolloi, Sirdar, Waheh Shnong) Bill 2015.
Kane kadei ka sien kaba ar ba la pynbeit lane pynkylla ia katei ka bill hapoh ka iing dorbar JHADC hadien ba la wanrah bad ioh ia ka jingmynjur.
Ia kane ka Emergent Special Session la khot da u Chairman jong ka JHADC hadien bad ki MDC khamtam na ka liang kito kiba don ha ka EC jong u ma Thombor Shiwat kum u CEM hadien ba ka sorkar lyngba ka District Councils Affairs ka la pynphai biang sa shisien ia katei ka Bill ha kane ka 16 tarik une u bnai.
Ka dorbar kaba la sdang ha ka por 11 baje bad ka la kut noh tang hapoh shiteng kynta da kawei ka jingmut ka la mynjur ia katei ka Bill kaba la pynbeit da ka EC.Haba iakren ba u CEM hadien ba la wan ka jingialang, u la iathuh ba ia kane ka bill la phah biang da ka District Councils Affairs na ka bynta ban pynbeit ia ki katto katne ki jingduna.
“Mynta kasngi ngi la dep leh ia kane ngin sa phah noh hi sha ka sorkar ba kan ioh phah ia ka sha u Lat ka jylla", la ong u CEM ka JHADCNgi kyrmen shkem ba u Lat ka jylla un ai ia ka muhor jong u halor kane ka bill khnang ba kan long ka ain na ka bynta ki nongsynshar shnong.
Shillong, 21 Nohprah:Ka kynhun rwai kaba don lain gut ki dkhot kaba la tip kyrteng kum ka ‘Tarik’ kan pyllait paidbah ia ki thup jing rwai jong ka ha ka 30 tarik mynta u bnai ha Savio Hall, Laitumkhrah hangne ha nongbah Shillong.
Ki thup jingrwai ba katei ka kynhun kan pyllait paidbah kin dei kiba la tip kum ka Khanatang,ka Parking Lot bad ki Mawbynna Dewbilat.
Ia kitei ki jingrwai la rikod ha DIY bad la pynbit pynbiang da ka Blue Monk Studios Inc, Kolkata.
Kate ka kynhun ka don lain gut ki dkhot ba kynthup ia u Wanphrang Diengdoh, u nongtem base bad u nongrwai, nangta u Valte Chongthu (Balu) u nongtem guitar bad u Nikolaus Gerold (Klaus) u nongtem drum na Gernany.
Ia katei ka kynhun la seng ha u snem 2011 bad ki dkhot jong katei ka kynhun ki la ong ba ka jingrwai jong ki ka ia hap bad ka rukom kylla ha kane ka juk mynta na kaba rim sha kaba thymmai kum ka jingtei maw bynna da ka dewbilat.
Shillong 21 Nohprah:U Lamphang barim ka Parliament u Purno A Sangma u la pynpaw ia ka jingsngew bynniaw ia ka jinghiar ka jinglong ka dorbar parliament ha kine ki sngi kaba sawa tang ki kam iakyrkait man ka por.
Haba kren dang shen bad ka jingiakynduh bad ki nongthoh khubor na ka jylla Meghalaya bad na kiwei ki jylla kane ka dong mihngi ha Parliament ha New Delhi, u Purno u la ong, “Mynshwa ha ka por ba don u Prof GG Swells, u Somnath Chatterjee bad kiwei ki riew shemphang, ngi bynnud ban mih na Parliament wat tang san minit ngi kwah ban iashong ban sngap ia ka jingkren ba shongsbai jongki.
Hynrei kaba sngew bynniaw mynta ka long ba tang san minit la ngiah ban shong ha parliament namar ba sa tang ki jingiakyrkait suda bym don dor eiei".
U la ong ba ka por ka la dei ba ki paidbah ka ri ki dei ban sngewthuh bad ban long kiba shemphang ha ka jingjied ia ki MP khnang ban wanrah biang ia ka nam bad ka burom ka parliament.
Kane ka jingong u Purno ka long hadien ba ki nongthoh khubor na kane ka thain, ki la ioh ban sngap ia ka jingiaid ka dorbar parliament.
Ha katei ka dorbar, U MP ka Shillong, U Ma Vincent H Pala uba don lang ban iapyrta bad kiwei ki MP ka Congress ban pynpaw pyrshah ia ka kam ka sorkar BJP.U la ong ba ka daw ka jinghiar ka dorbar parliamant ka dei namar ka jingioh ia ki MP kiba kumno bad ka la dei ba ki paidbah ban bishar bha ban jied ia ki riew kynsai.
Hynrei na ka liang jong u Purno u la ong, “ ha ka synshar paidbah ki liang pyrshah ki lah ban don ka jingong hynrei ka liangsynshar ka don la kajong ka lynti".
Jowai, 21 Nohprah:Ki pulit Assam jong ka Kalain Outpost kaba jngai kaba jngai katto katne Kilometer na Malidor ki la ioh tam ia kawei ka met iap kaba dei jong uwei u driver taxi ha Jowai uba la leit buh ia ki lai ngut ki briew kiba la suba jur bad ki dei ki riew runar kiba la pyniap ia u bad rongtuh ia ka kali.
Ka khubor kaba la iohlum ka la iathuh ba ha ka sngi Saitjain ki la don 3 ngut ki briew ki bym lah ban ithuh ki la shimwai lane book ia katei ka kali Tourist Taxi Maruti Alto rong lieh, kaba don ia u No.MLO4C-1062 kaba la niah da u Sorki Bang, uba la shah pyniap bad ia ka met la lap hynnin ka sngi U Blei.
Ki la shimwai ia katei ka kali na Stand War ha ka por 2 baje janmiet la iathuh u trai kali, Ricky Challam na Iongpiah Jowai haba ujor sha ki pulit ka nongbah Jowai.
Utei u Sorki Bang u la leit book ha ka sngi Saitjain por 2 baje, u trai kali u la wan ujor sha ki pulit hynnin ka sngi Saitjain bad ia ka metiap jong utei u briew ruh la lap hynnin ka sngi U Blei ha kaba la ioh bat ruh ia ka kali na Patharkandi, Karimganj District ha ryngkat bad uwei u ba niah ia katei ka kali uba la tip kyrteng kum u Emi Nongpluh.
Ki pulit na ka nongbah Jowai ha ryngkat ki ba haiing jong u Sorkar Bang uba dei na ka shnong Mystem kin hiar sha Kalain bad ruh u trai kali bad ki pulit sha Karimganj ban tohkit bad ban leh ia kaba donkam halor katei ka jingjia.
Ka khubor ka la iathuh ruh ba ia katei ka kali la ioh bat da ki briew ka State Bank of India namar kadei ka kali kaba dang shahram ha ka bank ha kaba ki la ujor sha ki pulit ka Patharkandi PS bad ki la kem ia ka ha ryngkat utei u Emi Nongpluh.
Shillong, 21 Nohprah:Ka jingbym ailad ka AICC ka la pynlong ia u Myntri Rangbah ka jylla u Mukul Sangma ban hap sngap la ka sngap noh watla u la don ka jingpan bor ban pynhap shuki noh ia ki saw ngut ki myntri sorkar ha kane ka MUA-II.Ka khubor ba la iohlum na ka party Congress, ka la ong ba u Myntri Rangbah u la ju leit ban pan bor na ka AICC ban pynhap shuki noh ia ka Deborah C Marak, u Bah Rowel Lyngdoh, Bah Prestone Tynsong bad ia u Bah HDR Lyngdoh naduh kham mynshwa, hynrei ka AICC kam shym la ai lad ia u ban leh kumta.
“Bunsien u Mukul u la iakren bad ki heh ka AICC kynthup ia ka Sonia Gandhi bad ia u Rahul Gandhi ban ai bor ban pynhap shuki noh ia ki hynrei kim shym la shah ia u ban leh kumta", la ong u heh ka Congress haba iakren dang shen.
Haduh mynta, ka AICC ka la peitngor bha ia ka jingleh bad ka jingkam jong u Mukul ia ki kam ha kane ka jylla khamtam hadien ba ka party ka la shah rem ha ka elekshon shiteng samoi na Nongstoin ba la pynieng ia u kyrtong ba phah u Mukul bad ruh ia ka jingshah rem ha ka elekshon ha GHADC ha Garo Hills.
“Mynshwa haba ka party ka jop bun eh na Garo Hills, ki nongialam ka AICC ki la ngeit ia ka jingkam bad ka jingkren jong u Mukul hynrei mynta hadien ba la shah rem ha ka elekshon GHADC bad shiteng samoi na Nongstoin, ka jingmut jong ki nongialam ka AICC ka la kylla", la ong une u heh ka Congress.
Kumba ka long haduh mynta, ka la don ka jingiakhih kaba jur napoh napoh ban pynhap shuki ia u Mukul khamtam hadien ba la mih ka jingiapyni bor hapdeng u Bah Pynshngain N Syiem bad u halor ka kam rangbah shnong bad ka ain khang bam ar maloi.
La iathuh ba u Bah Pynshngain u la ioh ia ka jingkyrshan na ki nongialam ka AICC bad dei halor kane ka nongrim ba u Mukul ym shym la nud ban pynmih hukum ban beh seng ne ban pynshitom ia u Bah Pynshngain.
Shillong, 21 Nohprah:Ka komiti jong u Tymmen U San ka Seng Khasi (Kmie) hapoh ka jingïalam u Chairman u jong ka u Rgh.
Skor Jala kin pynlong ïa ka dwai pyneh rngiew ryngkat ka nguh Blei ka dem Blei naka bynta baroh ki tnat ka Seng Khasi.
Ia kane ka jingdwai la buh ban pynlong ïaka ha ka 20 tarik mynta u bnai ha Mawdiangdiang kaban sdang naduh ka por 9 baje mynstep.
Kumta naka liang u Rgh.
Skor Jala kum u nongïalam ïa kane ka kynhun u kyntu ïa baroh ki para riewsieng, khamtam lei lei ia ki nongialam bad ki seng samla ba kin ïa wan ban ïa don lang ha kane ka sngi.
Shillong,21 Nohprah:Kum ka dak ka jingpdiang sngewbha ia ka Krismas ki paidbah nongshong iew ka Umsning mynta ka sngi ki la mih paidbah ban pynkhuid ia ki kyndong kynshrot jong katei ka iew.
Ha katei ka jing pynkhuid iew baroh ki nongshong iew ki la wan ban shim bynta shitrhem ban pynkhuid ia katei ka iew.
Shuwa ban sdang ia ka jingpynkhuid iew ka la don ka jingialang lyngkot hapdeng ki nongshong iew bad ki bor jong ka Hima Mylliem bad hadien kata la sdang ia ka jingpynkhuid da ka jinglamkhmat jong ar ngut ki myntri ka hima Mylliem u myntri K.Langstieh bad u myntri M.B Kharlukhi hadien kata la wan ban ia snohkti lang ki paidbah ba bun.
Ha katei ka jingialang, ka la don ka jingpyni jingmut na ki paidbah sha ki bor ka hima Mylliem halor kumno ban weng ia ka jingkhapngiah katei ka iew namar ka jingjyllei ki nongdie madan bad halor kane u myntri Langstieh u la ong ba shen un sa pynbeit ia katei ka kam ha ryngkat ka jingiatreilang bad ka Town Dorbar jong ka Umsning.
Shillong, 22 Nohprah:Ka tnad pulit ka la pyntip ba ia ka pisa jong kito ki kali kiba leit jingleit bad ki pulit naduh ka 1 tarik u iaiong, 2013 haduh ka 31 tarik u nohprah 2013 la dep ban siew lut.
La bthah ia ki trai kali ba kin wan shim ia ka pisa jong ki na ka ophis u SP, East Khasi Hills naduh ka 23 tarik mynta u bnai ha ki kynta longtrei.
Nongstoin, 22 Nohprah:U MLA ka Rambrai Jyrngam constituency u bah K.P.Pangniang ha ka lah sngi u blei jong ka taiew u la ioh ban plie ia ka jingkieng iaid kali kaba don ha ka shnong Thlong Blei Dom shoh Ksoin, ka ba dei lyngba ka skhim CRRP 2013-14 ha ka jinglut kaba T.5 lak tyngka.
Ha katei ka sngi plie ia katei ka jingkieng nalor u MLA la iadon ryngkat lang ruh ki nongkitkam bad ki dkhot jong ka Domshoh Ksoin Area Development Committee hapoh ka jingialam jong u bah L.P.Sohphoh u ba dei u Chairman jong katei ka Committee kumjuh la iadon lang ruh ki sordar jong ka shnong Nongkdait, Dirang, Umlympung bad u sordar ka shnong Nongsiej.
Na ka liang jong u bah L.P.Sohphoh haba ai jingkren ha katei ka sngi u la pynpaw ka jingsngewkmen kaba khraw ia ka jingioh ia katei ka jingkieng ha kaba baroh shi katta ki kali kumju lait ban iaid sha kitei ki shnong bad da ka jingdon jong katei ka jingkieng mynta kala long ka jingkyrkhu kaba khraw ia ki paidbah nong shong shnong kiba dei iaid lyngba katei ka jingkieng, bad katei ka jingkieng ka pyniasoh ia ka surok Rambrai PWD Road sha Domshoh Ksoin Area kaba jrong kumba 3 KM ei ei.
U bah K.P.Pangniang haba kren sha ki nongthoh khubor u la ong ba ka jingiatreilang jong ki paidbah ryngkat bad u MLKA kala long ka jingjop kaba khraw, bad na ka liang jong u kum u MLA u la pynpaw ka jingsngew nguh ia ka Domshah Ksoin Area Development Committee kaba la pyntrei hok ia katei ka jingkieng bad ka jingtrei shitom ka jong ki kala long ka jingmyntoi kaba khraw ia ki ba bun balang.
Shuh shuh na ka liang ka jong u kum u MLa u la ai ka jingiaroh ia kitei ki 5 shnong kila dep ruh ban trei ia ka kynroh kaba la shna bad pyndap khyndew na ka bynta ban iaid kali bad ban pyniasnoh bad katei ka jingkieng ha kaba kila pynlut da ka bor Shnong ha ka jinglut kaba la palat 10 lak tyngka na ka bynta ka jingshna ia katei ka kynroh kaba jrong kumba 100 meter ei ei.
Na ka liang jong u bah Pangniang u la ong ruh ba haba u iohi ba ki paidbah kila nang ia trei shitom da ka bor met, u bah Pangniang u la kular ruh  ba kum u MLA un nang ai shuh shuh ia ka jingiarap sha kitei ki shnong na ka bynta ki jingdonkam kiba bun.
Nongpoh, 22 Nohprah:Ka Ri-Bhoi Cultural Upliftment Committee ha ka jingiatreilang ryngkat bad ka Meghalaya Tourism Development Association ha ka sngi Nyngkong jong ka Taiew ka la pynlong ia ka tamasa lehkmen, kum shi bynta ban pynpaw pyrthei bad ban pynsngewthuh ia ki paidbah ka Ri Bhoi District, halor ki jingriew spah jong ka District kaba don ruh ia shibun ki riti ki dustur bad ki kolshor tynrai kiba dang im haduh kine ki sngi.
Ia kane ka tamasa lehkmen ba la tip kum ka “Ri-Bhoi Cultural Festival" la pynlong ha Orchid Lake, Umiam, ha kaba u Dr.DD Lapang uba dei ruh u MLA ka Nongpoh, u la wan ban shim bynta kum u kongsan ha kane ka tamasa lehkmen ha ryngkat ka jingiadonlang naduh ki Sirdar, ki Lyngdoh Raid lem bad ki riew rangbah jong ka thain, kaba la pynphuh pynphieng ha ki ba harukom namar kaba dei ruh ka jingdonkam ban pynneh pynsah iaki riti ki dustur.
Ki jingshad bad ki jingrwai tynrai kiba la pynkhih win ha kane ka sngi ki kynthup iaka jingshad, ‘ Shad Shoh Kba’ ba la wan shad da ka Raid Nongbri, ka jingrwai tynrai na ka Raid Bhoi Lasa, ka Shad Shut wait bad shad Rah Kynthei, na ka Raid Nonglyngdoh bad kynthup ka jingrwai tynrai u Bah Justine I.Sun kaba dei halor ka jinglong jingman jong ki briew ha Raid Nonglyndoh bad kawei na ka jingrwai kaba la paw bha ba la tip kum ka ‘Shi eh ka Khwai Dohkha".
Haba kren ruh ha kane ka sngi kum u kongsan, u Dr.D.D Lapang u la ai ia ka jingiaroh ia kaba khraw ia ka Ri-Bhoi Cultural Upliftment Committee bad ka Meghalaya Tourism Development Association kiba la shim khia ban plie ia ka lad na ka bynta ki kynhun bapher bapher ka Ri-Bhoi ban pyni paidbah ha rynsan halor ka jingdon jongki ia la ka rwai bad ka shad tynrai, kaba long ruh kum ka jingkyrsiew thiah ia ki paidbah ka Ri-Bhoi ba kim dei ban klet ia la ka tynrai, namar ha kane ka rynsan la iohi ba ka Ri-Bhoi ka dang don shisha ia ka riti ka dustur tynrai ba dang don haduh kine ki sngi kumba la ialam da u mynbarim bajah.
U la ong ruh ngi dei ban long kiba sngewsarong halor ka riti ka dustur kaba dang neh dang sah haduh kine ki sngi, namar kano kano ka jaid bynriew ka bym don ia la ka tynrai ka dei ka jaid bynriew kaba iap.
Kumta lyngba jong kane ka tamasa, la khmih lynti ruh ba kum kine ki prokram kin dang bteng ha ki por ban sa wan, khnang ba kan long ka jingkyrsiew thiah ia ki paidbah hapoh jong ka Ri Bhoi District ne ha ka jylla hi baroh kawei.
Shillong, 21 Nohprah:U Lat ka Jylla, mynta ka sngi, ula kren sngewkhia halor ka jingeh, kaba ka Jylla, ka ia kynduh bad katei ka dei halor ka jing kyrduh kam kaba jur, ka jingiap jong ki khyllung, ka jing shah ieh khunrei ki kmie bad u khmih lynti ba kitei ki jingeh, yn sa lah ban pynduh pyndam ha ki sngi ki ban sa wan.
Haba kren ha ka jingleh kmen shwa ka kristmas, kaba la long mynta ka sngi ha Raj Bhavan, Shillong, u Lat V.Shanmuganathan, u ong ba ki balang, ki la pyni ia ka jingshakri jongki, na ka bynta ka bha ka miat jong ka longbriew manbriew.
Ha katei ka jingrwai kristmas, la don ruh ki jingrwai na ka Choir Groups of Choral Evangelist Choir, Mawlai, Assam Regimental Centre bad ka United Churches’ Association.
(MIPR).
Shillong, 22 Nohprah:Ki Rangbah Shnong hapoh ka lama ka Synjuk ki Nongsynshar Shnong ka Bri u Hyn niewtrep (SNSBH)  ki la sngew lynga bad dum buit mynta namar ba kim pat sngew thikna lano kin ioh ia ka Village Administration Bill (VAB) kaba ki la pynkhih pyrthei ha ki bnai ba la dep ban dawa pynurlong ain noh ia ka.
Haba iakren mynta ka sngi bad u chairman ka SNSBH u Dr Werlok Kharshiing u la ong ba haduh mynta ki rangbah shnong ki la sah ha ka umdum umngit namar ba kim pat ioh jingtip kim pat ioh khubor eiei halor kane.
“Ngim pat tip eiei, ym ioh jingtip haduh mynta", la ong u Dr Kharshiing.
Hynrei watla ym pat ioh jingtip eiei halor kane, na ka liang u Dr Kharshiing u la ong ba ka Synjuk ka kyrmen ba la kumno kumno ka sorkar pdeng ka lah ban phah ia ka VAB ha shwa ban kut jong une u snem sha u Lat ka jylla ba un ai ia ka jingmynjur.
“Ngi kyrmen ba shwa ban kut une u bnai, ka sorkar pdeng lyngba ka tnad kam pohiing kan sa pynphai ia ka VAB sha u Lat ka jylla", la ong u chairman ka SNSBH.U la ong ba ka jingbuh por ia ka sorkar jylla ba kan pynurlong shi bnai ia ka VAB ka la long da kumwei pat hadien ba ki Rangbah Shnong ki la sngew ba lada kim leit iakynduh sha Delhi ia ki heh ka sorkarpdeng, kan nym poi shaei shaei ruh.
“Ngi sngewthuh ba khlem leit Delhi ban kynduh ia ki heh sorkar pdeng kan nym poi shaei sha ka thong.
Ngi la iakynduh ia ki heh sorkar pdeng ha Delhi bad ngi la ioh ia ki jingkular ban pynsted hynrei ka jingpynslem ka dei ba leit don noh ka dorbar parliament", la ong u Dr Kharshiing.
Lah ban kdew ba ka SNSBH ka la iakynduh ruh ia u myntri kam pohiing ka ri u Rajnat Singh, ia u secretary ka tnad kam pohiing ba peit ia ka thain mihngi ka India ban kyntu ia ki ban pynsted ban ai noh ia ka jingmynjur ia ka VAB kaba la donkam kyrkieh ban pynkup bor ia ki rangbah shnong ka ri Khasi bad Jaintia.
Shillong, 22 Nohprah:Ka HSPDP kam kwah ban kren eiei halor ka jingpan jingshai na ki ar ngut ki MDC u Bah LG Nongsiej bad u Bah Morningstar Mawsor kiba leit kyrshan sha ka People Democratic Forum (PDF) ha KHADC hapoh ka jingialam u Bah Pynshngain N Syiem kum u CEM.Ha ka jingshisha ka por ba ka party ka la buh ba kin ai jubab bad ban panmap hapoh shiphew sngi ka la dep kut hynrei haduh mynta ka party kam kwah ban ong eiei halor kane ka kam.
“Ngim pat lah ban ong eiei halor kane ia mynta", la ong u Bah Witting Mawsor haba kylli kaei ka sienjam ba ka party ka la leh na ka bynta kine ki ar ngut ki MDC kiba ka party ka la pan jingshai na ki.
Ka HSPDP kham mynshwa, ka la byrthen ba kan pynngat da ka jingpynshitom kaba tyngeh ia kine ki ar ngut ki MDC namar ba ki leit kyrshan ia ka kynhun PDF khlem ka jingtip ka party.
Hynrei ha kawei ka liang, ki nongkitkam na ki tnad bapher bapher ka HSPDP na Nongstoin konstitwensi ki la  ai ia ka jingkyrshan ba tyngeh ia u MDC jongki u Bah LG Nongsiej uba la shah kynnoh ha u president ka seng u bah Ardent M Basaiawmoit ba um kyrshan ia u kyrtong ka HSPDP ha kane ka elekshon shiteng samoi ba la dep.
Ki la ther ba ka jingkynnoh jong u Bah Ardent ka dei kaba bakla bad ka bym shisha haei haei ruh namar ba u bah Nongsiej u leit sha man ki shnong ban ialap ban kyrshan ia u kyrtong ka HSPDP, ym ban kyrshan ia u kyrtong ka Congress kumba la kynnoh u Bah Ardent.
Ki la rai  ban ai ia ka jingkyrshan ba radbah ia u MDC Bah LG Nongsieh bad ia u Bah Morningstar Mawsor kiba leit ban kyrshan ia ka kynhun PDF hapoh ka jingialam jong u Bah Pynshngain N Syiem kum u CEM halor ki mat ba u ieng pyrshah ia ka sorkar jylla kaba thmu ban iuhroit ia ka hok jong ki rangbah shnong bad ban pyniaid jubor ia ka MUDA shabar ka Municipal.
Lah ban kdew ba ka HSPDP ha ka jingialang jongka ha kane ka sngi dang shen ka la ai por 10 sngi ia u Bah LG Nongsiej bad u Bah Morning Mawsor ba kin weng noh ia ka jingkyrshan na ka PDF hapoh 10 sngi bad ba ki dei ban panmap, lym kumta kin shah pynher krad na ka party.
Shillong, 22 Nohprah: Ka Kurbah Films ryngkat bad ka jing iatreilang jong ka Cat & Mouse Production (Mumbai), Maiti Pictures bad ka 3ME Entertainment ba la wanrah (presents) da u Pamu Das bad Marjina Kurbah mynta ka kynti ka dang pynkhreh ban pyllait paidbah ia ka official trailer jong ka phlim Khasi thymmai kaba la ai kyrteng Onaatah – of the earth lyngba ka Batesi TV, youtube bad facebook kum ka dak jingaikhublei Krismas bad Snem thymmai ha ka 24 tarik mynta u bnai.
U Director, Bah Pradip Kurbah u la pynpaw ruh ia ka jingkmen lyngba ka jingnoh synniang lang ka Actress bad kumjuh Producer ba pawnam jong ka Mumbai Film Industry kumjuh ha ki phlim South Indian ka Vishakha Singh.
Kum ban shu pynkynmaw, ka Vishakha Singh ka long ka actress ba hakhmat ha ka phlim u Ashutosh Gowariker ba la ai kyrteng Khelein Hum Jee Jaan Sey bad kaba la pynlong ruh ia ka ban shah jied na ka bynta ka Best Breakthrough Performance Female nomination na ka Star Dust Awards ha u snem 2011.
Lah shim bynta ha kine kiwei ki phlim bollywood kum ka Ankur Arora murder case (2013), Fukrey-2013, Bajatey Raho -2013.
Shuh shuh ka Vishakha Singh don bynta ha ka ban co-produce ia ka film kum Peddlers napdeng kiwei kiwei.
Ïa ka phlim la ring sha ki thain Jongksha, Mawlyngngot, Mawkynrew, Rapleng bad kiwei kiwei ki thain ba Iphuh jong ka East Khasi Hills kum ka Pynursla bad Lyngkyrdem.
Shuh Shuh ka phlim Onaatah kan dei ka phlim khasi ba nyngkong eh ka ban don 7.1 surround sound.
Haba ia kren bad u tyngshop bad kaitor u Merlvin Jude Mukhim, u la ong ba “Nga dap jingkyrmen kaba skhem ba ki briew ki ba peitkai ia ka phlim kin itynnat ia ka, bad ba ki briew ki ai ka jingkyrshan kumba la ai ha kiwei pat ki phlim ha kaba nga lah juh don bynta.
Khlem pep kane ka dei ka sien ba nyngkong ba nga lah shem jingeh ban pynwandur ia la ka character, hynrei ha kaba kut bad lyngba ka jingshaniah u Director, nga sngew ba nga lah pyndep iaka kam ba la bynshet".
Shuh shuh la iathuh ba ryngkat ka jingdonlang jong ki tyngshop bad puron kiba la kham paw kum u Bah Enshon Lamare, Richard Kharpuri, Mary Nonghuloo, kane ka long ruh ka kynti ha kaba lah ailad ia ki ba dang shu sdang thymmai kum ka Wansuk Alvia bad Tashneem Lyngdoh ba kin mih pyni ia la ka sap.
Haba pyrshang ban sngewthuh ia ka jingiathuh khana, ka puron ba ha khmat ka Sweety Jane Pala ka la ong ba, “Kane ka dei ka jingiathuhkhana shaphang ka jingshem shimet ha ki bynta bapher bapher jong ka jinglongbriew, la ha sor ne ha nongkyndong, bad kumno ka jingiakynduh ia ki briew bapher ha ka jingim ka lah ban ai ka jingsngewthuh ba kham bha ba kamut aiu ban im.
“La don jingmut ban pyllait paidbah ia ka phlim ha u bnai iaiong 2016.
Shillong, 22 Nohprah:Ka seng FKJGP Central Body lyngba ka kyrwoh na u bah Eldie Newton Information Secretary ka phah ia ka jingai khublei Christmas bad snem thymmai basuk bad ka bakmen sha baroh ki paidbah jong ka jylla.
Katei ka kyrwoh ka la ong ba ka seng FKJGP kaba ieng ban shakri sha ki paidbah ka pynpaw ruh ia ka jing angnud ba ki paid bah jong ka jylla kin rakhe ia ka Christmas bad u snem ba thymmai da ka jingieit bad ka jing sngewrit.
Ka seng hajuh ka por ka thrang ba u snem thymmai un long shisha u snem u ban wanrah ia ka roi ka par ia ki shnong ki thaw bad ba un long ruh u snem u ban kyrkhu bad kyntiew ia ka ioh ka kot bad kumjuh ruh ba ka jingshong suk shongsain kan wan biang hapoh ka jylla.
Ka seng hajuh ka por ruh ka ai khublei kyrpang ia ki dkhot kiba na unit bad circle bapher bapher jong ka jylla bad lah ia trei shitrhem ha une u snem ha bun ki ishu baka seng ka lah shim.
Ka FKJGP ka kyrmen ruh ba ki dkhot jong ka kin dang iai trei shitrhem ban kyntiew ia ka ri bad ka jaidbynriew bad ba kan ioh ruh iaka lawei ba phyrnai.
Ka Jaintia Students’ Union (JSU) Sengkmie ha ryngkat bad ki Circle bad ki Unit bapher bapher jongka,  ka la ai khublei Christmas bad snem thymmai ba suk ba kmen ia baroh ki para doh para snam bad kumjuh ia baroh ki nongshong Shnong jongka Jylla jongngi.
Ka JSU ka kitbok kitrwiang ia ia baroh ba lyngba ka jingrakhe donburom ia ka Christmas mynta u snem 2015  ban ioh ia ka jingkyrkhu bad ki jingisynei na u nongpynim jong ngi ha baroh ki liang naduh ka koit ka khiah, ka shongsuk shongsain, ka roi ka par bad ka dap ka biang kyrhai naduh ki Iing ki sem bad ha ka imlang sah lang hi baroh kawei.
Kane ka long katkum ka kyrwoh na u bah Chebha Passah Culturan & Environment secretary JSU.Shillong, 22 Nohprah:Ka Shillong Chamber Choir kan pynshong shit ia ka sorbah Mumbai lashai ka sngi balang ka 23 tarik u nohprah ha madan St.Peter’s Church ha Bandra.
Katei ka kynhun jong u bah Neil Nong kynrih kan rwai kumba ar kynta eiei ha katei ka sorbah.
Katei ka kynhun jong ka Shillong Chamber Choir kan rewai ha katei ka sngi ia kijingrwai Krismas kiba bang na ka thup jingrwai jong ki Boney M bad kumjuh ruh na ki Abba.
Katei ka jing pynlong ia katei ka tamasa rwai ka dei shi bynta ban pynlang pisa na ka bynta ban noh syn niang sha ki lanot shlei um ha Chennai kaba yn pyniaid ruh sha ka Chief Minister Relief Fund ban ai jingiarap sha ki nongrep.
Shillong, 22 Nohprah:Ha ka lah sngi u blei jong ka taiew ki pulit ki la lah ban pyllait im ar ngut ki nongbylla kiba la shah rahbor ha ki suba seng lehnoh kiba la kieng atiar bha ialade.
Kitei ki ar ngut ki dei kiba la tip kyrteng kum u Biswajit Pal bad u Dhaniram Tati, la pyllait im ia ki na ka thaiñ jong ka Rengsanggre kaba don ha West Garo district, la pyllait im ia ki tang hadien 24 kynta ba ki la shah rahbor na ki bynta ba don ha ka Asanang jong katei ka District.
La pyllait im ia ki hadien ba ki pulit ki la ioh jingtip bad ki la leit ban khynra ia kitei kiba shah rahbor.
Na ka jaka ba la pyllait im ia ki la ioh ban kurup kawei ka Pistol 7.65mm bad kawei ka Magazine bad ki kuli ki bym pat pyndonkam.
Jowai, 28 Nohprah:U heh ka Central Pollution Control Board (CPBC) uba dei peit ia ka North East Zone, u Dr.Z Changsan ha ryngkat u Senior Engineer katei ka tnad jong ka Minstry of Forest and Environment u Dr.Santanu Kr.
Dutta ki la wan ban plie paidbah ia ka Kor kaba lah ban ai jingtip halor ka jingjakhlia ka lyer haka thain Lumshnong kaba la buh da ka Star Cement ha Lumshnong.
Katei ka Kor kaba la wanrah na ri Sweden bad kaba shongdor haduh 32 lakh ka lah ban ai jingtip mar mar sha ka CPBC ha Delhi bad ruh sha ka Meghalaya State Pollution Control Board (MSPCB) kaba don ha Shillong ia ka jinglong jingman ka lyer ha katei ka jaka.
Katei ka kor kaba dei kaba la tip ha ka ktien nongwei kum ka ‘Online Ambient Air Quality Monitoring Station’.
Kadei kaba nyngkong ym tang ha katei ka thain ba bun ki kharkhana Dewbilat hynrei kadei kaba nyngkong eh ha ka jylla.
“Kaba kum kane ka kor ka donkam shi katdei eh ban buh kawei ha nongbah Shillong namar ka nongbah Shillong ruh ka don ha ka jingma na ka jingjakhlia ka lyer namar ka jingbun palat ki kali", la ong u Dr.Changsan.
Ia kane ka kor la buh katkum ka jingbtah ka Ministry of Environment na ka bynta ban iada ia ka mariang.
U la ong ruh ba ka Star Cement ka la ialeh shitom katba lah ban iada ia ka Mariang bad haduh mynta ka la dep ban thung haduh 30 hajar tynrai ki dieng katkum ka Japanese Akira Miyawaki method of environment forest plantation na ka bynta ban iada ia ka mariang ia kaba la ialam lynti da Dr.Dutta jong ka CPBC.“Ka Star Cement ka la pyrshang ban iarap ia ki paidbah nongshong shnong ka thain ha baroh ki liang naduh ki jingnang jingstad, jingkoit jingkhiah, jingkhuid jingsuba, ha ka rep ka riang bad ha ki jingtei bapher bapher naduh ki jingtei ia ki skul, iing mane bad ruh ban iada ia ka mariang khamtam ia ka lyer bad ia ka um kaba khuid", la ong u Resident Director katei ka Kharkhana, u Devender Bansal.
U la iathuh ruh ba ka jinglut na ka bynta katei ka kor kaba ai jingtip shaphang ka jinglong jingman ka lyer ka long haduh 32 lakh tam.
Shillong, 28 Nohprah:Ka Forever Young, kan pynlong ia ka jing iakob jngi ha ka shiteng miet jong ka 31tarik mynta u bnai ban pdiang sngewbha ia u snem thymmai u 2016.
U President katei ka seng u bah Micheal Syiem u la ong ba ha katei ka miet yn theh 80 tylli u thah uba ka jingkhia jong u ha ka pung sum ha Crinoline.
Uwei uwei ka long 50 kilo.
La bthah ia ki nongwan ia shim bynta ha ka jing iakob ba kim dei ban ia ki jingdih pyn bu-aid.
Katei ka jingiakob kan long kum ka jingduwai ban pyni ia ka jingkhlain na ka bynta ki jingialeh ha u snem 2016.
Shillong, 28 Nohprah:Ka jinglehkmen Khrismas ha Meghalaya ka la kut da ka jingleh kmen ba bun jait ban pyndonburom ia ka jingwan longbriew u Jisu Khris sha kane ka pyrthei khamtam ki paid riew ngeit Khristan.
Ha kane ka sngi Thohdieng, ki riew ngeit Khristan ki la pynlong ia ki tamasa ba bun jait ban pyndonburom ia kane ka sngi ha ka por mynsngi haduh ka shiteng miet ha kaba ka la don ka jing pynlong jingiaseng shiteng ha katei ka sngi.
Ka rilum Garo  kaba jubor da ki kam sniew ka la rakhe ia ka Khrismas ha kane ka kynti da ka jingjai jai.
Ki briew ki la pyndeng ia ki iing ki sem jongki da ki jingshai bad jingthaba ba bun jait ki rong bad kumjuh ha ki ophis bad ki ingmane ha baroh kawei ka ri Khasi bad Jaintia bad ha Garo Hills.
Ka sorkar ka la pynbna shuti naduh ka 23 tarik Nohprah bad ki ophis kin plie biang haduh ka 4 tarik Kyllalyngkot bad kane kan long ka jingioh shuti kaba bun ia ki nongtrei sorkar jylla ym kum kiwei pat.
Nongstoin, 28 Nohprah:Hadien ba NGT kala pynbna ia ka jingkhang tih dewiong ha ka Jylla ki paidbah ka West Khasi District kila mad bad ia kynduh ia shibun ki jingeh bad jingjynjar ha ka ioh ka kot namar kiba bun ki paidbah na katei ka District ki ju im ja da kaba khaii bad bylla tih dew iong, hynrei wat hapdeng kitei ki jingeh bad ki kynrum kynram, mynta u snem 2015 la nangioh mynsiem biang ki malik bad ki nongbylla dewiong namar ba ka NGT kala ailad katto katne por ia ki nongkhaii dewiong ba kin shalan pyndep ia u tei u mar u ba dang sah bad hadien bala kut ka jingai por ka NGT kala iai bteng biang ia ka jingai por da katto katne bnai ban shallan biang ia u dewiong bad haduh mynta mynne ka dang iaid katei kajuh ka rukom kata da kaba ailad khyndiat khyndiat bnai ban shallan ia u dewiong.
Nalor kitei ki jingjia ka WKHD ha une u snem 2015, ka la mad ia shibun ki jingjia ha kaba iadei bad ka jingshah thombor ha ki kynhun kaikhlaw na Rilum Garo khamtam ha ki thain Shallang bad kiwei kiwei ki jaka kiba don ha khappud jong ka WKHD, kala don ruh ka jingshah rahbor, jingshah dawa pisa ki nongshong shnong na kitei ki thain ha ki kynhun kaikhlaw bapher bapher.
Ym tang kata kala don ruh ka jingiather kuli kaba jur hapdeng ki kynhun kaikhlaw bad ki bor pulit jong ka District, na ka liang jong ka tnad pulit ka WKHD kala ialeh tyngeh ban iakhun pyrshah ia ki kynhun lehnoh ha u ne u snem 2015, bad ki pulit kila ioh kem bad kurup ruh ia shibun ki tiar ki tar jong ki kynhun kaikhlaw na Rilum Garo, bad don ruh kiba la wan ban pyndem noh ialade ha khmat ki pulit.
Ka jingduh nong kaba khraw ia ka WKHD mynta u snem 2015 kadei ka jingkhlad noh kaba kyndit jong u Maieid Hopingstone Lyngdoh u ba long u nongmih khmat u bym pat ju rem election mynno mynno ruh u Bah Hoping stone, u la long nong mih khmat sha kador bar Jylla, la khadwei sien kyn thih, kaba sdang naduh u snem 1962 bad ula long kum U MDC la hynniew sien kynthih, kaba sdang naduh u snem 1957 bad ula long MP ruh ha ki snem 1977-79.
Haduh ki sngi jong ka jingkhlad noh jongu, u dang long hi U President jong ka seng sain pyrthei HSPDP, kaba dei ka seng, kaba ula seng bad kaba um shym la pynduh pyndam satia haduh ha kine ki sngi U bah Hoping, ula long U Chief Executive Member jong ka Khasi District Council; ula long bunsien kum u myntri rangbah ba ar, ha ka sorkar Jylla bad ula bat ia shibun ki tnat kam ha ka sorkar Jylla.
Ka jingkhlad noh jong u te u nongialam ba radbah jong ka Ri bad ka jaitbynriew kala pyniam briew ym tang ia ki ba haiing hasem hynrei wat ia ka District bad ia ka Jylla hi baroh kawei, ka shnong Nongstoin kala leh bad pyndonburom khatduh ia ka met jong u tei u Nongmihkhmat ha kaba da ki phew hajar ngut ki paidbah kila tuid sha ka Madan New Nongstoin ban iadon bynta ha ka jingleh burom ba khatduh ia ka met jong u ha shwa ban rah noh sha ka Shnong Mawkyllei ban tep don burom ia u Ma Hopingstone Lyngdoh.
Ia ka met jong u Maieid Hoping la tep don burom ha u lum jingtep Presbyterian ha Mawkyllei bad ha shwa ban tep la pyndonburom khatduh da ka Sorkar Jylla ha kaba bad ha katei ka sngi ruh da ki phew hajar ngut ki paidbah najan bad na jngai kila tuid sha ka shnong Mawkyllei ban ai khublei khatduh ia u Maieid Hoping.
Hadien ka jingkhlad noh jong u Maieid Hoping tang hadien katto katne por ka election commission jong ka Ri India kala pynbna syndon ia ka tarik na ka bynta ka election shiteng samoi ha Nongstoin Constituency ban pyndap ia ka jaka kaba la thylli jong u Maieid Hoping u ba khlem lah shuh ban pynkut, bad na ka bynta ka election shiteng samoi kila mih shibun ki jingiaknieh tiket hapdenh ka party HSPDP bad party Congress bad hapdeng katei ka jingiatan tyllai kaba jur na kitei ki ar party heh ioh u bah D.Jyndiang ia ka tiket HSPDP bad bah Gabriel Wahlang ia ka tiket Congress.
Hadien ka jingpynbna tiket na ki ar party heh katta ka Congress bad HSPDP kala mih shibun ki kynrum kynram bad kala don ruh ka jingiamih bad ia rung na kawei ka seng sha kawei pat, bad haduh kapor ban file nomination kila doh haduh saw ngut ki kyrtong kiba ia aireng ha ka election shiteng samoi katta u bah D.Jyndiang Kyrtong HSPDP, bah Gabriel Wahlang kyrtong Congress, bah Mosklandar Marngar kyrtong UDP bad i Dr.Fenella Lyngdoh Nonglait kyrtong shimet.
Ha ka rynsan ialap election baroh ki kyrtong kila pyni iala ki jong ki nongrim bad ha ka por ialap election la wan hiat lut ki heh nongialam party bapher bapher naduh na Nongbah Shillong kumjuh ki heh ki hain jong ka sorkar kynthup ruh ia u Myntri rangbah u Dr.Mukul M Sangma ban ialap election na ka bynta u kyrtong jong ki, bad ha katei ka election shiteng samoi ha Nongstoin don jingkyrmen kiwei ki party ban jop ia ka election khamtam ka party Congress bad haduh ki sngithep vote dang iai don jingkrmen ka party congress ban jop ban ban warah ia ka jingkylla ha Nongstoin hynrei ha ka sngi niew bad khein ia ki vote khlem lah thaw pyrthei ka Congresa bad kiwei ki party namar dang iaibteng ka jingjop jong u sing, bad u bah D.Jyndiang u ba long u draibar jong u Maieid u la kylla long u MLA ba thymmai jong ka Nongstoin Constituency.
Hadien ka jingjop election ruh sdang mih biang ki kynrum kynram hapoh jong ka seng HSPDP ha kaba kila mih shibun ki huri hura hapoh jong ka seng bad kila don ruh ki jingkynthoh na u President jong ka party ia ki katto katne ki dkhot jong ka seng, bad kila mih ruh ki jingbym ia sngewthuh jingmut para dkhot bad haduh ba thoh ia kane ka khubor ym shym pat la lah satia ban ia pynbeit ia kitei ki huri hura.
Shillong,2 Nohprah:Hapdeng ba ki paidbah ka jylla ki dang bunkam ban pynkhreh na ka bynta ka jingrakhe Krismas bad snem thymmai, pynban ki lad khubor ki la ia thuh ba katto katne ngut na ki MDC ha District Council ruh ki bunkam palat mynta ym ban pynkhreh Krismas lane snem thymmai hynrei ban pynkhreh ia ki jingiakhun ban ioh da u Chief Executive Member (CEM) ba thymmai ha u snem thymmai.
Katkum ki lad khubor ba la ioh lum ki la iathuh ba mynta ki katto katne ngut ki MDC ki la shim kabu ban iaid jar jar napoh bad ban ia kynduh sop sop para ma ki, namar ba ki paidbah kim shym phohsniew eiei ia ka saiñ pyrthei naba ki dang pynleit jingmut na ka bynta ka Krismas bad snem thymmai.
Ki lad khubor ki la iathuh ba ha u snem thymmai kan lah ban mih ka jingkylla jong ka saiñ pyrthei ha District Council ka ban paw noh shen shabar namar ba mynta la ong ba katei ka jingiakhih ka dang iaid napoh napoh.
Ki lad khubor ki la iathuh ruh ba mynta ka la mih arliang hapoh ka PDF bad kata ka dei ka liang jong ka Congress pyrshah Mukul bad kawei pat ka dei ka liang Congress ia shah lang Mukul ka ban ia leh pyrshah ia u bah Pynshngaiñ N Syiem.
Ka thma kaba jur mynta ka la long hapoh hapoh, iathuh ki lad khubor naba wat la ki don katto katne ngut na ki MDC Congress kiba ieit thoiñ thoiñ ia u bah Pynshngaiñ N Syiem ruh pynban kim banse pat ban kohnguh ia ki bor ba halor jong ki naba ki dang hap ban pyrkhat ia ka lawei lajong naba ia ki ruh la pynim da ki ba halor jong ki ba kin ioh shong ha ka shuki MDC.Wat la haduh mynta kam shym la paw kano kano ka dak shabar, hynrei katkum ki jingtip ba la iohlum la ong ba wat la katei ka kynhun pait liang jong ka PDF ka kwah ban pynkhyllem noh ia ka EC u bah Pynshngaiñ hynrei ka la mih pat sa kawei ka jingeh naba kim pat lah ban rai ia ka kam nongialam jong ki naba don ar ngut ki nongialam jong ki ha katei ka kynhun.
Ki lad khubor ki la iathuh ba katei ka kynhun pait liang jong ka PDF ka don ar ngut ki nongialam u bah Mansturdy Nongrem bad u bah PT Sawkmie (wat la um dei u Congress hynrei ki lad khubor ki la iathuh ba napoh napoh la pynbaptis ia u hapoh ka seng Congress hynrei ym pat shym la pyni satia shabar).
Ka jingiapynbeit hapdeng kitei ki ar ngut la ong ba ka dang iaid mynta mano ban shimti ia ka kam nongialam bad la ong ruh ba katei ka kynhun kitei ki 2 ngut ka la don lypa ha kti kumba 5 ngut ki MDC tangba haduh mynta kim pat lah ban pynthikna ba kin ioh ia ka nombar kaba biang bad ki lad khubor ki la ong ba lada kin ia ka nombar kaba biang shen kin sa khih noh ban pynpaw pyrthei.
Nongstoin, 28 Nohprah:Myn ha ka miet 25 tarik kaba dei ruh ka miet Christmas kumba ha kapor 8 baje mynmiet ki 4 ngut ki runar kila ngat noh ha ka kti jong ki Pulit ka Nongstoin katba ki dang thmu ban leit tuh bad lute ha kawei na ki jaka ha ka Shnong Mawrusyiar ka shnong kaba don mar khap bad ka surok bah bye pass Nongstoin bad ka lynti ban leit sha Rambrai.
Ia kitei ki saw ngut ki runar bala shah kem la tip kyrteng kum u Banlambok Shangdiar, u Vivell Thabah, u Kyntiewborlang Pangniang bad u Pidysar Pdahsiej baroh saw ngut kidei na ka thain Nongstoin.
Shuh shuh na kitei ki runar ki pulit kila ioh ban kurup ruh ia kawei mobile phun, kawei ka pistol shna hi bad kali kaba ki ju pyndonkam ban leh ia ki kam runar.
Shillong, 28 Nohprah:Ha ka miet Krismas ka ingsah jong ki pulit Batallion ka jylla kaba don ha Delhi ka la kem ding bad ka ding ka la bam duh ia ka shi bynta jong katei ka ing.
Katei ka jingjia ka la jia ha ka step phyrngap jong ka 25 tarik mynta u bnai ha ka por 3 baje.
Katei ka ing ka dei kaba don ha Wazirabad, New Delhi.
Ka ding ka la bam duh ia ka jaka sah shipor jong ki pulit 5th Batallion.
“Ngim pat lah ban pynthi kna kumno ka ding ka la ioh ban klang, ki don kumba 30 ngut ki pulit hapoh ka camp kiba dang ioh thiah lyngngai.2 ngut na ki ki don ha ka ing kaba pluh, uwei u la ioh ban phet krad katba ia uwei pat u la mynsaw bad u la ing kumba 25 na ka shispah na ka met jong u" ong u Commandant ka Batallion u Francis Kharshiing.
Ia utei u pulit uba mynsaw la pynkit noh sha kawei ka Hospital kaba don ha katei ka nongbah ha kaba mynta la iathuh ba u la kham ioh bor.
Kha mynshuwa katei ka jaka sah ki pulit Batallion ka la shlei um bad hadien katei ka myntri kam pohing ka jylla ka kong Roshan Warjri ka la leit jngoh ia katei ka jaka hynrei haduh mynta ruh la ong ba ka dang sah kumjuh bad kam pat don kano kano ka jingkylla.
La iathuh ba katei ka jaka sah ki pulit ka long kaba i sangsot khamtam ha ka por tlang mynta.
“Ka rukom im rukom sah ki pulit Batallion na baroh ka jylla ka long kumjuh, ngi la rah ia katei ka mat sha ka MHA kaba peit ia katei ka kam, bad ngi kyrmen ba shen kan sa bit sa biang noh" ong u bah Kharshiing haba iathuh ba ia ka jingeh ba ki pulit battalion ki ia kynduh la pynsngew sha ka tnad pohing ka jylla.
Shillong, 28 Nohprah: Ka Komiti Baduk Tam kaba san sien jong ka kot khubor u Rupang, ka la ioh ban sam ia ka jingiarap sha ki 7 ngut ki longiing baduk mynta u snem.
Ia ki tiar jingiarap ba la thied ban ai sha kine ki 7 ngut ki longiing baduk tam la ioh lum na ka jingnoh synniang kylluid mynsiem ki riew shimet kaba la mih 35 hajar tyngka.
Kine ki longiing ne ki briew kiba ioh jingiarap na ka Komiti Baduk Tam ki kynthup ia ka Pearcy Pariong na shnong Lawse, ka West Khasi Hillls, Kong Lila Shabong na Mawsynram, East Khasi Hills, Bah Wanbeit Sten na Mawkdok, Bah Ba Kso na Lum RC Kyndongtuber, West Jaintia Hills, Kong Bhin Ksiar na Syrthan Mawkynrew, Bah Riston Kurbah na Weilyngkut bad Kong Drat Jana na shnong Dira ka thain Sohiong.
Ia kine ki briew la sam da ka kongsan ha kane ka jingialang kaba rit bad shongkun ka Sister Philomina Kharakor ba la don lang u trai kor khubor Rupang Bah RM Shabong, u secretary ka Komiti Baduk Babu Kular Khongjirem, bad kiwei ba la pyniaid ia ka jingialang da u Bah Jied Kurbah u chairman ka Komiti Baduk tam.
La sam ia kine ki briew da ki tiar kiba donkam ha iing jongki man ka sngi kum ka kombor, ki khiew ki pliang, ki synduk thep jain, tusok bad kiwei.
Ka Sister Kharakor haba kren ha kane ka jingsam tiar, ka la ong ba kane ka jingleh jong u Rupang dei ban ai ia ka jingiaroh namar ba ka dei ka kam shakri ia ki para mynsiem.
Baroh kine kiba la jied ban ioh jingiarap  ki dei kiba iakynduh jingeh ha kiba bun ki liang bad ki jingpang nalor ka jingduk ka jingkyrduh.
Don kiba ri khunrei, don kiba ioh ia ka jingpang bym lah shuh ban trei ban ktah ruh.
Shillong, 28 Nohprah:Ia ka met jong u MLA bad myntri sorkar barim ka jylla u Bah Friday Lyngdoh la tep don burom mynta ka sngi Nyngkong ha lum jingtep ka Balang Mawkhar.
Ki nongialam ka party Congress naduh ka President ka AICC ka Sonia Gandhi  ka la phah ia ka khubor sngewlem sha kiba haiing hasem jong u Bah Friday.
Na ka liang u Myntri Rangbah ka jylla u Dr Mukul Sangma ruh u la phah ia ka khubor sngew lem sha kiba haiing hasem jong une u nongialam ka party Congress namar ba um shym la lah ban wan namar ki daw bym lah kiar.
Ia ka shithi ka Sonia la pule da u president ka MPCC u Bah DD Lapang katba ia ka shithi jong u Mukul Sangma la pule da u para jongu u Zenith M Sangma.
U Bah Friday u la khlad noh ha ka 24 tarik Nohprah ha ka rta kaba 86 snem.
Shwa ba un iasoh sha ka sain pyrthei u la shakri shwa kum u nongtrei sorkar bad hadien u la rung sha ka sain pyrthei bad shah jied kum u MLA na Mawkhar bad long ruh kum  u myntri sorkar.
U la bat ruh kum u president ka MPCC ha kine ki snem ba la dep.
Ka jingkhlad jongu, ka dei ka jingduh kaba khraw ia ka imlang sahlang namar ba u dei uba la noh synniang shibun ban kyntiew ha kiba bun ki liang.
Shillong, 29 Nohprah:Uwei u dkhot jong ka A’chik National Liberation Army (ANLA) u la wan pyndem ha ki pulit jong ka Resubelpara, North Garo Hills.
Utei u dkhot ka ANLA u dei uba la tip kyrteng kum u Hearsing D Shira uba ju khot sin u Alabok, u la pyndem ryngkat ki tiar ialeh jong u ba kynthup ia kawei ka Pistol 7.65, ki kuli, ka tukri, ki shithi dawa pisa bad ka muhor ka ANLA.Nongstoin, 29 Nohprah:Na ka bynta ban khang lad ia ki riew shim kabu kiba wan leh kmen sngewbha lyngba ka jingwan ia bam khana ha ki thain Kinkba ka jaka kaba don markhap bad ka surok bah Nongstoin Bye pass, ki VDP jong ki lai tylli ki shnong ba kynthup ia ka shnong Nongsoh pian, Mawrohporsohsat, bad Mawrusyiar West Khasi Hills ki la buh syndon da ka jingmaham ban nymshah shuh ia ki nongwan lehkmen sngewbha ha katei ka jaka.
Katkum ka kyrwoh bala phah da kitei ki nongialam jong  ki VDP lai shnong, kila pynpaw ba ka daw ba pynlong ban khang noh shi syndon ia ki nongwan leh kmen sngewbha ha katei ka jaka ka long katkum ka jinglap jong kitei ki VDP ba kiba bun ki nongwankai sngewbha kila pynlong ia katei ka jaka ba kan don ha ka jingjakhlia, katta ka long lyngba ka jingbret pathar ia ki bilor, plastic, bad ki wei ki wei.
Shuh shuh ka kyrwoh ka iathuh ruh ba ki VDP ki la lap ba ha kine ki snem bad ki bnai ba  la lah lyngba kajing ailad ia ki briew ban wan lehkmen bad leh sngewbha ha katei ka jaka kala pynlong ia ki briew ba kin shim kabu wat ban leh ia ki kam awria  kaba la long shisha kajinglehrain ia ka ki lai shnong  bad kaba sngewsih shuh shuh kalong ba katei kajingleh khlem akor jong ki briew kala ktah ym tang ia ki lai shnong, hynrei khamtam  ia ka imlang ka sahlang  bad ka burom ka ijot  jong ki khunlung khynnah.
Kumta kitei ki nongialam jong ki VDP lai shnong da ka wei kajingmut kila shim ia ka rai ban khang noh shi syndon ia baroh ki briew ban leit kai sngewbha ha katei ka jaka, hynrei lashah tang ia kito kiba la ioh ia kajingbit na ki lai shnong  bad kino kino ki bym sngap bad kiba pynkhein lada lap kin hap ban ngat ha kajingshah pynshitom.
Kum ka dak jong ka jingkhang bad jingmana ia ki nongwan leh kmen sngewbha ha katei ka jaka mynha ka sngi baa r jong ka taiew ki VDP lai shnong kila leit ruh ban buh ia ki signboard ka bala thoh ruh ia ki kyntien jingmaham ha katei ka jaka.
Shillong, 28 Nohprah:Ka seng trai ri heh tam ha kane ka jylla ka United Democratic Party (UDP) kan sa pynlong ia ka jingialang jied nongkitkam ha u Rymphang u snem ban wan.
Katkum ka tyllong khubor, ka party ka la don hapdeng ka jingpynkhrehban jied ia U President jongka lada ioh da uba thymmai.
Ia ka UDP, la ialam da u Dr Donkupar Roy kum u President ha kine ki snem ba la dep haduh kine ki sngi.
La iathuh ba ki don katto katne ki MLA jong ka party kiba kwah ban shimti ia ka kam nong ialam jong ka party ha jaka jong u Dr Donkupar Roy hynrei ka jingiakren iasyllok hapdeng ki dkhot jong ka party ka dang iaid mynta.
Ki don ki MLA ki nongkitkam ka party kiba dang kwah ban bteng biang u Dr Donkupar kum u President hynrei ki don pat kiba la sngew ba la dei ka por ba un ailad lem sa ia kiwei ban shimti ia kane ka lyngkor ban ialam ia ka party ha ka elekshon MLA ka ban sa wan ha u snem 2018.
Katkum ka khubor ba la ioh, kiba paw kiba lah ban shimti ia ka kam president ka party ki long u Bah Bindo M Lanong uba ong myntri u Working President bad u ruh u Bah Paul Lyngdoh uba bat ia kajuh ka kyrdan ha ka party kum u Working President.
Ka la don ka jingiakren kaba jur ha ka party hadien ba kam shym la lah ban jop bun ha ka elekshon MLA kaba la dep ia ka jinglong nongialam jong u Dr Donkupar kiba sngew ba dei ban jied da uwei u nongialam ban pynthymmai ban pynkhlain ia ka party.
U Rupang uba la ioh iakren katto katne ngut ki briew ka UDP,  la sngew ba kane ka party ka don hapdeng ka jinghiran nongialam ia mynta namar ba kim don shuh ki nongialam kum myshwa kiba satar bad kiba ieid  da u paidbah.
Nalor u Bah Paul Lyngdoh bad u Bah Bindo M Lanong, uwei pat uba paw kyrteng ban shimti ia ka kam president ka party dei u Dr Jemino Mawthoh hynrei namar ba u dang thymmai ha ka jinglong MLA bad ha ka party ka don ka jingsngew ha ki nongialam jong ka party.
Ka jingialang ban jied nongialam thymmai ha u Rymphang kan long ruh ban peit ia ka thong jong ka party na ka bynta ka elekshon ban wan ha u snem 2018 namar ba ka UDP ka thmu ban ioh ban bat ia ka bor synshar ha katei ka snem khamtam ba ka Congress ka la hiar ha ka ri baroh kawei na ka jingkhlain bor ka BJP.Shillong, 28 Nohprah:Ka NGT ka la ai por biang haduh ka 15 tarik u jymmang, 2016 ia ki trai dewiong ba kin shalan ia ki dewiong jong ki, bad ka la buh por ba ki dei ban siew ia ka khajna haduh ka 15 tarik u rymphang, 2016.
Hynrei ka la hukum ruh ia ka sorkar ba hadien ba la kut katei ka 15 tarik u jymmang ka sorkar ka dei kurup lane ban khang noh bad ban die lilam noh ia baroh ki dewiong kiba dang sah.
Ia katei ka rai ka NGT ka la pynmih hadien ka jingshong bishar biang ia katei ka kam dewiong naduh ka 21 tarik haduh ka 23 tarik mynta u bnai.
Hynrei wat la ka NGT ka la ai biang ia katei ka lad ia ki trai dewiong, ka la ai por pat ia ka sorkar saw taiew ba kan pynpoi noh ia ka Mining Plan jong ka, lym kumta ka la ong ba hadien ba la kut katei ka saw taiew baroh ki dewiong dei ban kurup noh bad ban die lilam ia ki.
Katei ka hukum ka NGT ha kitei ki lai sngi shong bishar ka la mih hadien ba sorkar kam shym la lah ban pynbit pynbiang ia ka Mining Plan jong ka.
Kham mynshuwa ka sorkar ka la phah ia ka Mining Plan jong ka hynrei ka Coal Ministry ka la kyntait ia ka bad ka la phah pynbeit biang ha ka sorkar da kaba ai por saw taiew ba kan pynpoi biang ia katei ka plan jong ka, hynrei watla katei ka saw taiew ka la dep kut , ka NGT ka dang ai por shuh sa saw taiew ia ka sorkar ba kan pynpoi ia ka Mining Plan jong ka bad lada jia ba kam lah ha kane ka kynti la hukum ba dei ban kurup noh ia baroh ki dewiong ba dang sah bad ban die lilam noh ia ki.
Ka NGT ka la shong bishar biang ha kine ki lai sngi mynta u bnai ka dei hadien ba ka la don ka jingthmu ban die lilam noh ia baroh ki dewiong ba la sei shabar naba ka sorkar kam shym la lah ban pyndep ia ka mining plan jong ka , hynrei ha katei ka sngi shong bishar ka la map bad ka la pynmih da kawei pat ka hukum kaba thymmai kumba la thoh haneng.
Shillong, 29 Nohprah:Ka HSPDP ka la pynap noh ban pyndon kam da u dieng tangon ia ar ngut ki MDC kynthup u Bah LG Nongsiej bad ia u Morningstar Mawsor watla ka jingbuh por ba kin weng na ka kynhun synshar People Democratic Forum (PDF) bad ban pan map hapoh shiphew sngi ka la dep kut.
Ha ka jingshisha, ka HSPDP ka la dep thmu ban pynngat da ka kyndon kaba tyngeh ia kine ar ngut hadien ba ki la leit ban ai ia ka jingkyrshan ia ka PDF hapoh ka jingialam u Bah Pynshngain N Syiem ha KHADC khlem da kynjoh ne ioh jingbit na ka party.
Haba iakren bad u nongialam ka HSPDP u Bah Witting Mawsor ha kane ka sngi Hatmajai, u la ong ba ka party haduh mynta kam pat kwah ban pynpaw ia kano kano kaba iadei bad ka jingiadei bad kine ki ar ngut ki MDC kiba ka seng ka la dep byrthen kham mynshwa ban ai da ka jingpynsaja kaba tyngeh.
“Ngim pat kwah ban pynpaw eiei halor kane ka kam ia mynta", la ong u Bah Mawsor uba bynrap, ba ia mynta ka party ka dang don ha ka jingpyrkhat ia kane ka kam.
Katkum ba lah ban sngewthuh, ka party ka dang wad da kawei pat ka lynti ban pynpoi khubor sha kine ki ar ngut ki MDC ban poi sha ka jingiakren sngewthuh jingmut.
Na ka liang u Bah Mawsor u la ong ba ka party kam pat lah ban ong eiei namar ba ka jingiakren ka jingiatai ka dang iaid halor kane ka kam.
Watla um shym la kren beit halor kane, hynrei na ki dak ki shin, ka paw ba ka party ka kwah ban don ka jingiakren iapynbeit hapdeng kine ki ar ngut ki MDC da ka lynti ka jingiasngewthuh jingmut.
Ka jingkynrum kynram hapdeng ka HSPDP ka paw pen ryngkew hadien ba u Bah Nongsiej bad u Bah Mawsor ki la leit ban ai ia ka jingkyrshan ia ka PDF ha kine ki bnai ba la dep.
Shwa ia kane, ka la mih ruh ka jingkynnoh na ka liang u President ka HSPDP u Bah Ardent M Basaiawmoit ba u Bah LG Nongsiej um shym la kyrshan khuid mynsiem ia u kyrtong ka party u Bah D Jyndiang ha ka elekshon shiteng samoi na Nongstoin.
Hynrei na ka liang ki nongkyrshan bad ki nongkitkam ka HSPDP Nongstoin ki la mih paidbah ban ai ia ka jingkyrshan ia u Bah Nongsiej ban pynrem jur ia ka jingkynnoh jong u President ka party.
Shillong, 29 Nohprah:U MDC ka Mawlai u Bah Process T Sawkmie u la pynrem jur ia ki briew ba ther maw ia ka dur jong u Jisu Khrist ha Mawlai Phudmuri ha ka miet 24 tarik Nohprah  kaba dei ka miet ba ki paid riew ngeit Khristan ki dang ap ia ka sngi leh kmen ia ka jingwan longbriew u Jisu sha kane ka pyrthei.
“Nga pynrem jur ia ki briew ba donkti ban ther maw ia ka dur jong u Jisu ha Mawlai Phudmuri", la ong u Bah Sawkmie ha kane ka sngi Hatmajai.
U la ong ba ki pulit ki dei ban kem mardor ia ki briew ba donkti ha kane ka kam kaba pynsngewsih ia ki para ngeit Khristan.
U MDC ka Mawlai u la ong ba kane ka dei ka jingjia ba sngewsih bad dei ban pynrem da baroh.
Lah ban kdew ba ha ka 24 tarik, ki runar ki la ther maw ia ka dur mot jong u Jisu Khrist kaba pynieng bad da ka iit ka la shah ther maw haduh ba ka iit ka la pait.
Ia kane ka dur mot jong u Jisu Khrist la pynieng da ka Balang Katholik.
Shillong, 28 Nohprah:Ha ka miet 24 tarik katba ki paidbah ki dang ia ap miet sngewkmen ban ap ia ka por ka jingwan long briew u Jisu Krist sha kane ka pyrthei, hynrei katei ka miet ka la kylla long pynban ka miet kaba sngewsih kthang ia ki paid riew ngeit jong ka balang Katholik naba ha katei ka miet ka dur mot jong u Jisu kaba la set hapoh ka iit kaba don ha Kjat shnong, Mawlai Phud muri ka la shah kawang maw ha ki runar kiba la iap ka jingiatiplem, bad katei ka iit ba set ia ka dur mot u Jisu ka la pait.
Katei ka jingjia la antad ba ka la jia ha ka por 11:30 ne 11:45 baje ha katei ka miet 24 tarik mynta u bnai.
Tang mar ia ioh ia katei ka jingtip ka Catholic Managing Committee Phudmuri ha katei hi ka miet hapdeng ka jing iadonlang ki Rangbah balang ka la leit shim noh ia utei u dur mot ba la set hapoh iit bad hadien ba la dep ban bujli noh da kawei pat ka iit kaba thymmai la wan ban buh biang ia utei u mot ha katei ka juh ka jaka.
Ha ka step kaba bud kata ha ka 25 tarik ka CMC ka la lum ia ka jingialang kyrkieh jong ka ha ka 25 tarik mynta u bnai bad ha katei ka jingialang ka la pynrem jur ia ki runar kiba la leit ban pynpait dusmon ia katei ka dur Mot u Jisu bad ha kajuh ka por ka la pynlong ia ka jingduwai kyrpang na ka bynta kitei ki runar ba kin kylla kaba mut noh bad ba u mynsiem u blei un ktah hapoh jong ki khamtam ha ka sngi Krismas ba kin kylla kaba mut noh.
Katkum ka kyrwoh khubor ba la phah da u Rangbah Balang, Bah Marcel Lamare bad General Secretary, Bah Daniel R Kurbah ki la pynpaw ba kane ka jingshah thombor ka la pynsngewsih ym tang ia ki riewngeit Katholik, hynrei ia ki nongshong shnong ruh ki bym ju khmih lynti ba kum kine kin jia ha kane ka nongbah.
Shillong, 29 Nohprah:Ki paidbah ryngkat ka jingiadonlang ki pulit mynhynnin ka sngi ki la ioh ban pyllait im ia uwei u nongkhaii dohkha na kti ki nong rahbor.
Utei u nongkhaii dohkha u dei uba la tip kyrteng kum u Mofidul islam na Krishnai kaba don ha Goalpara.
Mynhynin ka sngi u Islam u la leit ban die dohkha sha ka shnong Thapa Dajongre kaba hap hapoh ka Mendipathar Police Station, ha North Garo Hills hynrei kynsan kynsan ka kynhun ki runar ki la bat ia u bad ki la rahbor sha kawei ka jaka kaba don hajan katei ka shnong hi.
Ha katei ka jingjia laong ba ki don ki paidbah nongshong shnong kiba la iohi da la ki jong ki khmat ia ka jingshah rahbor u Islam, tang mar kumta hi la ong ba ki paidbah kila pyntip pulit bad tang mar ia pyntip pulit ki la kthong dalade hi ia kitei ki runar bad hadien shipor la wanlang sa ki pulit bad kila tur sha ka jaka ba don kitei ki runar, hynrei tang mar ia iohi ia u paidbah bad ki pulit kitei ki runar ki la phet krad noh sha ki khlaw ba rben bad ki la ieh ia utei u nongkhaii dohkha ha katei ka juh hi ka jaka.
Ia u Islam la pynkit noh sha ka PHC kaba don ha Mendipathar ban ai jingsumar naba u la mynsaw malu mala.
Shillong, 29 Nohprah:Ka Khasi Stu dents’Union(KSU) kan kynmaw ia ka lyngkhuh sngi iap kaba 153 jong u Woh Kiang Nangbah ha ka 30 tarik nohprah ha ka por 9 shiteng mynstep ha jan Civil Hospital, Barik, Ka KSU kan leit buh syntiew ha utei u mot ba lah tei da ka seng bad ruh kumjuh kan don ka jingpynher ia ka lama ka seng ha katei ka sngi, kane ka long katkum ka kyr woh u General Secretary u samla Auguster Jyrwa.
Jowai, 3 ‘lyngkot: Kum shi bynta ban rakhe ia ka lyngkhuh sngi iap ba 153 snem u Kiang Nangbah u Khla- wait ki Pnar, u nongialeh laitluid, ka Office District Commerce and Industries Centre ha West Jaintia Hills ka la pynlong ia ka District Level Industrial Exhibition kaba 31 ha madan Syntu Ksiar naduh hynnin bad kaba la kut noh ha ka sngi balang ba ladep.
Ki Self Help Group, ki Societies bapher bapher na kylleng ka District ki la wan ban ia shim bynta ha katei ka Exhibition kiba don haduh kumba 26 tylli ki stall bapher bapher ban pyni bad die paidbah ia ki jingpynmih jong ki naduh ki um ngap, ki tiar thain kti, ki jain bad kiwei kiwei ki jingshna kum ki wait ki tari.
