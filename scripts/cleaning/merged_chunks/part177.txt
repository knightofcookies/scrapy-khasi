P School (Namdong Block).
Ha kane ka juh ka sngi ha ka liang ki khynnah Shynrang ka Padu United A (Amlarem Block) kan ïakhun pyrshah ïa ka Namdong Sports Club A (Laskeiñ Block).
Ka Ummulong Grassroot Center (Thadlaskeiñ Block) pyrshah ïa ka Laskeiñ Sports Club A (Laskeiñ Block).
Katba ka jingïakhun phainal kan long ha ka 9 tarik u Jymmang.
La ïathuh ha kane ka lympung “Chief Minister U-12 Open Football Tournament 2023" kiba jop na ka District Level kin leit ban mihkhmat sha ka State Level.
Shillong, Jymmang 03 : Ka North East Student’s Organisation (NESO) lem bad ka Khasi Student Union (KSU) kaba dei ka dkhot jongka NESO kila pynpaw ka jingsngewkhia bad jingbynniaw kaba jur halor ka jingkyndang jong ka Sorkar Manipur ïa ki jaidbynriew Zo bad kumjuh ruh ïa ki Khasi na ki shnong ba ki sah ha ka nongrim ba ki shong ki sah ha ki khlaw sorkar ne reserve forest jong katei ka Jylla.
“Ka NESO lyngba kane ka kyrwoh ka pynpaw ïa ka jingsngewkhia halor ka jingjia ba dang shen ha Manipur ha kaba ka Sorkar Manipur kala kyndang ïa ki paid riewlum ka Jylla kiba dei ki Jaidbynriew Zo bad ki jingkulmar kiba mih hadien kane" ong ka kyrwoh na u Chairman ka NESO Bah Samuel B Jyrwa bad Secretary General Mutsikhyo Thobo.
Ka NESO kala ong ba la kyndang ïa kine ki paid riewlum ha ka nongrim ba ki shong ki sah ha ki khlaw Reserve hynrei ka jingshisha pat ka long ba kine ki nongshongshnong kila shong la sah ha kane ka jaka da ki phew phew snem.
Kumjuh ruh ka NESO kala pynkynmaw ba ha u bnai ba la lah, ka Sorkar Manipur kala pyrshang ban kyndang ïa ki Jaidbynriew Khasi kiba shong shnong ha ka thaiñ, kiba la shong shnong ha kane ka jaka naduh kulong kumah.
“Ka Sorkar Manipur kan hap ban pdiang ba kine ki dei ki jaidbynriew riewlum jong ka thaiñ Shatei Lam Mihngi bad ki la shong la sah ha kine ki jaka naduh ka por ki longshuwa manshuwa bad ba kim dei satia ki poiwir na Nepal lane Bangladesh" ong ka NESO.Ka NESO kala khot ïa ka seng All Manipur Students Union (AMSU) bad ka Mizo Zirlai Pawl (MZP) ba kin shim ïa ka sienjam bad ban iatreilang hapdeng jong ki khnang ba kan wanrah ïa ka jingjai jai bad ban tehlakam ïa kano kano ka jingkyn-ad pher jaidbynriew.
Ha kajuh ka por, ka NESO kala wer ïa baroh ki jaidbynriew riewlum ba kin pynneh ïa ka jingshongsuk bad ban burom ïa ka jingïadei kaba la ïatei naduh ki pateng la pateng.
Kumjuh ruh ka KSU kawei na ki dkhot jongka NESO ka pynpaw ka jingsngewkhia jur halor ka jingshah kyndang ki jaidbynriew Khasi kiba sah ha Tamenglong District ka Manipur.
U General Secretary ka KSU u samla Donald V Thabah u la ong ka jingwan kyntur jong ki Bengali bad kiwei ki jaidbynriew sha katei ka jaka ba la sah da ki paid Khasi naduh kulong kumah ka ïai bteng beit wat hadien ba u Myntri Rangbah ka Manipur u Biren Singh u la kular ïa ki dkhot ka KSU ha Imphal shisnem mynshwa ban kyndang noh ïa kitei kiba wan kyntur pud ha katei ka jaka.
Kumjuh ruh ka tnad Forest ka la khang ïa ki paid Khasi ban rep rubber bad kwai ha la ki jong ki jaka jongki katba kiwei kiwei kiba wan sah beaiñ ki dang rep dang riang ha ki jaka jong ki paid Khasi.
Ka la dei ka por ba ka sorkar Manipur ka dei ban shim khia ban ïada ïa ki paid Khasi kiba sah ha Manipur bad ban pynthikna ba ki ïa im suk im saiñ khlem kino kino ki jingshah thombor.
Kiwei kiwei ki dkhot ka NESO ki long All Assam Students’ Union (AASU), Naga Students’ Federation (NSF), Mizo Zirlai Pawl (MZP), Twipra Students’ Federation (TSF), All Manipur Students’ Union (AMSU), Garo Students’ Union (GSU) bad All Arunachal Pradesh Students’ Union (AAPSU).
Shillong, Jymmang 3 : U National Vice President ka NPP ba dei ruh u Symbud Myntri Rangbah ka Jylla, u Bah Prestone Tynsong u ong ba hadien ka 6 tarik mynta u bnai ka party kan sa kiew sha ka 28 ngut ki MLA bad hadien ka 13 tarik pat kan sa kot sha ka 29 ngut bad bud pat sa kumba arngut ki MLA ha ki khyndiat bnai ban wan.
Haba kren ha ka jingïalang ïalap elekshon na bynta u kyrtong ka party ha Lyngkhoi, Sohiong, utei u nongïalam ka party u ong ruh ba ha kane ka sngi Saitjain kin sa pdiang burom ïa arngut ki MLA na kawei ka party (PDF) kiban wan pynïasoh pura noh sha ka party.
“Ha ka 13 tarik pat ngin sa ïoh sa uwei ban long 29 ngut.
Nangta sa katto katne tylli ki bnai lah ban ïoh shuh sa ar ban poi 31 ngut," la bynrap shuh shuh u Bah Prestone.
Utei u heh ka NPP watla um shym la kren beit hynrei u la shu kren siat da kaba ong ba ong ba kito ki paralok ba shong ha jrong bos (ïa kiwei ki MLA na kiwei ki party ba trei lang ha ka MDA), ba ka don ka aiñ kaba eh bha jong ka Ministry of Road Transport ka sorkar pdeng.
“Tang bakla tiak ki draibar ki lah ban shah kem ne shah daiñ kuna.
Te lada poi katta ka jingdon ki MLA, kaba nga kwah ban ong ïa ki paralok ba shong ha jrong bos, nga panmap na phi sngewbha hiar noh na bos bad ïaid da ka kjat.
Ka por kan sa poi ba phin hap ïaid noh da ka kjat ïoh kumno kumno phin hap kynsan na jrong bos," u la bynrap shuh shuh.
Nalorkata, u ong ruh ba dei tang ha ka por elekshon ba ki party rit part ria ki pynsngewthuh bakla.
Haba bynrap lang u kyrtong ka NPP na Sohiong Bah Samlin Malngiang u la ong ba kiwei ki party kin ym lah satia ban tan ïa ki nongkyrshan jong ka NPP namar kidei kiba stad bad kiba sngewrit.
Haba kren ha ka jingïalang ïalap elekshon ha Lyngkhoi hynne ka sngi u Bah Samlin u ong ruh ba hynin ka sngi ki la ïoh ruh ban pdiang burom haduh 200 ngut ki nongkyrshan na ka UDP.Shuh shuh u ong ruh ba da ka jingtrei borbah ki nongtrei party ki don ka jingkyrmen ba kin tam bun hajar vote mynta ka kynti.
Ha kane ka sngi la ïoh ruh ia ka jingkren na u MLA ka Jowai Bah Wailad Shylla, nangta na u CEM ka JHADC Bah Thombor Shiwat uba la wan ryngkat bad 12 ngut ki MDC, nangta u MDC ka Sohiong, Bah Sherbor Mawlong, Bah Bajop Pyngrope, Bah Kit Nongrem nalor ki nongïalam jong ka party na katei ka thaiñ.
Shillong, Jymmang 05 : Ka Shillong Lajong FC, kaba dei ka klob ïalehkai phutbol na Shillong kan sa aireng pyrshah ïa ka klob na Kolkata ka United Sports Club ha ka lympung ïalehkai 2nd Division League 2023 ha madan ba dang dep siang thymmai ïa u phlang plastik (turf) jong ka Shillong Sports Association ha madan First Ground ha Polo kaban sdang ha ka por 3 baje janmiet.
Haba kren sha ki lad pathai khubor u Bah Boby L Nongbet u coach ka Shillong Lajong u la pynpaw ïa ka jingkmen ba ki la ïoh rung sha ka Final Round jong ka 2nd Division League.
U ong ruh ba ha kane ka final round ka jingïakhun ka long kaba jwat bha bad mynta ki don sa tang san tylli ki kynhun ban ïakhun bad ar tylli ki kynhun kiba heh point duh kiban ïoh rung sha ka I-League kaban ïakhun ha u snem 2024.
U pynpaw ruh ïa ka jingkyrmen ba kin jop ha ka jingïalehkai ba nyngkong ha la ïing, “Ngin pyrshang ban ïakhun tyngeh ban ïoh khur ïa ki lai point ha ka jingïakhun ha ka sngi Saitjaiñ," ong u Bah Boby.
Ki san tylli ki kynhun kiba ïakhun ïa ka final round jong ka 2nd Division League ki kynthup ïa ka Shillong Lajong FC, Delhi FC, Ambernath United Atlanta FC, FC Bengaluru United bad ka United Sports Club.
Ka Final Round kan sdang ha ka 6 tarik bad kan kut ha ka 26 tarik u Jymmang, 2023.
Jowai, Jymmang 05 : Ïa ka ‘16th Inter School Badminton’ ba la pynïaid da ka West Jaiñtia District Badminton Association (WJDBA) Jowai, kaba la sdang naduh ka 2 tarik la pynhap pyrda mynta ka sngi 5 tarik u Jymmang ha Indoor Sports Hall ka Chutwakhu Jowai.
Ha kane ka lynpung haka kyrdan Under-13 Girls (Single) ka Yoorika Niang na ka Khimusniang Presbyterian kala jop da 21-10, 17-21, 21-9 ïa ka Dana Angelina Phyllei na ka Chester HSS, ha ka Doubles ka Dana Angelina Phyllei bad ka Roviancy Heza Chullai na ka Che’s ster HSS kila jop da 21-17, 4-21, 21-9 ïa ka Daphika Ryngkhlem bad ka Shida Phawa na ka Jowai Public School.
Ha ka kyrdan Under-15 Boys (Single) u Lechan Suchiang ula jop da 21-17, 21-16 ïa u Hunbait S.Manar kiba dei na ka juh ka skul Lamuroo SS Shangpung.
Ha ka (Doubles) u Lechan Suchiang bad u Dapmon Papang kila pynliem da 21-18, 22-20 ïa u Hunbait Shadap manar bad u Nihi Paia Suchiang.
Katba ha ka Under-15 Girls (Single) ka Aureliana Passah naka North Liberty HSS kala jop da 21-9, 21-12 ïa ka Dabiang Sakani Lyngdoh na ka juh ka skul.
Ha ka Under-15 (Double) ka Dabiang Sakani Lyngdoh bad ka Aureliana Estepang Passah kila jop da 21-9, 21-12 ïa ka Roviancy Neza Chullai bad ka Dana Angelika Phyllei na ka Che’s ster HSS.Ha ka Uner 17 Girls (Single) ka Joselinadaia Passah kala jop da 21-10, 21-8 ia ka Dabiang Sakani lyngdoh kiba dei na ka skul na ka NLHSS.Ha ka Under-17 (Doubles) ka Joselinadaia Passah bad ka Aureliana Estepapang Passah kiba jop da 21-7, 21-10 ïa ka Aefa Dkhar bad ka Wandakani Suchiang na ka Che’s ster HSS.Ha ka Under-17 Boys (Double) u Lechan Suchiang bad u Sunidabiang Langstang na ka Lamuroo SS Shangpung kila jop da 21-14, 21-16 ïa u Dathrang P.Shullai bad u Samewanbood Chullai na ka KJP HSS.Ha ka U-17 Boys (Single) u Dathrang P.Shullai ula jop da 21-14, 23-25, 22-20 ïa u Leminelson Suchiang.
Ïa ki khusnam sha ki nongjop la sam da u kongsan jong kane ka sngi ma Philanderwell Lyngdoh Waheh Chnong ka Chuwakhu ha ka jingdonlang ki nongkitkam ka West Jaiñtia District Badminton Association ki nonghikai skul nalor kiwei de.
Na ka liang ka WJDBA, Jowai ka ai khublei ïa baroh ki Skul bad ki nonghikai Incharge kiba wan ban ïashim bynta sha kane ka 16th Inter School Badminton Championshi-2023.
Shillong, Jymmang 05 : Ka samla Lorenza Songthiang ka la wanrah nam bad burom ïa la ka jong ka Jylla Meghalaya bad ïa ka ri India lyngba ka takma Rnong ha ka jingleit mihkhmat jong ka ïa la ka jong ka ri India ha ka lympung ïalehkai Pankration World Championship kaba la pynlong ha Yunusobod Sports Mausi, Tashkent, Uzbekistan ha ka 2 tarik haduh ka 4 tarik Jymmang 2023.
Kane ka jingïoh khur takma kadei ruh ka sien ba nyngkong ha ka history jong ka jylla Meghalaya ha kaba kum kane ka jait jingïalehkai ïakura bad ïalympat ne ka Pankration ban ïoh khur takma.
Ka Lorenza Songthiang kadei ka samla ba dang pule ïa ka B.A 4th Semester ha Shillong College bad ba shong ba sah ha Laitkor Kynton-U-Mon ka la leit ban ïashim bynta ha katei ka Championship ha ryngkat ki khyndai ngut kiwei pat ki paralok.
Kiwei pat ki paralok ki kynthup u Vasu uba ïakhun ha ka kyrdan ba 84 kg uba dei na Karnataka, u Abdul ha ka kyrdan ba100+ kg bad ka Yogita ha ka kyrdan ba 70 kg kiba dei na Maharashtra, kine ruh ki ïoh khur ïa ka takma Rnong na ka bynta la ka jong ka ri India.
Halor katei jingjop takma, Ka samla Lorenza Songthiang na ka Jylla Meghalaya, u Aditya na Maharashtra ha ryngkat ka Yogita ki la ïoh rung sha ka World Combat Games ha ka jingïalehkai Pankration kaban long ha Riyadh, Saudi Arabia kaban sa long ha u Risaw mynta u snem.
Na ka liang ka All Meghalaya Traditional Wrestling and Pankration Association (AMTW&PA) kaba dei ka Assocaition ba dang shu thaw thymmai ka la pynpaw ka jingsngewnguh shi katdei eh ïa u President bad General Secretary jong ka Khasi Student Union (KSU) kiba la kyrkhu kyrdoh ïa ka samla Lorenza Songthiang shuwa ba kan leit ïakhun bad ai ka jingkyrshan ïa ka Association.
Ka Meghalaya School of Martial Arts (MSMA) ka pynrem ïa kito kiba kam ba kidei ki nongïalam bad kumjuh ruh ïa kito ki briew kibym sngewthuh ïa ka dor jong ka jingïalehkai Martialarts bad kibym ju ai ka jingkyrshan lane ai mynsiem ïa ki nongïalehkai kiba mihkhmat ïa ka Jylla bad ïa ka ri ha ki International bad World Championships.
Ha kajuh ka por ka MSMA ka pynpaw ka jingsngewkmen bad kyrkhu kyrdoh ïa ka samla Lorenza Songthiang bad ïa kiwei pat kiba la jop takma ba kin nang kiew shaphrang ha ka lawei ïalehkai ka jong ki.
Nongstoiñ, Jymmang 5: Ka surok ka dei ka mat kaba hakhmat duh kaba ki paidbah nongkyndong ki angnud haduh katta katta ba ka sorkar ka dei ban pynïoh.
Ka jingdon jong ki surok ka dei ruh ka lad ban kyntiew ïa ka kamai kajih, ka ïoh ka kot bad ka pynsuk ïa ka leit ka wan jong ki paidbah ha ka por ba ki don kam.
Haba phai ha West Khasi Hills dang don shibun ki jaka kiba ki surok kiba pynïasoh ïa kawei ka shnong sha kawei pat ki dang duna haduh katta katta.
Ka Rambrai Jyrngam Constituency ka dei kawei na ki Constituency kiba dang donkam haduh katta katta ïa ki surok namar ka dei ka Constituency kaba baroh shilynter ka ïakhap bad ka Assam.
Ki paidbah jong katei ka Constituency haba ki leit donkam ïa ki nongmihkhmat kum ha Rambrai ki hap ban ïaid lyngba ïa ka Mawshynrut Constituency bad ka Nongstoiñ Constituency haduh ban da poi sha Rambrai.
Na ka bynta ban wanrah ïa ka jingsngew jan hapdeng ki paidbah jong ka Constituency bad ki nongmihkhmat, ka surok na Rambrai shaduh Nonglang ka dei kaba ka sorkar ka la dei ban leh ei ei na ka bynta ban pynïoh noh kham kloi ïa ka surok na Rambrai sha Nonglang lyngba ka shnong Mawrok Thiepkseh.
Lah ban pynkynmaw ba na Rambrai haduh Mawrok ka la don ka surok kaba la shna lyngba ka Pradhan Mantri Gramsadak Yojana bad na Mawrok haduh Nonglang, lada tih ïa ka surok ka jingjngai ka long tang kumba phra haduh shiphew kilomitar.
Lada la pyntrei ïa katei ka surok, kan long ka jingkyrkhu kaba khraw ïa ki paidbah namar na Rambrai sha Nongstoiñ ka jingjngai ka long 20 kilomitar na Nongstoiñ haduh Nonglang ka long 36 kilomitar bad lada kheiñ lang ka long sanphew hynriew kilomitar, hynrei na Rambrai sha Nonglang ka jingjngai ka long tang kumba 18 kilomitar.
Ha ki lynter lum Mawrok ki don ki jaka kiba itynnad haduh katta katta kiba lah ban khring ïa shibun ki nong jngohkai lada don ki surok kiba biang.
Nangta ka don ka wah Umit kaba don kawei ka kshaid Patharsynke kaba itynnad bad kaba jrong bha bad lada don surok kin don shibun kiba kwah ban leit sha katei ka kshaid.
Kumta, halor kine ki jingdonkam bad ki lad ki lynti na ka liang ki paidbah ki kyntu na u Bah R.G Momin MLA ba thymmai jong ka thaiñ ban shimkhia bad leh ei ei noh halor kane.
Ki la ong ruh ba baroh shikatta ki la ju ap khmih lynti na ki nongmihkhmat, hynrei ym don ba patiaw uwei ruh.
Kumta mynta ka kynti ki kyrmen skhem ba u ne u MLA ba thymmai un pyni kam, kumba u la ju pynpaw ruh man ka por ba ka roi ka par ka dei ka mat ba hakhmat eh jong u.
Ym da don kam eh ban hikai ïa kiei kiei  kiba sniew, hynrei ïa kiei kiei kiba bha donkam ban da pynlut por bad duriap ban pynkhlaiñ ïa ki.
Ka jingim ba man la ka sngi jong ki briew ka long kaba eh ban pyrkhat bad katta katba nanghikai ïa kaba bha hynrei kaba sniew ka dang ïai ïoh jaka hi ha ka jingim.
Naduh ba dang rit ki kmie ki kpa katlah katïai ki ïai ban ïa ki khun jong ki ban im ïa ka jingim kaba bha bad ki pynlut bor pynlut sor ban pynïoh ïa la ki khun ïa ki jinghikai kiba bha bad kiba lah ban kyntiew ïa ka jingim jong ki khnang ba kin long ki briew kiba bha ynda haba ki la san.
Wat ka Proverb ruh ka ong “hikai ïa u khynnah ha ka lynti kaba bha khnang ba ynda haba u la rangbah un ym kynriah noh na ka".
Hynrei ym lah ban len ba ïa ka jingsniew ym donkam ban hikai, pynban ka long kaba suk eh ban bud ïa ka.
Bun na ngi ngim da buh jingkynmaw eh ïa ki jingjia ha ka jingim jong ngi bad khamtam lei ïa kiei kiei kiba bha bun sien ngi klet noh ïa ki.
Lada don mano mano ba la leh bha ïa ki 99 sien hynrei ki leh bakla tang 1 sien ngi kloi ban klet lut ïa ki jinglehbha baroh bad ngin ñiew pynban ba kitei ki jinglehbha ki dei tang ki buit phon ban ïoh pynsniew tang shi sien.
Lehse ki don shisha ki khep kiba kum kitei, bad kane ka jia hangno re hangno bad kane ka la long kawei na ki jingjia kiba pynduh jingkyrmen ïa ka jingim jong ngi ki briew.
Ha kine ki sngi ngi ïohi ba ka long shisha kumta bad kiba bun ki peit bad kham bat pynban ïa ka jingbakla ne ka jingduna jong kiwei bad kane ka pynlong ïa kiba bun ban duh noh ïa ki jingmyntoi kiba kham bha bun shah bad ïa ki jingisih bad jingïabeiñ iwei ïa iwei pat.
Kawei ka jingduhnong jong ka pateng bynriew ka long haba ngi ïa peit bad ïathew palat ïa ka jingbakla ne ka jingbymbiang jong kiwei.
Kane ha ka jaka ba kan wanrah ïa ka jingïatei bad jingmyntoi ka wanrah pynban ïa ka jingjot jingpra ha ka long ïing longsem bad ruh ha ka imlang sahlang.
Kum kine ki kam ki dang ïai jia wat ki jaka ba la ñiew ba kyntang bad ba kynja mynsiem ruh kumjuh ruh ha ki jaka ba la sah da ki briew kiba la nang la stad bad kiba la shai ruh, katno tam lei ha ki jaka kiba ka bor pyrkhat jong ki briew kam pat kot bad kiba dang im ha ka jingdum jong ka jingim.
Kawei na ka jingeh kaba long ka daw ba kongsan jong kane ka dei ka rukom pyrkhat jong ngi shaphang kiwei bad ba ngi ñiew ïa lade ba ngi kham bha ban ïa kiwei.
Ha ka jingshisha ki briew kiba stad ki kham sngewthuh bad ki kham sngemphang shibun ban ïa kiwei, hynrei katba nangstad ki don bun ki khep ba imat ki briew ki nang sarong bad nangbieit bad ki kut beit ha ka jingkwah ban pynbor ba ki khambha ïa kiwei.
Ha ka jingshisha ka jinghikai babha ka hikai ba kumno ngi dei ban ñiew ïa kiwei pat ki kham bha ban ïa ngi khnang ba kin lah ban khring ïa ki sha lynti jong ka jingbha.
Ka jingñiew ïa kiwei ba ki khambha kam dei eh ba ngi pyndem noh ha ki hynrei kane ka ai lad ba ngin lah ban nangrung kham shapoh jong ka jingïatei bad wanrah ïa ka jingïasngewjan iwei ïa iwei pat.
Kat kum ka bor pyrkhat paidbah hi ym don kiba kwah ban pyntroiñ ïa kano kano ka jingpyrkhat babha ban tei ïa ka lawei jong ka ri bad ka Jaidbynriew hynrei kane ka long kaba eh ban pyntreikam ha ka jingim kaba man la ka sngi.
Hynrei kawei na ki ktien phira kaba ju ong ‘to lehbha ha kiwei kumba phi kwah ba kiwei kin lehbha ïaphi’ ka long kaba donkam ban kynmaw khnang ba ngin long ki briew kiba pyrkhat jngai shuwa ba kin shim ïa ka rai pyrshah ïano ïano khnang ba kin poi sha ka jingthmu kaba bha da kaba siew kylliang da kaba bha ïa kaba sniew bad dei kane keiñ ka nongrim kaba ngin lah ban ïatei iwei ïa iwei pat.
La ïohi ba ha kine ki sngi ka pyrkhat pyrdaiñ hapdeng ki briew ka khim bha bad kim pyrkhat than eh ïa kiwei hynrei tang ban pynkiew skong beit ïalade.
Kumta wat la ka jingsniew ka kham khring, hynrei ym dei ban ailad ïa ka bad dei ban tem ïa ka da ka jingbha.
Lada shisien ka jingpynphai kylla da kaba bha ïa kaba sniew i kumba ka phiel, hynrei khlem pep ha kawe ki ka sngi ka jingbha kan jop beit ïa kaba sniew bad kane kan wanrah ïa ka jingkylla.
Nongstoiñ, Jymmang 5: Na ka bynta ban pynshlur ïa ki samla ba kin ïeng ha la ki kjat ha kaba seng kam seng jam, ka sorkar pdeng ha ryngkat ka jingïatreilang bad ka sorkar jylla lyngba ki Block Ophis, ka la pynlong ïa ka rynsan thaw kam ha Nongstoiñ ha kaba ka la khot la wer ïa ki samla shynrang bad kynthei na West Khasi Hills, ba kin wan ban wad jingtip na katei ka rynsan thaw kam kaba la tip kum ka Job Mela.
Ïa katei ka rynsan thaw kam la pynlong ha madan jong ka shnong New Nongstoiñ ha kaba la plie da u bah T.Diengngan Block Development Officer ka Nongstoiñ C&RD Block.
Naduh ba sdang hi ki samla shynrang bad kynthei na kylleng ki shnong hapoh ka District, ki la tuid sha katei ka madan ban leit wad jingtip bad pan jingïarap, kumno ba ki lah ban ïeng ha la ki kjat na ka bynta ban kyntiew ïa ka ïoh ka kot ka jong ki.
Ha kaba ïadei bad katei ka Job Mela la ïoh ban ïakren bad u bah Lamphrang Dhar u ba dei u nongpynïaid ïa katei ka mela, ha kaba u la ïathuh ba katei ka prokram ka dei kaba la buh khnang, tang na ka bynta ki smala shynrang bad kynthei kiba la pass ïa ka class VIII shaneng bad kiba la kynjoh khat phra snem haduh 35 snem.
Nalor kata u la ong ruh ba ha katei ka mela ka sorkar ka la phah ïa ki briew kiba la dep pyntbit ha kiba bun ki kam bad la phiah ruh hala ki jong ki jong ki bynta kiba ïadei bad ka sap kaba ki samla ki don.
Kitei ki briew kiba ka sorkar ka la phah ki hap ban shim kyrteng bad ban ïa pynshai ha ki samla kiba kwah ban seng kam, katkum ka sap ba ki don bad kin pynbiang ruh ïa ki lad jingpyntip na ka bynta jong ki samla kiba la wan ban ai kyrteng.
U bah Dhar u la ong ruh ba ynda ka sorkar ka la pynbiang lut ïa ki jingdonkam, kan sa pyntip sha ki samla kiba la don kyrteng ba kin leit shah pyntbit ha la ki jong ki jong ki jing kwah jong ki.
U la ong ruh ba ynda ki samla ki la dep pyntbit, ki lah da kaba suk ban seng ïa ki kam la jong ki, ba ka sorkar ka la ithuh bad kan long ka jingmyntoi kaba khraw na ka bynta jong ki.
Nongstoiñ, Jymmang 5: U bah H.N Diengngan MDC barim ka Nongstoiñ konstitwensi u la kynthah ïa u bah Methodius Dkhar MLA ba thymmai jong ka Mawshynrut da kaba u la ong, “Ka la eh than ban ngeit ba u MLA ba thymmai u la pynïoh 63 klur hapoh 2 bnai jong ka jinglong MLA".
Utei u MDC barim u la ong ba ka jingkam kynti jong u MLA ba thymmai kata u bah Methodius Dkhar, ka long ka bym lah ban pdiang namar tang hapoh ka 1 bnai shiteng ba u la jop elekshon.
Hynrei, u la pynbna ban wanrah ïa ka skhim kaba kot haduh ka 63 klur.
“Kam dei ka kam kaba suk namar wat u bah Prestone Tyngsong u ba bad kum u myntri ka tnad PWD ruh un ym lah da lei lei", ong u Bah Diengngan.
Ïa kitei ki kyntien utei u rangbah u la kren ha ka ka jingïaynduh bad u nongthoh khubor ha ïing sah jong u kaba don ha sor Nongstoiñ hynne ka sngi, ha kaba la ïadonlang ruh u samla Ïoannis Diengngan u nongaiktien ka seng National Peoples Youth Front ka thaiñ Maweit.
Na ka liang utei u samla pat u la ong lada dei ba u MLA ba thymmai u lah ban wanrah skhim haduh 63 klur tang hapoh ki 2 bnai, u ngeit skhem ba baroh ki skhim kiba dang sahteng ha ka konstitwensi un lah ban wanrah lut hapoh ki 5 snem.
Kitei ki riew rangbah jong ka thaiñ Maweit ki la kynnoh ba u bah Methodius u la kren ïa kitei kyntien ha kawei na ki rynsan jingïalang paidbah kaba dang shen, halor ka surok Maweit ha kaba la mih ruh lyngba ki lad pathai khubor.
Khliehriat, Jymmang 5:-Ki bor pulit jong ka East Jaiñtia Hills District, ha ka 4 tarik mynta u bnai ki la ioh ban kurup ïa u drok heroin uba don ka jingkhia kaba 65.32 gram na ki arngut ki briew kiba la wan da kawei ka kali Tata truck kaba dei na Assam kaba la wan na ki bynta ka Kalian ban leit sha ka thaiñ Khliehriat, EJHD.Na ka liang u Superintdent of Police ka EJHD, lyngba u kyrwoh u pyntip ba hadien ba kila ioh ïa ka jingtip kaba bniah halor ka jingdon jong ki arngut ki nongkhaïi drok ki la pynlong ka jingap shrip ha Byndihati petrol pump ha ka por 9:45 mynmiet jong ka 4 tarik mynta u bnai ha kaba ki la ïoh ban bat noh ïa katei ka trok 12 shaka kaba kit dewbilat kaba don ïa u No AS-028-AC-0492.
Hadien kane ki pulit ki la bat noh ïa ki arngut ki suba donkti kiba don hapoh kane ka kali ïa kiba la tip kyrteng kum u Jaydar Ali bad u Sanidul Islam kiba dei na Barpeta Assam.
Hadien ka jingkhynra ki pulit ki la ioh ban kurup ïa 0hynriew song ki synduk sabon, kawei ka plastik thep duma rong jyrngam, kawei ka song kaba don ia ki suba powder rong stem, kawei ka mobile phone bad ka pisa T.500 na u Jaydar Ali.
Hadien ba la leh ïa ki jingdonkam baroh hapoh ki kyndon jong ka NDPS Act bad ha ryngkat ka jingïadon lang ki nongsakhi ba laitluid, la pynlong ka jingleh test ïa kine ki powder ha kaba la shem ba u dei u drok heroin uba don ka jingkhia kaba 65.32 gram.
Ha kaba ïadei bad kane ka jingjia la rejistar case hapoh ki kyndon jong ka Khliehriat PS Case No.32(5)2023 u/s 21(b) 29 NDPS Act bad ka jingtohkit bniah ha kaba ïadei bad jingioh kurup ka la ïaid shakhmat.
Mawkyrwat, Jymmang 05: Ka Nativity Higher Secondary School, Mawkyrwat ka la long kawei na ki 26 tylli ki skul kaba la rah ïa ka nam lahduh ha ka lympung ïalehkai jong ki khynnah skul ba la tip kum ka ‘9th Chief Minister’s District Level Inter-School Athletics Meet 2023, South West Khasi Hills District’ ba la pynïaid da ka ophis u District Sports Officer, South West Khasi Hills District hapoh madan Saitsnad, Mawlangwir, South West Khasi Hills District.
Lah ban kdew ba ka jingrah jong ka Nativity Higher Secondary School, Mawkyrwat ïa ka nam lahduh ka lah ban dei ruh ka sien kaba 6 bad ïa kane ka 9th Chief Minister’s District Level Inter-School Athletics Meet 2023, South West Khasi Hills District ba la pynlong mynta u snem la sdang naduh ka 3 tarik u Jymmang, 2023 bad la ïoh ban pynkut noh mynta ka sngi ka 5 tarik u Jymmang, 2023 ha kaba haduh 26 tylli ki skul bad 824 ngut ki ‘rang ïalehkai bad ki ‘thei ïalehkai na ki skul ki la wan ïashimbynta.
Haba phai ha ka March Pass ba la pynïalehkai ha ka sngi ban pynkut ïa kane ka lympung ïalehkai na ki 26 tylli ki skul ki don baroh 12 tylli ki skul kiba nongïashimbynta bad ïa ka nam lahduh la rah da ka Maharam Government Higher Secondary School, Mawkyrwat katba ka Presbyterian Higher Secondary School Mawlangwir ka la ïoh ïa ka nam Best Discipline School.
Ha kaba ïa dei bad ki khusnam shimet ne Best Athletes la ïoh da u Damewanshwa Marngar jong ka Maharam Government Higher Secondary School, Mawkyrwat bad ka Ibandariakor Nongsiej jong ka Nativity Higher Secondary School, Mawkyrwat kiba dei jong ki khynnah ba 14 snem, nangta u Waiborlang Syiemlieh jong ka Rising Secondary School, Sohkhyllam bad ka Latympang Lyngdoh Marshillong jong ka Nativity Higher Secondary School, Mawkyrwat kiba dei jong ki khynnah ba 16 snem, katba u Batskhemlang Thongni Rit jong ka Sngap Syiem College, Mawkyrwat bad ka Lavinia Lyngkhoi jong ka Maharam Government Higher Secondary School, Mawkyrwat kiba dei jong ki khynnah ba 18 snem.
Ïa ka nam lahduh ha ka kynhun jong ki kynthei ne Best Teams – Girls la rah da ka Nativity Higher Secondary School bad ba wan ba ar ka Maharam Government Higher Secondary School katba ka kynhun ba lahduh jong ki shynrang ne Best Teams – Boys ka dei ka Nativity Higher Secondary School bad ba ar ka dei ka Jakrem Presbyterian Higher Secondary School bad ïa ka nam lahduh jong mynta u snem 2023 ha kane ka 9th Chief Minister’s District Level Inter-School Athletics Meet 2023, South West Khasi Hills District la rah da ka Nativity Higher Secondary School, Mawkyrwat ha kaba ka la ïoh haduh 19 tylli ki takma ksiar, 16 ki takma rupa bad 12 tylli ki takma rnong.
Ïa kane ka 9th Chief Minister’s District Level Inter-School Athletics Meet 2023 la wan ban pynhap pyrda da ka kong Y.Mawlong, Additional Deputy Commissioner, South West Khasi Hills District ha kaba ka la ai ruh ki kyntien jingkhublei na ka bynta baroh ki nongïashimbynta kynthup naduh khynnah skul, ki nonghikai bad kumjuh ruh ki nongpynïaid kiba la trei shitom bad pynlong ïa kane ka lympung ïalehkai kaba jop ha ki bynta baroh.
Ka kyrmen ruh ba lyngba ka jingjop jong ki nongïashimbynta shitrhem jong ki khynnah skul ha ki bynta bapher bapher kan pynlong ïa ki ba kim lah ban pynïoh ha ki ïa ka met ba koit ba khiah bad ymtang kata ka lah ruh ban pynlong ïa ki ba kin long smat bad khamtam eh ba da ka jingjop jong ki kin lah ruh ban leit ïashimbynta ha ka State Level bad kumjuh ha ka Ri India ruh.
Ka la kyntu namarkata, ba lyngba kine ki lai sngi ba kum ki khynnah skul ki la ïoh ban ïashimbynta ka ai ruh ha ki ba kin long borabor ki khynnah kiba trei shitom ym tang ha ki jingïalehkai hynrei khamtam eh ha ka liang ka pule puthi khnang ba kin ïai kiew na kawei ka kyrdang sha kawei pat.
Ha kane ka sngi pynkut la ïadonlang u bah Damang Syngkon, District Sports Officer, South West Khasi Hills District uba la ai ki kyntien khublei, u bah D.Mawleiñ, MPS, Deputy Superintendent of Police, South West Khasi Hills District, u bah I.Laso, SDO ka PWD (R) Mawkyrwat Division, South West Khasi Hills District, u bah N.Wanniang, Myntri Shnong Mawlangwir, u bah S.K.Budnah, President ka Mawlangwir Sports Club lem bad kiwei de ki riew rangbah.
Jowai, Jymmang 05: U Superintendent of Police ka West Jaiñtia Hills District ula pyntip shi bynta ban pyntreikam ïa ka hukum jong ka Central Motor Vehicle Rule-1989 U/S 104, 138 and 138(4) (c), la bthah ïa baroh ki trai bad ki nongñiah kali ba kin pyndait ne tah ïa ki ‘Radium Reflector’ ha ki kali ki mator jong ki kumjuh ïa ki ar shaka, khnang ban lait na kino kino ki jingjia ïatakhuh kali (accident) ba khah khah.
La pyntip da u u Ankit Kumar, Delhi, NCR, Ghaziabad, Uttar Pradesh ba ka jingpyndait ïa kitei ki Radium ha ki kali mator bad ka jingpynpoi ïa ki First Aids box sha ki trai bad nongñiah kali hapoh ka West Jaiñtia Hills District kan treikam naduh ka 01.05.2023 tad haduh ka 31.05.2022.
La pynbeit ban leh ïa ki Radium Reflector da ki briew ba la buh ka long katkum kane ka dor: ïa ki ar shaka (Bike, Scooty, Bicycle) ban leh ‘etching’ bad ‘Radium Reflector’ ym donkam jingsiew, ïa ki kali 4 (saw) shaka ban leh etching ka long 20 tyngka bad Radium Reflector 50 tyngka.
Ki kali 6 shaka ba kit mar ban tah etching 30 tyngka bad Radium Reflector ka long 100 tyngka, ïa ki kali 10 shaka ban leh Radium Reflector, First Aid Bok bad Fire Stop kan long 300 tyngka.
Katba ki kali sorkar kim donkam jingsiew.
La ïathuh ba ka jingpyndait ïa kine ki Radium Reflector kan ïarap shibun eh ban ïohi bha ïa ki kali ba wan mar pyrshah la ha ki por mynmiet ne ha ka por mynsngi.
Baroh ki Officer Incharge (OCs) bad ki Incharge (ICs) hapoh ka West Jaiñtia Hills kin peit bniah ïa kane ka jingpynbeit khnang ban yn lah ban pyntreikam ha baroh ki kali bad ki ar shaka hapoh ka District.
Lada jia ban don kino kino ki jingujor na ki nongthied nongped, ïa kane ka yn tohkit syndon da ki OCs bad ICs bad ïa ka jingaibor ïa ki yn weng noh shi syndon da ka ophis u Superintendent of Police ha kano kano ka por.
Nongpoh, Jymmang 05: U President jong ka VPP, u Bah Ardent Miller Basaïawmoit ha ka por ba kren ha ka jingïalang ha Nongpoh hynin ka sngi, u la pynpaw ruh ka jingsngewkhia halor ka jingkynthoh bad ka jingthad madan ki katto katne ha ki Social Media wat ïa ka ki kti bad ka ïing ka sem jong u.
Hynnin ka sngi, ki katto katne kiba pyrshah ïa u Bah Ardent, ki la thad madan ïa ki Account ne Passbook jong i kurim bad ki khun ki kti jong u Bah Ardent ha ki Social Media ban pynpaw ba ki khun u Bah Ardent ki ai jait sha u.
Halor kane ka jingleh, u Bah Ardent, u la ong ba ki briew kiba leh kumne kidei ki bym lah satia ban wohdaw ïa u halor ki kam ba u trei bad namar ba kim ïoh daw nangno nangno ruh, ki la sdang ban ktah ïa ki khun jong u bad ïa ka ïing ka sem jong u.
Kane ka jingleh jong ki, ka la pynlong ïa u Bah Ardent ban ong, “Katba phi dang ktah ïa nga shimet, nga dang lah ban shah, hynrei phi la ktah ïa ki khun te, ngam salia wat ban ïap ruh".
Ha kaba ïadei bad ka jingai jait kpa, u Bah Ardent u la ong ba kane kane kadei ka rai bad ka mon jong u hi shimet bad um ju pynbor ïano ïano ruh.
“Kam mut tang ba ai jait kpa ki khun jong u, baroh kiba kyrshan ïa ka VPP kin ai jait kpa noh.
Kane kam don satia ha ka mat jong ka VPP bad ym ju don hi ruh ka jingïakren ïa kane ka mat ha ka Seng, namar kadei ka kam shimet", u la ong.
Ha kane ka jingïalang, u la ong ba u sngewpyrshah ïa ka aiñ jong ka KHADC kaba pynduh noh ïa ka jinglong Khasi ïa ki Khasi kiba shim jait na u kpa, katba ïa ki khun shiteng tang ba ki ai jait sha ka kmie, kidei pat ki Khasi.
U la ong ba lada bud ïa kane ka aiñ jong ka KHADC, ka mut u MLA jong ka Nongpoh, u Bah Mayralborn Syiem, um dei shuh u Khasi, namar ba u ai jait sha u Kpa.
Khliehriat, Jymmang 05 : Ki arngut ki rangba kiba na East Jaiñtia Hills District, kiba la ïoh ïa ka licence ban tih dewïong kaba dei da ka Scientific Mining ki dei u bah Nehlang Lyngdoh bad u bah Thomas Nongtdu, ha kaba u bah Leborlang Lyngdoh bad u bah Dapmaiñ Shylla, kin dei ki jingpynïaid ïa ka project lane ki Project Proponent, mynta ka sngi la pynlong ïa ka prokram ba kyrpang ha Khliehriat kum ka jingpynkup burom ïa kine kiba ïoh ban tih dewïong, haba kren ha ka jingïalang, u myntri rangbah jong ka jylla, u Conrad.
K.Sangma u la ïathuh ba kane ka jingtih dewïong ha Meghalaya ka kham pher haba ïanujor bad kiwei pat ki jylla ha ka ri India.
Haba ong ba ka jingtih dewïong ha Meghalaya ka kham pher, ka dei namar ba ka sorkar India ka la ailad ba ki trai jaka ki ïoh ban kam trai ïa ka khyndew bad ïa ki mar poh khyndew katba ha kiwei kiwei pat ki jylla kam shym la long kumne bad haba kren shaphang kane, u Myntri rangbah ka jylla u la ong ba ka jingïakhun halor kane ka long kaba jwat haduh katta katta, haduh ban da lah ban pynkohnguh ïa ka Mining Ministry jong ka sorkar India, u la pynpaw ruh ka jingsngew kmen halor kane ka jinglah ban wanrah pat ïa ka jingtih dewïong ha ka jylla kaba long da ka aiñ bad da ka Scientific Mining ka ban nym kath ïa ka mariang bad ïa ka jingim briew.
U la ong ruh ba kine ki saw ngut kiba ïoh ïa kane ka license kin ai mynsiem ïa kiwei kiwei ruh ba kin sdang ïa kaba kum kane ka jingtih dewïong bad na ka liang ka sorkar ka pynshlur ïa kiwei ruh ba kin mih shakhmat ban shim ïa kane ka synjam ban tih dewïong ha kaba baroh ki lah ban aplai ïa ka mining lease, ki hap ban leh ruh ïa ka Geological Survey bad ïoh ïa ka mining policy bad kin sa lah ban sdang ïa kaba kum kane ka rukom ban tih ïa u dewïong.
Ha kajuh ka por, u la pynpaw ka jingsngew khia haba kren shaphang ka jingïalehkai politik kiwei pat ki party bad ka jingim briew ha kaba ïadei ad ka kam dewïong, khlem pyrkhat shuh ïa ki jingeh ba ki paidbah ki mad na ka daw ka jingshah khang ban tih dewïong kaba la ktah haduh katta katta ïa ka imlang ka sahlang, ïa ka ïoh ka kot jong ki paidbah “Ngam lah ban klet ïa ka jingiam kthang jong ki paidbah, don kiba ym lah shuh ban kyrshan skul ïa ki khun, don kiba kyrduh ha ka bam ka dih, don bun ki jingeh kiba mih bad pynkthang ïa ki paidbah naduh ba ka NGT ka la khanglad ban tih bad shalan ïa u dewïong bad mynta nga sngew kmen ba ki paidbah ki la ïoh pat ka lad ban trei dewïong" u la pynpaw bad u la ai ka jingkhublei kitbok kitrwiang ïa kitei ki rangbah kiba la ïoh ka lad ban tih dewïong bad ai khublei ruh ïa ki padibah jong ka district ba kin nang ïai kiew ha ki kam ki jam ha ka kamai ka kajih bad ong ba kane ka jingtih dewïong kan ïarap ruh ïa ki karkhana dewbilat kiba don ha ka district ba kin ïoh ïa u dewïong napoh ka jylla hi.
U la kular ruh ba da ka jingïohlad ban tih ïa u dewïong un sa wanrah ruh ïa ki shlem pynmih bor ding, ki Thermal plant bad kane ka ïarap ha ka jingioh bor ding ha ka jylla, kane ka dei kawei na ka jingbuh thong ka sorkar ka ban wanrah ruh ïa ka lad iohkam iohjam ïa ki paidbah.
U la ong ruh ba kane ka sorkar ba lam khmat da ka NPP kan ïai ai ka kyrshan ïa ka trei ka ktah jong ki paidbah la ka dei ha ka kam jngohkai pyrthei (tourism), ha ka rep ka riang bad kiwei kiwei lad kamai ban kyntiew ïa ka ïoh ka kot.
U Deputy CM jong ka jylla, u bah Sñiawbhalang Dkhar, u ai ka jingkhublei kitbok kitrwiang ïa kine kiba la ïoh ka lad ban tih dewïong ba ha kajuh ka por u kyntu ïa kiwei kiwei ruh ki byn pat ioh ba kin long kiba ïaishah ha kaba na ka liang ka sorkar kan sa ailad ïa ki ruh kumjuh.
U Secretary jong ka tmat Mining jong ka Meghalaya, u bah E.Kharmalki, u la ong ba kane ka jingïohlad ban tih dewïong ha ka jylla kan wanrah ruh ïa kawei pat ka lad ban pynioh ïa ka bor ding bad kane ka long ka jingkyrmen ba ki paidbah kin ïoh pahuh ïa ka bor ding bad ong ruh ba kane ka rukom tih dewïong kaba dei ka Scientific Mining ka dei ka ban nym buh jingma ïa ka mariang bad ïa ka jingim briew bad kan nym wanrah shuh ïa ki jingjia kumba ju jia ka jingiap briew ha ki thliew dewïong.
Ka MLA jong ka Sutnga Saipung Constituency, ka kong Santa Mary Shylla ka la ai ka jingkhublei sngew nguh ïa u myntri rangbah, u Conrad Sang ba u la lah ban wanrah ïa kane ka lad ban ïoh ban tih dewïong biang ha ka jylla bad ong ba kane ka dei lyngba ka jingtrei shitom jong u ha ka jingïakhun jong u bad ka sorkar pdeng tat haduh ban da lah ban pynurlong.
Kiba la ai jingkren, ki kynthup ruh, u Deputy Commissioner ka East Jaiñtia Hills, u Abhilash Banarwal, IAS, u bah Nehlang Lyngdoh, u bah Dapmaiñ Shylla, u bah Balios Swer bad kiwei kiwei, ïa ka prokram la pynïaid da u bah Iasylloki Lyngdoh.
Khliehriat jymmang 5 : Ka East Jaiñtia National Council (EJNC), kaba la dep ban buh ïa ka dorkhas hakhmat u myntri rangbah ka jylla, mynta ka sngi ruh ka la ai biang sa kawei ka dorkhas kum ka jingpynkymaw ïa u Conrad Sangma ha kaba ïadei bad ka jingïatehkular ka sorkar bad kito kiba ïoh ïa ka Mining Lease ban tih dewïong kaba katkum ka Office Memorandun Vide No 25 dated 5th March 2021-Standard Operating Procedure" kaba na ka bynta kito ki don ïa ka jaka kaba heh 100 hecter kaba ïadei bad ka jingiateh kular ki trai jaka bad ki nong aplai ïa ka Mining Lease.
Ha ka memoran dum ba la soi da u President ka EJNC, u bah Sambormi Lyngdoh bad u General Secretary u bah Nangjan Dkhar, ka seng ka la pynpaw ba ha kaba ïadei bad katei ka kyntien kaba ong ba kiba aplai kim dei ki trai jaka (Applicant is not the owner of the land in question) na ka liang ka seng ka pan ka jingpynshai halor kane ka kyntien kaba ong ba u nong aplai um dei u trai jaka “namar kane kan long kum ka jingailad ïa ïa kito ki nong aplai kiba na bar ka jylla lane ka ban ailad ruh ïa ki company ban aplai bad kane kan sa ktah ïa ki briew ka thaiñ kiba im ja da ka kam tih dewïong bad kane ka rukom ïatheh kular ka lah ban shim noh ne knieh noh ruh ïa ka hok longtrai ïa ki jaka puta, kumta ka EJNC ka kyntu jur ïa u myntri rangbah ba u dei ban da bishar bniah bha halor kane ba kane ka jingtih dewïong kan dei tang ïa ki trai jylla ba kin ïatheh kular para ma ki ym bad ki bar jylla.
Ka seng ka la pynpaw ruh ba lada ka sorkar kam shim khia ban bishar bniah ïa katei ka jingiateh kular kan pynshlur ïa ki company kiba na bar ba kin wan ban shim bad pyndonkam ïa ki jaka ki puta ha East Jaiñtia Hills District bad ba kin sa ïoh ka lad ban kamai donbor tang marwei (Monopolize the coal mining), katba kiwei pat ki bym don ka lad ban ioh ïa ki jaka kiba heh haduh 100 hecter ban tih dewïong kin sa shah ktah ha ki kam ki jam bad ha ka ïoh ka kot.
“Ka East Jaiñtia National Council, kaba ieng na ka bynta ka bha ka miat jong ki paidbah ha ka jylla bad ka ri lum Jaiñtia ka kyrpad ïa ka sorkar bad ïa u myntri rangbah ka jylla ba un bishar bniah ïa katei ka kyndon kaba la buh ba kiba aplai ki dei ban don ïa ka jaka kaba heh haduh 100 hecter, namar lada ka long kumne kan buh jingeh ïa ki riew paidbah kiba kwah ban aplai ïa ka permit ban tih dewïong bad ki bym lah ban ïoh ïa ka jaka kaba heh haduh 100 hecer, kane ka kyndon kan ktah ym tang ha ri lum Jaintia hynrei kan ktah ïa ka jylla baroh kawei" pynpaw ka seng.
Shillong, Jymmang 05: Shi sngi hadien ba mih ka jingïakynnad hapoh ka jylla Manipur, ka sorkar Meghalaya mynta ka sngi ka la pyntip ba ka la pyntreikam ïa u Help Line Number naka bynta ki nong shong shnong kiba sahkut hapoh katei ka jylla kaba dang don hapdeng ka jingïakynnad.
Ka sorkar jylla kala pyntreikam da u Nombor 1800-345-3644 naka bynta ki nongshong shnong ka Meghalaya kiba sahkut ha Manipur bad lyngba une u Nombor ki lah ban pyndonkam ban pyntip sha ka sorkar Meghalaya lada ki ïakynduh jingeh.
Shillong, Jymmang 05 : U MLA ka Congress na Mawhati Bah Charles Marngar ba dei ruh u Secretary jong ka party ha ka sngi Thohdieng u la pynkynmaw biang ba kumno ki shah shukor ha ka por ba ki thmu ban thaw ïa ka sorkar ka bym dei NPP.Haba kren ha ka jingïalang ïalap elekshon na bynta u kyrtong ka party, Bah S Osborne Kharjana kaba long ha Sohiong, na ka liang u Bah Charles u la ong, “Ngi la sngewkmen bha hadien ba la jop elekshon ban ïa thaw sorkar noh bad ka Congress, UDP, ka TMC, PDF, HSPDP bad VPP.Nga da kynmaw sah ruh ba ha ka 5tarik (Lber) ki MLA Congress ngi ap sah ha Pinewood hynrei ynda janmiet ngi tip ba ki la shukor ïangi.
"Nalorkata, u Bah Charles u la ong ruh ba katei ka jingshukor jong ki kam dei satia tang ïa ki MLA Congress hynrei kadei ka jingshukor ïa ka Jaidbynriew.
Shuh shuh u kynnoh ruh da kaba ong ba ha shwa ka elekshon ki kawang ktieh iwei ïa iwei pat hynrei mar ïa dep ka elekshon pat ki la thiah lang, bamlang ha kajuh ka pliang.
U Bah Charles u ong ruh ba ki paidbah mynta ki la sngewthuh bad ym da donkam shuh ban pynshai namar ki la dep ïohi lut.
Kawei pat kaba utei u nongïalam ka party u kyntu ïa ki paidbah ka long ba kim dei satia ban leh shongshit than namar ha kaba kut hi hadien ka 13tarik ki paidbah ki hap ban leit trei biang, leit rep leit riang kumba ki leh baroh shi katta.
“Kaei kaba nga mut ban ong ka long ban jied da ka jingstad bad ka jingshemphang ym ban shah ïalam bakla.
"Lah ban kdew hangne ba ka jingjied nongmihkhmat thymmai ha Sohiong Constituency kan long ha ka 10tarik mynta u bnai.
Shillong, Jymmang, 05: Ka Myntri ka tnat ka Koit ka Khiah ka Dr.M.Ampareen Lyngdoh ha ka sngi Thohdieng ka la leit jngoh ïa ka Kong Paltima Rani, ka longkmie kaba la shitom jur na ka jingsahkut jong u lyngkhot thyrnia ha ka met, hadien ba ka la kha ïa i khunlung ha ka 1 tarik mynta u bnai ha Ganesh Das Government Maternal and Child Health Hospital, Shillong.
Kum ban shu pyntip hangne, i khun jong ka Kong Paltima i la khladnoh ha Nazareth Hospital, Shillong hadien ba la pynkynriah na Ganesh Das Hospital iba la shitom jur.
Ha ka jingïakren bad ki lad pathai khubor, ka Myntri ka Koit ka Khiah ka la ong ba kum kine ki jingjia, kim dei satia kiba jia tang mynta, hynrei katkum ka jingïathuh jong u Director ka NEIGRIHMS Hospital, na ka DHS (MI) bad na ki doktor ba kum kine ki jingjia ki ju jia teng teng.
Ka la ong ba ïa ka Kong Paltima la pynkynriah sha Recovery Room hadien ba la kha ïa i khun lung hynrei la shem pat ba ka la theh snam namarba ka don jyrwit jyrwat ha ka jaka ba la kha ïa i khun.
“Ine i longkmie i ju don ïa ki shitom ha ka met naduh ba la pun ïa i khun ba nyngkong, baar, balai bad mynta iba saw.
Hadien ba la theh snam la hap ban ïalam biang sha ka Operation Theater (OT) bad ki doktor ka Ganesh Das ki sdang ban suh ïa kata ka jaka kha jong i bad ha ka jingsuh u dkut u thyrnia.
Ki doktor ha Ganesh Das haba kim lap shuh ïa u thyrnia uba la dkut kim shym la leh jubor ïa ka jingmong bad ki la shu khang ïa ka jaka ba la mong namarba ka Ganesh Das Hospital kam pat don ïa ka Imaging Machine bad la donkam ban ïalam ïa ka nongpang sha NEIGRIHMS Hospital kaba don ïa ka Imaging Machine," la ïathuh ka Dr.Ampareen.
“Ynda la leh ha ka Imaging Machine la lap ba u thyrnia um shym la don hajan u khyllai ne shano shano hynrei u don beit ha i jaka kha.
Mar mar ki doktor ka NEIGRIHMS Hospital ki la ïalam sha Operation Theater ban sei ïa u khmut thyrnia," la ïathuh ka Myntri.
Ka la ïathuh ba ha hospital ki doktor ki la ai snam ïa ka Kong Paltima.
“Kumba ngi la ïohi mynta hangne ka paw shai ba kam don kano kano ka jingbakla.
Kum kine ki jingjia ki ju jia ha ka por ba puid.
Ngi la wan ïakynduh ïa i Kong Paltima bad i la pynpaw ïa ka jingkmen ba ngi la ïoh ban ïakren bad i halor kane ka kam bad ka jingeh ha kaba ïadei bad ka jingsiew ïa ka bai sumar ha hospital namarba im don ïa ka MHIS Card," ong ka Myntri.
“Ngi la ïakren bad u Director jong ka NEIGRIHMS ban ïarap ïa i bad ban peit ba ka jinglut ka jingsep kan ym pynjynjar than ïa i," la ïathuh ka Myntri.
“Nga phah ïa ka jingsngewlem sha ka iing ka sem ka jong ki bad nga kit bok kitrwiang ba kane ka longiing long sem kan nang ïaid shaphrang ha ki snem ki ban nang wan," la ong ka Myntri.
Shillong, Jymmang, 05: Ki shipai Border Security Force (BSF) jong 4th Battalion ki la ïoh ban pyllait im 70 tylli ki masi na khappud jong ka West Jaiñtia Hills, Meghalaya ha ka sngi Palei ïa kiba la thmu ban khaii tuh sha ka ri Bangladesh.
Ki shipai BSF kiba ap ktep ha Amlarem ki la ïoh bat san tylli ki trok kiba la thep ïa ki 70 tylli ki masi ïa kiba la thmu ban kit sha ki bynta khappud.
Ki shipai kiba la hap ban kthong haduh lai kilomitar shwa ban khang kdong ïa kine ki trok hadien ba ki nongniah trok ki la pynher stet ïa ka kali wat hadien ba ki shipai ki la aidak ban pynsangeh na ka bynta ban talasi.
Ki nongniah jong kine ki trok ki la ïohlad ban phed krad da kaba shim kabu ïa ka jingrben ka khlaw bad ïa ka jingkhohruh khohram ka surok.
Hynrei ki shipai ki la ban kurup noh ïa ki san tylli ki trok bad kawei ka Bolero Pickup bad ïoh kem ruh ïa ki arngut ngut ki nongïarap ha kajuh ka jaka.
Kine ki arngut kiba la shah kem ki dei ki nongshong shnong ka jylla Assam.
Ïa ki masi bad ïa kine ki arngut kiba la shahkem la aiti noh sha ki Pulit jong ka Amlarem Police Station ban leh ïa kaba donkam.
Shillong, Jymmang, 05: Ki nongshong shnong jong ka shnong Laitnongkseh ryngkat bad ka Executive Committee Dorbar Shnong, kaba hap hapoh ka Hima Sohïong ha ka sngi Thohdieng ki la khang tala ïa ka kamra treikam jong u Deputy Secretary ka Khasi Hills Autonomous District Council u Bah C.Pohlong uba long ruh u Administrator jong ka Hima Sohïong.
Ka Dorbar Shnong Laitnongkseh ka la kam ba ka jingleit khang tala ka long halor ka nongrim ba u Bah C.Pohlong u la thok ïa ka Executive Committee jong ka Dorbar Shnong Laitnongkseh ha kaba u la kular skhem ban ai Sanad ïa u Rangbah Shnong ha ka 5 tarik u Jymman,2023.
Ka Executive Committee jong ka Dorbar Shnong Laitnongkseh ka la phah da ka jingthoh sha u Administrator ka Hima ha ka 16 tarik, Kyllalyngkot, 2023 bad pan Sanad Rangbah Shnong jong ka Laitnongkseh kaba long katkum ka Raid Dorbar Shnong kaba la long ha ka 11 tarik, Kyllalyngkot, 2023 ha kaba ka Dorbar Shnong da kawei ka jingmut ka la jied ïa u Bah Diber Shabong kum u Rangbah Shnong jong ka shnong Laitnongkseh.
Hadien ba la leit ai jingthoh ha u Adminstrator ha ka 16 tarik Kyllalyngkot, 2023, na ka liang u Bah C.Pohlong u la kular ban ai Sanad noh hapoh shitaïew.
Hynrei ynda ka EC ka la leit mih hadien shitaiew, na ka liang u Bah Pohlong ula buh bor biang ha kawei ka taïew.
Hadien katno katne por, na ka liang ka EC ka la ujor noh ha u Executive Member jong ka Elaka u Bah Jambor War halor kane ka jingpynslem ban ai Sanad.
Na ka liang ka KHADC ka ka khot hajir ïa ka Executive Committee Shnong, ïa ka Executive Committee Raid Nongkseh bad ïa ka Executive Committee Dorbar Hima Sohïong ha ka 29 tarik, Lber, 2023.
Hadien kane ka jing khot hajar la ïoh ka jing bthah ba u Rangbah Shnong u dei ban ïoh ka Sanad na u Khlieh ha Hima.
Na ka liang ka Executive Committee jong ka shnong ka la ïai buddien manla ka taiew ha kaba u Bah C.Pohlong ula kular kai ban ai na kawei ka taiew sha kawei ka taiew.
Hadien ba la ïai buddien beit manla ka taiew na ka liang jong u Bah C.Pohlong ula kular skhem ban ai noh ka Sanad ha ka 5 tarik, Jymmang, 2023.
Kumta ha ka 4 tarik mynta u bnai na ka liang ka Executive Committee ka la leit ban kynduh biang ïa u bad ula kular skem ban ai beit ha ka 5tarik mynta u bnai da kaba u la ong sa wan shim por janmiet.
Hadien ba ka ki dkhot ka Executive Committee ryngkat bad ki katto katne ki riew rangbah jong ka shnong ki la leit ban shim ïa ka Sanad kumba u la kular u Bah C.Pohlong ul a phet noh na ka jaka treikam ha ka por ba ki dkhot ka Executive Committee ki la poi ha kamra treikam jong u ha ka por 3:00 baje nohphai sngi.
Ka EC ka ap haduh ka 5:30 baje janmiet hynrei na ka liang jong u Bah Pohlong um shym la wan mih satia sha ophis.
Kumta kum ka jingpynrem bad ka jingbitar halor ka jingtho jingshukor jong u ka Executive Committee bad ki paidbah ki la khang tala syndon ïa ka kamra treikam jong u Bah Pohlong.
Ha kajuh ka por ki riew rangbah jong ka shnong ki la pynpaw ka jingsngewsih halor kane ka jingshah thok ha u Bah Pohlong bad ka la dawa ïa ka District Council ba ka dei ban dei sospon noh syndon kum ïa une u Ophisar uba thok bad shukor ïa ki riew paidbah.
Nongpoh, Jymmang 05: Da ki spah ngut ki paidbah ki la mih ban ïalum ha phyllaw ka Nongpoh Town Shopping Complex ban pynlong ïa ka jingthang mombati na ka bynta ban kynmmaw burom ïa ka mynsiem ba la khlad noh ka Samla Walinda Binong bad ruh ban dawa ïa ka hok ba dei ban pynlong ïa ka jingtohkit kaba bniah ba tip ïa ka daw ba shisha jong ka jingkhlad katei ka samla pule na Ri Bhoi.
Kum ban pynkynmaw, ka Samla Walinda Binong, ka dei na ka shnong Nongagang ha ka thaiñ Marngar bad kaba la leit ban pulut ha ka School of Design ha Mody University, Rajasthan, hynrei kaei kaba la pynkyndit bad pynpangnud ka dei ka jingkhlad kyndit jong ka kumba la kynnoh da ki bor pynïaid katei ka University ba ka dih bih bad sdien phasi ïa lade ba kum ka ing ka sem kam lah satia ban pdiang.
Ïa kane ka jingthang mombati la pynlong da ka Shnong Nongagnag bad ki khun samla katei ka shnong, ha kaba la shim bynta ruh da ka seng ki Longkmie ka Nongpoh Area Women Welfare Association, ka HNYF Northern Region ryngkat ki Nongthoh Khubor na Ri Bhoi ba la pynsawa ïa ka sur ba dei ban tohkit bniah halor kane ka jingkhlad ba kyndit katei ka samla khnang ban paw ki jingshisha.
Da ki spah ngut ki khun samla na ka thaiñ Nongpoh ryngkat ki Longkmie bad kiwei kiwei ki riew rangbah ki la shim bynta ban thang ïa u Mombati bad la pynlong ruh ka jingduwai kyrpang na ka bynta ka jingjahthaid jong ka mynsiem katei ka samla ba la duh noh ïa la ka jingim khlem pat dei por.
Lyngba jong kane ka jingthang mombati, ki nongkren ba kynthup naduh ka Kong Meristela Lamare, kaba dei ka President ka Nongpoh Area Women Welfare Association, u President ka HNYF Northern Region, u bah Marcus Marten bad u Bah Cornelius Laloo kum u nongthoh khubor na Ri Bhoi, haba kren ki la pynpaw ka jingsngewkhia kaba jur halor kane ka jingkhlad kaba kyndit kane ka samla kaba la ktah ym tang ïa ka ïing ka sem, ki kmie ki kpa, hynrei wat ïa ki paidbah ka District bad ka jylla hi baroh kawei.
Ki la ong ruh ba kum kine ki kam shah thombor ki kynthei ha kiwei ki jylla sha rithor ka long kaba ym lah ban pdiang bad kum ki bor sorkar ki dei ban shim khia ban pynlong ïa ka jingtohkit khnang ban don ka jingshngaiñ ïa ki riew kynthei khynnah.
Ki la buh ruh ka jingkyrpad ïa ki kmie ki kpa haba ki phah pule ne phah trei ïa ki khun shabar kim dei ban shu phah khlem da wad jingtip bniah ha kino ki skul pule ne ki jaka trei, namar ha kine ki juk ba mynta ki bun ki riew shim kabu bad lada ngim long kiba peitngor bad kiba wad bniah kin wan kum kine ki jingjia kiba ym lah ban pdiang ha ka umlang ka sahlang.
Shuh shuh, kaba kham ban khia ha kane ka jingthang mombati ka dei ka jingdawa ba dei ban buh da ka jingtohkit kaba kyrpang ban tohkit halor ka jingkhlad katei ka samla da ka sorkar Meghalaya bad ka sorkar Rajasthan khnang ba baroh ki jingsah umdum kin sa shai bad ruh ba katei ka samla bad kiba haing hasem kin ioh ïa ka jingbishar kaba hok, ki la bynrap.
Shillong, Jymmang 05 : Ka Tnad Meghalaya Police ka la pynlong ïa ka jingïasyllok bad ki trai Hotel ba kin pyndait noh da ki kor CCTV hapoh ki phyllaw jong ki hotel bad ban pynthikna ïa ka jingbuh jingthoh ïa ki nongwan sah ryngkat ka jingpynshisha lyngba ki ID.Kane ka jingïasyllok ka dei kaba la khot pynlong da u SDPO ka Sadar Swapnil Pawar, IPS bad ki Trai bad Manager jong ki Hotel kiba hap hapoh ka Shillong Sadar Police Station.
Kane ka jingïalang ka la ïakren halor ki kam bymman, ka jingshngaiñ bad jingïada lem bad ka jingïai mih ki kam shukor lyngba ki kor internet.
Ki mat kiba la ïatai ki long halor ka jingpyndait ïa ki kor CCTV ha ki phyllaw jong ki hotel, ban buh jingthoh ïa ki briew ba wansah ryngkat ka jingpynshisha lyngba ki ID, ban ai jingtip lada don ki briew ba ishankhmat ne ki tiar, ki sienjam ban ïada bad kumno ban pyntip ïa ki kam thok kam shukor lyngba ki kor internet bad kiwei kiwei.
Ha kane kajuh ka sngi, ka Nongmensong Taxi and Driver Association kala pynlong ïa ka jingïalap pyrshah ïa u drok ha Nongmensong Dorbar Hall ha ka jingïadon lang u Bah M Marngar, MPS, DySP Traffic, Insp S Dasgupta, IC Rynjah ka Traffic Branch lem bad ki Dkhot ka Seng Longkmie, ki Dkhot ka FKJGP bad kiwei kiwei.
U M Marngar, ula kren halor ki jingktah jong u droks bad kumno ban ïakhun pyrshah ïa une u jingdih basniew.
Hadien kane la pynlong pat ïa ka jingïasyllok ban weng ïa ka jingartatien ba kumno ban ïatreilang bad ki Pulit bad ban ïarap ha ka ban ïadon bynta lang ha ka jingïakhun ïa u droks.
Kumjuh ruh da ka jingthmu ban khanglad ïa ka jingdie kyiad sha ki Khynnah, ki Pulit ka Laitumkhrah hynnin ka miet ki la pynlong ia ka jingkhynra ha sawdong jong ka ïew Laitumkhrah bad ïoh kurup haduh 17500 ml ka kyaid IMFL.Shillong, Jymmang 05 : U President ka Meghalaya Pradesh Congress Committee (MPCC) Bah Vincent H Pala hynne ka sngi u la hiar sha Sohiong ban leit ïalap elekshon na bynta u kyrtong jong ki, Bah S Osborne Kharjana uban aireng ha kane ka elekshon kaban long ha ka 10tarik mynta u bnai.
Haba kren ha ka jingïalang kaba long ha iew Sohiong, u Bah Pala u la ong ba lada long kumno kumno ruh ki donkam ban jop ïa katei ka constituency.
“U kyrtong ba ngi ai um dei u nongkhaii dewiong lane u kontraktor hynrei u dei uba la ïapein ïaka kam namar u kwah ban shakri ïa ki paidbah," ong u President.
Shuh shuh u ong ruh ba da ka jingjop ïa ka Sohiong, ka party kan sa ïoh ïa ka bor ban don noh ïa u nongïalam ka Liang Pyrshah kaba la shu shong thylli baroh shi katta khnang ba ka Liang Pyrshah kan long kaba khlaiñ.
Ha kajuh ka por, u Bah Pala u la ong ruh ba naduh ka NPP haduh ka UDP ha ka elekshon ki ïa kynthoh ïa kynnoh iwei ïa iwei hynrei ki long kawei.
“Hangne u UDP u bein ïa ka NPP bad ka NPP ka bein ïa ka UDP hynrei hangtei kajuh ka polisi ki ïatrei kam," u la ong.
Haba bynrap lang, u kyrtong ka Congress u la ong ba u shabi jong ka Jaidbynriew la bat da u Rangbah Shnong, MDC, MLA bad ruh da u MP.“Kumta u ong ba ka jingjied ia ki kadei ka kamram kaba nyngkong tam eh na bynta ka ri bad ka jaidbynriew hi baroh kawei," u la ong haba kren ha katei ka jingïalang.
Shuh shuh u ong ruh ba watla ki la ïoh la 50 snem ïa ka jylla hynrei man ka san snem pat ki shah pynbiej ha ki nongïalam party ha ki shnong da ka pisa ha ka por elekshon ban pynjop ïa kane ne ïa katai ka party.
U ong ruh ba man ki elekshon ki kren ïa ka roi ka par hynrei ynda la jop elekshon dei ki MLA bad ki nongïalam kiba nang roi bad heh katba u paidbah nang par bad nang raikhoh.
“Kane ka ju jia man ka san snem bad ka long kaba sngewsynei haduh katta katta.
"Kumta u ong ba la pynkup bor ha ki nongshong ban jied ïa ki nongmihkhmat namar kadei ha ki ban jied ïa ka khia ka shon bad ka im ka ïap jong ka ri bad ka Jaidbynriew.
Shwa kane la ïoh ruh ïa ka jingkren na u Bah Hambert Thangkhiew, Secretary ka Congress na Diengiei Area uba la batai ïa ka rukom ïalap elekshon jong ka party da kaba ki khlem wai kali ne pynlong jingïalang heh hynrei da kaba leit pynlong haman la ki shnong.
Nongpoh, Jymmang 05: Ha kawei ka jingjia pluh ding, katba ki trai iing jong kawei ka longiing haka shnong Nongagang Marngar ki dang leit ban pynshngaiñ ïaka iing jong ka samla Walinda Binong kaba la khlad noh dang shen ha Rajasthan, ka ding kala klang bad bam duh ïa baroh ki jingdon jingem naduh u kba u khaw, ki jaiñ ki nep ki kot ki sla ba donkam, ki tiar thir ksai ha kaba ka jingjulor kala kot da ki lakh tyngka.
Katei ka jingjia kala jia hynnin ka miet haka por 10 shiteng eiei, kaba dei ruh ka iing jong u Bah O Binong Rangbah Shnong ka Nongagang ha Marngar kaba don Marjan bad ka ïing jong ka samla Walinda Binong kiba dang don ruh ka jingïadei shi ïing shisem.
Haba pyntip ïa katei ka jingjia naka liang u Bah O Binong u ba dei ruh u Rangbah Shnong bad u trai katei ka ïing u la pynpaw ïaka jingsngewsih kaba khraw halor kane ka jingjia ba khlem poi pyrkhat.
U la iathuh kane ka jingjia kala jia haka por 10 shiteng eiei bad dei lyngba ka jingsted jong ki paidbah nongshong shnong la lah ban tem noh ïa katei ka ding kaba la klang kiba la mih paidbah ban pynlip ïaka ding bad ruh da ka jingpoi jong ki kali pynlip ding.
U la ïathuh ruh ba katei ka jingjia kala jia haka por ba dang lip ka light bad ki hap ban pyndonkam da u mombati ban pynshai namar ba ki dang ïa treikam bad u la ong ba dei ruh haka por ba ki la kyrkieh ban leit peit miet ban pynshngaiñ haka ïing ïap ka ba don marjan bad ki la kum klet ban pynlip ïa u mombati bala pynlong pat ban kem ding bad bam duh ïa katei ka ïing.
Naka liang u Bah O Binong u la ong ruh ba ka jinglut jingsep kala kot sha ki lakh tyngka namar baroh ki jingdon jingem kila ingkhong khaid bad kyrpad ruh sha ka sorkar naduh u MLA ban shimkhia naka bynta ki lad jingïarap.
Sohra, Jymmang 05: U President ka Voice of the People Party (VPP) u Bah Ardent M Basaïawmoit ha ka sngi Thohdieng u la kren pharshi ïa ka jingkhynra Trading License jong ka KHADC dang ha kine ki khyndiat sngi kiba la dep, da kaba ong ba kane ka jingkhohreh da u Chief Excutive Member ka KHADC u Bah Titosstarwell Chyne ban hiar hi sha Ïewduh ban khynra Trading License ka long tang ynda ka elekshon MDC ka la poi ha thmit.
Haba kren ha ka jingïalang pynrung dkhot jong ka VPP ha Saitsohpen, Sohra u Bah Ardent u la buh jingkylli ïa ka KHADC bad ki nongsynshar jong ka kiba ïohthiah baroh shikatto hynrei kiba khohreh khynra Trading License ynda la jan ka elekshon MDC.“Nga ithamula haba peit ha kine ki khyndiat sngi ba u CEM uba la shong ha ka khet synshar jong ka KHADC la bun bun snem hynrei ym ju ïohi ban don kano kano ka jingkhynra Trading License hynrei ynda mynta ba la jan ka elekshon MDC hana u la khohreh ban hiar hi ban khynra License," ong u Bah Ardent.
“Nga kwah ban kylli ha kine ki snem kiba phi la long CEM katno tylli ki Trading License phi la ai sha ki bar jylla bad nga kwah ban pyntip ïa phi ba ha ka por ba nga long CEM tang 6 bnai naduh ka sngi kaba sdang ngi la khynra Trading License bad ngim shym la ai License thymmai shuh sha ki bar jylla," u la bynrap.
Haba kynthoh halor ka jingong u Bah Titos ba ki khun ba la kha na ka kmie Khasi bad u Kpa Khasi kim dei shuh ki Khasi lada ki shim jait a u kpa, u Bah Ardent u la kren pharshi da kaba buh jingkylli la kito kiba ai jait da u dak thoh phareng bad kynnnoh Phareng ki dei mo ki Khasi.
“Ha ki dak thoh Khasi ym ju don dak thoh C satia hynrei kumno ïa kito kiba ai jait da u dak phareng ki sngew Khasi ïa lade bad nga kwah ban ong ba kiba la sngew phareng bad ai jait pahreng ïa lade wat wan hikai skul ïa ngi," u la ong.
“Ngam ju ong ba ngin ai jait sha u kpa mynno mynno ruh hynrei nga kwah ban kylli ïa u CEM hato kham donhok ki khun kiba kha na u tnga u Punjabi ne Bihari ne kiwei pat ki khyllah jait bad ka kynthei Khasi ban ong ba ki dei ki Khasi tang namar ba ki dei kiba ai jait kynthei, nga kwah ba kin peit ruh ïa ka hukum ka Kashari kaba naduh ki snem 1960 eiei ka kren kumno ïa kane," u la bynrap,U la ong ruh ba ka jingpyrshang jong ki seng saiñ pyrthei ban pynsgewthuh bakla ïa ka VPP da kaba ong ba kan pynkylla ïa ka rukom ai jait ka dei tang namar ki la itieng palat ïa ka party namar u paidbah u ïohi ba ka VPP ka dei sa tang ma ka ka jingkyrmen ka jaidbynriew,“Ki kwah ban pynkulmar jingmut ïa u paidbah bad ki pynmih ki jingkynnoh kiba lai phew jait hynrei ngam artatien ba u paidbah uba la stad un ïohi ïa ka jingmut ba beit jong ngi na bynta ka jaidbynriew bad ka jylla hi baroh," ong u Bah ardent.
Shillong, Jymmang 5 : Ka Khasi Jaintia Presbyterian Assembly (KJPA) ka pynpaw ka jingsngewsih halor ka jingjia jongka jingïakhih kaba don mynta ha ka jylla Manipur hapdeng ki jaidbynriew riewlum Meitei bad Kuki ha kaba kumba 24 tylli ki ïingmane la pynjot pynpra kynthup ïa bun ki skul bad jingtei ba dei jong ki Kuki.
Kane ka la wanrah ka jingïaumsnam ba shyrkhei ha kaba bun ruh ki mynsiem briew bakordor ki la duh ei ïa ka jingim.
Kane ka jingsngewpher hapdeng ki paid nonghshong shnong ka lah ban ktah ïa kane ka thaiñ hi baroh kawei lada ym lah ban teh lakam ïa ka.
Ka jingïakhih ban ïoh ïa ka hok ka dei ban long da ka lynti kaba dei.
Ka KJPA ka kyrpad ïa ki Myntri Rangbah ka jylla Manipur, Mizoram, Assam bad Meghalaya ban ïatrei lang ban wanrah ka jingshong suk.
Ha kajuh ka por ka seng saiñ hima kaba synshar ha Manipur ka dei ban kiar na ka jingïashah shilliang khnang ban ïada ïaki rit paid kiba long ki Khristan kiba don ha Manipur.
Ka jingduwai ka long na ka bynta kito kiba la ngat ha ki jingshitom bad jingduh ïa ki jingdon jingem bad ïa ki baieit bathoiñ ba U Blei Un kyrshan bad ïarap ïa ki ha kaba kum kane ka por ba sngewsih.
Kane ka long kat kum ka khubor ba la pyllait da u Senior Administrative Secretary ka KJPA u Rev.S.R Dkhar.
Shillong, Jymmang, 05: U Director General of Police (DGP) ka Jylla u Dr.LR Bishnoi ha ka sngi Thohdieng u la lum da ka jingïalang hapdeng ki nongïalam bad ki samla na ka jaidbynriew Kuki bad Meitei kiba shong basah ha nongbah Shillong hadien ba ka la mih ka jingïashoh ïadat hapdeng kine ki ar jaidbynriew ha ka janmiet Sngi Palei ha Nongshiliang, Nongthymmai, Shillong na ka jingjia ha ka jylla Manipur kaba la pluh na ka daw jingpyrshah jong ki riewlum Kuki ban ai kyrdan Schedule Tribe ïa ki Meitei ki bym dei ki riewlum.
Ha ka jingïalang kaba la long ha Naga Durbar Hall, ha Nagaland House, ha Nongrim Hills Shillong, ba la synran lang da u Superintendent of Police ka East Khasi Hills u Bah Sylvester Nongtnger, u Superintendent of Police (City) u Bah Vivek Syiem bad kiwei kiwei ki heh Pulit, u DGP u la pynkohnguh ïa ki Kuki bad ïa ki Meitei ba kin pynneh ïa ka shongsuk shongsaiñ bad ban long kiba jaijai bad ban im suk im saiñ ha kane ka nongbah Shillong bad ba kim dei ban thaw ïa kino kino ki jingïakynad para ma ki.
Ha ka jingïakren bad ki lad pathai khubor, u Dr.Bishnoi u la ïathuh ba ki 16 ngut kiba donkti ban ïashoh la pyllait noh hadien ba la pynkonguh ïa ki katkum ka Section 107 bad ka Section 109 Criminal Procedure Code (CrPC) ba kim dei ban thaw jingkulmar shuh nangne shakhmat hynrei ban pynneh ïa ka shongsuk shongsaiñ ha kane ka nongbah Shillong.
Sohra, Jymmang 05: U Bah Ardent M Basaïawmoit ha ka sngi Thohdieng u la pynbna ba ka jingïalang ka VPP ban pynshai bad dawa pynkylla ïa ka Reservation Policy bad ban pynsahngeh ïa ka jingpyntreikam ka sorkar kan dei ha Mawkyrwat ha ka 10 tarik bad hadien ba la dep ïa kane ka jingïalang ka party kan leit ban ai biang da ka jigthoh sha ka sorkar ban dawa pynkylla ïa ka Reservation Policy bad ban pysahngeh mardor ïa ka jingpyntreikam ïa ka Roster Sestem.
“Ngin pyndep ïa ka wat kaba ar jong kane ka jingïakhih jong ngi ha ka 10 tarik bad ngin sa leit ai jingthoh biang ïa ka sorkar halor ka jingdawa jong ngi hynrei lada ka kuman gim banse ban shim da kiwei pat ki sienjam kiba kham tyngeh," ong u Bah Ardent haba kren ha ka jingïalang ha Saitsohpen.
“Ngi dawa pynkylla ïa ka Reservation Policy bad ban pynsahngeh mardor ïa ka jingpyntreikam ïa ka Roster System hynrei ki kular hana ban khot da ka All Party Meeting hynrei shuwa ba kin lum ïa kane ki la leh buit tuh lupa bad ki khohreh ban pyndap ïa ki post ba thylli kat kum ka Roster da ki paralok Garo khnang ba ki post ba thylli yn pyndap da ki Garo katba ki samla jong ngi pat kin hap shong tyrkhong namar ka kam la bhah lut ploiñ sha ki (Garo)," u la bynrap,U la ong ba ka jingdawa ka VPP ban pynkylla ïa kane ka Polisy bhah kam kam dei kaba ki leh khlem da pyrkhat kumba bun ki kynnoh.
“Nga kwah ban pynshai ba kito kiba ong ba lada ktah ïa kane kan tuklar ka kashari namar kan tip ba ka bhah kam ha ka jylla ka dei palat ïa ka 50% kumba bthah ka Supreme Court hynrei to tip ba ka kashari ka la tip naduh kaba sdang hynrei namar ngi dei ka jylla riewlum kane kan ym ktah eiei kumba don ba ïalam bakla," u la ong.
“Lada dei ba kam shah ban ai bhah kaba palat 50% balei ka kashari ka ailad ïa ki seat ha ïingdorbar thawaiñ ka tam ïa ka 50% hynrei balei ka kashari kam leh eiei, ka daw hi ka dei namar ngi dei ka tribal state bad palat 80% ki nongshong shnong ki dei ki riewlum na kata ka daw ka bhah ba la ai ruh ka dei kaba shongnia shong aiñ," u la bynrap.
Ha kane ka sngi u Bah Ardent u la pan ruh ïa ka rai na u paidbah ba lada ka party kan ïaid sha khmat ban dawa pynkylla ïa kane ka polisi bhah kam bad la ïohi ba da ki bun spah ngut ki paidbah ki la ai ka jingkyrshan ba ka VPP kan ïaid shakhmat halor kane ka bynta.
Shillong, Jymmang 05: Ka High Court (HC) of Meghalaya ha ka sngi Thohdieng katba ka dang shim bsihar ïa ka PIL halor ka jingpynlip bording ha ka jylla hynrei kaba thamula ka long ba katba dang shim bishar ïa kane ka mokotduma jinglip bording ka bording ha ïing Kashari ruh ka lip kynsan jlang.
Haba ka kashari jong ki arngut ki nongbishar ba kynthup ïa u Chief Justice (CJ) u Justice Sanjib Banarjee bad u Justice W Diengdoh ka shim bishar ïa ka PIL ba la ujor da u Flamig B Marak pyrshah ïa ka sorkar jylla, ka kashari jong ki arngut ki nongbishar ka la hukum ïa ka sorkar jyllla bad ka Meghalaya Energy Corporation Limited (MeECL) ba kin file la ki jong ki jong ki affidavit halor ka jingpynlip bording da ki bun kynta.
“Ka sorkar jylla bad ka MeECL kin aiti ïa ka affidavit jong ki ban kdew ïa ka jingdonkam bording bad ki lynti kiba kan shim lada don kano kano ka jingthut ki jong ki projek pynmih bording ba ai sha ka jylla bad ki lynti kiba kan shim lada jia kum kata ka khep," ong ka hukum.
“Ha ka affidavit dei ban kdew ruh ïa ki lad ba ka sorkar ka shim ban pynpoi bording sha ki jingdonkam bym lah kiar kum sha ki hospital, ki liengsuiñ….
," ka la bynrap shuh ka hukum.
Ka kashari kala kdew ruh ba ka bording ha kane ka juk kaba mynta kam dei shuh ka mar ba pyndonkam da ki katto katne hynrei ka jingdonkam jong baroh ki paidbah bad na kata ka daw ka dei ka kamram jong ka sorkar jylla ban pynthikna ba ka ka jingpynmih bording bad ka jingdawa bording ka dei ban ïaid ryngkat ryngkat bad ka dei ruh ban don lupa ki lynti ban pyndap bording ïa ka jingdawa kaban kiew ha ki por ban dang wan.
Ka kasahri ka la kdew ruh ba ki don ki lad ïa ka sorkar ban thied bording ban pyndap ïa ka jingdonkam bording ka jylla na ki kompeni pynmih bording ha ka thaiñ lam mihngi ka ri.
Na ka liang u Chairman ka Meghalaya Energy Corporation Limited u la pyntip ba ka jingdonkam bording ka jylla ka poi kumba 200 million unit ha ka shibnai katba ka jinglah ban ïoh boding pat ka dei tang 88 unit.
Shuh shuh u la pyntip ba ba ka jingduna bording kaba jur ka dei na kadaw ba ka Power Plant ha Tripura kaba ju ai bording sha ka jylla ka khang khyrdep kynsan na ka daw ka jinghap maramot ïa ka jingthut jong ka.
Ka Kashari kan sa shim bishar biang ïa kane ha ka 30 tarik Jymmang pyntip u CJ.Shillong, Jymmang 05 : Ka Sorkar Jylla mynta ka sngi Thohdieng, ka la phah ïa ka Kynhun ba la khlieh da ka Myntri Sorkar Dr Ampareen Lyngdoh, sha Imphal ban ïarap ïa ki nong Meghalaya kiba sahkut ha Manipur ba kin wanphai noh shala ïing namar ka jingshyrkhei ka jingkulmar bad jingïaumsnam hapdeng ki jaidbynriew riewlum Kuki bad Meitei ha katei ka Jylla.
Kane ka Kynhun ka kynthup ïa I Kong Ampareen Lyngdoh, Bah Daniel Thangkhiew, Politcal Secretary & OSD u Myntri Rangbah ka Jylla bad u Dr Vivekanda Singh Rathore, Superintendent of Police ka West Garo Hills.
Kine ki la leit mynta sha Imphal ban ïarap ha ka ban pynwan phai ïing ïa ki Nong Meghalaya.
Kat kum ka kyrwoh na ka Sorkar Jylla, ka Sorkar kala wan ïalam noh ïa ki nongshongshnong ba sahkut ha Manipur kynthup ïa 50 ngut ki samla pule na ka Agriculture University, 10 ngut ki samla pule na ka Food Techology Institute, 25 ngut ki dkhot ka kynhun ïalehkai phutbol ka Lajong Sports Club bad kiwei kiwei.
Kat haduh hynne ka janmiet, palat 25 ngut ki nong Meghalaya kila don ha lynti sha Meghalaya lyngba ka Guwahati bad kine ki la wan da ki liengsuiï bapher bapher.
Nalor ki liengsuin, palat 60 ngut ki samla pule kila wan da ki bos ba la pynkhreh kyrpang ban wan sha Meghalaya.
Ka Sorkar Jylla ha ka jingïatreilang bad ka Prime Minister Office, ka Ministry of Home Affairs, DG ka Assam Rifles, ka Ministry of Civil Aviation bad ki liengsuiñ shimet, ka la shim ïa baroh ki sienjam ba shngaiñ ban pynthikna ïa ka jingshngaiñ jong ki nongshong shnong ka Jylla haba wan da kine ki liengsuiñ.
Haba kren halor ki sienjam bala shim da ka Sorkar Jylla, u Myntri Rangbah Conrad K Sangma ula ong “Ngi la wan ïalam noh ïa ki nongshongshnong ba sahkut lyngba ki liengsuiñ da ka jingïoh jingbit kyrpang, kiba kwah ban wanphai sha Meghalaya.
U Conrad ula pyntip “ïa ka kynhun ïalehkai ka Lajong la synran mynta sha ka Kad Liengsuiñ bad ngi la pyrshang kat kaba lah ban pynthikna ïa ka jingshngaiñ bad ka jingwanphai ha ka por kaba dei jong baroh ki nongshong shnong jong ngi".
“Nga kwah ban kyntu ïa ki samla pule ka Meghalaya kiba pule ha Manipur bad ki Kmie ki Kpa ba kim dei ban khih khuslai bad ban long kiba jai jai.
Ngi la ïatrei iajan bha bad ka Sorkar Pdeng bad ka Sorkar Jylla, ki bor pahara ban pynthikna ïa ka jingpynbiang ïa baroh ki jingdonkam ban wan phai ïing suk ki samla pule jong ngi bad ki Nongshong shnong" ula bynrap.
Ha kajuh ka por, ka Sorkar Jylla kala pyllait paidbah ïa u helpline number na ka bynta ki nongshongshnong kiba donkam ïa ka jingiarap.
Une u helpline number u dei 1800-345-3644 bad ki nongshong shnong ki lah ban phone ïa kino kino ki jingïarap ba ki donkam.
Kumjuh ruh ki samla pule kaAgriculture bad Food Techology ki lah ban ïakren bad u Nodal Officer Bah Remdor Dkhar (+91 98631 14387), Dr.Paul Chyne (9863089972), lah ruh ban phone ïa kino kino ki jingtip ba ïadei bad ki samla pule Doktor.
Shillong, Jymmang, 05: Ka General Council jong ka seng saiñpyrthei Peoples Democratic Front (PDF) ha ka sngi Thohdieng ka la shim ïa ka rai ban khylliap lama noh ïa kane ka seng saiñpyrthei shwa ban leit pynïasoh pura sha ka National Peoples Party (NPP) kaba bat ïa u lakam synshar ha kane ka jylla ha ka sngi Saitjaiñ ha ka jingïalang ka ban sa long ha ka ophis treikam jong ka NPP ha nongbah Shillong.
Ïa ki dulir pynïasoh yn sa ïasoi hapdeng u National President jong ka NPP u Conrad Kongkal Sangma bad u President jong ka PDF, u Bah Gavin Miguel Mylliem.
U President jong ka PDF, u Bah Gavin Miguel Mylliem ha ka jingïakren bad ki lad pathai khubor hadien ba la wai ka jingïalang u la ïathuh ba ha ka jingïasoi ïa ki dulir kin sa don ruh ki kyndon ba la buh da ka PDF sha ka NPP.Ïa ka Peoples Democratic Front (PDF) la seng ha u snem 2017 bad saw ngut ki MLA ki la jop ha ka elekshon jong ka Ingdorbar Thawaiñ ka jylla kaba la long ha u snem 2018.
Hynrei arngut na ki MLA jong ka PDF ki la leit ban pynïasoh bad ka NPP.Ha ka elekshon kaba dang shu dep long shen ha u Rymphang, 2023 ka PDF ka la lah ban jop biang ha ki ar tylli ki Seat, kata da ka jingjop jong u Bah Gavin Miguel Mylliem na Sohra bad u Bah Banteidor Lyngdoh na Mawkynrew.
Haba kylli, u Bah Gavin u la ïathuh ha kaba ïadei bad ka jingbhah shuki Myntri la ieh beit ha ka jingstad jong u Myntri Rangbah u Conrad Kongkal Sangma.
Ahmedabad, Jymmang 06 : Ka Mumbai Knights FC ka la wanphai da ka jingjop hadien ba ka la shah thep kol nyngkong ban pynliem ïa ka Sports Odisha da 2-1 ha ka lympung ïalehkai Indian Women’s League (IWL) 2023 na ka Group A ha ka jingïalehkai ha ka sngi Saitjaiñ ha Transstadia.
Da kaba mad nam rem ha ka jingïalehkai kaba nyngkong hakhmat ka East Bengal kaba la long ha ka sngi Palei, ka Mumbai Knights ka la shim por 48 kynta ban wanphai da kaba khur jingjop na ka jingmad nam rem da 4-2 kol.
U Head Coach jong ka kynhun u Rutuja Gunwant u la pynbeit pynmih madan da 4-3-3 ha kaba la pynap kol ïa ka Kashmira.
Ka Pranita, Ritu, Afreen bad Mansi ki la ïeng lang ha ryngkat ka Pranita bad Mansi kum ki fullback.
Ka Velanie, Karen bad Sushmita ki la ïalehkai hapdeng ha ryngkat ka Karen.
Ka Alexandra, Karishma bad Priyanka ki ïalehkai shakhmat (forward).
Baroh ar ki kynhun ki la sdang da kaba ïalehkai bha bad ïa ñion mar kylliang, kumba baroh ar kidei ki kynhun kiba mad nam rem ha ki jingïalehkai sdang.
Ka Sports Odisha ka la smiej ïa ka Mumbai Knights FC namar ba ka la shah rem da 4-2.
Hynrei ka la buh hapdeng ka umdum ïa ka Mumbai Knights ha kaba ka la shah lam khmat hadien ba ka Anju ka la ïoh ban thep ïa ka shi kol na ka bynta ka Sports Odisha ha ka minit ïalehkai ba 34 minit.
Ka Mumbai Knights ka donkam ban pynphai kylliang bad ka la ïoh shisha hadien ba ka Ritu Rani ka la thep ïa ka kol pynïakhaid da 1-1 hashuwa ban kut ka kylla step.
Lyngba katei ka kol bala ïoh thep, ka Mumbai Knights ka la nang khlaiñ bad ka la lah ban ïalehkai bha ha kaba sdang jong ka kylla miet bad ka la ïoh ka kabu thep kol lyngba ka penalty.
Ka Karishma kaba la shim ka jingbahkhlieh ïa ka jingshut penalty, khlem da pynlehnoh ei ka la pynrung suk ïa ka bol hapoh ka jar ha kaba ka kynhun ka la tam da 2-1 kol.
Ka Mumbai Knights ka la pynkylla arngut ki thei ïalehkai ha kaba ha jaka jong ka Alexandra la mih bujli da ka Namrata Thakur ha kaba sdang jong ka kylla miet bad ka Namrata ka la rung ha ka jaka jong ka Janhavi Shetty ha ka minit ïalehkai kaba 90.
Sa kawei pat ka jingïoh khur ïa ki lai point, ka Mumbai Knights ka la khur ïa ka jingjop kaba laisien na ki sansien ïalehkai.
Mynta ka Mumbai Knights ka khur 10 point na ki sansien ïalehkai, bad duna lai point na ka Gokulam Kerala FC kaba la pynliem kut da14-1 kol pyrshah ïa ka Kahaani FC.Ka Mumbai Knights ka ïoh mynta sa ar sngi ban pynkhreh na ka bynta kawei pat ka jingïalehkai, kata kan sa wanphai biang ha ka sngi Ba ar ha kaba kan sa aireng pyrshah ïa ka HOPS FC ha Shahibaug Police Ground.
Haba ngi peit sha ki jingkhapngiah palat jong ka sor Shillong ha kine ki sngi, sngew kumba ong ba ym don jaka ne lad kamai shuh da kiwei pat ha ki shnong ki thaw, ne ha ki thaiñ nongkyndong dei na kata ka daw ba baroh ki la wan ban tuid lut sha sor bad pynkhapngiah ïa ki lynti ki syngkieng, ki ïew ki hat, ki surok bad lynti bah ruh kumjuh.
Hooid shisha ym lah ban len ba ïa mynta hi la i jwat ban weng ïa kane ka jingkhapngiah bad ka daw baroh ka dei hi na ka jingbakla jong ka sorkar naduh kaba sdang.
Kawei na ki daw kiba kongsan eh ka long na ka jingshim kabu jong kito kiba don ha ki kam politik ba ha ka jaka ban thaw ïa ki lad ki lynti kumno ban plie lad ïa kito kiba die madan ki nangpynskhem pynban ïa ka nongrim jong ki, kat haduh ban ïeng ruh da ki aiñ bapher bapher ban buh jingeh kylla wat ha ka sorkar.
Kumba ka long mynta la thikna ba ka sorkar kam lah shuh ban pynkhuid pat ïa ki lynti ki syngkieng na ka jingshlei jong ki briew kiba shong die madan, namar ka ïing bishar hi ka la dep ban pynksan ia ki.
Hynrei ka sorkar kam dei ban shu kut noh kumta, pynban ban ïai wad ïa ki lad ki lynti ban thaw ïa ki ïew ki hat bad ka long kaba donkam ban peit ba ki trai jylla kiba dei ki trai shnong riewlum kin ïoh ïa ka jingpyrkhat ba kyrpang na ka sorkar ban ïoh ïa ki basa ban ïahap dur bad ïahap dor na ka bynta jong ki.
Hadien jong kane ka sorkar ka donkam ban pynbna noh kum ki ‘no Vending Zone’ ne ki jaka ba ym lah ban die madan ha kiba bun ki jaka ka nongbah Shillong.
Ka sorkar ka dei ban pei shkor ban ym ïalehkai shuh bad ka lawei jong ka imlang sahlang hynrei ka donkam ban pyrkhing bha ban ym ailad shuh ba kane ka nongbah kaba la tip mynnor kum ka Scotland jong ka ri mihngi kan lip noh syndon ïa ka rong bad ka burom jong ka.
La ïohi ba wat la ka sorkar ka la ïaleh katba lah wat ban thaw ïa ki lad ki lynti naka bynta ki samla ba la nang la stad ban ailad ïa ki ban trei ha ki kam la jong da kaba ailad ba kin wai ïa ki dukan kum ha ki Complex ne basa sorkar, hyrnei kaba sngewsih pat ka long ban ïohi ba ïa kine ki dukan la wai kylla da ki briew kiba nabar.
Kane hi ka pyni ba kito ki briew kiba ïoh ban wai dukan ki la don da kiwei pat ki kam kiba khambha ban trei na ka bynta ïalade.
Ha ka jingshisha la dei ban aiwai ïa kitei ki dukan jong ki tang sha ki trai jylla hi wat la ki siew ia ka dor kaba kham duna ruh bad kane kan long ka jingïarap ïa ki para trai shnong bad ruh khanglad ïa ki briew kiba nabar ban phrung khlieh ha kane ka bri u Hynniewtrep.
Kumba ka jingdawa ïa ka ILP ka dang ïaid shaphrang bad kumba long hi wat na ka liang jong ka sorkar jylla ruh kala dep ban mynjur bad mynta ka shong sa ha ka sorkar kmie ha Delhi.
Ngim lah ban peit tang sha ka sorkar ban leh ïa kiei kiei kiba donkam, hynrei kum ki nongshnong ka jylla bad ki trai shnong ngi donkam ban don ïa ka jingsngew kitkhlieh ban leh ei ei ban ïada na kaba plie lad laidlan ïa kiwei pat ki jaidbynriew heh paid, katba ïa ki para khasi pat ki ia khñoit beiñ ia ki.
Kane ka long kaba shisha bad ngi sakhi ïa kata ba wat tang hapoh Iewduh ruh kiba bun ki dukan Khasi la shongsyaid lut da ki briew kiba nabar bad ki trai shnong ki hap ban shu thynñian khapngiah ha madan.
Ka la dei ka por ban pynïoh ïa ka jinghikai kaba khlaiñ sha ki nongshongshnong jong ka jylla Meghalaya, khnang ban pynlah ïa ki ban bat ïa la ka hok bad ban kot ka bor pyrkhat.
Namar ba kumba ka long mynta sngew ban ong ba ki trai shnong wat la ki don ïa ki dukan kiba biang hynrei kin jied ban shong die ïalade ha madan bad aiwai ei ïa ka dukan la jong sha ki bar jylla kiba siew ïa ki ia ka baiwai kaba heh! Hynrei ka long kaba donkam ban don ïa ka jingpyrkhing ban aiwai beit tang sha ki para jaidbynriew khnang ban khanglad ïa ki briew kiba nabar kaba lah ban tap lut ïa ki riewlum ri paid ka bri u Hynniewtrep.
Lada baroh ki briew kiba die madan kin dei tang kiba nabar suda kan khamsuk shibun wat ia ki bor sorkar ban pyntreikam ia ka aiñ bad khanglad ïa ki ?.
Nongstoiñ, Jymmang 6: Ka shnong Wahlyngdoh ka dei kawei ka shnong kaba don ha mars hiteng lynti na Nongstoiñ bad sha Maweit ha kaba ka jngai kumba 20 kilometer.
Ka jingdon ki tnum ïing ka long kumba 60 ha ryngkat ka jingbun paid kaba 300 tam, kata haba kheiñ kyllum lang baroh naduh khunlung haduh ki tymmen ki kro bad ka don ka Wah hajan bad ka Mariang kaba itynnadKane ka shnong ka don ha mar pdeng jong 20 tylli ki shnong ha ka jingbun briew kumba 8000 ngut, kata haba kheiñ kyllum lang na baroh ki 20 tylli ki nongshong shnong.
Pynban kaba sngew lyngngoh ka long ba tang ka sub-centre ka ban ai ka jingïarap ïa ki long kmie kiba armet, ki khunlung bad ki tymmen ki kro kiba pang kiba shitom ha ka ban pynïoh ïa ki dawai dasin, kam pat don haduh mynta mynne.
U President ka HYC Wahlyngdoh Area Unit u samla Lambha Rongrin ha ka jingïakren bad u nongthoh khubor halor kane ka phang, u la ong ba ka jingbym don ka sub-centre ha ka shnong Wahlyngdoh ka wanrah shibun ki jingeh kiba ïa dei bad ka koit ka khiah ki paidbah.
U la ong ba ha ka jingshisha, ka jingbun paid ruh la biang bha, namar katkum ka jingdawa ka sorkar ban ïoh ïa ka sub-centre ka dei ban don 3000 ki jingbun briew ha ki shnong kiba markhap.
Hynrei na ki 20 tylli ki shnong, ka jingbun briew ka la palat ïa kata, pynban ka sorkar kam ju phai khmat sha kane ka dong ka thaiñ ban buh noh da ka sub-centre.
U la ong ruh ba dei halor ka jingbym phai khmat bad ka jingleh klet ka sorkar, ba la pynlong ia ka HYC Wahlyngdoh Area Unit ha ka jingïalam u President Lambha Rongrin, ryngkat ka jingdonlang ki nongïalam jong ka Circle bad jong ka West Khasi Hills, ki la leit ban ïakynduh ïa I DM&HO Nongstoiñ ban dawa ïa ka sub-centre ha Wahlyngdoh.
U la ïathuh ba na ka liang I DM&HO, I la kular ban shimkhia halor kane ka jingdawa jong ka seng ban wanrah noh ïa ka sub-centre ha ka shnong Wahlyngdoh, ban ai ka jingshakri jong ki 20 tylli ki shnong kiba hap ha katei ka thaiñ.
Na ka liang ka seng ka sngew dei ruh ban kyntu lem sha u MLA ba thymmai jong ka dong Bah Methodius Dkhar, ba un sngewbha ban shimkhia halor kane ka mat kaba kongsan na ka bynta ka jingbit jingbiang ka koit ka khiah ki paidbah.
Ka HYC Wahlyngdoh Area Unit, ka dawa ruh na ka sorkar jylla ban kan shimkhia ban pynkloi ban buh noh ïa kane la sub-centre, khnang ba kan pynsuk bad kan pynim ïa bun ki paidbah jong kine ki 20 tylli ki shnong, ym shuh ban dang ïap lynti kumba la jia baroh shikatta bad ka seng kan sah buddien ïa kane haduh ban da urlong.
Nongstoiñ, Jymmang 6: Ka jingkiew jong ki kam sniew ha kine ki sngi ha kylleng ki jaka hapoh ka jylla, ka la pynsyier bad pynsheptieng ïa ki paidbah ym tang ha ka leit ka wan hynrei wat haba ki shong tang hapoh shnong poh thaw ruh.
Ha kaba ïadei bad ka jingkiew sted jong ki kam sniew kum ki kam bat bor, rah bor bad pynïap, ki kam tuh kam lute bad kiwei kiwei, u nongthoh khubor u la ïoh ban ïakren bad uwei u heh Pulit jong ka West Khasi Hills u bym kwah ban pynpaw kyrteng ïalade, ha kaba u la ong ba ki riew runar ha kine ki sngi kim salia shuh ban leh ïa kino kino ki kam sniew kiba ka dohnud jong ki ka kwah wat ha ka por mynsngi mynshai ruh bad kim salia shuh ïa ki rangbah shnong bad wat ïa ki pulit ruh.
U la ong ba ka jingbym sheptieng shuh jong ki runar ïa ki pulit, ka dei ba haba ki pulit ki la ïoh ban kem kim nud shuh ban shoh ban dat ïa ki wat lada ki leh ïa ka kam sniew kaba shyrkhei katno katno ruh.
Nalorkata u la ong ruh ba ha ki por ba mynshuwa ka bam ka dih, ka dawai ka dashin ïa kito ki runar kiba la shah kem ka sorkar kam pat pynbiang satia.
Kumta haba ki runar ki la shah set along ki shem jingeh bha bad kim sngewtynnad satia ban shong hapoh along.
Ha kine ki sngi ki don ki riew runar kiba kmen haba shah kem ha ki pulit, namar ba ynda la set ha along la hap ban pynbiang naduh ka sha step, ka ja step, ka sha sngi, bad ka ja miet.
Nalorkata ar sien haduh lai sien shi sngi hap ban ïalam sha Hospital ban phah check up.
Ki don katto katne ngut ki runar kiba la shah kem ha kaba ki la ong ba haba kim pat shah kem ha ki pulit kim ju poi satia sha Hospital bad kim ju poi pyrkhat ban da phah check up ïa ka jingkoit jingkhiah.
Hynrei haba ki shah kem ha ki pulit pat shiphang shiphang ki la shah ïalam sha Hospital, ka dawai ruh ïoh ei khlem siew pisa.
La ong ruh ba ki riew runar ha kine ki sngi wat ïa ki rangbah shnong ruh kim ju salia shuh, namar ba ki tip ba lada ki shah kem ha ki bor shnong ruh kim nud ban shoh ban dat, namar ki tip ba lada ki pulit ki tip ba ki paidbah shnong kiba kem ïa ki riew runar bad lada ki shoh ki dat, kin ym shah satia.
La ong ba ka jingpyrkhing palat jong ki bor jong ki ïingbishar ïa ka tnad pulit ha kaba ïadei bad ki runar kiba shah kem, ka pynlong ïa ki riew runar ba kin sngew muja pynban haba ki leh ïa ki kam sniew.
Nalorkata ki don sa kiwei pat ki jaid briew kiba sngew tynnad ban shong kum ki koidi, namar ba ki dei ki briew kiba jai tuh ban trei shitom la ka dei ha ka bylla ka sngi ne ka rep ka riang, hynrei ki kwah ban shu im pahuh pahai bad ban ïoh ïa ka bam ka dih.
Dei na katei ka daw ba haba ki shong kum ki koidi ha ki Jail bapher bapher, ki sngew muja bha namar ka sorkar ka la pynbiang lut nadong shadong bad kim donkam ban da trei shitom kumba ki don ha la ki shnong ki thaw jong ki.
Nongstoiñ, Jymmang 6: “Katba nang mih ki sngi ki maw nam bad ki jaka ba pawnam ha kane ka bri u Hynñiewtrep ki la nang jah, namar ka jingbym ñiew kor jong ki paidbah nongshong shnong", ong u bah Dmikstar Lyngdoh Secretary ka Ri Khaiñ Lyngdoh Nonglynkien haba ïakren bad u nongthoh khubor mynta ka sngi.
U la ong ruh ba lada ki maw niam bad ki jaka ba pawnam kiba don ha kane ka ri Khasi kim don shuh, khlem artatien wat ka jaidbynriew ruh kan jah rngai na kane ka sla pyrthei.
U la ong ruh ba lada ki maw niam, ki maw nam ki don ha kino kino ki jaka la ki dei ki khyndew kur, ki khyndew hima, ki khyndew jong ki riew shimet, ka por ka la dei ba kin peit kin khmih bad ban pynneh pynsah, khnang ba ki pateng kiba hadien habud kin tip.
U la ong ruh ba wat lada don ki mawniam ne ki mawbynna kiba la kyllon la dei ban pynïeng pat ïa ki.
U la pynkynmaw ba ha ka por hyndai, ïa kitei ki maw niam bad ki mawbynna la ring na ki jaka kiba jngai bad pynïeng ha kino kno ki jaka kiba don jingmut na ka bynta ban pynsah nam ïa ki ba la khlad, khamtam eh lada ki dei ki kñi rangbah jong kano kano ka kur ka jait bad kiba dei ruh ki nongshat nongkheiñ ki nongkñia nong khriam kiba leh ïa ki niam ki rukom.
U la ong ruh ba kaba phylla ka long ba ki tymmen hyndai ki lah ban ring ïa kitei ki mawbynna kiba jrong bad kiba heh tang da ki thning pathaw, ki jyrmi bad wat ban shu pynkie ha ka um ruh, namar ba ka jingngeit jong ki ha ka niam ka rukom ka khlaiñ haduh katta katta.
U la ong ruh ba lada ka dei ha kine ki sngi, ïa ki maw bynna bad ki maw niam wat ki JCB ruh ki la shem jingeh ban rah.
Haba phai pat ha ka long briew man briew, u la ong ba ka long kaei kaei kaba sngewsih ban ïohi ba ha kine ki sngi ka jinghiar dor jong ka jaidbynriew Khasi, ka la long shaba palat la ka long ha ka riam ka beit ka akor ka burom bad ka kheiñ kur kheiñ jait.
U la ong ba ka daw kaba kongsan eh ka dei na ka jingbud tynneng palat ïa ki nongwei, naduh ka put ka tem, ka ktien ka thylliej, ka thoh ka ka tar ka la hiar haduh katta katta.
Nongpoh, Jymmang 06 : Ki nongïalam jong ka National Peoples Youth Front, Nongpoh Block mynta ka sngi haka jingïalam u Bah Linus Lyngdoh President bad u Drumlin Lymphuid Working President kila leit ban sngewlem ïaka ïing ka sem jong ka samla Walinda Binong kaba dei ka samla pule Fashion Design jong ka Mody University kaba la khlad noh haka 27 tarik Ïaiong ha Rajasthan.
Naka liang ki nongïalam ka NPYF kila pynpaw ruh ka jingsngewsih halor katei ka jingjia kaba ym lah ban pdiang da ka ïing ka sem, halor ka jingduh noh ïala ka jong ka khun ba ïeid thep mynsiem katba ka dang leit wad jingstad jngai nala ïing, ha kaba kum ka kynhun NPYF kala buh ruh da ka jingduwai ba u Blei un pyntngen ïaka iing ka sem bad kum ka dak ka jingsngewlem naka liang ka NPYF Nongpoh Block kala noh jingïarap ruh sha katei ka longiing.
Hakajuh ka por naka liang ka NPYF kala kyrpad ruh ïaki bor bahalor ban shimkhia ban pynioh ïaka hok ïa katei ka longiing kaba ka ngat ha katei ka apot khnang ba ki kmie ki kpa bad ki bahaiingshem jong katei ka samla kin ioh ka jingshai, namar kum ka seng kam kwah shuh ba kum kitei ki jingjia kin nang ïai jia nangne shakhmat bad ruh ba ka sorkar kan thaw ki lad ki lynti ban pynthikna ïaka jinglong shngaiñ jong ki samla pule kiba pule shabar jylla.
Ka Artificial Intelligence (AI) ka long ka wei na ka kyntien ne ka phang ba ki briew ha shityllup ka pyrthei kaba ki iakren bha.
Kane ka la sdang ban wanrah ïa ka jingkylla hajan baroh ki bynta ne karkhana (industries) bad la khmihlynti (Predicted) ba kan nang wanrah shuh shuh ïa ki jingkylla kiba sted bha nangne shakhmat.
Kane ka Artificial Intelligence (AI) ka don ka bor ban pynkylla shisyndon ïa ka rukom ba ngi im bad trei, tangba ka long kaba donkam ban sngewthuh shaphang kane bad ban tip ba kane ka dei ka ei bad kumno ka treikam?Ha ka phangpdeng (Core), Ka AI ka dei ka jingpynbha ïa ki bor jong ki kor komputer kaba lah ban leh ïa ki kam kiba donkam ïa ka jingstad briew, kine ki lah ban trei naduh ki kam barit kum ban ithuh kaei ka ba don ha ka dur bad ïa ki kyntien ba don ha ka, haduh ki kam ba heh bad kiba eh, kumjuh ruh kum ka jingjied ïa ka ba bha bad shim ïa ka Rai (decision – making) bad ban pynbeit (solve) ïa ki jingeh (problem solving).
Ka AI ka la lah ban pynsakhi ba ka long kaba khraw ha ki bynta bapher bapher kum ha ka jingkheiñ jingdiah (Finance), ki dawai (medicine field) bad ha ka jingleit jingwan (Transportation) bad ka jinglah jong ka, ka long ka bym don jingkut (Virtually limitless).
Kawei na ka bynta ka ba pynlong ïa ka ba kan khraw ka dei, ba ka lah ban sngewthuh bad nang ban pdiang bad pyndonkam ïa kata ka jingtip jong ka.
Ka machine learning ka dei ka bynta jong ka AI kaba pynleit jingmut ban hikai ïa ki machine ha ki data khlem da thoh ïa ki program.
Kane ka mut ba kat nangbun ki data ba ngi ai (input data) sha ka machine, ka nang sngewthuh bad ban pyntbit shuh shuh ïalade.
Da kane ka jinglah ki la mih ki nongïarap jong ngi (personal assistant) kum ka Siri bad Alexa kiba lah ban sngewthuh ïa ki kyntien ba ngi pyndonkam bad jubab bad leh ïa ki kam ba ngi kwah (voice command).
Sa ha kawei ka bynta ba ka AI ka la sdang ban wanrah jingkylla ka dei ha ka bynta jong ka Robotics.
Ki robot ba lah ban nang da lade (Automous robot) kiba lah ban leh ïa ki kam kiba ma (danger) bad kiba shitom kaba ngi ki briew ngim lah ban leh, kum ka nuksa, ban ngam sha tynrai ki duriaw, ka jingsumar ha ka ba bha tam (precision operation).
Ïa kine ki robot lah ban program ban ïatreilang bad ki briew ha ki kharkana (factories) ban thaw bad shna ïa ki jingdonkam.
Tangba ngi dei ban kynmaw ba ki jingdon kino kino ki kor ki bor kiba thymmai (new technology), ki don ki jingma kiba ap ïa ngi lada ngi buh ïa kine ki kor ki bor hakhmat (concern) kiba ka AI ka wanrah ha ka imlang sahlang, kawei na ki jingma ba buh ïa ngi ka dei ka jingduhkam duhjam (jobs replacement).
Katba ka machine ka nang kiew ha ka jingnang jingstad kan lah ban leh ïa ki kam ba ki briew ki shait leh bad kane kan pynlong ïa ngi ki briew ki bym donkam donjam shuh (obsolete).
Sa kawei ngin hap ban buh ha jingmut kata ïoh ba ki don ïa kata ka jingstad ban thew hi ïalade, ïa ki bomb ioh kan kylla ka jingsyier jingma ïa ngi.
Ban tehlakam ïa kine ki jingma, ka long ka ba donkam ba ïa ka AI yn thaw ha ka nongrim babha, kane ka lah ban long da ka ba ki Sorkar, ki agency bapher bapher bad ki organization kin hap ban ïatreilang ban thew ïa ki policis bad ki jingteh jingkhem (regulation) ka ban pynphriang ïa ka jingbha bad ka nongrim ba skhem ban pyndonkam ïa ka AI ha ka rukom ban wanrah ïa ka jingbha jingmiat jong u briew.
Kane kan pynkhraw ïa ka jingim jong ngi khlem ka jingtieng ïa ki briew bad ka imlang sahlang.
Ha ka jingpynkut, ka AI ka dei ka technology ka nongpynkylla ban pynpher ïa ka pyrthei kum ba ngi tip naduh ki autonomous robot shaduh ki nongiarap (personal assistant).
Ka AI ka la ieng sakhi ïa ka jinglah jong ka ban pynjanai ïa ka jingim jong ngi haba bun ki liang.
Tangba ha man ki jingim ba thymmai, ki don ruh kiba ngi hap ban bishar bha.
Kan shong sa ha ngi ki briew ba ngin iatreilang ban pyntikna ba ka jingthaw ïa kane ka AI kan long ha ka rukom kaba dei bad ha ka nongrim babha.
Kawei na ki Artificial Intelligence (AI) kaba pawnam bha mynta ki por ka dei ka chatbot kaba kyrteng CHATGPT.Nongpoh, Jymmang 06 : Ka Khasi Student Union kala dawa syndon naka sorkar ba dei ban sospon syndon ïaki doctor ba donkti ban sumar torti bad pynsahkut thyrñia haka met jong kawei ka longkmie kaba leit ban kha khyllung ha Ganesh Das Hospital Shillong, haduh ba I khyllung ba katei ka longkmie ka kha I la khlad noh syndon na kane ka sla pyrthei.
Haba phah ïaka kyrwoh naka liang u Samla Banshemphang Kharnaior President ka KSU Umiam Circle u la pynpaw ba kum ka seng kala dap da ka jingsngewkhia bad sngewsih halor katei ka jingjia kaba la pynpar ñiangkhriat ruh ïa kiba bun ba lang hadien ba uwei u thyrñia u la sahkut haka met jong ka kong Phaltima Rani naka shnong Mawlyndep, Ri-Bhoi kaba la leit ban kha khyllung ha Ganesh Das Hospital naka jingsumar torti bad thurmur da katei ka jaka sumar sorkar.
U la ong ruh ba kane ka jingleh thurmur jong ki nongtrei ka Hospital ka buh jingma ïa ka jingim jong ki briew bad wanrah ruh ïa ka jingshong syier ïa ki paidbah ba phah sumar ha katei ka Hospital kumba katei ka jingjia kam dei shuh ka sien ba nyngkong hynrei ki jingleh torti da katei ka hospital ki ju jia naka por shaka por.
Halor katei ka jingleh thurmur bad ban nym buh ïaki paidbah ba leit sumar hapdeng ka jingsyier, naka liang ka seng kala dawa syndon naka sorkar ba dei ban sospon syndon ïaki doctor ba donkti ha katei ka kam wat ban knieh noh ïaka license jong ki, namar kum ki nongsumar bala dep pyntbit kim dei ban lehkai bad ka met jong ki briew hynrei ban sumar janai haka rukom kaba dei.
Shuh shuh naka liang ka seng ka dawa ruh naka sorkar ba ka dei ban pynlong ka jingtohkit kaba bñiah halor katei ka jingjia bad dawa ruh ban siew bai lutksan sha katei ka longkmie.
Nongpoh, Jymmang 06: Ha kawei na ka jingjia ba sngewsih kaba la jia hynnin ka miet ha ka por 10 baje ei ei janmiet, u nongbut jong kawei ka trok u la duh noh ïa la ka jingim bad u dribar pat u la mynsaw jur, kaba dei hadien ba kawei ka trok ka la kylla bad hap shariat ha jan ka khlaw ka tnad Forest ha Umling.
Une u nongbut katei ka Trok kaba don ïa u number WB 23 E 5691 la tip kyrteng kum u Sonathan Kormokai bad u Dirbar pat la tip kyrteng kum u Tapash Roy, kiba dei na West Bengal.
Halor kane ka jingjia, ïa utei u Dribar bad u Nongbut katei ka trok la rah noh mardor sha Civil Hospital Nongpoh ban ioh ïa ka jingsumar bad hadienba la poi ha katei ka jaka ai jingsumar ki Doctor ki la pynthikna ba utei u nongbut jong ka trok u la khlad noh namar ka jingjur ka jingmynsaw bad u Dirbar pat u dang don hapdeng ka jingshah jingsumar na ka jingmynsaw jur jong u ha kane ka jingjia.
Kumba la ioh lum jingtip, la ong ba kane ka Trok ka la kylla sha riat harud ka surokbah National Highway ka dei namar ba la pynsher sted u Dribar bad halor kane ka jingjia ki pulit ki la pynlong ïa ka jingtohkit kaba dei katkum ki kyndon jong ka aiñ.
Jowai, Jymmang 06: Na ka daw ka jingjur palat ka jingsniew jong ka surok Jowai By-Pass na lad Mukhla haduh Soo mer (Mihmyntdu) kala pynlong ïa kawei ka kawei ka trok kit marbam ban kyllon syndon ha rud jong ka surok.
Katba nang mih ki sngi ki thliew kiba don hapdeng jong ka surok kila nang kham heh bad kane ka paw tang na ka daw ka jingbym ïohi jong ka sorkar halor ka jingsniew jong kane ka surok kaba la buh jingeh ïa ki paidbah nongleit nongwan, shuh shuh une u surok NH-6 udei u budlum uba pynïasoh ïa kiba bun tylli ki jylla jong ka thaiñ shatei lam Mihngi (North East).
Kane ka jingsniew saba palat jong kane ka surok Jowai Bypass kaba tang khyndiat kilo miter kala wanrah ruh ka jingdheng bad don ruh ki kali kiba sahkut ha shiteng lynti.
“Kumba long mynta ïa u surok By-Pass la donkam shisha ban maramot kloi naduh ka jingsiang rong ïa baroh ki bynta jong ka surok" hynrei ka sorkar kam patiaw satia eiei ka shuh eh shah kum bym ïohi.
Kum ban pynkymmaw na ka liang ka ïing bishar ba donburom ka Meghalaya High Court kala dep ban hukum ïa ka sorkar jylla ban pynbha noh ïa ka jinglong jingman jong utei u surok NH katkum ka PIL ba la ujor da uwei na ki nongshong shnong ka East Jaiñtia Hills District.
Lada ka sorkar kam lah ban shimkhia ïa kane ka jingeh ban pynbha pynmiat noh ïa katei ka surok kala long pynban kaba leh nohei ban shan ïa une u surok uba pynïakhlad ban ïaid lyngba ka sor Jowai.
Shillong, Jymmang 06 : Sa 165 ngut ki samla pule kiba dang sahkut sha Manipur bad ïa kine yn pynpoi sha ka jylla ha kine ki saw sngi ban wan kata haduh ka 10 tarik u Jymmang.
ïa kane la pyntip da ka Ophis u Myntri Rangbah ka Jylla (Chief Minister’s Office) haba ïathuh ba ïa kine ki samla pule ki ban sa nang wan, yn wan ïalam da ka liengsuiñ bala pynkhreh da ka Ophis u Myntri Rangbah ka Jylla u Conrad K Sangma bad da ka jingïatreilang bad ki shipai India , ïa kine ki samla pule yn synran da ki shipai naduh ka jaka ba ki sah haduh ha Imphal Airport.
Ka Ophis u CM ka pyntip ba hynne ka sngi, 17 ngut ki samla pule ki la wan poi ha Guwahati Airport bad la pdiang ia ki da ki Ophisar ka Jylla kiba la pynbiang ruh ïa ki jingbam hashuwa ba kin kiew ha ki bos ba la pynkhreh da ka Jylla ban ïalam ïa ki sha Shillong bad sha Ri-lum Garo.
Ka pyntip ba ha kine ki saw sngi ban wan kata naduh ka 7 tarik haduh ka 10 tarik Jymmang, kin don sa 165 ngut ki samla pule bad nong Meghalaya ki ban sa leit shaw na Imphal.
Kine ki long 50 ngut ki samla pule/nong Meghalaya ki ban wanphai ha ka 7 tarik, 70 ngut ha ka 8 tarik, 30 ngut ha ka 9 tarik bad 15 ngut ha ka 10 tarik.
La pyntip ba ka Sorkar kala phah ïa arngut ki Ophisar ka Jylla ban leit bad sah ha Imphal na ka bynta ban khmih ïa ka jing wan ïalam noh ïa ki samla pule/nongshong shnong ka Jylla bad ban pynbeit ïa ka jingkyrshan jong ki bor sorkar ka Manipur na ka bynta ka jingïaid lynti kaba shngaiñ jong kine ki samla pule.
Lah ban kdew ba hynnin ka sngi Thohdieng, haduh 66 ngut ki samla pule bad nong Meghalaya kila wan phai shala ïing na Manipur da ka jingiarap ka Sorkar Jylla.
Kine kila wan da ka Alliance Air bala pynkhreh da ka Sorkar Jylla halor ka jingbthah jong u Myntri Rangbah ka Jylla.
Namar ka jinglong jingman ka bym pat thikna ha Jylla Manipur namar ka jingïakynad pher jaidbynriew hapdeng ki paid riewlum ka Jylla bad ki jaidbynriew Meitei, u Myntri Rangbah ka Jylla ula lum biang ïa ka jingïalang shong bishar kam hynne ka sngi ban ïoh jingtip ïa kaei kaba long ba man halor ka jingwan phai ki samla pule.
Ka Sorkar Jylla kala ïakren khlem sangeh bad ki samla pule ha Manipur ban peit thuh ïa ka jinglong jingman ha katei ka jaka bad ban ai jingïarap ïa ki kat kaba don ba kin lah ban wanphai suk sha Jylla.
U Myntri Rangbah ka Jylla Conrad K Sangma hynne ka sngi Saitjain, ula pyntip ba jan kot 100 ngut ki samla pule lah dep ban pynmih na Manipur bad la wan ïalam suk shapoh ka Jylla.
Ula ong ba sa 40-50 ngut ki samla pule kila don ha lynti.
Ula kular ruh ba ka Sorkar kan sa wan ïalam noh ïa baroh ki samla ba dang sahkut ha Manipur hapoh ka 48-72 kynta.
“Jan kot 100 ngut kila wan poi sha Jylla bad katba ngi dang ïakren sa kumba 40-50 ngut kin wan poi mynta ka sngi.
Phi hap ban pyrkhat ba ha Manipur, ki jaidbynriew na Meghalaya ki dei kiba don bun eh.
Ngi don bun bah ki samla pule kham bun haba ïanujor bad kiwei pat ki Jylla ka thaiñ Shatei Lam Mihngi.
Na kata ka daw ka jingpynïaid ïa ki kam ki jam ka kham shimpor" ula ong haba ïakren bad ki nongthoh khubor shabar ka jingïalang wan rung pura jong ka PDF sha ka NPP.U Conrad ula ong ba ka Sorkar kala lah ban buh kyrpang ïa ki jaka shong ïa jan baroh ki nongshong shnong ba sahkut ha Manipur.
Hynrei, kumba 5-10 tylli ki seat ym shym la lah ban pynthikna hynrei u kular ban sa pynthikna noh ha kine ki 48-72 kynta ban wan.
“Ngin shimkhia ba ha kine ki 48-72 kynta ngi dei ban lah ha kaban wan ïalam noh ïa baroh ki samla pule jong ngi" ula pynthikna.
Ka Sorkar Meghalaya ka la sdang ia ka jingpynmih ïala ki jong ki Nongshong shnong khamtam ki samla pule, na Manipur naduh ka sngi Thohdieng.
Ka Sorkar Jylla kala pynkhreh ïa ka liengsuiñ ba kyrpang bad ki bos ban wan ïalam noh ïala ki jong ki nongshongshnong na Manipur.
Nongpoh, Jymmang 06 : Ki nongïalam bad ki dkhot ka KSU Sengkmie bad na Ri Bhoi ha ka janmiet jong ka Sngi Thohdieng ki la leit ban pdiang bad ban synran ïa ki samla pule ka jylla kiba wan phai na Manipur hadien ba ki la wan poi ha Kad Lingsuiñ Guwahati.
Kum ban pynkynmaw, kane ka jingwan phai noh ki samla pule ka jylla na Manipur, ka dei hadien ba ladon ka jingïaumsnam bad ki jingïakhih kaba jur kaba la jia ha ka jylla Manipur, kaba dei na ka jingïakynad kaba jur hapdeng ki Jaid Bynriew Meitei bad ki Kukis haduh ba ka la ktah ïa ka shongsuk shongsaiñ bad ka sorkar ka la hap ban pynkhlaiñ ïa ki bor pahara ba la poi shaduh u pud jong ka jingïap bad ka jingïaumsnam.
Ki nongïalam ka KSU ki la shim khia ban leit synran bad pynshngaiñ ïa ki samla pule kiba pule ha CAU Manipur kumba 66 ngut, ka dei hadien ba ki la wan phai noh sha la ka jylla, na ka daw ka jingbym shngaiñ shuh ban shong ban sah ha Manipur kaba dei na ka jingïakynad kaba jur hapdeng ki jaid bynriew Meitei bad ki Kukis.
Ha ka jingïalam u Samla Vincent Makri bad kiwei ki nongïalam ka KSU, ki la leit ban ai mynsiem ïa ki samla pule hadien ba ki la wan poi ha ka Kad Liengsuiñ ha Guwahati da kaba synran ruh ban wan phai sha ka jylla Meghalaya kum kawei na ka seng kaba ju shakri bad peit ïa ka bha ka miat jong ki samla pule ka jylla.
Haba kren ha kane ka sngi, u Samla Vincent Makri kum u nongïalam ka KSU, u la ai khublei kyrpang ïa ka sorkar jylla kaba la shim khia ban synran ïa kine ki samla pule ba wan phai noh sha ka jylla bad ruh ba ka sorkar jylla ka la shim khia ban ai ka jingïada ïa ki samla pule ka jylla kiba pule sha ka jylla Manipur.
Ha kane ka jingleit pdiang ka KSU ïa ki samla pule ban synran na ka bynta ban wan phai sha la ïing la sem la don ryngkat ruh u Bah Daniel Thangkhiew kum u Officer on Special Duty bad uba la pyntip ruh ba kine ki samla ki dei ki kynhun samla pule ba nyngkong kiba sahkut ha jylla Manipur ba ki la ioh ban wan phai suk phai sain sha la ïing la sem bad na ka liang ka sorkar ka la pynbeit ruh sa ar tylli ki Liengsuiñ ban kit ïa ki samla pule ba dang sahkut ha Manipur bad lada kine ki ar tylli ki Liengsuin kin ioh ban leit kit biang ïa ki sala pule baroh ki samla pule ba sahkut ha Manipur kin ioh noh ban wan phai sha ka jylla katba dang don katei ka jingïakynad kaba jur ha ka jylla Manipur.
Shillong, Jymmang, 06: Ka Elite Task Security and Service Emergency kaba don ha ka shnong Mawjrong, East Khasi Hills Distirct ka la sei haduh 33 ngut ki samla shynrang bad kynthei kiba la shah hikai pyntbit ha ka kam Security lane ka kam ap pahara.
Ha kane ka sngi, la sakhi lang da u SI jong ka Home Guard u Bah Shivam Nongrum uba lalong kum u kum u kongsan, u Fr.Gedwin Warbah kum u symbud kongsan, u Bah Headingson Ryntathiang, u Bah Pynshai Mawrie, u Bah John Kharjahrin uba dei u Adviser, ka Kong R.Suting kaba dei ka DirectorHa kaba ïadei bad kane ka jingai jinghikai, ki samla ki ïoh ïa ki jinghikai lyngba ka jingsnohkti jong ka Elite Task Security bad kiwei pat ki center kiba kynthup ïa ka International Red Cross Society, Meghalaya Branch bad ka Civil Defence and Homeguard bad lyngba ka jingai jinghikai kaba 45 sngi.
Kine ki samla ki la ïoh ïa ki syrnot na baroh lai tylli ki Center bad la ai ruh ki jinghikai ha ka English, Leadership Management, Personal Development, ka jinghikai ïa ki Skills Development bad kiwei kiwei.
Haba phai sha kane ka Passing Out Parade jong ka First Batch, la pynher ïa ka lama lairong jong ka Ri da u kongsan, bad la pynbud sa ka march pass bad ka jingpynsmai da ka Kong R.Suting bad hadien kane la pynlong sa ka Drill bad ki jingsam ïa ki khusnam sha ki 33 ngut kiba la pyndep ïa ka jinghikai bad kumjuh sha kiba ïoh ïa ki khusnam shimet.
U Bah Shivam Nongrum haba kren kum u Kongsan u la ai mynsiem ïa ki samla kiba ki la wan shakhmat, jngai na la ka iing ka sem ban pynlut por 45 sngi ha ka jingai jinghikai bad khlem kano kano ka jinglehraiñ, ki la wan da lade.
U la ong ba ha kane ka por ba kyrduh kam kyrduh jam, ka ladei ka por ba ki samla kin wan ha kum kine ki jingai jinghikai, ban ieng ha la ki jong ki kjat namar kano kano ka kam ka wanrah ïa ka jingsarong ïa ka iing ka sem.
U la bthah ïa ki khynnah kiba la pyndep ïa ka training ba kin bteng biang ïa ki jingshah hikai namar ha ki kyrdan kiba heh, kin dang shah hikai shuh shuh bad mynta ki kynti kan hap ha ka jinghikai jong u.
Shillong, Jymmang 06 : U National Vice President ka NPP, Bah Prestone Tynsong ba dei ruh u Symbud Myntri Rangbah ka jylla ha ka sngi Saitjain u la ong ba u shutia haduh katta haba u peit ïa ka jingkynthoh jong kiwei pat ha ki youtube.
“Ka jingitynnad namar ka ishutia namar ki kren ki briew ki bym tip ïa ka bneng ka khyndew, nga shu samrkhie.
Ki leh thik kumba synshar ma ki ha Secretariat ki leh thik kumba shong ha jaka ba shong u Myntri Rangbah bad Symbud Myntri Rangbah tip pynban mrong mrong ha baranda ki shong.
" u la ong haba kren ha ka jingïalang ïalap elekshon jong ka NPP Area Diengiei kaba long ha Mawlaiteng.
Nalorkata, u ong ruh haba ki wan sha Sohiong ki batai stad kumba ki tip lut ïa kawei pat kawei ka lain jong ka file.
“Nga mut ban ong ïa ki nongïalam na kato ka party sngewbha pynduna ka ktien namar ka ibiej palat," u la bynrap shuh shuh.
Shwa kane, u Bah Prestone u ong ruh ba ha ka jingwan ïalap elekshon jong ki sha Sohiong ka long ban pynshai ïa ki polisi bad ki kam kiba kum ka sorkar ka thmu ban leh na bynta ki paidbah ym ban ïa kdew kti ïa iwei pat.
U ong ruh ba ynda la dep ka surok ban pynïasoh ïa ka Lawmei bad ka Umlyngka kaba la mang 98 klur kan kyntiew stet ïa ka ïoh ka kot jong ka thain khamtam na ka bynta ki samla ban seng ïa ki kam lajong ban khring ïa ki kam jngohkai pyrthei.
“Ki khun samla ba la nang la stad, wat pyrkhat tang ïa kam sorkar hynrei sdang ïa ka kam lajong.
Lada phim nang ong ïa u Bah Samlin ban wan ïalang shanga ngan batai.
Shna ïa ki homestay kiba 10lak tyngka, 7lak tyngka yn ïarap ka sorkar bad 3lak phi lah ban shim da ka ram.
Don mo kiwei kiwei ki party ba nud wan kular kumta," bynrap biang u Bah Prestone.
Na ka liang u Bah Samlin pat u la pynsngew ha u Symbud Myntri Rangbah ba katei ka thain kadei kaba baroh ki dei ki nongrep hynrei bun kim ju leit ban pan jingïarap na ka sorkar namar ka shim por bad ka bunkam palat.
Kumta u la kyrpad ban wad lad lem na bynta jong ki.
Shuh shuh u ong ruh ba kum u nongmihkhmat ha ki san snem um pat ju thok ne leh bakla hynrei kaei kaba u trei kadei beit na ka bynta ka jingmyntoi ki paidbah.
U la ïathuh ruh ba mynta ki la bun bha na kiwei pat ki party kiba la wan ban tyrwa ban treilang noh bad ka NPP na ka bynta kane elekshon.
“Ngi don ka jingkyrmen ba ngin tam bun namar katba ki nang kren bein bad nang kynthoh katta ka kham bun ka vote ngin ïoh," u la bynrap biang.
Ha kane ka sngi la ïoh ruh ïa ka jingkren na kiwei pat ki nongïalam ka party kynthup naduh u MLA ka Jowai, Bah Wailad Shylla bad kiwei kiwei.
Shillong, Jymmang 06 : Ka United Christian Forum of NEI (UCFNEI) ka la kyrpad ïa baroh ki jaidbyriew ba ïasnohkti lang ha jingiaduwai lang na ka bynta ka jingsuk bad ban pynsnageh noh ïa baroh ki jingïaumsnam bad jingpyniap ha Manipur ha ka por pynlong jingduwai hala ki jong ki ïingmane bad ki Fellowship.
Ha ka jingïalang ba kyrkieh ba la pynlong ha ka sngi Thohdieng ha Guwahati, ki dkhot ka UCFNEI ki sngew ba ka jingduwai ka dei kaba atiar kaba khlaiñ bor bha ban wanrah lang hajuh ïaki briew bad ban kyrpad ïa ka jingtuklar bad jingbtin lynti da u Mynsiem Bakhuid.
Ki Ngeit ba kane ka sienjam ka lah ban synniang sha ka shongsuk shongsaiñ bad jingjai jai ha ka thaiñ bad ban ai mynsiem ïa ka jingkylla kaba bha haba burom ïa ka longbriew man briew.
Namar kata, ka UCFNEI kala khot ïa baroh ki Balang bad ki seng niam ban ïanohkti lang ha ka 7 tarik Jymmang ban ïaduwai lang na ka bynta ka jingsuk bad ban pynkut noh ïa ka jingïaumsnam ha Manipur haba pynlong ïa ki jingduwai ha la ki jongki ïingmane.
Shillong, Jymmang, 06: U Lurshai Nongrang u samla pule ka Seng Khasi College lem bad ka kynhun ka Shillong College, ki la ïoh ba kin rah ïa ka nam kum ki lahduh ha ka rynsan ïakob rwai ba la pynlong da ka Seng Khasi College, kaba long kum shi bynta ka jingrakhe pyndonburom ïa ka Jubili Ksiar jong ka Seng Khasi College kaba la long ha Seng Khasi Higher Secondary School Hall, Jaïaw, Shillong.
Ki don 9 tylli ki College kiba ïashim bynta ha ka jingïakob rwai kynhun katba ha ka jingïakob rwai marwei ki don 12 ngut ki samla.
U Lurshai u la ïoh ban rah ïa ka nam lahduh ha ka ïakob rwai ba para marwei katba ha ka kyrdan kaba ba-ar bad ba-lai ki long ka samla Venetia K.Warshong na ka St Anthony’s College bad ka samla Sweety Mary Lyngba ka St Mary’s College.
Ha ka ïakob rwai kynhun, ka College ba la rah ïa ka nam lahduh dei ka kynhun ki nongrwai jong ka Shillong College, bad ka kynhun kaba wan ba-ar bad ba-lai ki long ka St Edmunds’ College bad ka kynhun jong ka St Mary’s College.
Ki nongbishar ha kane ka sngi ki long u Bah Rudy Wahlang, u Bah Hubert Malngiang bad ka ka Kong Adollerine Sawian.
Ha kane ka jingïakob la ailad ïa ki nong ïashim bynta ba ki lah ban rwai ïa ki jingrwai kaba ki thaw hi, ne kino kino ki jingrwai ba ladep ban thaw da kiwei pat, la ka long ha ka ktien Khasi bad Phareng.
Shuh shuh, ki samla nongïashim bynta, ym tang ba ki pynpaw ïa ka sap ba kinang ba kin rwai, pynban ki da pyni syndon wat ïa ka sap ban thaw hi wat ïa ka jingrwai kaba ki wan ba kin ïakhun ha kane ka jingïakob.
Ka Kong Silbi Passah ka la long ka kongsan ha kane ka sngi ryngkat ka jingsakhi lang jong u President u Bah Banteilang S.Rumnong bad u Principal jong kaSeng Khasi College u Bah W.B Rynjah.
Pynursla Jymmang 06: Ka jingshah siat ïap ba jong u Bah Roning Nongkynrih ha ka ki Border Security Force (BSF), ka la wanrah ïa ka khubor ba kyndit bad bym lah ngeit ha ki ba ha ïing hasem jong u hadien ba ki la ïoh ïa kane ka khubor.
Haba u Mawphor ïakren bad u hymmen ar kmie jong u Bah Roning u Bah Magdiel Nongkynrih, u la ong ba lada ki bor ka aiñ ki lap ba u para jong u u leh ïa ki kam bymman ki don hok ban kem bad ai saja kat kum ka kyndon ai) ym ban shu siat ïap khlem da ai jingmaham la kumba um dei shuh u briew.
“Lada u leh kam bymman ki bor ka aiñ ki don hok ban kem bad pynshitom, lada u dei u lehnoh lehse u siat ïa ki BSF ki donhok ban siat ïap hynrei u para jong nga u don tang u shabi kali bad u bat steering hato don hok seh ban siat ïap ïa u, balei ym shym la shu kem ïa u ban ïoh ruh ka jingtian bishar pyrshah ïa ki kam bymman," u la buh jingkylli,“U dei u long kpa ïa ki arngut ki khun bad u kurim ïa ka tnga bad u pyrsa kurim bad hymmen bad para kynsi ha ka ïing ba u shongkha, bad nga lah ban ong ba ha la ka bor kaba u lah dei ma u uba pyndap ïa ka jingdonkam ha ïing ba u shongkha," u la bynrap.
U la ong ruh ba ka jingkhlad jong u Bah Roning kan dei ka jingduh kaba khraw ïa ka ïing ba u shongkha ‘namar i kiaw, u hymmen kynsi bad ka para kynsi jong u ki dei kiba don jingduna dkhot met kiba u hap ban bsa nalor ka kurim bad i khun jong u bad ka jingduh ïa u kan dei ka jingïap thngan ym tang ïa ka lok bad ki khun hynrei ïa ka ïing ba u shongkha hi baroh kawei,’ u la ong.
“Nga ïohi ïa ka lawei kaba dum ïa ki khun bad ka ïing ban im khlem u kpa bad u nongpyndap pynbiang hynrei aiu shuh ngin lah leh ma ngi ïa kaba la jia hynrei tang kawei kaba ngi tip skhem ba ngin ïakhun haduh ban da ïoh ïa ka hok u para jong nga," u la ong.
Haba kren bad u Bah Ribarskhem Nongkynrih uba don lang ha kane ka trok, u la ïathuh ba ka jinglait im jong u ruh ka dei namar mar sien ïohsngew ïa ka jingbthei kuli ‘nga thiah beit ha ka seat bad namar la bit snam ha ka met nga la ak kumba ïap ïoh lehse kin bteng ban siat biang ha kane ka kali hynrei ka jinglait im jong nga ka dei lehse ba u don u Blei bad u ïada ba ngan sakhi ïa ki jingjia kiba la jia,’ u la ong.
“Nga dei ka riew kynthei bad ka jingduh jong nga ïa u kurim ka dei ka lyngkor kaba khia ba ngan hap ban kit bad nga artaien ban lah ban kit kumba u la kit," ong ka kurim u Bah Roning ka Kong Riplin Kmah.
“Kum ka ïing ngi kwah ban ïoh ka jingbishar ba hok bad ki dei ban siew bai lut ksan na ka tulop kito kiba shim ïa ka jingim jong u," la pynpaw da kiba ha ïing hasem.
Shillong, Jymmang 06: Ka Khasi Students’ Union (KSU) South Central Circle mynta ka sngi saitjaiñ kala pynbna ban pynlong da ka jingïakhih da kaba ïaid paidbah ha ka 8 tarik mynta u bnai ban pyrshah halor ka jingshah siat iap u rangbah na Laitlyngkot bala tip kyrteng kum u Roning Nongkynrih ba 35 snem, ha ki shipai Border Security Force (BSF).
“Kum shi bynta ban pynrem jur ïa kane ka jingleh riewkhlaw ki shipai BSF, ka KSU kan pynlong daka jingïaïaid paidbah haka 8 tarik mynta u bnai ban dawa pynshitom jur ïa ki shipai ba donkti ha kaba shim ïa ka jingim ki paradoh parasnam jong ngi" la ong u Assistant General Secretary ka KSU South Central Circle samla Vorrozislov Sohkhlet.
Haba kren sha ki lad pathai khubor u samla Vorrozislov ula ong ba kane ka jingleh ki shipai BSF ka dei ka jing leh riewkhlaw bad kane kala pyntieng pynsmeij ïaki paidbah ba sah ha ki thaiñ khappud.
U samla Vorrozislov ula ong ba ha ka jingshisha, ka jing buh ïa ki shipai sha thaiñ khappud ka dei ban ai jingshngaiñ ki nongshnong ka thaiñ hynrei kane ka rukom leh jong ki shipai BSF ka long ka jingsyier ïa ki paidbah jong ka dong ka thaiñ.
Ula ong ba naka liang ka KSU South Central Circle kan sa leit ban ïa kynduh ïa ki bor pulit halor kane ka kam bad kala dawa ruh ba nangne shakhmat ki shipai BSF kim dei shuh ban ïaid pahara hapoh ka thaiñ Pynursla hynrei kidei ban ïaid pahara tang ha ki thaiñ khappud bad ka ri Bangladesh.
Shillong, Jymmang 06 : Da ka jingshimkhia sted jong ka Sorkar Jylla, haduh 66 ngut ki samla pule na Meghalaya, kiba pule ha ki jaka pule bapher bapher ha Imphal, ka Nongbah jong ka Manipur, kila wan poi suk hynnin ka sngi ha ka Lokpriya Gopinath Bordoloi International Airport ka nongbah Guwahati.
Mynta ka sngi Saitjain pat sa 17 ngut ki la wan poi na Manipur ha kane kajuh ka kad liengsuiñ.
ïa kiba sah 165 ngut ka sorkar ka la pynkhreh ban pynpoi sha ka jylla hapoh ka 10 tarik mynta u bnai.
Kumta baroh kiba la wan phai kat haduh mynta ka sngi ki long 86 ngut.
ïa kine ki samla pule la pdiang da ki Heh Ophisar ka Sorkar Jylla bad ki kynhun Sengbhalang ka Jylla.
La wan ïalam ïa ki sha Jylla da ki bos bala pynkhreh da ka Sorkar Jylla.
Kam pher shano ba ki shong, ïa kine ki samla la pynpoi sha Ri-lum Garo bad sha nongbah Shillong.
U Myntri Rangbah ka Jylla u Conrad K Sangma ha ka sngi Palei u pyntip ba ki don kumba 200 ngut ki samla na Jylla Meghalaya kiba pule ha Manipur, kham bun eh ha Imphal.
Ula ai ka jingkular ba ka Sorkar kala shim ïa baroh ki sienjam ha kaban pynthikna ba kine ki samla kin wanphai noh kham kloi da kaba suk bad ba shngaiñ sha Jylla Meghalaya.
Ka jingkulmar bad jingïaumsnam kala khie ha ka janmiet sngi Balang ha Manipur, kaba la nang jur da ka jingïaleh markylliang hapdeng ki paid riewlum khamtam eh hapdeng ka jaidbynriew Meitei bad ki Kuki, hadien ka rally Tribal Solidarity March bala pynlong da ka ATSUM ban pyrshah ïa ka jingdawa jong ki Meitei ban ai jingithuh kum ki Scheduled Tribe.
Haba ïakren bad u Nongai khubor uwei na kine ki samla pule ula ong ba ki shipai Indian Army kila synran ïa ki naduh na ki hostel shaduh ka Imphal Airport, ha kaba kila ïakynduh ïa ka Kynhun bala phah da ka Sorkar Meghalaya ba la ialam da I Myntri ka Koit ka Khiah Kong Ampareen Lyngdoh.
“Kane ka dei ka sien ba nyngkong ba ngin mad ïa kum kane ka jingjia….
ngi la ju ïohi tang ha ki phlim bad ki lad pathai khubor kum ka thma Ukraine bad Russia hynrei mynta ngi sa sakhi da la ki jong ki khmat" ula ong.
“Ka jinglong jingman kala shongsyier bha, ngim nang thiah shuh mynmiet, kala don ka jingïawiang ding ïa ki kali, ki ïing kat shaba phai, shabar ka phyllaw ka jaka pule bad wat ha ka Nongbah Imphal baroh kawei.
Ngi la sheptieng bha ïa kaei kaban jia ïa ngi…ym don nong pahara satia ïa ka campus jong ngi…ngim nang shuh ban thiah mynmiet" ula ïathuh ïa kaei kaba jia.
Iwei pat I samla pule, ila ïathuh ba baroh ki samla pule ki la rit mynsiem haba ïoh jingtip ïa ka jingïakulmar bad ïohsngew ïa ka jingïather kuli bad jingbthei bom hajan ka jaka ba ki sah.
“Kumba 9 baje eiei (ha ka 3 tarik Jymmang 2023), ngi la ïasah ha ka jaka kaba jur ka jingkulmar.
kala sdang kynsan kynsan bad hadien la mih sa ki jingïather kuli, ka la don ka jingbthei bom, kawang bom bad hangne ngi la sdang ban rit mynsiem…namar ka jaka kaba ka college jong ngi ka don bad kumjuh ruh ka hostel, ka dei kaba tawiar da ki riewlum, kumta ka jingkulmar ruh ka jur bha ha kane ka jaka" ila ong.
“Baroh shimiet naduh ba ka sdang haduh mynta, ngi la shu ïa im hapdeng ka jingtieng…ngim tip satia ïa kaei ka ban jia hadien.
Ngi la shu pynkhreh ïalade, lum lang ïa ki kot ki sla ba donkam, ïa baroh ki tiar ba donkam bad ngi la shu pynkhreh beit ba lada jia kumno kumno ngin shu ïaphet beit" ila ïathuh.
I ïathuh ruh ba bun ki samla pule kila rit mynsiem biang hadien ba ki poi ha kad liengsuiñ namar ka liengsuiñ kala slem.
Kila rit mynsiem da kaba pyrkhat ba ka Sorkar kam shym la shimkhia satia ban leit ïarap ïa ki, hynrei hadien la ïoh jingtip baka don ka jingslem ban ïaphah ktien namar ka jingkhang internet da ka Sorkar Manipur.
Imphal, Jymmang 06 : Ka jingïaumsnam ka bym pat sangeh ha Manipur ka la nang kyntiew ïa ka jingiap jong ki briew sha ka 54 ngut bad bun ngut ki la mynsaw.
Ka Sorkar Pdeng ka la nang phah ïa ki pyrton shipai sha kane ka Jylla ban pynjur ïa ka jingpahara ha ki jaka kiba ka jingïakynad ka dang bteng.
Ki shipai ki la pynlong ruh ïa ki flag march ha kylleng ki jaka ban tehlakam ïa ki nongpynkulmar.
Mynta ka sngi ka jinglong jingman ka la kham jai jai ha Imphal valley bad bun ki dukan bad ki ïew kila sdang ban plie bad ki kali ruh ki la sdang ban mih sha surok.
Kat kum ka jingpyntip ki heh Sorkar, napdeng ki 54 ngut kiba iap, 16 tylli ki met la buh ha ka jaka buh metiap ha Churanchandpur District Hospital, 15 tylli ha Jawaharlal Nehru Institute of Medical Science ha Imphal East District, bad 18 tylli ki don ha Regional Institute of Medical Sciences (RIMS) ha Imphal.
Kiba bun ki dukan bad ki ïew ha sor Imphal bad kiwei ki jaka ki la plie hynne ka step sngi saitjaiñ ha kaba ki briew ruh ki la ïamih ban ïathied ïapet ïa ki marbam mardih, ki jhur hapdeng ka jingpahara kaba jur jong ki shipai.
Kat kum ka khubor, haduh 5 ngut ki kaikhlaw ki la shah siat iap bad arngut ki shipai Indian Reserve Battalion ki la mynsaw ha ka jingïather kuli ha Churachandpur District.
“Haduh 13000 ngut ki briew la ïoh ban ïarap bad pynkynriah sha ki jaka rieh ba shngaiñ, katto katne ha ki ktem jong ki shipai ïa kiba la wanrah na Churachandpur, Moreh, Kakching bad Kangpokpi districts" ong u Nongaiktien ki shipai.
Palat 600 ngut ki briew na Manipur kila leit rieh sha Cachar District ka Jylla Assam.
Hadien ka jingwanrah ïa ki shipai ban pahara ha kylleng ki jaka, ka jinglong jingman ha Churachandpur, KPI Moreh bad Kakching ki la kham jai jai mynta.
“Namar ka jingkloi ban shimkhia da ki shipai, ka Churachandpur, KPI, Moreh bad Kakching kila don mynta ha ka jingpyn ïaid jong ki shipai bad ym shym la don shuh kano kano ka jingkulmar kaba jur naduh ka miet sngi palei" ong ki shipai.
“Haduh 13000 ngut ki nongshongshnong la lah ban ai jingïarap bad kine ki la sah ha ki jaka ba la pynbeit shipor ha ki jaka jong ki shipai" ki la pyntip.
Ki shipai ki la pyntip ruh ba ha kine ki 12 kynta (step sngi Thohdieng haduh janmiet), ka Imphal East bad West District kila sakhi ïa ki jingjia wiangding bad ki jingpyrshang jong ki riew shim kabu ban pakhang ïa ka surok".
U Myntri kam Pohïing ka Ri Amit Shah ula peitngor bad buddien bha ïa ka jinglong jingman ha Manipur.
U Amit Shah ula pynlong haduh artylli ki jingïalang bad u Myntri Rangbah ka Manipur u Biren Singh lem bad ki Heh Ophisar ka Jylla lyngba ka video conferencing bad ula shongbishar halor ka jinglong jingman ka suk ka saiñ hapoh kane ka Jylla.
Ha kajuh ka por, ka Sorkar pdeng kala nang phah ïa ki pyrton shipai sha Manipur ban pynkhlaiñ shuh shuh ïa ka jingpahara ha kaban lah tehlakam ïa ka jingpur ka jingïakynad pher Jaidbynriew.
Shillong, Jymmang, 06: U Symbud Myntri Rangbah ka Jylla u Bah Prestone Tynsong ha ka sngi Saitjaiñ u la ïathuh ba ka jingtohkit halor ka jingshah siat ïap jong u Bah Roning Nongkynrih ha ki shipai Border Security Force ha surokbah hapdeng ka shnong Pomshutia bad Mawshun, Pynursla kaba la jia ha sngi Thohdieng ha ka por kumba 11 baje mynmiet.
“Ka jingtohkit ka la ïaid, ïa ka met jong uba ïap (Bah Roning) la pyndep hynne (ha Shillong Civil Hospital) bad ïa ka met la rah sha iing ha kaba ïa ka met yn sa pyndep lashai (ka sngi U Blei," la ïathuh u Bah Tynsong uba long ruh u MLA jong ka Pynursla Constituency ha ka jingïakren bad ki lad pathai khubor.
“Nga la bthah ïa u Superintendent of Police ban un leh pynstet kaba lah khnang ba ngin sngewthuh kaei pat ka sienjam ba ngin shim hadien kata," la bynrap u Bah Prestone.
Shuh shuh u la ïathuh ba u Investigating Officer (IO) jong ka Pynursla Police Station u la leh ïa la ka jong ka kamram.
“Ai ba ka aiñ kan ïaid bad ïa kiba leh bakla ngim banse ban leh da kaba tyngeh," bynrap u Bah Prestone.
Haba kylli, u Bah Prestone u la ong, “ngim tip ba haduh katno kata ka jingjia kan pynlong ïa ki shipai BSF kin siat.
Ïa kata ruh ngam pat nud ban ong eiei haduh mynta.
Ngin ap shwa ïa ka jingtohkit bad ngin sa lah ban leh eiei.
".
Pynursla, Jymmang 06: Ka jingjia ba pynpar ‘ñiangkhriat ha ka miet sngi Thohdieng ha kaba uwei u samla rangbah ïa uba la tip kyrteng kum u Bah Roning Nongkynrih 34 snem ka rta uba shong ba sah ha Jalynteng, Nongkynrih u la duh ei ïa la ka jingim hadien ba ki shipai Border Security Force (BSF) ki la siat da ki suloi ïa ka kali kaba u ñiah bad ïa uba la leit dei a ka ryndang jong u.
Kane ka jingshah siat ïap jong u Bah Roning ka la jia harum jong ka shong Mawshun bad ha neng ka shnong Pomshutia ki shnong ba don harum Pynursla.
Kat kum ka jingïathuh u handymen jong kane ka trok u Bah Ribarskhem Nongkynrih uba long ruh u para arkmie jong u Bah Roning uba don lang ha kane ka trok u la ïathuh ba kane ka jingjia ka jia ha ka por 11 baje eiei jong ka miet sngi Thohdieng.
Haba u Mawphor u la hiar ban sakhi ïa kane ka jingjia la ïohi ba kane ka trok kaba la ñiah da u Bah Roning la ïohi ba ki don lai tylli ki dak rung kuli ha ka ïit jong kane ka kali.
Na ka liang ki BSF ki la kam ba kane ka kali kaba la ñiah da u Bah Roning kam shym la sahngeh satia wat hadien ba na ka liang jong ki ki la pynïeng ha ka jaka kaba ki ïeng ban talasai ïa ki trok kit mar khaïi duh ban shalan sha ka ri Bangladesh.
“Ngi kit ïa ka mar (ki muid) jong ka malik ban pynhap ha ka sem Mawshun ym ba ngi mut ban pynhiar sha Bangladesh , hynrei ynda poi ha kane ka jaka ha ka lad ban leit sha ka sem masi ngi kynduh ïa ka trok shipai kaba wan na ki thaiñ Dawki bad ngi ruh ngi ai lad ba kan ïaid bad leit sha ka surok khyndew hynrei ha kata ka khyllipmat hi ba la shu ïohsngew ïa ka jingbthei kynsan ki ktang suloi bad markumta hi nga ïohi ïa u hymmen ba la lyngkien ka snam," ong u Bah Ribarskhem haba kren bad u Mawphor.
U la ïathuh ruh ba hadien kane ka jingjia tang hadien katto katne minit hi ki pulit ki la wan poi ha kane ka jaka ‘hynrei ki shu peit tang na jngai khlem pyrshang satia ban ïarap ïa u hymmen jong nga hana ba hap ap ïa ki Majistor ba kin wan poi bad naduh kata hi ka por ki pulit ka Pynursla ki la pynbna ïap ïa u hymmen,’ u la ong.
“Nga lyngngoh ba kumno ki lah ban pynbna ba u la ïap haba ki khlem ktah eiei bad hato ki dei pynban ki doktor ne," u la buh jingkylli.
Da ka jingkhlad noh jong u Bah Roning u la ieh shadien ïa ka kurim jong u bad ïa arngut ki khun ba iwei ba 4 snem eiei bad iwei pat ba dang lai bnai.
“U dei u khunswet naduh ba u dang rit bad nga lah ban ong ba u dei ruh u briew uba trei shitom," ong u Kñi jong u ha ka jingïakren bad u Mawphor.
Na ka liang ki pulit ka Pynursla Police Station ki la pynkit noh sha Civil Hospital ha ka por 10:30 eiei na bynta ka post mortem.
Kat kum ka jingïathuh kiba ha ïing ki la pynpaw ba ki kwah ban pyndep noh ïa ka niam onthang ha ka sngi u Blei, ‘hynrei namar ba ki dang don ki kyndon ngi hap ap ban ïoh jingbthah na ki pulit,’ pynpaw u kñi u Bah Roning.
Shillong, Jymmang, 06: Ka National Peoples Party (NPP) kaba la jop haduh 26 ngut ki MLA ha ka elekshon sha ka Iingdorbar Thawain ka jylla kaba dang shu dep long shen ha u bnai Rymphang, 2023, mynta ka la kynjoh sha ka jingbunpaid kaba 28 ngut da ka jingpynïasoh pura jong ki arngut ki MLA ka Peoples Democratic Front (PDF).
Da ki spah ngut ki nongkyrshan lem bad ki nongkitkam jong ka PDF na ki Unit bad ki Circle bapher bapher jong ka party ki la sakhi lang ha kane ka sngi ba la khylliap lama syndon ïa ka PDF ha kane ka jylla Meghalaya hadien ba la pynkha ïa kane seng saiñpyrthei ha u snem 2017 shwa ka elekshon kaba la long ha u snem 2018.
Ka NPP ka duna mynta sa tang lai ngut ki MLA ban ïoh syndon ïa ka jingbun paid kaba 32 ngut hapoh ka Iingdorbar Thawain kaba don 60 ngut ki dkhot.
Ha ka jingïalang pdiang burom kaba la long ha ophis treikam jong ka National Peoples Party (NPP) ha nongbah Shillong, u President jong ka PDF u Bah Gavin Miguel Mylliem bad u National President jong ka NPP u Conrad Kongkal Sangma ki la ïasoi ïa ka dulir pynïasoh kaba don 11 tylli ki mat.
La sakhi lang ïa kane ka jingpynïasoh jong ka PDF sha ka NPP da u National Vice President jong ka NPP u Bah Bah Prestone Tynsong, ki MLA kiba kynthup ïa u Bah Sniawbhalang Dhar, ka Dr.Ampareen Lyngdoh, u Bah Comingone Ymbon, u Marcuise Marak lem bad ki nongïalam ka NPP.U National Vice President ka NPP u Bah Prestone Tynsong haba kren ha kane ka jingïalang, u la ong, ‘kane ka dei ka jingïathoh shongkurim kaba paka.
Ki arngut ki briew ki ladep ïasoi ïa ka soskular ïathoh hapdeng u Bah Gavin bad u Conrad.
Mynta kine ki la ïalong kawei.
Ngi dei ban sngewthuh ba ka jingïalong kawei ka pynlong ïa ngi ka kynhun kaba khlaiñ.
"“Ka jingïalong kawei na ki ar kan pynkhlaiñ ïa ka party jong ngi," la ong shuh shuh u Bah Prestone.
“Mynta ka kynti ki nongïalam jong phi, ki arngut (Bah Gavin M.Mylliem, Bah Banteidor Lyngdoh bad u Bah Auspicious Lyngdoh Mawphlang) ki dei ki briew kiba ïaid da ka lynti kaba dei.
Thik ka pa thik naduh ka tynrai, haduh ka District Level.
Kat ka shongkha shongman kam dei kaba suk ïoh ïashong tang hynriew bnai ne tang shi snem kata ruh kam long.
Haba ngi la ïashongkha, haduh ban da ïap.
Ai ba kane ka jingïathoh kaba ngi leh mynta ka miet kan neh pateng la pateng," la pyndait nia u Bah Prestone.
Shwa kane, u MLA jong ka Mawkynrew u Bah Banteidor Lyngdoh u la ong, “Ym ju don satia u paralok ba shirta lane u nongshun ba shirta ha ka kam sain hima sima.
U President ka PDF u Bah Gavin M.Mylliem uba long ruh u MLA jong ka Sohra ula ong ba ka rai ban bynrap lang ka dei u soh jong ka jingtreikam hapoh ka jingïalam u Myntri Rangbah u Conrad K Sangma bad ka Sorkar MDA, kaba la pynsngewthuh ïa ngi ba ka ‘Meghalaya kaba kham bha" hapoh jong u.
“Namar ka dei ha ka jingïalam jong u (Myntri Rangbah) ba ngi la ïohi ïa ka Meghalaya kaba kham bha.
Ki briew ki lah ban kynnoh shibun kiei kiei hynrei hadien ba ngi la ïakren bad ki nongkyrshan jong ngi, ngi la shim ïa ka rai kaba dei eh," ong u Bah Gavin.
U General Secretary ka PDF u Bah Auspicious Lyngdoh Mawphlang u la ïai ban ban kam ba ka PDF ka dang dei ka party kaba dang im bad kaba khlem pat khylliap lama.
Shillong, Jymmang 06 : U President ka KSU, Bah Lambokstarwell Marngar ha ka sngi Saitjaiñ u la ong ba ka KSU kam buh satia ïa ka niam ha khmat hynrei ka buh shwa ïa ka Jaidbynriew.
Ïa kane utei u nongïalam ba rangbah jong ka KSU u la kren hadien ba la dep ban pynbna ïa ki nongkitkam ba thymmai jong ka KSU Central Executive Council na bynta ka samoi treikam jong u snem 2023-2026 kaba long hynne ka sngi ha Dinam Hall Jaïaw.
“Nga ïohi ka jingwanrah ïa ka jingsngewpher thain, wan sa ka jingsngewpher bad kaba kham sheptieng shuh shuh ha kine ki sngi ka long ka la sdang rung sa kata ka jingsngew niam.
Ka KSU kam buh hakhmat ïa ka niam ka buh hakhmat ïa ka Jaidbynriew bad lada don kita kiba pharia ïa ka Jaidbynriew lyngba ka niam, ka KSU kan sop kan spain," u la ong.
Shuh shuh u la ong ruh haba ka Jaidbynriew ka skhem ki don ki bor kiba pyrshang da ki buit bapher bapher da ka sain pyrkhat ban jop thma kumno ban pynjot pynpra.
Da kaba ong ba kane mynta ka hap ha ki tyrpeng jong ki dkhot ka KSU, u President u ong ruh ba kum ki dkhot ka seng kin kynduh shibun ki jingeh ha ka jingïaid lynti.
“Hynrei ngin ïaid ryngkat ryngkat da ka bor met kaba khlain bad ka bor jabieng kaba khlaiñ.
Lah ban kdew hangne ba ha kane ka jingjied ïa ki nongïalam ba thymmai jong ka KSU, ïa ka kam President, Vice President bad General Secretary ym shym la don satia ba aireng pyrshah kumta kitei ki lai ngut kiba jop suk ki kynthup ïa u Bah Lambokstarwell Marngar kum u President, nangta u Bah Donald V Thabah kum u General Secretary bad u Bah Biangbor Paliar kum u Vice President.
Kiwei pat ki nongïalam ki kynthup ïa u Reuben Najiar – Assistant General Secretary, Raymond Kharjana – Organising Secretary, Pynkmenlang Sanmiet – Education Secretary, Pynshaiborlang Rani – Information & Publicity Secretary, Spaindorsing Lyngkhoi – Office Secretary, Erick A Nongkynrih – Sports & Cultural Secretary bad u Shiningstr Kharbihkhiew kum u Environment Secretary.
La pynbna ruh ha kane ka sngi ba ïa kitei ki nongïalam ba thymmai yn sa pynskhem bad pynsmai ha kine ki khyndiat taiew ban wan.
Shillong, Jymmang 07 : Ka Wapung Block kan sa mihkhmat ïa ka East Jaiñtia Hills District sha ka State Level Chief Minister U-12 Football Tournament 2023 kaban sa long ha ka 11 tarik Jylliew 2023.
Ka Wapung Block kan sa mihkhmat ïa ka Eat Jaiñtia Hills hadien ba ka la ïoh rah ïa ka nam lahduh ha ka District Level Chief Minister U-12 (Boys and Girls) Football Tournament 2023 ba la pynïaid da ka District Sports Officer EJHD.Katei ka lympung ïalehkai ka la kut noh ha ka sngi Saitjaiñ (6-5-2023) da ki jingïalehkai phainal ha madan Deinchynrum.
Ha ka phainal jong ki kynthei ka Wapung Block ka la ïakhun pyrshah ïa ka Jalaphet Zone Saipung Block ha kaba ka Wapung Block ka la jop da 1-0 kol, ïa kaba la thep da ka Larisha Lyngdoh ha ka minit ïalehkai ba 37 jong ka jingïalehkai.
Ha ka liang ki shynrang ka Wapung Block ka la pynliem ïa ka Lumshnong Block da 3-1 kol.
Ïa kitei ki lai kol la thep da u Lazio Dkhar uba la thep ar kol ha ka minit ba 10 bad 46, u Khroobormi Sutnga u thep ha ka minit ïalehkai ba 13 katba ïa ka shi kol na ka bynta ka Lumshnong la thep da u Ennocent Mylliem ha ka minit ba 17 jong ka jingïalehkai.
Ha kane ka sngi la wan ban sakhi lang u Additional Superintendet of Police ka East Jaiñtia Hills District u Bah Banraplang Jyrwa kum u Kongsan, u Rangbah Shnong ka Deinchynrum u Bah Welbert Nongtdu kum u symbud kongsan.
La ïadonlang ruh ka District Sports Officer, ki nonghikai skul, ki dkhot jong ka East Jaiñtia District Sports Association lem bad ki grassroot coach na ka office DSO jong ka District.
Kiba jop mynta kin mih khmat ïa ka District ban leit ïakhun sha ka State Level ka ban long ha ka 11 tarik u Jylliew 2023.
Shillong, Jymmang 07 : Ka lympung ïalehkai phutbol jong ki Under-10 (Boys) Football League 2023 ba pynïaid da ka Shillong Sports Accociation (SSA) ka la wanphai biang ha ka sngi Saitjaiñ ha madan ïalehkai ha Polo, Shillong.
Ha katei ka jingïalehkai ha katei ka sngi ki ar tylli ki team ki la ïoh ban khur jingjop katba ki ar tylli pat ki ïakhaid.
Ki ar tylli ki team kiba la khur jingjop ki kynthup ka PFR Academy bad ka Sacred Heart Football Academy katba ka Kick Start Academy bad ka Mawlai SC ki la ïakhaid.
Ka PFR Academy ka la khur jingjop da kaba pynliem da 2-0 kol pyrshah ïa ka Mylliem Grass Root bad ka Sacred Heart Football Academy ka la khur jingjop da kaba pynliem da 4-0 pyrshah ïa ka Rangdajied United FC.Pynursla, K’lyngkot 05: Hadien 2 snem ba ka ïew khappud kaba don ha Raid Lyngkhat jong ka Hima Khyrim ka la khang kyrdep naduh ba wan lynshop ka jingpang Covid 19 ha ka sngi Palei u Sordar ka Raid Lyngkhat ryngkat ka jingdon lang ki Rangbah shnong jong ki Shnong ba pher ba pher kiba don ha poh ka Raid Lyngkhat bad ka jingdon lang ki nongkitkam ka Ri War Development Organization (RWDO).
Kane ka ïew kaba ki paidbah na ka thaiñ riwar mihngi ki ju ïa khïi pateng bad wan ban die ïa ki mar rep jong ki ki la duh wan die wan thied naduh ba wan lynshop ka jingpang Covid 19 hynrei da kane ka jingplie biang yn lah ïa die ïa thied biang ha kane ka ïew.
Ha ka kyrwoh na u President ka RWDO u Bah Kyrshanlang Khongsni bad u Bah Donlang Nongbri u General Secretary, ki pyntip ba ki paidbah ka thaiñ bad ka ri hi kin lah ban wan die bad wan thied biang ha ka ïew ba la ju pynlong shien ha ka sawïa ha Lyngkhat.
Shillong, K’Lyngkot 05 : Ki nongshong shnong ba sah ha ki shnong ba don ha khappud jong ka Shella Constituency ki la risa lut hadien ba u Symbud Myntri Rangbah ka Jylla, Bah Prestone Tynsong u la pynbna ba katei ka thaiñ kan sa ïoh ïa ka surok ïaid kali bad ruh ïa ka jingkieng kaban weng noh ïa ki jingeh ba bun ba ki mad baroh shi katta.
Ïa kane u Symbud Myntri Rangbah ba dei ruh u National Vice President ka National People’s Party (NPP) u la kren ha ka jingïalang jong ka NPP Shella kaba long ha Umkhabaw ban pan jingkyrshan na bynta ka kyrtong jong ka party, Kong Grace Kharpuri.
Lah ban kdew hangne, ba shwa ban poi sha katei ka jaka ba long jingïalang ki kali ki hap ban ïaid na ka wahbah bad ruh na ka surok khyndew kaba khohrum khohram bha, kaba ju lah ban ïaid lyngba tang ha ka por Tlang.
“Ngam pat ju tip ba ha Shella constituency ki dang don ki jaka bym pat don surok.
Kumta, nyngkong shwa ngin sa khot Tender ïa katei ka jingkieng kaban pynïasoh sha kane ka thain ba don sha shilliang wah, bad shisien ba ngi la khot ym slem shuh ban sdang noh ïa ka kam bad hadien pat ngin shna sa ai ka surok," u la ong.
Ha kajuh ka por u pan ruh ka jingkyrshan na ki paidbah jong katei ka thaiñ ban ai ka jingkyrshan borbah ïa ka Kong Grace khnang ban ïoh noh ïa ka jingkylla ha u 2023.
“Mynta la 35 snem phi la ai synshar tang ha uwei, kumta ha u 2023 pynkylla noh da kaba pynjop noh ïa i Kong Grace kum ka MLA jongphi bad kata kan dei ka jingkylla hadien ka 35 snem," la ong shuh shuh u Bah Prestone.
Shuh shuh u ong ruh ba lada ka Pynursla constituency kaba don ha syndah ka la kiew kumta ruh ka Shella constituency kadei ban kiew ryngkat ryngkat ha ka roi ka pa.
Ha kajuh ka por, u Bah Prestone u la ong ruh ba ha ka por ba ki hiar da ka helicopter, ki ïohi kyndiang najrong ïa ka jingitynnad jong katei ka thaiñ bad kumta u ong ba hadien ba la pyndep ïa ka jingkieng bad shna ïa ka surok, katei ka jaka kan long kaba itynnad bha bad khring ïa ki nongwan jngohkai pyrthei.
Ha kajuh ka por, u Myntri Rangbah Conrad K Sangma ba dei ruh u National President ka NPP u la ong ba u kubur ba katei ka thaiñ ka la shah iehbeiñ shisha ha ki kam pynroi.
“Lada ka jylla baroh kawei ka la kiew balei pat ka jia ïa ka Shella constituency," u la ong.
Kumta u la ong ba donkam ka jingkylla bad ban pynurlong ïa kane ka jingkylla, donkam ïa ka jingkyrshan bad ka jingtrei borbah jong ki nongthep vote ka constituency ban pynjop donburom ïa ka KongGrace Kharpuri ha kane ka elekshon ban sa long shen.
“To ngin treilang ban ïa kyntiew lang ïa kane ka thaiñ Shella constituency khnang ba kan lah ban kiew ryngkat ryngkat bad ka jylla," u la ong da kaba bynrap ruh ba u burom ïa u Dr.Donkupar Roy, u MLA barim ka Shella hynrei u ong pat ba katei ka jingwan jong u sha katei ka jingïalang pat ka long ban ïohi bad ïohsngew markhmat na ki paidbah ïa ka jingeh ba ki kynduh.
Hadien katei ka jingïalang u Myntri Rangbah u la pynlut ruh ïa ka por ban ïa kren bad ki nongïalam na katei ka thaiñ ha kaba bun na ki nongshong shnong ki dei na ka Jaidbynriew Garo, Hajong bad kiwei kiwei.
Shillong, K’lyngkot, 05: Ka People’s Democratic Front (PDF) lyngba u Bah Auspicious Lyngdoh Mawphlang, Secretary ka la ong ba kum ka Party kan ïakren biang halor ka Village Administration Bill (VAB) kaba thmu ban pynkhlaiñ ïa ka riti synshar shnong kata ban khanglad ïa ka jingwan rung kyrthlep ki mynder sha ka Jylla.
Haba kren ha ki lad pathai khubor halor ki mat ïakren elekshon kiba la dep kata ha u snem 2018 bad kiba mynta ha u snem 2023, halor ka nongrim jong ka Party halor ka mat jingwan rung kyrthlep ki briew na shabar Jylla, u Bah Auspicious u la ong ba ka Inner Line Permit (ILP) kaba la mynjur da ka Ïing Dorbar Thawaiñ ka Jylla ka dei kawei ka donkam bha hynrei ka dang don ha ka jingpeit bniah ka Sorkar India ban mynjur pyntrei kam ïa ka.
“Ha kane ka samoi ban wan ngin iakren halor ka Reservation Policy, Mining Policy, ka Employment Generaton policy bad kiwei pat", u la ong da kaba kdew ba ka Party kam shym la shong sngap jar halor ki mat kiba ktah ïa u paidbah ha ka samoi ka ban sa kut noh mynta u snem 2023.
“Kum ka Party ka la shim ïa ki sienjam ban ïakren ïa ki mat kiba bun kiba long ka jingmyntoi ïa ki paidbah da ka jingïadonlang ha ka Sorkar Meghalaya Democratic Alliance (MDA) ba lam khmat da ka National People’s Party (NPP) kum ka jingeh halor ka PMAY, PDS, ka EIA, ka jingkiew ka bai thang bor ding elektrik bad kiwei pat wat ki kam kiba ïa dei bad ka skul bah NEHU", u la ong.
Shillong, K,’lyngkot, 05: U Myntri ka sorkar jylla bad u MLA barim ka Mylliem Constituency, u Bah Hamletson Dohling uba la jop na ka tiket jong ka People Democratic Front (PDF) ha ka elekshon MLA ha u 2018 uba la ryngkoh noh sha ka NPP, u la ong ba ka jigjied jong u ïa ka NPP kam dei namar ka jingshh thied ba 5 klur kumba la kam u Bah Banteidor ba ka don ka jingtyrwa lada u pynïasoh sha ka NPP hynrei ka dei beit thik namar ki kam pynroi bad ki mat kiba ka NPP ka kular ban shimkhia hadien ka elekshon.
Haba kren bad ki lad pathai khubor, u Bah Hamlet u la kyntait war ba ka don ka jingtyrwa pisa ïa u ban ïakhun noh na ka NPP ha kane ka elekshon hynrei ka dei beit ki mat kiba u ïeng naduh ki por ba mynshuwa ki ïoh jaka lang ha ka NPP ba un rung.
“Dei u Bah Banteidor uba ong ïa kane un kham tip khma bha hynrei na ka liang jong nga ka jingïasoh kam dei ba shah tyrwa pisa namar kaba kum kata ruh kam don hi hynrei ka dei beit ba ka NPP ka ai jaka ïa ki mat bad ki nongrim kiba nga ïeng naduh mynshuwa bad haduh kine ki sngi," u la ongU la ïathuh ba kine ki mat kiba un rah lang sha ka NPP ban pynurlong da ka sorkar thymmai kaba ka NPP kan ïalam biang hadien ka ekekshon ki kynthup ïa ka ILP, ka ktien Khasi ban ïoh jaka noh ha ka khyrnit ba phra, ka jingpynkynriah ïa kiba sah ha Them Iewmawlong, ka kam pynbeit pud.
U la ïathuh ruh ba ka jingshim rai ban ïakhun na ka NPP kam dei ka rai kaba u shim kyrkieh marwei hynrei ka dei kaba la shim lang da ki paidbah ba u dei ban ïakhun beit noh na ka NPP ha ka jingïalang kaba u la lum ha 11 mer.
Ha kane ka sngi kaba u Bah Hamlet u la wan ai ïa ka shithi ban iehnoh na ka jinglong MLA ryngkat u Bah Samlin Malngiang na Sohïong Constituency bad u Bah Jason Sawkmie Mawlong na Umsning Constituency shuwa ba kin pynïasoh ïalade bad ka NPP ha kine ki khyndiat sngi kiban sa wan.
Kine ki lai ngut ki la aiti ïa ka shithi resaiñ ha u Lamphang jong ka Ïingdorbar Thawaiñ ka Jylla u Bah Metbah Lyngdoh ha kane hi ka sngi.
U Bah Hamletson Dohling bad u Bah Jason Sawkmie Mawlong ki dei ki MLA ba la mih noh na ka PDF, katba u Bah Samlin Malngiang u la mih noh na ka HSPDP ban pynïasoh bad ka NPP.U Bah Samlin u la ong ba ka jinghap shim jong u ïa ka sienjam ban mih na ka HSPDP kaba u la jop elekshon nyngkong eh kam dei ba ka seng kam biang hynrei naamr ka nangtlot nangtlot katba nang mih ki sngi hynrei ka jingdonkam pat ka jylla ka long ba yn ïoh synshar da ka sorkar kaba khlaiñ.
U la ong ba ka la dei ka por ba ki paidbah kin ai lad ïa kawei ka party ban synshar marwei khnang ban ïohi ïa ki kam kiba ka leh namar lada don ka sorkar synrop bunsien ki rai kiba hap shim kim seisoh namar ka jingshah pynthut ha ki para ba don lang ha ka sorkar.
Kum ban shu pynkynmaw, dang shen lai ngut ki MLA ba la shah sospon jong ka seng Congress bakynthup ïa ka Dr.M.Ampareen Lyngdoh, u Bah Mahendro Rapsang bad u Bah Kimfa S.Marbaniang ki la resaiñ na ka jinglong MLA bad pynïasoh ïalade bad ka NPP.Watla ka NPP ka la ïoh ïa ki hynriew ngut ki MLA ban pynïakhun ha ka elekshon sha ka Ïingdorbar Thawaiñ ka ban sa long shen mynta u snem, hynrei lai ngut ki MLA ki la mih noh na ka NPP ha kaba u Benedic Marak bad ka Ferline CA Sangma ki la resaiñ noh na ka jinglong MLA bad pynïasoh bad ka BJP, katba u SG Esmatur Mominin u la mih noh na ka NPP bad leit pynïasoh bad ka Trinamool Congress mynta ka sngi Palei.
Dang shen u Bah Himalaya Shangpliang uba la bud lang ïa u Dr.Mukul Sangma ban pynïasoh bad ka Trinamool Congress u la risaiñ noh na ka jinglong MLA bad pynïasoh bad ka BJP ryngkat bad Benedic Marak ha New Delhi ha u bnai ba ladep.
Kynshi, K’lyngkot 05: U Bah HB Nongsiej, ha kine san snem ba u long MLA u la lah ban wanrah ïa ki skhimpynroi ha Mawthadraishan Constituency haduh 237 Klur tyngka.
Kane ka long katkum ka report treikam ba la wanrah da u Joint Secretary ka UDP Mawthadraishan, u Bah HK Thabah, ha ka jingïalang paidbah kaba la long ha Kynshi ha kaba da ki hajar ngut ki paidbah nong kyrshan ki la wan sha kane ka jingïalang.
U Bah Thabah, uba la pule ïa kane ka report kaba bniah, u la ong ba kine ki skim pynroi kidei kiba kynthup ïa ka SRWP ne ka MLA Skhim, ki skhim na ka sorkar jylla bad kumjuh ruh ki skhim na ka sorkar pdeng.
Katto katne ki skhim ki kynthup ïa ki skhim na ka Water Resources kiba dei ki skhim ban ai um sha ki jaka rep bad ban pynbha ïa ki jaka rep ne ki Minor Irrigation Project.
Baroh ki projek ba la mang bad wanrah ban pyntreikam ka long 46.96 Klur tyngka.
Ha kaba ïadei bad ki surok bad ki lynti ki syngkien ki skhim baroh ba la wanrah bad pyntreikam ki long 77.25 Klur tyngka.
Nangta ki surok na ka sorkar pdeng ne ka PMGSY ka long 41.01 Klur tyngka.
Ha kaba ïadei bad ka jingïarap na ka bynta ka pule puthi, la pynïoh skhim 34.13 Klur tyngka na ka bynta ka jingpynbha bad tei thymmai ïa ki ïing skul ha ki shnong bapher bapher jong ka Constituency.
Ha ka liang ka koit ka khiah la pynheh bad pynkha kamra ïa ki 3 tylli ki PHC kiba don ha Mawthadraishan ha ka jinglut kaba 3.21 Klur tyngka.
Na ka bynta ban pynroi bad ïarap ïa ki Samla la pynbha ïa ka Madan Phutbol ha Kynshi Pyllun 77 lak, Kynshi Bangla 76 lak, Basketball Court ha skul St.Joseph 13 lak,skul St.Dominic Kynshi 13 lak, Skul Seven Brothers13 lak, Madan Phutbol Umkrem 11 lak, Madan Phutbol Riangmang 5 lak.
U Bah Thabah u la ïathuh shuh shuh ba la ai PA System sha baroh ki Shnong ha Mawthadraishan Constituency bad bun ruh ki Balang.
Nangta ki Generator ha baroh ki 11 tylli ki Zone, ki khiew shet na ka bynta ki Seng Longkmie, ki Shuki badTarpolin ha baroh ki Shnong jong ka Constituency.
La pynïoh jingïarap ruh 11,500 tylli ki longïing na ka skhim SRWP, 1450 tylli ki longïing na ka Housing.
Baroh ki shnong ki la ïoh jingïarap da u khaw ha ka por jong ka COVID 19.
Kum u Myntri ka sorkar u la pynïoh ïa ka skhim na ka sorkar pdeng na ka bynta ka Water Resources ha ka jylla baroh kawei haduh 446 klur tyngka.
Haba kren ha kane ka jingïalang, u Bah Brol, u la ong ba kum u nongmihkhmat u la trei shitom ban wanrah ïa kito ki kam pynroi kiba la wanrah ïa ka report da u Joint Secretary ka Party bad u la kular ruh ba un dang trei shuh shuh lada ki paidbah ki ailad biang ïa u ba un long biang kum u MLA ha ka elekshon MLA mynta ka snem.
U la kular ruh ba lada u jop biang un trei shitom ban wanrah sa ïa ka College ha Mawthadraishan, nangta ka CHC na ka bynta ka jingbit jingbiang ha ka koit ka khiah.
Na ka bynta ki samla kiba la nang la stad kiba ym pat ïoh kam, u la kular ban dang bteng ïa ka Coaching Centre kaba u la sdang ha Kynshi ha kine ki snem baladep na ka bynta ban ai jinghikai ïa ki samla kiba wankam wadjam.
U la ong ruh ba kumba u la kular ha ki jingïalang bapher bapher haba u leit sha ki Shnong un ai ki jaiñ ne ki screen bad ki khiew ba buh ja bad jingtah ne ki buffet na ka bynta ki paidbah ba kin pyndonkam ha ki jingkhawai.
Kaba kongsan eh u la ong ba ma u ryngkat bad u Bah Metbah Lyngdoh kum ki nongïalam ba la trei lang bad ki paidbah ban wanrah ïa ka District ha Mairang ba la tip kum ka Eastern West Khasi Hills District ka kam ba danng sah ka long ban wanrah nih ïa ki ophis treikam bapher bapher ki bym pat don ha kane ka District thymmai.
Ha kane ka jingïalang la pdiang burom ruh ïa ki spah ngut ki paidbah nongkyrshan kiba la wan pynïasoh sha ka UDP Mawthadraishan na kiwei kiwei pat ki Party.
Sohra, K’lyngkot 05: Ka Phawer u Aesop ka ong “U lum u suhkhun u kha da u dkhan".
Kane ka la jia ïa ka Sohra Civil Sub Division, haba u Myntri Rangbah um shym la pynbna ïa ka Sohra kum ka District, hynrei u la pynbna tang ka Headquarter jong ka District ka ban sa kha thymmai.
“Nga sngewsih ba nga hap pynsngewsih ïaphi namar ba nga hap ban pynbna ïa ka Sohra tang kum ka Headquarter, namar ba ïa ka District ngi dang ïapynbeit ïa ki jingdonkam khamtam eh ïa u pud bad kiwei pat ki bynta", la ong u Conrad ïa ki dkhot ka Sohra District Demand Forum, ki Khlieh Nongsynshar bad ka Hima Sohra ha ka jingïalang kaba la long ha Circuit House, Sohra.
`U Conrad u la ong ba ka sorkar ka kwah ba kan mih sa kawei ka District na ka East Khasi Hills da kaba peit lang ïa kiwei pat ki jaka kiba don haduh u laiñ bad ka Sohra, kum ka Mawsynram, ka Pynursla ru ban pynlong ïa ka South East Khasi Hills District.
Hynrei u la ong ba lada kine ki jaka kim treh ban wan ruh, ka Sohra kan ïoh beit ïa ka District bad ka Headquarter kan dei beit ha Sohra.
Hynrei kane ka jingpynpaw u Myntri Rangbah, uba la ïakynduh ïa ki dkhot ka Forum bad ki Khlieh Nongsynshar hadien ba la wan na ka jingïalap elekshon ha Sohra, kam shym la pynhun ïa ki paidbah Sohra, kiba bun kiba la ïa ap ha phyllaw jong ka Circuit House bad kiba naduh kine ki sngi baladep ki lakmen bad shongshit bha ban ïoh noh la ka jong ka District hadien sawphew snem na ka Sohra ka la ïaid kum ka Civil Sub Division.
“Ngim hun ïa kaei kaba u Myntri Rangbah u pynbna, namar ngim tip la kata ka District kan wan ne em", la ong ki paidbah kiba ap da ka jingkmen ha phyllaw Circuit House.
Don ruh kiba la bitar ïa kane ka jingpynpaw u Myntri Rangbah da kaba ong ba kumno ka Sohra District Demand Forum kan shu pyntip ne pynsngew ba yn pynbna District thymmai, lada kam ïoh ïa ka jingkular kaba biang ne kaba thikna na u Myntri Rangbah.
“Ngi la ap da bun kynta kum ka jingburom ïa u Myntri Rangbah ba un pynbna ïa ka Sohra kum ka District, hynrei ka long da khongpong pynban", la ong sa kiwei pat.
Ha kane ka jingïalang la don lang ruh u Bah Prestone Tynsong, Symbud Myntri Rangbah, uba la ai jingkren tang kumba 45 sekhon ha kane ka jingïalang.
Nangta ladon lang ruh i Kong Ampareen Lyngdohkyrtong ka NPP na East Shillong.
Shillong, Kyllalyngkot 06 : U MLA barim jong ka Mylliem Constituency bad myntri barim ka sorkar jylla u Bah Hamletson Dohling ha ka sngi Balang u la plie paidbah ïa ka madan Football jong ka shnong Myrkhan, Upper Shillong.
Ïa kane ka madan la pynïoh na ka scheme SRWP (2022-23) ha ka Jingmang kaba long 10 lak tyngka.
Haba kren ha ka jingïalang plie paidbah, u Bah Hamlet u la ong ba ka Constituency Mylliem ka riewspah bha ha ka jingdon ki khynnah bad ki samla ïalehkai, khamtam ha ka liang ka jingïalehkai Football.
“Kawei na ki kamram ka jongnga, kum u nongmihkhmat ka long ban kyntiew ïa ki samla ïalehkai, ka jingpynbiang ïa ki jaka bad ki madan ïalehkai kiba bha bad kiba paka ka long kawei na ki bynta,".
la ong u Bah Hamlet.
U Bah Hamlet u la pyntip ruh ban pynïoh ïa kane ka madan, la hap ban pynmadan ïa uwei u lumbah bad u la kyntu ruh ïa ki khynnah bad ki samla ka shnong ban pyndonkam hok ïa ka madan khnang ba shisien ka sngi yn sa ïohi ïa kita ki khlur ïalehkai Football kiba mih na ka shnong Myrkhan.
Ha kane ka sngi la sakhi lang ïa kane ka jingplie paidbah da u BDO ka Mylliem Block, Bah A Myrthong, Rangbah Shnong Myrkhan, u Bah P Thawmuit, ki dkhot ka Dorbar Shnong, ki dkhot ka Myrkhan Sports Club lem bad kiwei kiwei.
Shillong, Kyllalyngkot 06 : Ka Hynñiewtrep National Youth Front (HNYF) Riwar Mihngi Circle ka ai ïa ka kitbok ehdaw ïa ka Nongmadan FC ka kynhun lehkai na ka thaiñ kaba la ïoh ban mihkhmat ïa ka thaiñ ha ka jingïalehkai ïa ka Meghalaya State League (MSL) ba kan poi sha ka thong ha kane ka jingïalehkai.
Ha ka kyrwoh na u President ka seng u Samla Donalson Pyngrope, u la ong ba kane ka jingïoh ka Nongmadan FC ban mihkhmat ïa ka thaiñ ha ka rynsan lehkai MSL ka long hadien bun bun snem ba ki kynhun lehkai na ka thaiñ kim ju ïoh shim bynta ha kane ka rynsan kynjat phutbol ba heh ha ka jylla.
U la ong ba da kane ka jingïoh shimbynta biang ka kynhun lehkai na ka thaiñ ka seng ka dap da ka jingkyrmen ba ki rang lehkai ka thaiñ kin ïoh mynsiem ban trei shitom na bynta ban ïoh lehkai ha ki rynsan ba heh kum ka MSL.“Ngi khmih lynti da ka jingïoh ka Nongmadan FC ban ïakhun ha ka MSL kan long ka khubor sha ki samla ka thaiñ ba kin trei shitom ha ka kam lehkai phutbol namar ka rynsan ïalehkai na bynta jong ki ka don ba kin sei la ka sap, bad ngi da kyrmen skhem na ka liang ka seng ba ki Aibor Khongji ba thymmai kin mih na ka dong ka thaiñ ha kine ki snem ki ban wan," ong u Samla Donalson.
Shuh shuh u la khot la wer ïa ki nongshong shnong ka thaiñ ban wan ai jingkyrshan ha ka jingïalehkai kaban long mynta ka sngi ha Madan UUP, Urksew Wahpathaw ha ka por 2 baje janmiet kaba ka Nongmadan kan ïakhun pyrshah ïa ka Shillong Lajong FC.Shillong, Kyllalyngkot 06 : Ka Meghalaya ka la khur ïa ka jingjop da kaba pynliem ïa ka Arunachal Pradesh da 226 ron ha ka lympung ïalehkai Ranji Trophy na ka plate group hynne ka sngi Palei ha ka jingïalehkai ha Anand, Gujarat.
U Arbin Singh, u la ïoh ban khur 5 wicket ai kamai 42 ron ha katei ka jingïalehkai first-class ha ka inning kaba ar jong ka Arunachal Pradesh da kaba pynkhyllem lut baroh ki wicket bad ai kamai tang 185.
Utei u rangkawang bol spin kadiang ha ka inning kaba nyngkong u khur 3 wicket ai kamai 53 ron ha kaba u la pyndep da kaba khur 8 wicket ai kamai 95 ron.
Ka Arunachal kaba la tied biang ha kane ka jingïalehkai kaba khatduh ha ka jingkamai ba 12/3, ka donkam kumba 400 ron ban jop.
Ki la pyrshang katba lah ban kynjoh sha katei ka thong hynrei ki khlem lah, ha kaba u Rahul Dalal u la khyrwit 96 ron shwa ba un shah pynhap wicket ha u Arbin.
U Suraj Tayam u kamai 35 ron katba u Ngurang Tana 13 ron hynrei katei ka jingkamai ron ka khlem ïarap ïa ka kynhun ban poi sha katei ka thong.
Ka Arunachal ka kamai 45 ron bad 50 ron ha ka jingduh noh san bad hynriew wicket, kaba la ai mynsiem shi katdei eh ïa ka kynhun jong ka Meghalaya ha kane ka sngi.
U Tayam u la shah pynhap wicket ha u Dippu Ch Sangma (1/17) bad u Tana da u Abhishek Kumar (3/29).
U Dalal marwei u la hap ban ïakhun tyngeh ha ryngkat katto katne ki paralok hynrei ki khlem lah ban tied ïa ka jingkawang bol ba tbit jong u Arbin.
Da kaba jop saw sien na kiba bun ki jingïalehkai, ka Meghalaya ka lamkhmat na ka plate group katba ka Manipur ha ka kyrdan kaba ar.
Ka Manipur kan aireng pyrshah ïa ka Meghalaya ha ka jingïalehkai kaba khatduh kaban sa pynïalehkai hangne ha Shillong naduh ka 10 tarik Kyllalyngkot.
Ka jingshongkurim ka dei kawei na ki kam kaba kmen tam ïa baroh bad ka wanrah ïa ka jingkmen ym tang ia ki shijur kiba ïapoi kha, hynrei ki kmie ki kpa, ki hymmen para jong ki ar longïing bad ruh ïa ki kur ki kha bad baroh kita kiba don ka jingïadei bad kita ki shi jur.
Ka dei ka aiom tlang bad ki don bun shisha ki ingïathoh shongkurim bad katno ka long kaba itynnad ban ïohi ba ki samla ki long kiba kloi ban ai ka burom sha U Blei bad wad ïa ka jingpynkyntang jong u ha kaba iadei bad kane ka kam kaba long ka bynta kaba khraw tam ha ka jingim jong u briew bad ka briew namar ba dei na kane ka bynta ba kin sdang ban tei ia la ka jong ka longïing ban ban don ia ki khun ki kti ki ban long ka lawei jong ka longïing, ka kur ka jait, ka shnong ka thaw ka jaidbynriew bad ka ri.
Haba peit kumne ka i ba baroh ki biang beit, hynrei katno ka long kaba pang nud ban tip ba ki don bun bah ki longïing kiba ym lah ban bteng shuh ia kane ka jingïalong shi kurim na kiba bun ki daw bad bun na kine ki longiing ki jot noh! Ka jingjot jing pra jong kiba bun kum kitei ki longiing ka la long shisha ka jingtheh umpjah ia kiba bun ki samla bad ki longïing longsem, ha kaba ki sngew ba kam long kaba myntoi ban pynlut ïa ka por bad ka bor.
Hynrei ka long kaba donkam ban sngewthuh ïa kaei ka daw tynrai jong ka jingjot jingpra noh jong ki longïing longsem khamtam kito kiba la kiew wat haduh ka duwan ba kyntang jong ka jingïathoh shongkurim.
Kawei na ka daw ba kongsan kat kum ka jingwad bniah la shem ba ka dei ka jingduna palat ne ka jingbymdon ïa kata ka jingsngewrit bad sngewthuh nyngkong eh hakhmat jong U Blei bad ka jingjngai noh jong ka jingïadei kaba jan bad U Trai nongbuh nongthaw.
Kane suki suki ka kjap ia ka jingiadei nyngkong eh bad u Trai nongthaw bad hadien kata hapdeng jong ki shijur ha kiba ki ju mih shibun kidaw kiba wat i daw barit eh ruh i kylla long ka ding kaba bamduh.
Haba wad jingtip ia ka daw jong ka jingtlot ka jingaidei jong ki shijur kiba la dep ban ïateh kular hakhmat U Blei bad ruh kiba ieit ban shakri ïa u Blei, ia ka daw la shem ba kawei ka dei ka jingbym don ia ka por jong ka jingïamane lang kum ka longïing, ka jingbymdon jong ka por ban pule ia ka ktien U Blei bad ia duwai lang bad ka jingim ka kylla long kum ki riew madan bad ki riew paidbah.
Wat la kum ki shi kurim ki long kawei ka doh kumba ong ka ktien U Blei, hynrei ka mynsiem pat ka long la ka jong ka jong.
Ka jingbymïoh ia ka por ban long kawei ka mynsiem ka mih na kiba bun ki jingeh jong ka jingbymïasngewthuh jingmut bad ka jingnoh shilliang jong ka jingieit kaba lah ban dei na ka daw jong ka jingbym ïaryngkat ha ka kamai kajih, ka kyrdan long briew, ka jingban khia ka kam bad kawei kaba sniew tam eh ka dei ka jingbymshaniah iwei ïa iwei pat.
Kum ki briew kiba la shong kurim ym donkam than eh ban batai stad da kiwei ïa kaei kaba ki dei ban leh bad ia kaei ka bymdei.
Hynrei kum ki briew hi ym lah lait na ka jinglong sahdien ha ka bor pyrkhat pyrdaiñ bad don pat ruh kiba la ïastad palat bad kum kine ruh ki buh jingeh shibun.
Hooid ym lah ban leh ba ym baroh ki longïing ki pait ki pra namar ba ki don ki longïing wat ki bym ithuh tang ia ka ïing mane ruh ne ki bym dei ki khristan ruh hynrei ki shongsuk shongsaiñ bad ïaid lyngba ka jingim.
Hynrei kaba kham sngewsih ka long ba kita pynban ki longïing kiba kam ba ki tip bad ithuh ia u Blei hynrei kum kitei ki jingjot jingpra ki jia.
Ka kam shongkha shongman ka long shisha kaba jwat bad tang kito kiba ïaid lyngba ki tip ïa kata.
Hynrei kawei na ka jingshisha bad ka jingphla wat na kita kiba shakri ïa ka kam U Blei ruh, ka long ba ka jingjot jingpra ka jia dei na kadaw jong ka jinglehsting ha jingïadei bad U Blei khamtam ba kam don ka jingïashakri Blei ha ka jingiatylli (Salm 127, 133, Ioanis 10:10).
Ka jingshong kurim ka dei ka plan jong u Blei na ka bynta ki briew bad ka dei ka bynta kaba U Blei hi u sngewbha eh ba dei na kata ka daw ngi iohi ba wat ia ka kambah kaba nyngkong eh ba u Jisu u la leh, ka long ban pynkylla waiñ ia ka um ha ka jingshongkurim ha Kana (Ioanis 2:7-9).
Kumta lada ki don kino kino ki longiing khristan kiba ïakynduh jingeh bad ka shongkha shongman ka dei ka por ba kin phai pat sha u Blei uba long u nongseng bad u nongpynlong ïa ka shongkurim da kaba pynrit hakhmat jong u bad wad ïa ka jingiasyllok bad u Blei bad kumjuh ruh lyngba ka jingïarap jong ki nongialam Balang lada donkam.
Ka jingshongkurim ka dei shisha ka nongrim ka imlang sahlang bad ka Baibl ka ong “Lada pynduhnnoh ia ka nongrim uba hok un lah leh aiu" Salm 11:3).
Tura, Kyllalyngkot 06 : U John Barla uba dei u Union Minister of State (MoS) – minority affairs jong ka BJP hynne ka sngi Thohdieng u la leit ban jngoh ïa ka PA Sangma stadium kaba dang shu plie shen bad khyrwit ïa ka sorkar MDA hapoh ka jingïalam ka NPP kaba khlem da kdew ïa ki jingïarap na ka sorkar pdeng bad kumjuh ruh ka jingplie paidbah ïa katei ka stadium khlem da pyndep ïa ka jingtrei.
Katei ka project kaba la kot sha ka 127 klur ha kaba 90% ka wan lyngba ka sorkar pdeng bad kaba sah kadei lyngba ka sorkar jylla.
Ïa katei ka stadium la ai jingïarap da ka Ministry of Minority Affairs.
Ha katei ka jingleit jongoh ha Ri Lum Garo hynne ka janmiet sngi Thohdieng ïa kaba la sdang shwa ka jingjurip ïa ka stadium ha Tura, la synrang lang da u Bah Ernest Mawrie uba dei u State President bad u MDC ka Tura u Bernard N.Marak.
“Ïa kane ka project la ai jingïarap pisa lyngba ka sorkar pdeng hynrei la plie da u Myntri Rangbah khlem da batai shai ïa ka jinglong jingman jong kane ka jaka.
Ïa ka stadium ym pat shym la pyndep hynrei la dep pat ïa ka ban plie paidbah.
Kane kadei tang ka jingleh politik.
Kumba la ïarap pisa lyngba ka sorkar pdeng, la dei ban batai shai halor jong ka," ong u Barla haba kren sha ki nongthoh khubor.
U la ong ba kane ka jingleh jong ka sorkar jylla ka long tang kumno ban pynbiej ïa ki paidbah.
“Ngi dei ban ïatreilang ym ban pyrshah iwei ïa iwei pat.
Na ka bynta ka roi ka par jong ka jylla ngi da thrang bad angnud ban ïatreilang bad ka sorkar hynrei lada phi kyntait ïa ka jingnoh synñiang jong ka sorkar pdeng, ka jingwanrah ka jingbitar.
Ki paidbah kin sa ai ïa phi ïa ka rai ha kine ki khyndiat sngi," u la bynrap.
Shuh shuh u la pynpaw ruh halor ka jingbym biang ka jingpyntrei ïa katei ka complex da kaba ong ba u la ïohi ïa ki katto katne ki beam kiba la kdor.
Hadien ba u la ïoh sngew ba ka sorkar jylla ka la leh beiñ ïa ki 7-8 tylli ki longïing kiba don marjan bad katei ka stadium, u Barla u la leit ban jngoh bad kyntu ïa ka sorkar jylla ba kan ai ka jingïarap ïa kito ki longïing.
“Ka roi ka par kan ym wan lada ki paidbah ki mad jingeh.
Ki la pyndonkam ïa ki bor pulit bad bor district ban pynkynriah ïa kitei ki longïing kaba la ktah shi katdei eh ïa ki.
Mynta ki shong khlem ïing khlem sem.
Lada phi la knieh noh ïa ki jaka jong ki, ki donkam ban ïoh bujli bad ka bai lutksan.
Ki la pynpra lut ïa kito ki ïing bad kane ka la ktah ïa kitei ki longïing.
Nga kyntu ïa ka sorkar jylla ba kan wan shakhmat ban ai ka jingïarap ïa kine ki briew kiba la shah ktah.
Kane ka jingleh ka long ka bym don shuh ka jingsngew synei para briew," la bynrap u Barla.
Mawkyrwat, K’lyngkot 06: Ka Federation of Khasi Jaiñtia & Garo People’s (FKJGP) jong ka South West Khasi Hills District ha ryngkat ka Central Body mynta ka sngi ki la leit ban noh synñiang da ka song pisa bad ki tiar ïing ïa kawei ka longïing ha Shnong Photjaud, South West Khasi Hills District.
Ka jingleit ban noh synñiang jong ka seng ïa katei ka longïing ka dei hadien ka jingjia ha ka 21 tarik Nohprah, 2022 ha ka por 12 baje shiteng sngi ha kaba ka ding kaba klang ka la bam suh ïa ka ïing bashong basah u bah Honestboy Syiemlieh bad ka kong Merity Shylla ha ryngkat ki 4 ngut ki khun.
U bah Eldie N.Lyngdoh, Vice President ka FKJGP Central Body haba kren ha ka jingïalang ba lyngkot u la ong ba kine ki jingjia ki dei kiba U Blei hi U tip ha kaba U la ri U la sumar ba ki mynsiem briew kin lait na ki jingjianba sngewsih,kumta ka long ka burom ïa U Blei ba U la leh phylla ïa kane ka ïing ka sem.
U la ong ruh ba kum ka seng hi haba don kum kine ki jingjia kim lah ban shu peit kai hynrei da ka mynsiem jong ka jingsngewlem mynta ka sngi ka 6 tarik u Kyllalyngkot, 2023 ki la leit ban noh synñiang da ka song pisa bad kumjuh ruh da ki tiar ïing ba kin ïoh ban pyndonkam.
“Watla ki long ki tiar kiba rit eh, to shim ïa ki ba kin long ki jingmyntoi bad jingkyrkhu na ka bynta ki sngi ki ban sa wan", ong u bah Eldie.
Ka kong Merity Shylla ha ka jingkren jong ka ka la pynpaw ka jingkhublei kaba kyrpang na ka bynta ka FKJGP kaba la wan ban noh synñiang.
“Khublei shibun, ïa ka jingleh bha jong phi to U Blei Un ïai don ryngkat lem bad phi kum ka seng ba phin nang lah ban pyntyllun ïa ki kam nangne shakhmat", ong ka kong Merity Shylla.
Ha kane ka sngi la ïa donlang naduh u bah Kenes Lyngdoh Nonglait, President ka FKJGP South West Khasi Hills District, u bah Balse Kharbani, Secretary ka FKJGP South West Khasi Hills District, u Secretary Shnong Photjaud, u bah S.Shylla lem bad ki nongkitkam ba hakhmat jong ka seng.
Nongstoiñ, K’lyngkot 6: U sying u dei u mar rep ba ki paitbah nongrep ha West Khasi Hills, ki ïa beh bha bad u ba mih bha ha ki jaka kiba syaid kum ha ki shnong khappud bad ka Assam, kata naduh ki thaiñ Muliang haduh Nongtrai hi kumba 80% na ki nongshong shnong ki im da ka rep sying bad synsar.
Ha kine ki khyndiat sngi ha ka jingleit jurip ïa ki shnong ha khappud jong ka West Khasi Hills bad ka East Garo Hills, kata naduh Japung, Mawkohram, Dambur, Borkhe, Missei bad kiwei kiwei, la ïoh ban leit ïakynduh ïa ki nongrep sying kiba na kitei ki shnong ha ka por ba ki leit ban die ïa u sying ha ïew Mangsang, khappud bad ka North Garo Hills District, ha kaba ki la ïathuh ba ha u snem ba la dep, ka dor jong u sying ha katei ka ïew ka poi tang kumb arphew tyngka shi kilo.
Hynrei mynta u snem ka la kiew lai tyngka kata arphewsan tyngka shi kilo bad kiba wan thied sying ha katei ka ïew ki dei na Assam, kata naduh Dudnoi, Dhupdhara bad kiwei kiwei ki jaka.
Ki la ong ruh ba haba ki pynpoi ïa utei u mar rep ha katei ka ïew, ki shem jngeh bha namar ki Mahindra pickup ki nud ban kit tang san haduh shiphew byrni namar ym pat don jingkieng ba skhem lyngba ka wah Ryndi.
Hynrei, ki hap ban ïaid lyngba kawei ka jingkieng dieng kaba shu shna malu mala da uwei u riew shimet bad katei ka jingkieng kam skhem satia.
Na shilliang katei ka jingkieng haduh ha ïew, ka don tang kumba shi kilomitar ei ei hynrei na jingkieng haduh ka bynta ba pynïasoh bad ka National Highway, ka don tang kumba arspah mitar ei ei hynrei ka surok pat ka sniew bha.
Katei ka ïew Mangsang ka dei ruh ka ïew kaba ha tduh eh jong ka East Garo Hills, ha kaba ki nongshong dukan ki dei ki Assamese bad katto katne ki Khasi bad ka don ruh ka Police Out Post harud jong katei ka surok bah.
