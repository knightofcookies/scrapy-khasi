Katkum ka jing-khein ba la ai da ka sorkar, la pyni ba kine ki khunswet kiba ioh jingiarap ki dei jong u snem 2016.
Ha East Khasi Hills ki khunswet kiba ioh jingiarap ki long 13 ngut, West Khasi Hills 50 ngut, Ri-Bhoi 3 ngut, West Jaintia Hills 10 ngut, East Jaintia Hills iwei, South West Khasi 11 ngut, South Garo Hills 40, South West Garo Hills 47 ngut, North Garo Hills 27 ngut, East Garo Hills 15 ngut bad ha West Garo Hills ki don 50 ngut kiba ioh jingiarap na ka sorkar.
Shillong, 26 Lber:U bah G.G Bung Snaitang u General Secretary ka UDP Ranikor Circle haba kren ha ka jingialang pynbna kyrtong ka UDP Ranikor kaba la long ha ka shnong Nongnah u la ther tyngeh ia ka seng Congress kaba la mihkhmat ia ka Ranikor la 20 snem mynta.
U la ong ba la 20 snem ym shym la iohi kam eiei bad dei tang ha ka por ba u P.K Raswai, u long nongmihkhmat ba shibun ki kam pynroi ki la wan poi sha katei ka thaiñ.
Haba kynthah ia u MLA jong ka Ranikor u M.M Dango u la ong ba ki paidbah ki la ngiah shoiñ bad ki la kwah eh ban wanrah jingkylla ha ka thaiñ, “U Dango mynta ka kynti um dei shuh ban Dang-Go hynrei u Should Go" ong u bah G.G Bung Snaitang General Secretary ka UDP Ranikor Circle.
U la kynthah ruh ia u bah Pynshngaiñ N Syiem CEM KHADC ha kaba u la ong ba u bah Pynshngaiñ um don daw eiei bad ka seng Congress hynrei u don daw beit para marwei bad u Dr.Mukul Sangma.
“Nga kwah ban ong ruh ba lehse ioh kata ka PDF ka seng thymmai kan poi shane ba ka PDF ka dei ka ‘Pynshngaiñ Democratic Front’.
U bah Bung u la pynsngew sha ki paidbah da kaba ong ba dei ki MLA ka UDP kiba wanrah ia kiba bun ki mat ia kren na bynta u paidbah ha ing dorbar thaw-aiñ bad ha KHADC u la ong ba dei u MDC jong ka UDP na Umsning u bah Donkupar Sumer uba lap ia ka jyrsieh bamsap kaba shyrkhei bha na ka Professional Tax.
U la ther tyngeh ia ka seng Congress ha kaba u la ong ba ha ka jylla Uttar Pradesh ka dei ka jylla ba la kha la pun ia ka seng Congress bad ka la heh la san bha hynrei mynta ki paidbah ki la kyntait lut ia katei ka seng.
“Ka UP kaba dei ka ktem bah jong ka seng Congress bad la kha ruh ia katei ka seng ha katei ka jylla hynrei ha ka elekshon ba la dep ka la khyllem, hangne ha Meghalaya lei dei tang i skum sim" u la ong.
U la ong ba ha u 1998 ka UDP ka la ialam ia ka sorkar ha ka jylla badkumjuh ruh katto katne por ha u snem 2008, “U Dak 8 dei u dak jong ka UDP-ha u 2018 ruh ngin thaw ia ka sorkar" u la ong da kaba bynrap ba ha Ranikor ka jingpynkylla nongmihkhmat ka dei ha u dak 8.
Shillong, 26 Lber:Ka JACATAM ka la rai ban ap haduh ka 11 tarik Iaiong 2017 ia ka jingkular jong u Myntri Rangbah u Dr Mukul Sangma ban pynkiew tulop 100 percent ia baroh ki nonghikai skul adhoc ha ka jylla kumba u la kular ha ka iing dorbar dang shen.
Ka jingialang jong ka JACATAM kaba long ha kane ka sngi Saitjain ka la shim ia kane ka rai hadien ba la iapyrkhat sani bha.
“Ka JACATAM ha ka jingialang kaba long ha kane ka sngi Saitjain ka la rai ban ap ia ka khubor na ka sorkar haduh ka 11 tarik Iaiong ia ka jingpynbna jong u Myntri Rangbah ban pynkiew tulop 100 percent ia ki nonghikai skul adhoc da kaba shim naduh ka 1 tarik Nailur 2016", la ong u Publicity Secretary u Babu Kular Khongjirem.
U la ong ba lada ka sorkar kam phah khubor eiei halor kane, ka JACATAM kan pynlong ia ka jingiakhih naduh ka 12 tarik Iaiong da kaba shah thngan.
“Lada ka sorkar (Cabinet) kam pdiang ia kane shwa ka 11 tarik Iaiong, ngin pynlong ia ka jingiakhih da kaba shah thngan naduh ka 12 tarik Iaiong ha Shillong", la ong u nongkitkam ka JACATAM.Shillong, 26 Lber:Ha ka 24 tarik mynta u bnai ka la don ka jingialang hapdeng ki pulit bad ki trai Hotel jong ka nongbah Shillong ban ia kren halor ka jingkiew ka kam khaii met bad ki kam ia shonglok be-aiñ.
Ha katei ka jingialang la ia kren ba donkam ban pyndait ia ki CCTV Camera kiba khlaiñ, ban pynbiang ia ki rikod jong ki briew kiba sah ha ka hotel bad ban pan ia ka identity card jong ki, ban pyni man ka sngi sha ki pulit ia ka rikod ba ki briew ki wan sah, ban pynbiang ia ki jingtip shaphang ki nongtrei Hotel sha ki pulit, ki trai Hotel ki dei ban pynthikna ba kan ym don ka kam khaii met hapoh Hotel jong ki.
U Inspector M.N Khan Officer In-charge, Laitumkhrah P.S u la pynsngew sha ki trai Hotel ia ki kyndon pyniaid jong ki , u Shri K.Prasad, MPS.Dy.Superintendent of Police (Hqr), East Khasi Hills, Shillong ruh u la batai ia ki kumno ban pyniaid khnang ba kan long kaba shngaiñ bad ka ban lait na ki kam awria.
Na ka liang ki trai Hotel la kren da u Shri Paramvir Singh uba kular ban ia treilang bad ki pulit kumba la batai.
Ki la don haduh 112 ngut ki trai kiba la wan na ki 112 tylli ki Hotel kiba ia shim bynta ha katei ka jingialang kaba la donlang ruh u Superintendent of Police, East Khasi Hills, Shillong u Shri Davis N R.Marak, IPS.Shillong, 26 Lber:Ha ka sngi saitjaiñ jong ka taiew ka la don ka jingialang bah jong ka seng UDP Ranikor Circle ne ka General Council bad da ki hajar ngut ki paidbah ki la poi sha katei ka jingialang kaba la long ha ka shnong Nongnah.
La pyniaid ia katei ka jingialang da u President jong katei ka seng na Ranikor Circle u bah P.K Raswai MLA/MDC barim.
La don ruh u bah Allan F Dkhar na ka Central Body uba wan peit pyrman ia ka jingialang bah jong katei ka Circle.
Ha katei ka jingialang la pynskhem ia ki nongkitkam thymmai jong ka UDP Ranikor Circle na bynta ka samoi treikam naduh u snem 2017 haduh 2019 da u bah Allan Vice President UDP Central Body.
La pdiang sngewbha ruh ia kiwei pat ki nongialam kiba wan na kiwei pat ki party ban ia soh sha ka seng UDP ba kynthup ia u Pastor R.R Marak uba dei u nongialam jong ka seng Congress bad u nongkyrshan radbah jong u MLA ba mynta u M.M Dango, u Marak u dei na ki thaiñ khappud na Rajapara, u bah D.Lyngkhoi na Wahkaji u nongkyrshan radbah jong u Dango u la wan ia soh sha ka UDP, nangta la pdiang sngewbha ruh ia u bah P.Snaitang Secretary ka BJP Ranikor Mandal uba la wan pyniasoh sha ka UDP.Haba kren pdiang sngewbha ia baroh sha katei ka jingialang u Secretary ka UDP Youth Wing Ranikor Circle u bah Bahun S Basan u la kynthah ia ki kam jong u MLA ba mynta ka Ranikor ha kaba u la ong ba utei u MLA u juwan mih tang shisnem shuwa ka elekshon sha konstitwensi bad u la ong ba shisnem shuwa ka elekshon ka la don ka jingiaid Census da ki briew jong u MLA ban wan shim kyrteng na manla ki thliew ing bad ki pan ruh ia ka Xerox EPIC.U la kynnoh ruh ba don kiqwei pat ki briew kiba la wan sha katei ka thain da kaba thmu ban pynlong mar khaii ia ki paidbah ban shu thied beit da ka pisa, “Don u rangbah na Pynursla uba mut ban pynlong mar khaii ia ki paidbah" ong u bah Bahun khlem da jer kyrteng mano hynrei la sngewthuh pat hadien ba ia kren bad u bah Donkupar Massar MLA barim ka Nongshken u la iaid bha mynta sha Ranikor konstitwensi ban ia khuh elekshon.
La pule ia ka ripod jong ka UDP Ranikor Circle da u General Secretary jong ka u bah G.G Bung Snaitang bad ha katei ka ripod u la kdew bun ki kam kiba ka UDP ka la leh hapoh Ranikor konstitwensi khamtam ha ka por long nongmihkhmat u bah P.K Raswai.
U la pynkynmaw ruh ba ka UDP ka la shah rem ha u 2013 ha u Martin M Dango tang da 455 vote bad u la ong ba ka jingshah rem ka dei na ka daw ka jingiapait bad ka jingbun palat ki kandidet khamtam na ka daw ba ka Party ka khot aplikeshon ia ka tiket hynrei mynta u la ong ba ka la pyniaid da kawei pat ka rukom kata ban shu jied hi beit ia u briew ba ka party ka ibit khlem da khot aplikeshon shuh namarba ha ka elekshon ba la dep u la ong ba kiba duh tiket ki thep pynban sha la ka jong ka kol.
U la batai ia ka jingiaid lynti jong katei ka seng bin pa bin ban shim dano ban pyniakhun ha u 2018 bad shuwa ban pynbna ia ka kyrteng u la ong la peit na baroh ki liang ba u kyrtong katei ka seng u dei ban long uba baroh ki paidbah ki lah ban pdiang.
Ha katei ka jingialang da kawei ka sur ka UDP Ranikor ka la rai bad pynbna ba ka la jied ia u bah Pius Marwein kum u kyrtong bad kaba sah mynta ka dei sa tang ban ioh jingmynjur na ka Central Body bad la pynbna ba ym shym la phah ia ka kyrteng jongno jongno ruh sha ka Central Body hynrei tang utei u samla marwei.
U bah Pius Marwein u dei u samla uba dang 32 snem karta bad uba dang mih thymmai ha ka saiñpyrthei, u dei u khunswet uba hap ban peit hi ia ka ing ka sem jong u hadien ka jingkhlad noh u kpa jong u-u dei u briew uba dang samla ( bym pat shongkurim).
Ki paidbah ki la risa shaid ha katei ka jingialang tang mar ia pynbna ia ka kyrteng u bah Pius bad bun ki nongkren ki la pynpaw ba u de u samla uba shisur shi dur bad uba sngewrit.
Uwei na ki rangbah uba la kren ha katei ka jingialang u la ong “Ngi la phah da u khun swet uba baroh ki ibeiñ hynre idei hangne ba ngin sa iohi ba u David u pynkyllon ia u Goliath" u la ong.
U bah Pius haba kren ha katei ka sngi u la ong ba u don ka jingangnud ban wanrah ia ka jingkylla ha Ranikor kaba ym don jingkylla eiei wat la ka la ioh da ujuh u MLA la 20 snem mynta.
U la kren diaw ia ki lynti ki syngkien ka rep ka riang bad kiwei pat ki mat ha kaba u la ong ba lada un ioh ia ka jingjop un aiti lut ka jingshakri na ka bynta u paidbah.
U ba Allan haba kren ha katei ka jingialang, u la ong ba ki paidbah kim dei ban shim ia ka elekshon kum ka tamasa, hynrei ki dei ban kynmaw ba ka dei kaba kam kaba kyrpang bha kumno ban saindur ia ka lawei bad ki pateng ban wan bad ki dei ban pynshong nongrim bha shuwa ba kin nion ia u budam ban vote iano iano.
U R.R Marak uwei na ki nongialam Congress u la ong ba baroh shi katta u la kyrshan radbah ia u Dango, hynrei u la ong ba u Dango um shym la don jingmut eiei ruh ban pynroi ia ka imlang sahlang hynrei tang ia ki riew shimet beit.
U la ong ba u la pyrkhat ban leit ia soh noh bad ki party riewlum hynrei haba pyrkhat bha u la ong ba dei tang kawei ka Party riewlum kaba lah ban ia khun pyrshah ia ka Congress bad kata ka dei ka UDP bad dei halor katei ka bynta ba u la leit ia soh noh bad ka UDP, “Baroh ki paidbah kiba don bad nga kiba ju ia vote ia u Dango mynta baroh ki la lynniar bad ki la pynpaw ba ki la ngiah" ong u Marak.
Ka Ranikor konstitwensi ka don 27,819 ngut ki nongthep vote haduh mynta, ka don 62 tylli ki Polling Station bad ki don ruh bun jait ki jaitbynriew kiba don vote ha katei ka konstitwensi ba kynthup ia ki Khasi, Garo, Hajong, Bengali, Mendai, Nepali, Urang bad kiwei pat.
Haba ia kren bad une u nongthohkhubor, hadien ba la wai ka jingialang u bah P.K Raswai MLA/MDC barim uba la shah rem ha u 2013 ha u M.M Dango u la ong ba ka jingbym ia khun jong u kam dei ba u la shongthait na ka elekshon ne ka Politik hynrei ka dei ka jingailad jong u ia u samla ban pynliem ia u MLA ka Ranikor uba dei na ka seng Congress, “Kam mut ba nga shongthait na ka elekshon ne politik, hynrei nga kwah ban ailad ia u samla, ngi la ia kren ruh naduh u 2013 ba lada rem ngan ailad noh ha kiwei pat ban pyrshang" ong u bah P.K Raswai.
Ha ka jingiakren u bah Raswai u la ai ksai ba ka eh bha ia u ban jop elekshon na Ranikor bad la sngewthuh ba u don jingmut ban pyrshang na kiwei pat ki konstitwensi.
Shillong, 26 Lber:Kumba 47-51 percent ki longkmie ar met ha kane ka jylla ki kha khun ha la iing bad kim treh ban leit sha hospital, la ong ka kaiphod jong ka Controller and Auditor General (CAG) jong u snemn 2016.
Kane ka dei namar ba ki rukom ai jingsumar jong ka sorkar kim long kiba biang khamtam ha ki jaka nongkyndong lait noh kiba don sha sor ki jaka sumar kiba khama biang.
“47-51 percent ki longkmie ar met ba la rejister kim treh ban leit kha ha hospital bad ki kham lah ban kha ha la iing", la ong ka kaiphod u CAG.Kane ka pyni ia ka jingduna ka jingai injek bad ka jingbatai ba thikna na ki briew ka koit ka khiah.
“Ka la don ruh ka jingduna ha ka jingsiew ia ki longkmie ba kha khun na ka skhim Janani Suraksha Yojana, ha kaba ki longkmie kim tip bha ia kane namar ba kam don ka jingpynshai paidbah",la ong ka CAG.Nalor kiba bun ki jingduna, ka State Health Mission ba khlieh da u Myntri Rangbah ka long tang ka kyrteng khlem don eiei katba ka State Health Society ba khlieh da u Chief Secretary ka shu long thohmut thohmat.
Namar kane, kam don ka jingtrei ban jop ia ka thong ba la buh da ka sorkar pdeng, la ong ka kaiphod u CAG.Shillong, 26 Lber:Lashai ka sngi ka 27 tarik u lber kan don ka dorbar kyrpang ka KHADC ban ia kren halor ka ripod tohkit jong ka House Committee kaba la pyndep ia ka jingtohkit jong ka halor ka jingpynrung ia ka pisa ba la lum na ka Professional Tax na Nongpoh bad Nongstoin sha ka account ki riew shimet.
Nongstoiñ, 26 Lber:Mynta ka nohsngi jong ka sngi u Blei ha kapor kumba 1:40 PM ei ei ki pulit ka Nongstoin, ki la leit ban tam noh ia kawei ka metiap ka bym shymla ithuh shuh namar ba kala sdang ban pyut bad ia katei ka met iap la ioh ban tam na ka wah Umpniang kaba don kham harum ia ka Madan Nongpathar kaba hap hapoh ka shnong Pyndengrei West Khasi Hills District.
Ia katei ka jingjia la lap da ki katto katne ngut ki briew ki ba dang iaid lynti na katei ka jaka bad kiba dang thmu ruh ban leit Saitjain ha katei ka wah.
Ki pulit mar ia ioh jingtip halor katei ka jingjia ki la leit mar mar sha katei ka jaka ban pynlong ia ka jingtohkit kaba bniah.
Katkum ka khubor na ki pulit la ong ruh ba katei ka metiap ka la shah tep ha u shyiap jong katei ka wah bad wat la katei ka metiap ka la pyut noh mar shiteng, hynrei katkum ka jingpeit ia katei ka metiap la ithuh ba ka dei jong ka kynthei kaba la antad ruh ha ki 15 haduh 18 snem eiei.
Shuh shuh ki pulit kila suba jur ba katei ka met iap kadei kaba la shah pyniap dusmon ha ki briew ki bym shym la pat la lah satia ban tip bad hadien ba ki la dep ban pyniap ki la leit ban tep hapoh jong u shyiap u ba don harud jong ka tei ka wah.
Ym tang kata ki pulit ki iathuh ruh ba wat la ia katei ka met iap ym shym la pat tip ia ka kyrteng lane ka jaka sah, hynrei na katei ka met iap la lap ruh ia u wei u jingdeng kti u bala don ha katei ka metiap ha ryngkat ka jingthoh ba la thoh Nisha BN.Na ka liang jong ki pulit hadien ba ki la dep ban leh ia kaba donkam kila pynkit noh ia katei sha Civil Hospital Nongstoin ban pyndep ia ka post mortem bad na ka liang jong ki pulit ki ladep ruh ban register ia ka case bad jingthohkit bad budien halor katei kajing jia kan dang iaid sha khmat.
Shillong, 26 Lber:Ka NPP ka seng sainpyrthei ba la seng da u Purno A Sangma (bam kwai ha dwar u blei) ka lah ban khur bun ngut ki MLA na ri lum Khasi Jaintia ha ka elekshon MLA 2018.
Ki lad khubor ba iajan bad katei ka seng, ki la iathuh ba ka jingpynkhreh ia ka 2018 bad ka jingwad ia ki kyrtong kiba khlain ka la iaid shaid shaid.
La sngewthuh ba ki kyrtong kiba katei ka seng ka ia kren mynta ki dei ki riew rim kiba ih ha ka politik bad don ruh katto katne ngut kiba dei mynta ki MLA jong ka seng Congress.
La iathuh ba U Ma Sniawbhalang Dhar, Ngaitlang Dhar bad na ka ing jong ki, ki lah ban ia khun ha u 2018 la ong ba ki lah ban ia khun na ka seng NPP bad ka jingiakren hapdeng ka NPP bad kitei ka dang iaid mynta.
Nangta la iathuh ba don ruh ki MLA barim kiba la shah rem ha u 2013 kiba la pynkhreh ban ia khun na katei ka seng.
La ioh jingtip ba u bah Donkupar Massar MLA barim ka Nongshken u lah ban ia khun na katei ka seng na Ranikor konstitwensi bad ki don ruh kiwei pat ki Constituency ha West Khasi Hills, kiba ka NPP, ka dang peit khmat bha ha kine ki sngi bad kitei ki kynthup ia ka Mawshynrut bad ka Rambrai Jyrngam Constituency.
Jowai, 27 Lber:U Bishop ka Jylla Niam Jowai (Jowai Diocese) ha ka jingpyllait khubor hynnin ka sngi, ha Jalaphet, East Jaintia Hills District, u la ong ki Sister kiba pyniaid ia ka Nazareth Hospital, Shillong kin wan ban plie ia ka Nazareth Hospital Unit, ha Lad Pasyih-Phramer ha kane ka 31 tarik mynta u bnai.
La ong ruh ha shwa ban plie ha ka por 9.30 mynstep yn don ka jingialang kaba lyngkot bad ka jingkren kyrkhu kyrdoh ia ki doktor bad naduh ka por 10 baje ki Doktor kin sdang ka jingpeit ia ki Nongpang bad ai dawai.
Ha kane ka 31 tarik yn wan da ki Surgery Doktor bad ki Medicine Doktor bad ha ka 4.4.2017 (Tuesday) ki Gynnae Doktor bad Pediatric Doktor.
Kane ka jingwan ki Doktor Nazareth ha Phramer, kum ka jingsdang kin wan arsien shitaiew man la ka sngi Thohdieng (Friday) bad sngi sngi ba-ar (Tuesday) jong ka taiew pynthikna shuh shuh ka Dr.Sister Noreen, Nazareth Hospital Shillong.
Ha ka 31 tarik Lber 2017, un wan U Dr.Rangat (Consultant Surgery) Nazareth Hospital bad ka Team jong u.
Kino kino ki Nongpang kiba kwah ban phah peit ha kine ki Doktor jong ka Nazareth Hospital, ki lah ban wan phah peit ialade ha kine ki Doktor ha man la ka sngi Thohdieng bad sngi Ba-ar jong ka taiew, kyntu u Bishop Victor Lyngdoh ka Jylla niam Jowai.
Shillong, 27 Lber:Ka kong Roshan Warjri, myntri ka koit ka khiah ka sorkar Jylla, ka la ia kynduh ia u myntri ka koit ka khiah ka sorkar India, U JP Nadda, mynta ka sngi ha ka ophis treikam jongu ha New Delhi, ha kaba ka la pynpaw ia ka jingdonkam kyrkieh ba ka sorkar India, kan mynjur noh ia ka Megha Health Insurance Scheme (MHIS).
U myntri ka koit ka khiah, ka sorkar India, u la kular ha ka kong Warjri, ba un peit kham kloi noh ia katei ka wah.
Ka myntri ka pynpaw ruh ia ka jingdonkam ban don ka Amrit Pharmacy ha Shillong Civil Hospital, Shillong bad ban buh noh ia ka jaka sumar, ia kiba mynsaw jur ha Civil Hospital, Shillong bad ha Tura Hospital ruh kumjuh.
Jowai, 27 Lber:Mynta ka sngi kawei ka longkmie na ka shnong Barato, West Jaintia Hills ka la ujor sha ki pulit ba u khun jong ka uba kyrteng kum u Riwanshias Dhar u la shah shoh haduh ba u la mynsaw jur ha ki phra ngut ki briew kiba dei na ka juh ka shnong.
Katei ka longkmie ka la kynnoh ba u khun jong ka u la shah shoh shah bom ha kitei ki phra ngut ki briew kiba don ia ki tiar pynmynsaw ba shyrkhei.
Kane ka jingjia ka la jia ha ka 25 tarik ha ka por 10 baje mynmiet ha ka jaka kaba la tip kum ka Mynriang Thwai Shyrngan.
Hynriew ngut na kitei kiba shah kynnoh kidei kiba la tip kyrteng kum u Por Talang, Promus Biam, Dahun Situng, Najir Mynso, Hamrit Timung bad u Binas Timung katba ar ngut kiwei pat ym shym la ithuh kyrteng.
Nongpoh, 27 Lber:Da ki hajar ngut ki paid nongshong shnong na ki shnong bapher bapher kiba don ha ki thain Mawhati, Ri Bhoi District, mynta ka sngi ki la tuid sha ka jingialang kaba la long ha Madan Umsohlait, ban ai ka jingkyrshan ia u Bah Roswell Shadap, uwei na ki kyrtong uba don ia ka jingthmu ban iakhun ha ka Elekshon 2018 na ka party National People Party (NPP) na Mawhati Constituency.
Ha kane ka jingialang paidbah, kaba la sakhi ruh da ka jingdonlang da ki heh nongialam ka NPP, ba kynthup ia u Bet Sangma, General Secretary ka State NPP, u Bah J.S Kurbah, President ka NPP East Khasi Hills District bad kaei kaba kham pynkmen eh ia ki heh nongialam ka NPP, ka dei nalor ka jingdon jong ki paidbah, hynrei la pynshngain ruh da ka jingiashim bynta lang da ki phew ngut ki Rangbah Shnong jong ki shnong kiba don ha katei ka thain.
U Bah Roswell Shadap, haba kren ha kane ka sngi, nyngkong eh um lah khlem da pynpaw ia ka jingkmen ban iohi ba ki paidbah ki kloi ban ai ka jingkyrshan kaba radbah ia u ban long kum u kyrtong na ka party NPP ha ka Elekshon 2018 bad u la phla ruh da kaba ong, ka nongrim hi kaba la pynlong ia u ba un mih madan ka dei ruh hadien ba u la ioh ban iakynduh bad iakren bad ki rangbah shnong kiba don ha ka Mawhati Constituency.
“Nga sngewkhia ban iohi ia ka jingshah banbein jong ki nongrep ha ka sorkar, namar kumba ka long mynta ha ka Mawhati Constituency hi haduh 90 persen ki dang dei hi ki nongrep bad ha kajuh ruh ka por ka dang dei hi ka thain kaba dang sahdien ha kiba bun ki liang, kumta lada ym don lei sa ki nongmihkhmat ki ban peit ia kane ka jingeh jong ki paidbah, ka la nang pynshem jingeh shuh shuh ia ki paidbah ha ka thain hi baroh kawei" ong u Bah Roswell Shadap.
Namarkata, lada ka Party NPP kan ai ia ka Ticket bad lada ngan jop na kane ka Constituency, nga kular haphi ki paidbah ba nga kloi wat ban long kum u nongbahkhlieh (Grantor), namar ka kamram jong ki nongmihkhmat ka long ban peit ia ka roi ka par na ka bynta jong ki paidbah nongshong shnong, u la bynrap.
Ha kane ka sngi la ioh ruh ia ka jingkren da u Bet Sangma, ha kaba u la pynshai paidbah halor ka nongrim ba ka NPP ka ieng bad u la ong ruh ba ka party NPP ia kaba la seng da u (L) P.A Sangma ha u snem 2013, hynrei kumba ka long mynta ka la suhthied wat sha kiwei ki jylla jong ka Ri.
Shuh shuh, u la ong ruh kumba ki paidbah ka Mawhati Constituency, ki kwah ban ai ia ka Ticket sha u Bah Roswell Shadap, hynrei u la pynshai ba ia kaba mynta hi ym pat lah ban rai, tangba kaei kaba la sakhi halor kane ka jingbun jong ki paidbah kiba la wan ha kane ka sngi, kum ki nongialam ka Party ngin sa leit ban iathuh sha kiba kham halor jong ka Party, khnang ba kin ioh ban shim ia ka rai.
Namarkata, kaba ka Party hi ka kwah ban ai ia ka Ticket sha u briew uba ki paidbah ki shanniah, khnang ba yn lah ban wanrah ia ka jingjop bad kumba ka NPP ka don ia ka jingangnud ban ioh ia ka bor synshah hadien ka Ilekshon 2018, u la bynrap.
Shillong, 27 Lber:Hapdeng ka jing ia kawang ktieh hapdeng u Bah Michael Pakyntein uba wad jingtip paidbah bad u MLA ka South Shillong u Bah Paul Lyngdoh, mynta ka sngi la sei shuh ia ka jingkynnoh ba pyndonam bakla ia ka MLA skhim da u MLA kaba la kot sha a T.1 klur.
U Bah Pakyntein u la kam ba u la lap ba shuh ia ki dukan kiba suplai ia ki tiar ba shong dor T.73 lak kaba kot sha ka T.1.40 klur kynthup kaba mynshwa T.55.80 lak.
Ha ka 22 tarik u Lber, u Bah Pakyntein u la ujor ejahar sha u Chief Vigilance Commissioner pyrshah ia u Bah Paul Lyngdoh uba la kynnoh pyndonkam bakla ia ka MLA skhim kaba T.55.80 lak.
Hynrei na ka liang u Bah Paul, ha ka sngi Thohdieng u la ujor ejahar kylla I u Bah Pakyntein da kaba kdew ba ka jingkynnoh pyndonkam bakla ia ka pisa ka MLA skhim jongu, ka dei tang ka jingthmu sniew ban pynjah burom ia u hakhmat ki paidbah.
U Bah Paul Lyngdoh u la ong ba ka jingthied ia ki tiar hapoh ka constituency la leh da ka Implementation Committee kumba la bthah da ka Urban Affairs Department bad baroh ki kot ki sla ba donkam la aiti sha ka Shillong Municipal Board ia ki jingdonkam baroh.
Haba kren hynne sha ki lad pathai khubor, u Bah Pakyntein u la sei biang sa kawei ka jingkynnoh pyrshah ia ka jingpyndonkam baka ia ka MLA skhim jong u Bah Paul Lyngdoh kaba kot sha ka T.1 klur.
Ha kajuh ka por, u Bah Pakyntien u la kyrpad ban tuklar u Myntri Rangbah, u Myntri kam pohiing ba kin pynsted ia u Chief Vigilance Commissioner ban pynsted ia ka jingtohkit ia ka jingpyndonkam bakla ia ka pisa paidbah.
Shillong, 27 Lber:Ka kaiphod tohkit jong ka House Committee ba la wanrah mynta ka sngi ha ing dorbar ka la pyni ba katkum ka jinglap jong ka, ka shem jingeh ban pynkut ia ka jingtoh-kit jong ka naba ka la ong ba ym lah ban pynkit-khlieh marwei tang ha u Secretary barim ka KHADC u bah Welljune Syiemlieh halor ki san tylli ki mat ba ka la tohkit bad la kdew ba katei ka kam ka dei kaba eh bha naba la mih kyrteng ruh u CEM ba mynta ka KHADC u bah Pyn-shngaiñ N Syiem bad u EM u bah Antonio War bad donkam ba ia katei ka kam yn bteng da ka ing dorbar bad donkam ruh ban lum ia ka dorbar kyrkieh.
Lah ban kdew ba ki san tylli ki mat ba katei ka komiti ka tohkit ki long ka bai lutksan ba ioh na Byrnihat na ka jaka ba heh 405 sq.
ft ha ka dor T.264 tyngka shi sq.
ft kumjuh ruh ka bai lutksan namar ka jingshah pynpra ki jingtei ka KHADC, ka jingsei pisa na MRB Nongpoh bad Nongstoin, ka jingthied jaka ka Council ha Mawkyrwat, ka ram sha ka Anderson Structural Construction bad ka jingthung ia ki nongtrei ba shipor ki peon ki cleaner.
Ha ka dorbar pat kaba la long mynta ka sngi ban ia kren na ka bynta katei ka mat u MDC ka UDP na Nongkrem u bah H.S Shylla u la ong ba katei ka ripod yn ym lah hi ruh ban pynkut katba u CEM bad u EM ki dang shong ha ka shuki jong u, “Yn ym lah hi ruh ban pynkut katba kine 2 ngut (EM&CEM) ki dang shong ha ka shuki, kam don jingmut shuh ba ngin dawa ba kin hiar shuki, ki la dei ban sngewthuh hi da ka jingiatip lem" ong u bah Shylla haba kren hapoh Ing Dorbar.
U bah Shylla u la ong ruh ba lada dei ba ki sngewkhia shisha ia katei ka kam ki la dei ban iehnoh beit ia ka shuki ba ki shong mynta khnang ba yn ioh tohkit da kaba khuid namarba katba ki dang shong ha ka shuki yn ym lah ban ioh lut ia ki kot ki sla, “Katba pan ia ki kot ki sla la jubab ba ka don beit sha u CEM- baroh ki don ha ka miej u CEM, lada khein da ka nombar ki lah ban shong jubor ioh lehse ki dei shisha ki snieh hati kumba la kren da u CEM ha ka jingialang ha Laitkor" ong biang u bah Shylla.
Katba ka kong Teilinia Thangkhiew MDC ka HSPDP na Mylliem ka la ong ba u CEM u dei ban shim ia ka jingkitkhlieh halor kine kiei kiei baroh namarba u dei ma u u khlieh duh jong ka Council, “Kum u CEM uba dei u khliehduh, phi la pheil namar ka jingbym lap ia kane, phi hap ban shim ia ka jingkitkhlieh" ong ka kong Teilinia haba kren ha ing dorbar.
Ka ing dorbar ka KHADC ka la rai ban rah biang ia katei ka mat sha kawei pat ka dorbar ban ia kren sani bha.
Shillong, 27 Lber:Ka Joint Action Committee of Social Organizations kaba kynthup ia ka CSWO Umran Dairy Unit, ka CSWO Central Body, Laban, Shillong, Poor People’s Movement (PPM), Hynniewtrep Youth Movement, (HYM), Ri Bhoi People’s Movement (RBPM), ki dkhot ka JAC ryngkat katto katne ki nongshongshnong jong ka Umran Dairy kynthup ruh ki shnong ba marjan, ha ka 27 Tarik Lber 2017, ki la iakynduh ia u Deputy Commissioner, ka Ri Bhoi District, u Shri C.P Gotmare ban pynpaw ia ka jingpyrshah jur ban tei thymmai sa kawei ka Petrol Pump nalor ba lah don lypa artylli ki petrol pump kiba ia jan bha ha kane ka shnong.
Ka Commttee ka la kyrpad ia u DC ban pynduh pyndam syndon ia katei ka pump kaba dang iai tei mynta.
Ia ka dorkhas ryngkat ki dur ki dar kaba la suh lang ruh ia ki jingsoi jong shibun ki nongshongshnong kiba pyrshah ia katei ka petrol pump, la aiti ha u DC ban bishar bniah halor katei ka kam bad na ka liang jong u, u la kular ban pyndep noh ia ka jingtohkit hapoh ki khyndiat sngi.
Ka Joint Action Committee jong ki Social Organizations kan sa aiti ruh ia katei ka dorkhas sha ka Meghalaya State Pollution Control Board bad sha ka National Green Tribunal.
Ha kaba iadei bad kane, ka Committee ka la rai ba lada pyn sahteng ia kane ka jingtohkit, ka Committee kam banse ban shim da kiwei pat ki lad kiba kham tyngeh.
Ha ka jing ujor sha U Deputy Commissioner, ka Ri Bhoi District, kitei ki sengbhalang, ki pyni ruh da ka sakhi, ba ka don ka Petrol, kaba tuid sha katei ka Wah bad kaba la pynlong ba kan nym long shuh kaba bit ban pyndonkam, namar ba ka la tuid da ka Petrol sha katei ka Wah, kaba don ruh ka jaka saitjain.
Ha ka dorkhas, la iathuh ba katei ka dei ka wah, kaba pynbiang um dih ia u paidlang ka shnong Nongpoh bad kiwei de ki shnong ba marjan.
Ym tang katta, la iathuh ba ki dohkha dohpnat bad kiwei kiba ju don ha katei ka wah, ha ki por mynshwa mynta ki la jah rngai lut khoit.
Kitei ki seng, ki sngew pyrshah namarkata ia katei ka Petrol Pump, kaba thymmai, kaba dang pynkhreh ban tei da U Rohit Jain bad ki sngew lyngngoh ruh ba kumno u ioh ia ka jingbit ban tei ia katei ka Petrol Pump, kaba don ha syndah jong katei ka Wah.
Shillong, 27 Lber:Ki paidbah thain Riwar ki la lynniar ha kine ki sngi namar ba ki mar rep jongki, kila hiar dor shaba palat ban ianujor mynshem snem.
Ha ka jingiakynduh u nongthoh khubor ia kiba bun ki nongrep, ka thain Riwar Pynursla ki la iathuh ba mynta ka dor jong u synshar ka long tang T.30 shi kilo katba ka sla tyrpad ka shong dor tang T.15 ne T.20 shi kilo.
“Mynshem snem ka dor u synshar ka poi sha ka T.70-80 shi kilo hynrei mynta ka hiar palat ia ka mar shiteng", la ong uwei u rangbah.
U la iathuh ba ka sla tyrpad ruh kaba ka dor jongka, ka long T.30-35 shi kilo mynshem snem, mynta ka la hiar sha ka T.15 shi kilo.
Ha ka jinglong nongrep kim tip ia kaei ka daw hynrei la iathuh ki malik nongthied (middlemen) ba u kharkaia u thied tad dor bad kim lah ban leh eiei.
Don kiba ong ruh ba namar ba ka jingpynkiew ka sorkar jylla ia ka dor bai kit bai bah mynta, ka la long ka daw kaba la pynlong ia ki kharkaia ban khnoit ia ki mar rep jongki.
Katkum ka jingtip ka KHADC ka shim khajna T.1700 shi trok ia ki mar ba kit shabar kum ia u synshar bad sla tyrpad katba ka sorkar ka shim kham rem bun shah ka khajna nalor ka district council.
Namar ka jingduk bad ka jingkyrduh, watla ka dor ka long kaba tad kim lah ban nym die namar ba thngan ka kpoh bad kane ka la ktah jur ia ka kamai jongki, kiba shem jingeh shano ban phai.
Ka thain war ka dei kawei kaba jur bha ban pynmih synshar bad kiba bun bah ki paidbah ki im na u synshar, ka sla tyrpad lait noh tang katto katne ki rep da kiwei kiba kham biang ki jaka rep.
Kham mynshwa, ka Joint Action Committee of All Meghalaya Farmer Union (JACAMFU) ka la pynrem ia ka sorkar jong u Mukul Sangma halor ka jingbym pyntreikam ia ki jingdawa jong ka seng khamtam ban wanrah noh da ka ain halor ka rep ka riang bad kumjuh ruh halor ka jingdawa ban ithuh noh ia u synsar bad u sla tyrpad kum ki mar rep.
U la kyntu ruh ia ki MLA ba kin iakren ia kane ka mat jong ki nongrep ha Assembly, lym kumta ki nongrep kin sa ai jubab ha u 2018.
Ha kane ka dorbar mang tyngka ba dang shen, u nongialam ka liangpyrshah u Dr Donkupar Roy u la dawa ba ka sorkar ka dei ban pynlait khajna noh na u synsar bad ka sla tyrpad namar ba ka jingshim khajna ka la pynlong ia ki nongrep ban shah khnoit.
U la ong ba ia kine ki mar, la ithuh tang kum ki mar rep khlaw da ka tnad khlaw ka sorkar jylla bad ka long kaba donkam ban pynlait ia ka jingeh jong ki paidbah nongrep.
Shillong, 27 Lber:Haba kren ha ka dorbar kyrpang ka KHADC mynta ka sngi u bah H.S Shylla MDC ka UDP na Nongkrem u la ong ba un sa pynmih ia kawei ka kot kaba un ai kyrteng ia ka ‘Please Arrange’ bad katei ka kot u la ong kan batai ia ki jingjia ha KHADC.Ia katei ka kot u bah Shylla u la pynshong nongrim ia ki jingjia ha District Council kaba ia tyngkhuh bad u Secretary barim jong ka u bah Welljune Syiemlieh, “Ha katei ka kot ia u bah Welljune, ngan buh kyrteng noh da u bah Welldone" u la ong.
Lah ban kdew ba ka kyntien Please Arrange ka dei kaba u bah Shylla u la kren hapoh ing dorbar mang tyngka ka KHADC kaba la long ha u bnai ba la dep halor ka shithi kaba u CEM u la phah sha u bah Welljune ( ha ka por ba u dang long Secretary sha ka EC) bad ha katei ka shithi u CEM u la thoh sha u Secretary ‘Secretary Immediately Please Arrange T.35,0000 kum ka Advance’ katei ka dei ha ka por ba ka KHCF ka pan ram na ka KHADC na bynta ki jinglut ha ka Tamasa Mawbynna ha Mawphlang ne ka Monolith Festival.
Shuh shuh utei u MDC ka Nongkrem u la ong ba u la ju lap ha ka por ba u don hapoh District Council ba ki ophisar ki kohnguh beit kat kaba ong kiba heh jong ki bad de ihangne ba ki sa shem jynjar, “Ia kaba lieh ruh lada ong u Boss kaba iong ki ong lang kaba iong, nga kyntu ia phi ki ophisar ba phi dei ban husiar ioh ynda phi la shongthait ha ka jaka ban ioh pension phi ioh pynban da ka Tension" ong u bah Shylla da kaba bynrap ba haba ioh pension ki ioh tang marwei hi i pisa ba khyndiat, hynrei haba ioh tension pat ki ktha khlieh lut baroh shi ing shisem.
Nongstoiñ, 27 Lber:Tang hadien 1 sngi ba la ioh ban tam ia kawei ka met iap kaba la pyut bad shah tep ruh ha u shyiap jong ka wah Umpniang kaba don kham harum ia ka madan Nongpathar Pyndengrei, ki pulit ka Nongstoin ha ka sngi nyngkong jong ka taiew ki la lap bad la lah ruh ban pyntikna ia ka kyrteng bad ka jaka sah jong katei ka met iap.
U bah S.Nongtnger Superintendent of Police ka West Khasi Hills ha ba ia kren bad u nongthoh khubor u la iathuh ba katei ka met iap ka dei jong kawei ka samla kaba la tip kyrteng kum ka Daritngen Syiem Shangoi 19 snem ka arta na ka shnong Siejlieh West Khasi Hills District.
Shuh shuh u bah Nongtnger u la ong ruh ba la lap ba katei ka samla kala jah nala iing la kumba 1 bnai ei ei bad katei ka samla ka dei ka khun swet bad ka sah tang bad la u para jong ka u ba dang 15 snem ka arta ha katei ka shnong Siejlieh kaba jngai tang kumba 2 KM ei ei na ka sor Nongstoin.
Hadien ba ki pulit kila dep ban leh ia ki jingdonkam baroh la aiti noh ia katei ka met jong katei ka Samla sha ki ba ha iing ha sem bad pyndep ia kaba sah, bad ki pulit ki dang pynlong ka jingtohkit ban lap ia ka daw jong ka jingiap jong katei ka samla.
Shillong, 27 Lber:T.72,47,000 tyngka (Hynniewphew ar lak saw phew hynniew hajar tyngka) dei ka pisa ba la siew sha ka Khasi Heritage Conservation Forum (KHCF) naduh u snem 2013 haduh u 2016, batai ka jingthoh jong u Secretary ka KHADC sha ka House Committee ha ka kaiphod kaba la wanrah mynta ka sngi sha ka dorbar kyrpang ka KHADC.Katkum ka jingthoh ba u bah Welljune Syiemlieh Secretary barim (uba la shah kyntiew kyrdan shipor kum u Principal Secretary ka KHADC, hadien ba u la shongthait) sha ka House Committee ba ha ka 20 tarik u naiwieng, 2013 la siew T.16 lak tyngka da ka cheque, nangta T.20 lak ha ka 27 tarik u naiwieng, 2013 da ka cheque bad ia kitei ki pisa u la siew sha u Secretary ka KHCF bah Allan West (u la suh ia ki kot ki sla na bank).
La kdew biang ba ha ka 30 tarik u lber, 2016 la siew sha ka KHCF T.35 lak tyngka lyngba ka NEFT.Nangta la batai biang ba u bah Welljune u la iathuh sha ka komiti ba la siew T.1,22,000 tyngka sha ka KHCF da ka pisa (hynrei ym shym la batai la siew ha kano ka dur) bad ha ka 28 tarik u nailur, 2013 la siew T.25 hajar tyngka sha u bah Antonio War u EM ba peit ia ka pla tyngka bad uba dei ruh u Chairman ka KHCF (la suh ha ka kaiphod ia ka kot ba la pyni ba u bah Antonio u la ioh pdiang ia katei ka pisa).
Baroh katei ka pisa ka kot T.72,47,000 tyngka.
Ka komiti ka la kynthoh ba ka KHCF ka la pyni ia ki jingkhein jong ka ba ka la ioh pisa T.57,22,000 tyngka na ka KHADC katba ki kot kiba u bah Welljune u don sakhi pat ki pyni ba u la siew tang T.36 lak tyngka (lait noh ki jingkhein kiba u la ai khlem ki jingpyni ia ki sakhi).
Katei ka komiti ka la kynthoh ruh da kaba ong mano ba la siew ia ka T.21,22, 000 tyngka sha ka KHCF ha u 2013 na ka liang ka KHADC, ka la buh jingkylli ruh hato katei ka pisa ka dei kaba la ai ha kano ka dur-ka Grant, ka ram ne kaba shu bei tyngka sngewbha.
Ka komiti ka la kynthoh biang ba katkum ki jingong u bah Welljune da ka ktien bad da ka jingthoh ka long ba ia kitei ki tyngka kiba heh la leh lyngba ka hukum jong u CEM u bah Pynshngaiñ N Syiem bad u EM ka pla tyngka u bah Antonio War.
Ka ripod ka la ong ba u bah Welljune u la pdiang ba ka la don shisha ka jingiaid lait ia ki kyndon pisa jong ka Council kumba dei ban leh.
Ka komiti ka la bteng biang da kaba ong ba ym shym la lah ban pynkut ia ka jingtohkit naba ka komiti kam lah ban tohkit ia u bah Pynshngain bad u bah Antonio.
Shuh shuh u bah Welljune u la pyni da ki jingthoh sha ka komiti halor kiwei pat ki jingsiew pisa lyngba jong u bad kawei na kitei ki jingsiew ka dei sha ki nongiasaid aiñ ha kaba u la pyni ba ha ka 23 tarik u nailur,2014 la siew T.7 lak tyngka sha u V.J Hansaria ban ia khun kes (NGT bad kiwei pat ki kes ha Supreme Court) bad la siew lyngba ka NEFT.Kumjuh ruh la pyni ba ha ka 13 tarik u lber, 2015 la siew biang sha utei u nongiasaid aiñ T.11 lak tyngka da ka pisa (kiba u pyni ia ki kot ba la ioh pdiang ia ka pisa).7 tarik u lber, 2015 la siew lyngba ka NEFT sha u P.Jose Advocate, Council matters T.50 hajar tyngka, ha ka 19 tarik u kyllalyngkot, 2016 la siew sha u Hansaria Advocate T.1,21,000 tyngka bad ha u Silley Singh Consultant ( Delhi) T.45,000 tyngka (ym shym la pyni ia ki kot ki sla).
Nangta la pyni ba la siew biang sha u Akshat Hansaria Advocate SC T.2,20,000 tyngka ha u 2014 , sha u B.B Narzary Advocate T.60,000 tyngka ha u 2008 bad sha u S.Chauhan Advocate T.20 hajar tyngka.
Haba kheiñlang ia baroh ka pisa ba la siew sha ki nongiasaid aiñ ka long haduh T.23,16,000 tyngka.
Katto katne ki jingthoh kiba la suh da u Secretary barim u bah Welljune Syiemlieh la iohi ba ka kes ba la siew pisa sha ki nongiasaidaiñ ka dei halor ka kam khang dewiong ba ka All Dimasa Student Union Dima Hasao ka ia khun pyrshah ia ka sorkar jylla ha ka NGT, ka kes u Faily Shyiem pyrshah ia ka KHADC, nangta ka kam sha ka Election Commission.
Shillong, 27 Lber:Ka Khasi Heritage Conservation Forum (KHCF) kaba pyniaid ia ka Tamasa Mawbynna ha Mawphlang, ka la pynlut pisa haduh T.13 lak tam na ka bynta ban wanrah ia ki khubor heh ka ri India ha ka tamasa mawbynna kaba la long ha u 2013 ha Mawphlang.
Kawei na ki khubor kiba ka KHCF ka la theh tyngka bha ka dei ka CNN -IBN ha kaba la iohi ba katkum ka jingkheiñ ba ka KHCF ka la ai (ba la suhlang ha ka kaiphod jong ka House Committee) la pynlut haduh T.10, 22,375 tyng-ka (Shiphew lak ar phew ar hajar lai spah hynniew phew san tyngka) bad katei ka long beit thik tang ia ka CNN-IBN.Katkum katei ka jingkheiñ ka KHCF ka la siew pisa sha ka CNN-IBN T.6,50,000 tyngka ha ka 23 tarik u risaw, 2013 lyngba ka cheque no.135345 bad ha katei kajuh ka sngi ka la siew biang sa T.50 hajar tyngka lyngba ka cheque 135347.
Nangta ha ka 15 tarik u nailur, 2014 la siew biang sha ka CNN-IBN bad ki khubor heh ha India sa T.2,86,375 tyngka (ym shym la pyni da ka pisa ne ka cheque).
Nangta ha ka 4 tarik u rymphang, 2016 pat la pyni ba la siew biang T.36 hajar tyngka sha ka CNN-IBN bad hangtei la batai ruh ba katei ka dei na ka bynta ka bai kali bad ka bai bam kaba T.4500 shisngi na bynta ki saw sngi ha ka sngi long tamasa.
Baroh ka pisa ba la siew sha ka CNN-IBN katkum katei ka jingkheiñ ka mih T.10,22,375 tyngka.
Nalor ka jingsiew sha ka CNN-IBN la pyni biang ba la siew sha ki National Media lyngba ka Advance Publicity Committee bad la siew T.1 lak tyngka ha ka 4 tarik u risaw, 2013 lyngba ka cheque 135337.
Ha ka 1 tarik u nailur 2014 la siew biang sha ka National Media lyngba ka Publicity Committee T.1, 70,000 tyngka lyngba ka cheque 149202.
La pyni ba la siew sha ka DDK Shillong T.13,500 bad ki kynhun ka IBN T.20,000 tyngka ha ka 15 tarik u nailur,2014 lyngba ka cheque 149209.
Sha ka Eclectic Magazine la siew T.15,000 tyngka ha ka 4 tarik u rymphang, 2016 (ym shym la pyni da ka pisa ne da ka cheque) bad sha ki khubor na ka jylla ( Local) bad ki Regional la pyni ba la siew T.8,45,050 tyngka ha ka 17 tarik u nailur, 2014 lyngba ka cheque 149215.
Sha ka Red FM la pyni ba la siew T.39,680 tyngka ha ka 4 tarik u rymphang, 2016 lyngba ka cheque no.975328.
Na katei ka jingkhein kaba don ha ka kaiphod jong ka House Committee ka KHCF, ka la pyni ba ka la ioh pisa T.95,22,000 tyngka na ki nongbei tyngka bapher bapher ba kynthup ia ka Lafarge Umiam Pvt.
Ltd kaba la bei T.10 lak tyngka, ka Directorate of Arts and Culture, Meghalaya ka la bei T.5 lak tyngka, ka Directorate of Tourism, Meghalaya ka la bei T.3 lak tyngka, ka North Eastern Council ( NEC) ka la bei T.20 lak tyngka bad ka KHADC ka la bei tyngka T.57,22,000 tyngka ha u snem 2013 ba la pynlong ia ka Monolith Festival.
La pyni ruh kumno la pynlut ia katei ka pisa kaba jan kot klur tyngka kum ka baiburom ia ki ki briew kiba la don bynta ban iarap, ki jingpynsawa, ki bai hotel, ka bai siew sha ki nongrwai nongtem, ki nongshad bad kiwei pat ki jingpynlut kiba biang jingkhein sbiak -ka pisa ba ioh bad ka pisa ba pynlut.
Amlarem, 29 Lber:Ka Shnong Amkoi kaba don hapoh ka Amlarem Sub-Division ka la pynlong biang mynta ia ka Shad Rongkusi jong ka, hadien 15 snem ba la pynlong khatduh ha u snem 2002.
Ia kane ka Rongkusi jong ka Shnong Amkoi la wan plie ia ka da u MDC jong kane ka Thain u Ma Het Pohthmi u ba la long kum u kongsan ha ryngkat ka jingdonlang u Lecturer jong ka Saint Edmund ‘s College Shillong U Bah R V Langstieh bad ka kynhun, ki nongkitkam Shnong, ki riewrangbah bad ki paid nongshong shnong ki ba la ia don lang ha kane ka sngi.
Ha ka jing kren jong u wei na ki Rangbah jong kane ka Shnong, u la ong ba ka jing pynlong ia kane ka Shad Rongkusi kaba long kum shibynta ban pynneh pynsah ia ka dustur jong u longshuwa manshuwa hyndai.
U MDC u ong ba kane ka Shad Rongkusi kaba mut ka Shad tamasa leh kmen leh sngewbha jong ki Shynrang bad kynthei, ha kaba ka kamai kajih ka kiew kum ka jing die ia u Kwai u tympew bad kiwei kiwei ki jing die kiba ki rep.
Ha ka jing kren pat na ka liang u kongsan u Ma Het Pohthmi ha kane ka sngi u ai ka jingiaroh ia kane ka Shnong wat la ka Shnong kaba don ha kyndong, hynrei ki don ka jingmut na ka bynta ban pynneh pynsah ia kiba u longshuwa manshuwa, namar ba lyngba ka jing pynlong jong ki ia kane ka jingshad ka pynsahnam pynsah kynmaw ia ki long dien, na ka bynta jingmyntoi ka pateng ka ban wan.
U la ong shuh shuh ruh da kaba u kyntu ia ki nongkitkam Shnong jong kane ka Shnong bad ki dei ban don ka mynsiem jong ka jing ia tylli na ka bynta ka jing bha jong ka Shnong ka thaw bad ruh ban ia burom kylliang iwei ia iwei pat.
Nongpoh, 29 Lber:Ka Synjuk jong 6 tylli ki Dorbar Shnong ba kynthup ia ka Sohlait thymmai, Sohlait rim, Nartap, Langpadon, Umsawnoldhi bad ka shnong Umjarasi, ki la pynpaw ia ka jingsngewkhia kaba jur halor ka jingeh kaba la iakynduh da ki paidbah nongshong shnong halor ka jingsniew palat ka surok bad kane ka la jia ruh tang namar jingpynslem jong u Kontraktor ban pyndep ia ka surok PMGSY, kaba na Umjarasi sha Langpadon kaba don ia ka jingjngai kumba 7.50 km.
Kum ban shu ong hangne, katei ka surok ia kaba la sdang ban pyntrei naduh u snem 2014, hynrei ka long pat kaei kaei kaba lyngoh bad kat haduh mynta, katei ka surok ia kaba la dep ban mang pisa haduh T.6 klur lyngba ka skhim PMGSY, ym shem la lah satia ban pyndep.
Haba pynpaw sha ki nongthohkhubor, u Bah P Nongshli, Chairman jong katei ka Synjuk ki 6 shnong, u la ong ba ka Synjuk ka dap shisha da ka jingsngewkhia ban iohsngew ia ka jingud jongki paidbah bad kane ka dei tang namar ka jingsniew palat jong katei ka surok.
U la iathuh ruh, kaba kham pynsohsat eh ia ki paidbah nongshong shnong ha katei ka thain ka dei haba la wanpoi ka por lyiur, ha kaba ki paidbah ki shem jingeh ha ka leit ka wan naka daw ka jingktieh jong ka surok bad kaba la dap tang da ki thliew ki syar suda.
Kumta haba iadei bad katei ka jingpynslem ban shna pyndep ia katei ka surok, ka Synjuk ka la kyrpad ruh sha ka sorkar bad ki nongmihkhmat ba kin tuklar lem bad ban bthah ia u kontraktor ba un pynstet noh ka jingpyntrei, khnang ba kan pynsuk ia ki paidbah kiba shong ba sah ha katei ka thain, u la bynrap.
Nongstoiñ, 29 Lber:Tang namar ka jingbuh pathar jong ki briew ia ki mar ki mata ba pyndonkam, ban shna ia ki jingtei ki jong ki hapoh jong ka surok PWD jong ka sor Nongstoin, u Deputy Commissioner jong ka West Khasi Hills District, u Arun Kumar Kembhavi IAS, u la ai por 7 sngi ba ki dei ban weng noh.
Na ka liang jong u DC u la ong ruh ba ka jingbuh pathar jong ki briew ia ki mar kum u shyiap, u maw bad kiwei kiwei ki tiar shna ia ki jingtei kiba heh ki jong ki hapoh jong ka surok PWD da ki bun bun bnai, ka la wanrah ruh ia ka jingthut ha ka iaid ka ieng jong ki paidbah bad khamtam kala pynlong ruh ia ka jingdheng kali hapoh jong ka sor Nongstoin.
Kumta na ka liang jong u DC u la kyntu ia kiba kum kitei ki briew ba ki dei ban pynkynriah noh ia ki mar ki mata ki jong ki ba kila buh hapoh jong ka surok PWD ha sor Nongstoin, hapoh ka 7 sngi bad lada lap ia kiba dang pynkhein kin shah kurup noh ia ki mar ki jong ki bad yn ujor ruh da ka ehajar halor ka jingpynthut ia ki paidbah bad yn shah pynngat ruh ha ki kyndon ain hapoh jong ka IPC.Shillong, 29 Lber:Ka All Meghalaya Dancers Association kan pynlong ia ka jingialang paidbah lashai ka sngi, ha ka por 11.00 baje mynstep ha poh Stand Jaiaw Mawkhar ha ryngkat ka jing kyrshan lang jong ki riew don sap shad rwai bapher ba pher ryngkat ka jingsynran lang ki seng bhalang bapher bapher.
Ka jingkhot ia kane ka jingialang paidbah, ka ka long kawei na ki mat jingdawa kaba ka seng, ka la iaid lynti naduh u snem 2012 bad ha une u bnai, ka seng ka dang shu dep ia ka jingia shong kyllain mongor hapoh Additional Secretariat ban pynpaw sha ka sorkar halor ki mat jingdawa jong ka seng.
Hynrei kat haduh mynta na ka liang ka sorkar ka khlem khot ia kren ne ai jingtip ei ei halor ka shithi sha u myntri rangbah, ba la suh lang ruh ryngkat ka dorkhas(Memorandum) bad ka dei halor katei ka daw, ba ka seng kam banse ban pan jing kyrshan lang na ki paitbah bad ban dawa ruh mar dor ia ka sorkar ba kan khot ia kren halor kane ka bynta ha kaba iadei bad ka jingeh jong ki riew donsap kiba leit shim bynta shabar ka Jylla bad kiwei kiwei de ki jing donkam.
Ha kajuh ka por kan don ruh ka jing pynshai paitbah kumno ban kyrshan ia ka wei ka samla Bateithymmai Nongrum ka ban ia knieh ia ka nam lahduh jong ka rynsan iakop pyni sap ha Mumbai yes I am.
Nongstoiñ, 29 Lber:U wei u rangbah na ka shnong Lamavilla Shillong, u la ujor da ka ehajar ha thanat Nongstoin pyrshah ia u wei u briew u bala tip kyrteng kum u Wanlang Kharkrang na ka shnong Pyndenglawar Nongstoin, halor ka jingdon kti jong u ban thok bad shukor ia u tei u rangbah da ki phew lak.
Katkum ka tyllong khubor na ki pulit ka Nongstoin, la ong ba u tei u rangbah na Lamavilla ha ka 9 tarik Kyllalyngkot 2014, u la iakut da kaba iathoh jingiateh bad u bah Wanlang Kharkrang ba un shah ia u bah Wanlang Kharkrang, ba un leit kit ia u dewiong na ka par jong u tei u rangbah ha ha ka dor T 3100 shi ton.
Shuh shuh ka khubor na ki pulit ka iathuh ruh ba u tei u bah Kharkrang u la dep ruh ban siew lupa (Advance) 3 lak tyngka sha u tei u rangbah bad hadien ba u tei u bah Kharkrang u la dep ban kit lut plain ia u dewiong u ba la poi shaduh ka 700 metric ton kaba la kot ruh sha ka T.21 lak 70 hajar tyngka bad ka pisa kaba sah sa kumba 18 lak 70 hajar, ki la iakut ban siew ar sien siew (two installment) haduh 6 bnai hynrei haduh mynta u tei u briew ym shym pat la lah satia ban siew.
Kumta haba u tei u rangbah u la iohi ba u tei u bah Kharkrang la leh bym patiaw ei ei hadien ba u la ai da ka jingthoh sha u, u tei u rangbah u la pyrshang biang ha ka sien kaba khatduh ban khot iakren bad u tei u bah Kharkrang ha kaba u la wan mih ban iakren bad ha katei ka jingiakren u tei u bah Kharkrang u la pan por ban siew ia katei ka pisa ba sah bad u tei u briew u la thoh ruh ia ka Promissory Note da ka mon sngewbha jong u kata ha ka 31/8/2016 bad u la buh ruh ia kapor kaba khatduh ha u bnai Naiwieng 2016.
Hynrei haduh ba la kut noh katei ka por ba u la buh hi ruh um shym pat la lah satia ban siew dep ia katei ka pisa ba sah bad haba u tei u rangbah u la pyrshang ban phun la bun bun sien hynrei utei u bah Kharkrang u la kyntait ban shim wat ia ka phun ruh.
Kumta na ka liang jong ki pulit ka Nongstoin hadien ba ki la ioh pdiang ia katei ka ehajar na u tei u rangbah na Lamavilla hynnin ka sngi ba ar jong ka taiew ki la ioh ban kem noh ia u tei u briew na ka shnong Siejlieh West Khasi Hills District, bad ki pulit kila register case ia u tei u briew bad ka jingtohkit ka dang iaid shakhmat.
Shillong, 29 Lber:Mynta ka sngi ki pulit ka East Khasi Hills ki la pynlong ia ka jingia-lang VDP ha Mawngap Mawkharshiing Commu-nity Hall bad ha katei ka jingialang la donlang u SP ka East Khasi Hills U Davies N R Marak kum u kongsan uba la pynpaw ka jingsngewkmen ban ia kynduh ia ki VDP ki ban peit ha ki shnong ki thaw ban lait na ki kam sniew.
Ha katei ka jingialang la wer la khot ia ki VDP baroh kiba hap hapoh Mawngap PS bad Sohiong Outpost ba kin ia khun ban pynduh jait ia ki kam sniew bad ki kam be-aiñ kum ka jingshah thok pisa da kaba kular ban ai kam ai jam bad kiwei bad la bthah ba lada ki don jingiarap na ki pulit ki dei ban pyntip mar mar sha ki Police Station jong ki bad la kyntu ruh ia ki shnong ki bym pat don VDP ba kin thaw da kaba ia treilang bad ki pulit.
Shillong, 29 Lber:U Phrangborlang Warjri u la ujor sha ki pulit ba ha ka 26 tarik mynta u bnai ha ka por 6:30 baje janmiet ki runar ki la pynpait pynpra 2 tylli ki bos sawkhmut ( SPTS) bad kawei ka Maruti car kaba don ia u nombar ML-05E-6795 kaba dei trai da u Marius Mawlong, kitei ki kali ki dei kiba la pynieng ha Umkdait, Nongmynsong, Shillong.
Ka jingkhangit, ki dashboard bad Headlight kitei ki bos ki la julor.
Shillong, 29 Lber:Lashai ka sngi ka Meghalaya High Court kan shim bishar biang ia ka kam nongdie madan halor ka jingujor jong ka kynhun ki nongdie madan pyrshah ia ka jingkhynra ka sorkar.
Katkum ka jingia-kren bad ka Kong Angela Rngad, ka High Court ka la buh lashai ka sngi ban shim bishar biang ia kam bad yn sa ap ia kaei kaba ka Kashari kan rai.
Hynrei ha kawei ka liang, la iathuh ba ki nongdie madan ha saw dong jong kane ka sor Shillong kila sngewkyndit halor ka jingshah khot hajir sha ka ophis jong u District Urban Planner Shillong ha kaba ia dei bad ki nongdie madan bad ka rai jong ka iing bishar jong ka Meghalaya High Court.
Bun na kine ki nongdei madan kila kyndit ban shah khot hajir sha ka ophis jong ka sorkar jylla kaba dei peit ia ki kam pynroi sor.
Ki nongdei madan kin sa iashong ban ia kren ia kane ka kam bad kin leit ban iakynduh ia ki ophisar jong katei ka ophis ban pan jingshai bad kin sa shim ia ka raiu kumno ban leh.
Kiwei pat ki lad khubor, ki iathuh ba ki nongdie madan ha sawdong jong kane ka sor Shillong, ki la pynpaw ia ka jingsngewkyndit jong ki halor ka jingshah khot hajir sha ka ophis jong U District Urban Planer shillong ha kaba u bah T.Lyngwa u la ong u Nodal Officer ha kaba ia dei bad ki nongdie madan bad ka rai jong ka iing bishar jong ka Meghalaya High Court.
Haba kren ha u SP News Agency bun na kine ki nongdei madan, ki la pynpaw ia ka sngewkyndit ka jong ki ban ioh ia kane ka kot sha khot hajir sha katei ka ophis jong ka sorkar jylla kaba dei peit ia ki kam pynroi sor, kaba la pynkyndit eh ia ki, ka long ba ia kane ka jingkhot hajir la thoh da ka ktien phareng ha kaba kiba bun kim sngewthuh.
Na ka liang jong ki nongialam kine ki nongdie madan kin sa ia shong ban ia kren ia kane ka kam bad kin leit ban ia kynduh ia ki ophisar jong katei ka ophis ban pan jingshai halor kane ka jingshah khot hajir bad ha dien kata kin sa shim ia ka raiu kumno ban leh.
(SP News Agency).
Shillong, 29 Lber:Ka khubor ka la par sted shaneng sharum ba ki MLA ka party Congress wat kiba bat myntri ha kane ka sorkar mynta ruh ki lah ban mih iing noh shwa ban poi ka aiom iakhun elekshon 2018 ha kane ka jylla Meghalaya kaban long sa tang shi snem thik.
Katkum ka khubor ba la iohlum, ki don ki myntri ha kane ka sorkar ba mynta kiba thmu ban mih noh shwa ban poi ka samoi elekshon ban iakhun noh na ka BJP bad na kiwei ki kynhun halor ka jingngeit jongki, ba ka Congress kan nym lah shuh ban wan ha ka bor ha ka 2018 ha kane ka jylla.
Bun kiba mutdur ba ka sorkar kaba thymmai kaba lah ban don lang ka BJP kan wan ha ka 2018 ha kane ka jylla khamtam ka jingbeh jubor ka lyer u Narendra Modi kumba ka la paw sha kiwei ki jylla.
“La kumno kumno hadien u bnai Naitung ne Nailar, ka sain pyrthei iamih iaphet seng kan sa shai", la ong uwei u politishian uba long u MLA.U President ka BJP Meghalaya u Bah Shibun Lyngdoh kham mynshwa, u la ong ki don bun ngut ki MLA kiba la pynpaw ia ka jingsngew jan bad ka BJP hynrei namar ba ka por kam pat dei, ki dang ap shwa ban pyni da ki kam ynda la dei ka por.
Katkum ka jingtip ka BJP Meghalaya ka la don ka jingthmu ban wanrah da ka phormula ne ka buit treikam ha kane ka jylla Meghalaya kumba la leh ha ka jylla Goa ha kaba kiba bun ki nongialam bad ki nongmihkhmat ki dei na ka kynhun Balang Khristan, kaba iasyriem kum ha kane ka jylla Meghalaya kaba bun paid da ki riew ngeit Khristan.
Katkum ka khubor ba la iohlum, la iathuh ba ki heh nongialam ka BJP na seng kmie bad na ka thain Mihngi, ki la iakynduh bad ki nongialam ka Balang ha kane ka jylla, khamtam kito kiba dei ki riew sain pyrthei ban pyndonkam da kane ka buit na Goa khnang ban pynlait na ka jingkynnoh ki paidbah ba ka BJP ka dei ka seng pyrshah Khristan.
Ha Goa kumba long mynta, kiba bun ki MLA ka BJP ki dei kiba na ka balang Khristan haduh kiba don kumba 8 ngut ki MLA na ki 13 ngut ki MLA ka BJP ha ka iing dorbar kaba 40 ngut.
Ka jingthmu jong ka BJP, ka long ban pynduh noh ia ka jingsynshar ka Congress ha kane ka jylla kaba la jubor sa tang ka bamsap bampong bad ka jingleh bym hok ha kiba bun ki liang ia ki paidbah naduh ki kam pynroi bapher bapher.
La ioh jingtip ba ki don ki MLA kiba la ap siar ban poi ka por ba kin phet noh na ka Congress ban leit pyniasoh bad ka BJP kynthup na West Khasi Hills, na Jaintia Hills, bad ruh na Khasi Hills.
Shillong, 29 Lber:Ka Sub Committee on KHADC Affairs ka UDP mynta ka sngi ka la rai ban weng noh ia ka jingkyrshan na ka PDF ka kynhun synrop jong ki seng sain hima bapher bapher kaba synshar ha KHADC.Hynrei katei ka rai kam dei kaba kut naba ka Sub Committee ka dang hap ban ap sa ia ka rai ba khadduh na ka Party.
Ia katei ka rai ka SC ka la shim hadien ba ka la peit bniah bin pa bin ia ka kaiphod jong ka House Committee kaba tohkit halor ki kam bamsap ha KHADC na ka pisa kaba la iohlum na ka Professional Tax na nongpoh bad Nongstoin khamtam ka jingpaw ka kyrteng u CEM ban Pynshngaiñ N Syiem bad u bah Antonio War EM pla tyngka ha katei ka kaiphod.
“Ngi la shim ia ka rai ban weng noh na ka PDF bad ngin phah ka jingmynjur sha ka Party ban weng noh na ka PDF kaba ialam da u bah Pynshngaiñ N Syiem hadien ba ngi peit bniah ia ka kaiphod ka House Committee" ong u bah Bindo M Lanong u khlieh jong katei ka Sub Committee.
“Ngi ieh ha ka jingstad jong ka Party ban shim ia ka rai khadduh" u la ong biang.
U bah Bindo u la ong ruh ba ka seng UDP kan shong jingialang shen ha kine ki khyndiat sngi ban wan ban pyrkhat ia katei ka kam hynrei u la ai ksai pat kan ym lah ban long ba ka seng UDP kan dang ia treilang bad katei ka Executive Committee ba mynta ka KHADC kaba donkti ha ki kam bamsap.
“Nga la don hangtei ha KHADC la 30 snem bad ngam pat ju lap ba ka ndon kat katei ka jingbam sap" ong shuh shuh u bah Bindo da kaba bynrap ba shen katei ka seng kan sa leit ia kynduh ia u Lat ka jylla ban ia kren ia katei ka kam bad ban pan twad ia ka jingmut jong u na u halor katei ka jinglap ka HC.Shuh shuh u la ong ba ki don katto katne tylli ki mat kiba ka HC kam shym la eksamin kiba ia dei bad ki 9 tylli ki mat ba ka UDP ka la pan jingshai.
U la ong ba ka KHADC ka la pynlut T.1.35 klur tyngka ban pynkhuid ia ka Wahumkhrah hynrei ym shym la iohi kam eiei, “Lada ngi khein lei sa ia kine ka pisa ba ka KHADC ka pyndonkam bakla ka kot sha ka T.4 klur tyngka" u la ong biang.
Haba jubab ia ka jingkylli ki nongthohkhubor u la ong ba ka shong ha ka sorkar jylla la kan pynjari synshar Administrator ne kan dang ailad ia katei ka EC hangtei ba kan bteng ia ka jingsynshar.
Haba kren ia katei ka kaiphod jong ka HC u la ong ba ka dei ka kaiphod kaba la ia soi da u nongialam ka Liang pyrshah uba dei u Chairman u bah Manstudy Nongrem, ka nongialam jong ki MDC ka HSPDP ka kong Teilinia Thangkhiew, nongialam ki MDC ka KHNAM bah Adelbert Nongrum bad nongialam ki MDC ka UDP u bah Teinwell Dkhar kiba dei ki dkhot ha ka kynuhn synrop ka PDF.Haba kylli la ka UDP ka don jingthmu ne-em ban ialam noh ia ka EC ha KHADC , u bah bindo u la ong ba haduh mynta ka jingiakren bad ki seng riewlum ka dang iaid namarba ka UDP kam kwah ban ia treilang bad ka Congress.
Shillong, 29 Lber:Ka KHADC ka la thung Acting Sirdar ia u Bah Iaishah S Japang jong ka Sohbar Elaka hadien ba ka samoi jong u Bah KS Lyngskor ka la kut noh.
Ha ka jingpynbna, u Secretary ka KHADC u la ong ba u Acting Sirdar thymmai un pyniaid ia ka synshar katkum ka riti dustur jong ka Elaa bad ki Act/rules jong ka KHADC ryngkat ka jingiatreilang bad ka Executive dorbar ba la mynjur da ka Executive Committee.
Kane ka hukum kaba la pynmih ha ka 28 tarik Lber, 2017 kan treikam mardor haduh ban da pynbna da kumwei pat.
Shillong, 29 Lber:U Sub Divisional Magistrate, Sohra Civil Sub Division, Sohra, ula pynjari da ka kyndon 144 CrPC, ha kaba la mana ia ki kali, ba kim bit ban kit palat ia ka 6 ton ka jingkhia, haba iaid ha ka jingkieng Wahjapuh, kaba don ha ka surok Ichamati Bholaganj.
Katei ka jingbuh kyndon ka dei namar ba ka don ka jingkiew jong ka um, kaba la pynsynjor shibun ia katei ka jingkieng bad kumta, kam long satia kaba shngain ba ki kali kiba kit khia, kin iaid lyngba.
Shillong, 29 Lber:Ki kyrteng jong ki MDC shu ba phah ka KHADC bad ka sorkar jylla ki dang sahteng ha ka phail u Lat ka jylla haduh kine ki sngi.
Ka KHADC ka la phah kham mynshwa ia ka kyrteng jong u bah J.Reenborn katba ka sorkar jylla ka la phah ia ka Kong Irene Lyngdoh.
Katkum ka khubor ba la iohlum, la iathuh ba u Lat ka jylla u lah ban pyndonkam da ka bor laitluid jongu katkum ka riti synshar ka ri, ban thung MDC hi noh da u briew uba ibit ma u, da kaba kyntait ia ki kyrteng ba phah ka sorkar jylla bad ruh ka KHADC.La ioh jingtip ba u Lat um kwah ban iashah liang iano iano bad dei na kane ka daw, ba um kwah ban pdiang ia ka kyrteng ba phah ka sorkar ne ka KHADC hynrei u lah ban pyntreikam da ka bor lajong jongu.
Kane ka jingiaknieh hapdeng ka sorkar bad ka KHADC ka la long kum ka jingiapyni bor hapdeng u Bah Pynshngain N Syiem uba dei u CEM ka KHADC bad u Myntri Rangbah ka jylla u Dr Mukul Sangma.
Haduh mynta kine ki ar tylli ki kyrteng ban long MDC shu sieh ki la shu sahteng ha ka phail jong u Lat ka jylla namar ba u shem jingeh ban jied iano, la yn jied ia ka kyrteng ba phah ka KHADC ne yn pdiang ia ka kyrteng ba phah ka sorkar jylla.
Ia ka kyrteng jong u Bah Reenborn uba dei u nongbishar ba la shongthait ka KHADC, uba long ruh u Secretary ka tnad Law Commission ka sorkar jylla ha ki snem ba la dep bad u tymmen basan, la pdiang da ka Dorbar ba kyrpang jong ka Khasi Hills Autonomous District Council (KHADC) ha u Nohprah ba la dep.
Katba ka sorkar jylla kam shym la pdiang ia ka kyrteng ba phah ka KHADC bad ka la phah ia ka kyrteng ka MLA barim ka Pariong kaba long ruh ka myntri barim ka Kong Irene Lyngdoh.
Hynrei katkum ka jingtip, u Lat ka jylla u lah ban nym pdiang ia kine ki kyrteng ba la phah da ka sorkar jylla bad ka KHADC namar ba ki don hapdeng ka jingiashrut hapdeng jongki, bad u lah ban pyndonkam da ka bor bad ka iktiar lajong ban jied hi noh ia u briew uba u bit ban sieh kum u MDC ha ka KHADC bad ruh ha JHADC.Shillong, 29 Lber:Ka Hynniewtrep Student Union, Seng Kmie ka ai ia ka jingiaroh ia u Myntri Rangbahduh ka Ri U Narendra Modi, halor ka jingshimkhia jong u ban tuklar lem halor u pud u sam hapdeng ka jylla Meghalaya bad ka Assam kaba long kawei na ki mat ba hakhmat eh jong ka seng.
Hadien ba ka sorkar MUA-II kam leh ei ei, ka seng ha ka 27tarik Rymphang 2017 ka la phah da ka jingthoh sha u Myntri Rangbah Duh jong ka Ri ban tuklar ia kane ka kam pud kam sam bad ha ka 6tarik Lber 2017 ka seng ka la ioh jubab na ka ophis u myntri rangbahduh, kat kum ka shithi No.PMOPG/D/2017/0098916, kaba 6tarik Lber 2017 kaba la kdew shai ba ka sorkar pdeng kan shimkhia ban ioh pynbeit ia u pud u sam hapdeng kine ki ar jylla.
Ka seng lyngba ka kyrwoh na u President u samla Kyrshan Rymbai, u kyrmen skhem ba lyngba ka sorkar pdeng, yn sa ioh ia u pud u sam uba biang.
Ka seng ka ong ruh ba kumba paw ha ki kot khubor ba u Myntri Rangbah ka Meghalaya bad Assam kin ia kynduh ha ka 3 Iaiong 2017 ban iakren halor u pud u sam bad ka seng, ka kyrmen ba katei ka jingiakynduh jong, kan ym long tang ka jingiadihsha, hynrei ban ia pynbeit ia u pud u sam namar khamtam eh ba la jan ka election 2018, lane ba ka seng kan pynbna ban nym shim bynta elekshon lada katei ka jingpynbeit ia u pud u sam kam seisoh, la pynkut u kyrwoh.
Nongstoiñ, 29 Lber:Ka KSU Girls Wing WKHD Unit lyngba ka President jongka, ka kong Iadeimon Khongmalai, ka pynpaw ia ka jingsngewsih kaba khraw halor ka jingshah pyniap dusmon jong ka Samla Daritngen Syiem Shangoi, kaba dei na ka shnong Siejlieh ha ki riew runar ki bymdon shuh ka jingiatiplem para briew ban shim syndon kat ia ka jingim briew.
Ka President, ka pynpaw ruh da kaba ong ba katei ka jingshah pyniap dusmon jong katei ka Samla ka dei kaba pynsyier mynsiem haduh katta katta ia kiwei pat ki samla kynthei jong ka sor Nongstoin bad ha ka District hi baroh kawei.
Kumta na ka liang jong ka seng ka kyntu ia kiwei pat ki samla kynthei ba ki dei ban husiar ha ka rukom iaid rukom ieng, ban kiar na ki jingdih ba sniew bad kiba pynbuaid bad ruh ban kiar na ki jingleit kai sngewbha.
Na ka liang jong ka seng ka kyntu ruh ia ki kmie ki kpa, ki kni ki kong, ki hymmen para ban pynlut por ha ka ban shim ia ka jingkitkhlieh ban sneng ban kraw ia ki khun ki kti bad ki ba ha iing ha sem khnang ban lait na ki kam sniew kam smeh.
Ha kaba iadei pat bad ka jingshah pyniap dusmon,katei ka samla na ka liang jong ka seng ka kyntu jur ia ki bor jong ka ain ba ki dei ban pynstet ia ka jingtohkit khnang ban ioh kem noh ia kiba don kti ban leh ia katei ka kam runar bad ban pynshitom ruh katkum ki kyndon kong ka ain, bad shi bynta ban ia sngewlem halor katei ka jingjia na ka liang jong ka seng ka phah ruh ia ka khubor sngewlem sha ki ba ha iing jong katei ka samla.
Ha kawei pat ka khubor na ka liang jong ka Dorbar shnong Siejlieh hapoh ka jingialam jong u bah S.K.Thongni kum u Sordar ha ka Dorbar shnong kaba la long mynta ka sngi, da kawei ka sur ki la shim ia ka rai ban iamih paitbah ha ka 3 tarik da kaba yn iaid paidbah bad ban khang shnong syndon ha katei ka sngi kum ka dak ka jingpyrshah ia ka jingshah leh dusmon jong ka khun samla jong ka shnong.
Ha katei ka jingiaid paidbah, yn sdang ia ka jingiaid kjat na ka kyntoid Mawiaban bad yn pynkut pat ha Pompor kaba dei u khappud jong ka shnong Siejlieh bad ka Nondeiñ bad kan don ruh ka jingiakren paitbah ha kaba yn ia shim bynta na ki seng bapher bapher kiba napoh jong ka shnong Siejlieh, bad na ka liang jong ka Dorbar shnong ka khot ka wer ruh ia baroh ki sengbhalang bad ki seng bapher bapher jong ka thain ba kin wan ban iashim bynta lang ha katei ka jingjia iaid paidbah.
Lah ban pynkynmaw, ha ka step jong ka Sngi U Blei ba ladep, ki pulit, ki la ioh ban tam ia kawei ka met iap kaba la pyut kaba la shah tep ha u shyiap jong ka wah Umpniang kaba don kham harum ia ka madan Nongpathar Pyndengrei.
Katei ka samla, ka dei kaba la tip kyrteng kum ka Daritngen Syiem Shangoi 19 snem ka rta na ka shnong Siejlieh West Khasi Hills District bad ka dei kaba la jah na iing la kumba 1 bnai ei ei bad katei ka samla ka dei ka khun swet bad ka sah tang bad la u para jong ka u ba dang 15 snem ka arta ha katei ka shnong Siejlieh kaba jngai tang kumba 2 KM ei ei na ka sor Nongstoin.
Shillong, 30 Lber:Ha ka 3 tarik u iaiong kan don ka jingia-lang jong ka Joint Action Committee jong ka Khasi Jaintia Land Owners and Quarries Association.
Katei ka jingialang kan long ha ka por 11 baje mynstep ha phyllaw ing u Pa’iem Laboius Syiem ha Mawlai Mawroh.
Ka kyrwoh khubor na u General Secretary katei ka JAC u bah Jropsing Nong-khlaw ka la khot la wer ia baroh ki trai jaka bad ki trai par ba kin ia poi lang sha katei ka jingialang ban pyrkhat na bynta ka kam tih maw tih shyiap.
Shillong, 30 Lber:Hadien ba la dep ujor sha u Deputy Commissioner ka Ri Bhoi District ha ka 27 Tarik Lber 2017, ka Joint Action Committee of Social Organizations kaba kynthup ia ka CSWO Umran Dairy Unit, ka CSWO Central Body, Laban, Shillong, Poor People’s Movement (PPM), Hynniewtrep Youth Movement, (HYM), Ri Bhoi People’s Movement (RBPM); ki dkhot ka JAC ha ryngkat katto katne ki nongshongshnong jong ka Umran Dairy, hynnin ka sngi, ki la leit pat ban iakynduh sa ia u CEM KHADC U Bah P.N Syiem bad kumjuh ruh ia u EM Trade, u Bah N.A War halor ka jingpyrshah ban tei ia ka petrol pump thymmai kaba ha Umran Dairy halor ki nongrim kiba biang.
Kane ka jingiakynduh jong ki seng ka long kaba seisoh ha kaba kitei ki rangbah, ki la shah skhor shisha ia ka jingud bad jingkyrpad jong u luk u lak kiba shong ba sah ha Umran Dairy.
Na ka liang jong ki, ki la kular ban shim khia kloi halor katei ka jingeh bad ban leh ia kaba donkam.
Ka JAC of Social Organizations ka kyrmen ba na ka liang jong ki, kin pynsangeh noh shisyndon ia ka jingtrei jong katei ka petrol pump kaba dang iaid shaid shaid haduh mynta bad khamtam eh ban khot hajir ia u Rangbah Shnong, u Bah Lambor Bina.
Na ka liang ka seng, ki la dep ruh ban ia ka dorkhas sha ka Meghalaya Pollution Control Board bad kumjuh ruh sha ka NGT, kiba dei ban peit ia ka jing pynneh pynsah ia ka spah mariang.
Shillong, 30 Lber:Ka Rangthylliang Eco-Tourism Co-operative Society Ltd, kum shi bynta ban kyntiew ia ka kam jongoh-kai hapoh ka Shnong Rangthylliang, Pynursla, ka la plie ia ka Rangthylliang View Point Cum Information Centre ha ka 25tarik Lber 2017 ha ka por 02:00baje nohphai sngi.
U Kongsan ha kane ka sngi ula long u MDC ka thain, u Bah Jansing Tynsong ha ryngkat u Asst.Registrar ka Co-operative Society, East Khasi Hills.
Kiba la ia don ryngkat lang ha kane ka sngi ki kynthup ia ki dkhot ka Executive Committee ka Shnong Rangthylliang, ki dkhot na ka Livingroot Eco-Tourism Society, ki dkhot jong ka Rangthylliang Eco-Tourism Co-operative Society , ki Riew Rangbah bad ki Nongshongshnong.
Ki Nongkren ha kane ka sngi ki kynthup ia u Samla Morningstar Khongthaw, uba dei ruh u President jong ka Rangthylliang Co-operative Society, u Secretary jong ka Shnong Rangthylliang, u Bah M.Kharbyngar uba dei u Asst.Registrar Co-operative Society, u Bah Hawson Khongsit uwei na ki dkhot ka Livingroot Eco-Tourism Society, u Bah E.G Khongngai President jong ka HYC- RMC.Haba kren ha kane ka jingialang kum u Kongsan, u MDC, Bah Jansing Tynsong, ula kyntu ia baroh ki dkhot jong kane ka Tourism Society hapoh ka jingialam jong u Samla Morningstar Khongthaw kum u President, ba kin iai tylli lang kawei ha kano kano ka kam ba ka Society ka trei, khnang ba ki kam bad ka roi ka par ha ka shnong kan kiew.
Shuh shuh na ka liang jong u, u la kular kum u nongmih khmat, ban ai ka jingiatreilang ban iarap bad kyntiew ia ka kam jngoh-kai ha kane ka shnong.
Shuh shuh na ka liang u President jong ka Society, u Samla Morningstar Khongthaw, ula maitphang ia kane ka jingialang da kaba ong ba kane ka Shnong ka dei kawei na ki shnong kaba paw bha ha ka ba iadei bad ka kam jngoh-kai pyrthei ha ki por ban sa wan.
Ka Shnong Rangthylliang ka dei na ki shnong ba bun eh ki Jingkieng-Jri ne Livingroot bridges, u Samla Morning ula iathuh shuh ba katkum ka jingwad bniah jong ka Society la lap ba ki don haduh 20 tylli ki Jingkieng-Jri, nalor ki jingkieng-Jri ka Rangthylliang ka don sa kiwei pat ki jaka peitkai kum ki Kshaid, ki Pung (Natural Water Pools), Synrang Maw (Natural Travellers Shelter), ki jaka Kyntang (Sacred Places),kiwei pat ki jingtei nam kum u Mynbarim (Monuments) bad kumta ter ter.
Shuh shuh ula ai khublei ia ki dkhot jong ka Society kiba la trei shitom ban pynurlong ia kane ka kam, kum ban shu iathuh lyngkot ia kane ka View Point Cum Information Centre ha Rangthylliang, la shna bad pynlong tang da ka jingtrei mon sngewbha jong ki dkhot, khlem da ioh kano kano ka jingiarap la na ka liang ka Sorkar ne ka bor Shnong.
Haba pynkut ia ka jingkren u samla Morningstar Khongthaw u la kyntu na ka liang ka Sorkar ba kan phai khmat lem sha kane ka Shnong ha ka ban thaw ia ki lad jingiarap lyngba ki Scheme bapher bapher na ka bynta ban kyntiew ia ka kam jngoh kai pyrthei (Tourism) ha kane ka shnong.
La pynwai ia kane ka jingialang da u Secretary jong ka Rangthylliang Eco-Tourism Co-operative Society, u Bah Paul Micky Marbaniang.
Umthli, 30 Lber:Lyngba ki khohruh khohram bad ki jingeh jingjynjar ba har rukom ba ka la ia tyngkhuh la bun snem ha ka jingiaid lynti jong ka ha kaba la don ruh ki khep ba ka la duh jingkyrmen ha kaba la don teng ka por ba ym shym la lah ban pynlong skul namar ka jingshah pynjot pynpra ka ing skul ha ki bor mariang pynban ka bor shnong jong ka Umthli kaba pyniaid ia ka Umthli Secondary School ka la lah ban thom naphang ia baroh ki jingeh haduh ba ki lah ban pynieng bad ban pyntyllun ia katei ka skul kumba ka long haduh mynta.
Ia kane la pynkynmaw mynta ka sngi ha ka sngi pynkut ia ka jingrakhe Jubili Paila ne ka jingpynkut ia ka rakhe dap 35 snem jong katei ka skul lyngba ka jingpule jong ka kong J.Kharumnuid ia ki mawjam ba katei ka skul ka la iaid lynti naduh ba la seng haduh kumba ka long mynta.
Hapdeng ka jingther u lapbah katei ka skul ka la lah ban pyndep lut ia ki prokram jong ka mynta ka sngi baroh kumba la pynbeit.
U Myntri ka tnad PHE ka sorkar jylla uba dei ruh u MLA ka Pynursla konstitwensi u bah Prestone Tynsong u la long u kongsan ha ryngkat ka jingdonlang u MLA katei ka thaiñ u bah Titos W Chyne, MDC ka Lyngkyrdem-Laitkroh u bah Jansing Tynsong , BDO 12 Shnong Laitkroh C&RD Block kong E.L Warjri, Rangbah Shnong bah S.J Mylliemngap bad kiwei pat.
Haba kren hadien ba la dep ban pyllait paidbah ia ka kot sah kynmaw ne ka Souvenir katei ka skul u bah Prestone u la pynkynmaw ba ha ka por ba ka Laitlyngkot bad ka Umthli ka dang hap hapoh Lyngkyrdem konstitwensi hapoh ka jinglong MLA jong u katei ka skul ka dang dei tang ka UP School bad u la ong ba la pyrkhat kumno ban kyntiew ia ka sha ka kyrdan Secondary bad mynta ka la urlong.
“Ngan dang iai ia treilang bad phi, ka sorkar ka buh thong ban kham iarap ia ki LP bad UP School da ka jingthmu ba baroh ki khynnah skul kin lah ban pyndep ia ka matrik na shnong lajong" ong u bah Prestone Tynsong da kaba bynrap biang ba ha ka mang tyngka kaba dang shu dep ka sorkar ka la kham pynnoh sha ka tnad pule puthi naba ka buh thong ba ha u snem ban sa wan kane ka jylla ka dei ban long kaba kiew sted ha ka jingnang jingstad ban ia kiwei pat ki jylla.
U la kdew ba ka shnong Umthli ka dei kaba pawnam bha ha ka ri India naba ka dei ka shnong kaba wan ba-ar hadien ka Mawlynnong bad la ithuh ia ka kum ka Clean and Green Village.
U la ong ba ka dei ruh ka shnong kaba pawnam naba ka la lah ban sei ki nongialehkai phutbol kynthei kiba tbit bad ka dei ruh ka shnong kaba nyngkong eh ban sei ia ka nonghikai phutbol kynthei kaba nyngkong eh ha ka jylla (Football Coach) bad nangta la don ruh sa kawei pat na Pynursla bad kitei mynta u la ong ba ki bit ki biang bad ki la ioh ka jingsiew kaba biang namar katei ka kam.
“Ki kmie ki kpa phi dei ban pynshlur ia ki khun lajong ha kane ka pyrthei kyrduh kam mynta ba ka sap jong ki kan dei ka kam ka jam jong ki" ong biang u bah Prestone haba pyni nuksa ia kitei ki Coach kynthei.
Ha katei ka jingialang ba la pyniaid da u Babu T.Khonglam u bah Titos W Chyne u MLA katei ka thaiñ u la ong ba ka tnad pule puthi ka dei ka tnad kaba hap ban shimkhia bha naba ka dei lyngba ka pyle puthi kaba lah ban saindur ia ka lawei.
U la pynpaw ka jingsngewkhia namarba la saw snem ka jinglong MLA jong u ka la iaid lynti hynrei haduh mynta um pat lah ban noh jingiarap ia katei ka skul hynrei u la ong ba mynta ka kynti un buh skhim kyrpang kum ka dak ka jingiadonkti lang, “Nga sngew dapram shisha ba la 4 snem mynta ngam pat don lad ban ia donkti lang bad phi, nga pynbna ruh ba nga buh skhim kyrpang ha u 2017-2018 T.5 lak tyngka ia kane ka skul" ong u bah Titos.
Nalor kiba bunbah ki nongkren i kong J.Kharumnuid i la pynsngew ruh ia ka khana naduh ba la seng ia ka skul, ia ki jingjynjar ba ka skul ka la ia tyngkhuh bad ki jingiaid lynti jong ka lyngba ki khohruh khohram ha ki snem ba la dep kum na ka jingshah pynjulor ha ki bor mariang bad kiwei pat ki daw ha kaba la don ka khep bym ioh lad ban pynlong skul ruh hynrei ka la lah pat ba nieng mynta kumba ka long.
Ha katei ka sngi ka la don ka jingsam khusnam kyrpang sha ki nongseng ia ka skul, sha ki nongialehkai phutbol kynthei kiba la ia khun ha ka phutbol Subroto Cup 2016, ki la don ruh ki jingialehkai pynbyrngia kiba bunjait da ki khynnah skul, ki khynnah skul barim bad kumjuh ruh na ki nonghikai.
Jowai, 30 Lber:Uwei u briew uba la tip kyrteng kum u Deimi Lyngdoh uba na ka shnong Thadmuthlong B, West Jaintia Hills, u la shah shoh shah bom haduh bym tip briew shuh bad shah lute ruh haduh 25 hajar tyngka nalor ka Mobile Phone bad kiwei kiwei ki tiar.
Kane ka la jia ha ka miet sngi Nyngkong ha ka por 10 baje katba utei u Deimi Lyngdoh u dang leit lynti sha iing da ka Kali (Ford FIgo) kaba don ia u No.AS-01-BE-4280.
La iathuh ba katba u dang niah ia ka kali jong u, la wan kawei ka trok bad ka la tynrah ia ka kali jong u.
Ia u driver bad kiba don hapoh katei ka trok um lah satia ban ithuh.
Hadien ba katei ka trok ka la dep tynrah ia ka kali jong u, u driver katei ka trok ha ryngkat ki paralok jong u ki la hiar ban bom ban shoh ia u haduh un da iapler bad ki la lute pat sa ia ka pisa 25 hajar tyngka, kawei ka Mobile Phone bad kiwei kiwei ki tiar kiba don hapoh katei ka kali jong u.
Ki pulit ki dang thwet ia kitei ki runar ban pynshitom ia ki katkum ka ain.
Shillong, 10 Jymmang: Ki 39 tylli ki Primary Unit ka seng Congress ha Nongstoiñ ki la dawa na u President ka MPCC u bah D.D Lapang ba un pynwai noh ia ka Nongstoiñ Block Congress Committee ha Nongstoiñ.
Ha ka kyrwoh khubor ba la soi da u Bah J.Pariong, Bah S.Dkhar bad Bah B.Syiemlieh kiba la kam ba ki dei ki briew ka seng Congress ki la pynpaw ka jingsngewsih halor ka jingbym biang ka rukom treikam katei ka seng ha nongstoiñ bad ki la kynnoh ba katei ka dei na ka daw ka jingai bor tang ha uwei u briew uba ki Primary Unit kim ithuh satia.
Ha ka jingthoh kaba la phah sha u bah Lapang kitei ki briew ki la ong “Ka jingdonkam ban pynwai noh ia ka NBCC ka dei namar baroh ki primary unit ki la ïap noh tang hadien ka jingthung ia u Bah Gabriel Wahlang ban pyniaid ia ka BCC bad ka jingbym kheiñ snep ia u bun balang khamtam ha ka por ilekshon shiteng samoi".
Kine ki rangbah ki la pynpaw ruh ha u bah Lapang ba ki kwah ia ka jubab jong u la un dang bteng bad kane ka BCC kaba mynta ne un pynthymmai noh da kiwei khamtam ha ka jingbym seisoh ha ka ilekshon shiteng samoi.
“Lada ki nongialam ka MPCC ki kwah ba ka Congress kan ioh mynsiem ioh bor ha u 2018, ka donkam ban pynwai shuwa ïa ka BCC ba mynta bad ban ioh da kiwei ki nongkitkam kiba lah ban sngewthuhlang ïa ka sur jong ki primary unit," ong ka kyrwoh u Bah J.Pariong, Bah S.Dkhar bad Bah B.Syiemlieh.
Katei ka kyrwoh khubor ka la ong ruh ba lada jia ba ka kam wan ka jingkylla lada wan mano mano ruh ha ka elekshon 2018 ka Congress kan ym jop satia.
Jowai, 30 Lber:Uwei u bar jylla uba trei ha kawei ka petrol pump kaba don ha East Jaintia Hills u la jah rngai na jingtrei naduh ka 27 tarik une u bnai ha ryngkat ka pisa kaba 4 lakh 16 hajar tyngka.
U Manager ka NES Sutnga Petrol Pump, u Mukesh Jain u la ujor sha ki pulit ka Khliehriat ba u Rakesh Sharma (25) u la jah rngai ha ryngkat katei ka pisa.
Shillong, 30 Lber:Ka Khasi Students’ Union (KSU) Bangalore Unit lyngba kane ka kyrwoh ka pynpaw, ba hadien ka jingpeit pyrman jong ka seng mynta la bun snem ka shem, ba ki bun bha ki jaka ai jinghikai kiba na Karnataka bad Meghalaya ki ju phah ia ki samla pule na Meghalaya sha Karnataka, khamtam ha ka nongbah Bangalore.
Hynrei ka seng ka sngewsih pat ban iohi ba ki bun bha kum kine ki jaka ai jinghikai, ki mih tang ban kjit pisa na ki ba bun ki khynnah kiba luilui da ka ba ki pynbiej bad phon ia ki ha kiba bun rukom.
Ka seng ka la lap ba kiba bun ki jaka hikai, ki pynbiej da kita ki jing ai ram ia ki samla ban pule na Meghalaya tang ban ioh kjit pisa na ki.
Kiba bun bha ki samla pule na Meghalaya ki la shah thok shah phon ha kum kine ki kynhun, kiba kular ia ki ban pynbiang ia ki ha ki jaka pule kiba pawnam bad ba tbit hynrei mar syn poi sha Bangalore kine ki samla pule ki ngat pynban ha ki jaka pule kiba wat ka sorkar ruh kam pat ithuh ia ki.
Kumta ka seng ka maham tyngeh ia kine ki jaid kynhun, ba lada ki dang iai bteng ia kum kine ki kam thok kam shukor ka seng kam banse ban shim noh da ki lad ki lynti kiba tyngeh khnang ban tehlakam ia ka jingshah thok ki samla pule ba luilui na jylla Meghalaya, ong ka kyrwoh na U bah Rymphang Nongsiej, President, KSU Bangalore Unit.
Jowai, 9 Jymmang:Ka dorbar shnong ka shnong Mow kaiaw ha West Jaintia Hills District ka la thombor ban knieh jubor ia ki kper jong ki lai tylli ki longing kiba kynthup na ka shnong Mowkaiaw bad kawei na ka shnong Kyrwen.
Kitei ki trai jaka kiba kynthup iaka kong Aniyan Phawa, ka kong Adala Shadap kiba dei na Mowkaiaw bad ka kong Marbires Lyngdoh na shnong Kyrwen ki la shah thombor ha ki paidbah ka shnong Mowkaiaw bad ban kamtrai ia katei ka kper rep jhur jong ki kaba don ha Kyrwen.
Kitei ki nongrep kila iathuh ba kitei ki kper ki dei ki jaka puta bad ki hok kynti jong ki bad ki la rep la riang ha kitei ki jaka naduh kulong kumah bun pateng bad ka la hiar pateng katkum ka dustur ka riti.
Hynrei kyndit kynsan ha ka 21 tarik u ‘nai Lber une u snem, ka kynhun na ka shnong Mowkaiaw hapoh ka jingialam u Ryngbah shnong u ma Lovingson Laloo ha ryngkat ki paidbah, ki la wan ban pynjot pynpra ia katei ka kper bad ia ki jingthung jingtep baroh.
Katei ka kynhun jong utei u rangbah shnong ki la wan hiar haduh 7 tylli ki trok bad katto katne ki kali rit ban pynpra ia ki jingker, ki myrsha pud bad ki la pom pathar ia ki dieng ki siej, bad jynrat ruh ia ki jingthung jingtep naduh u phan, riewhadem bad kiwei kiwei ki jingthung kiba don ha baroh lai tylli ki kper jong ka kong Aniyan Phawa, kong Adala Shadap bad ka kong Marbires Lyngdoh.
Ka kong Ailem Phawa kaba dei ka hynmen jong ka kong Aniyan Phawa kaba shong basah ha shnong Kyrwen ka la iathuh ba ka la rep wai ia ka kper jong ka kong Shadap bad kumjuh ka la rep ia ka kper jong ka jong ka para jong ka bad ha ka por ba utei u Rangbah Shnong ka Mowkaiaw u la wan ha ryngkat ki briew jong u ka dang rep hapoh katei ka kper.
“Nga la pyrshang ban iakren bad ki bad ban khang ia ki, hynrei kin sngap bad kida ia pyrthei beit ban thom da ka bor", la iathuh katei ka longkmieKitei ki 3 tylli ki kper ki don ha ka jaka kaba la tip kum ka Mahalein hapoh u pud u sam katei ka shnong Kyrwen bad naduh u snem 2012 ki la ioh ia ka dulir khyndew na ka ophis JHADC lyngba ka jingmynjur u Dolloi ka Elaka Raliang.
Katkum ka Land Holding Certificate lane ka dulir bat khyndew jong ka kong Aniyan Phawa ka pyni shai ba ia katei ka jaka la ithuh ba kadei ka hok ka kynti jong ka, katkum ka LHC No.157 of 2012 na ka JHADC.Kane ka jingwan pynjot pynpra ia katei ka bri rep jong kitei ki nongrep ka la ktah wat ia ka ioh ka kot jong ki namar ki la dep pyllut shibun ban rep ha katei ka jaka“Ngi dap da ka jingsngewsih kaba khraw namar ngi la duh nong lut ha kane ka snem", la ong ka kong Ailem Phawa.
“Nga la leit ban ia kynduh markhmat ia u Rangbah shnong, hynrei u la ong ia nga ba wat lada phi biang ki kot ki sla, phin nym ioh satia ia katei ka jaka", la ong ka kong Aniyan.
Shuh shuh la iathuh ba la dep ban kyrpad ia u Dolloi ban iarap halor kane ka jingshah knieh jubor katei ka jaka rep, hynrei u Rangbah shnong um treh ban ia pynbeit namar u kwah ban ioh klun ei ia katei ka jaka rep.
Na ka liang kitei ki nongrep ki la kyrpad ruh ia ki sengbhalang ka ri lum Jaintia ban iarap ia ki halor ka jingshah thombor ki jaka puta jong ki ha utei u rangbah shnong bad ka kynhun jong u.
Shillong, 9 Jymmang:U Nongaiktien ka seng BJP uba peit ia katei ka seng ha ka jylla Meghalaya u la ong ba u Dr.Mukul Sangma -myntri rangbah ka jylla u kwah ba un long u Syiem ka Meghalaya bad ka tnga jong u pat ka Mahadei, “Ka Meghalaya kam dei ka Hima ba u Mukul un leh ialade kum u Syiem bad ka Dikanchi kan long ka mahadei" ong u Nalin Kohli uba la wan sha kane ka nongbah Shillong ban ialap elekshon na ka bynta u kyrtong ka NPP u Conrad K Sangma.
U Kohli u la ong ruh ba ka BJP kan ujor ejahar, sha u Returning Officer pyrshah ia ka Dikanchi D Shira kyrtong ka Congress bad u la kynnoh ba ka la kren ia ki ktien kiba wanrah ia ka jingiapait hapdeng ki jaitbynriew bapher bapher, “Ka jing kren jong ki ka pyni ba ki la khynniuh lypa bad kim ioh thiah suk shuh" ong u Kohli haba kynthah ia ka jingkynthoh ka Dikanchi kaba la kynnoh ha kawei na ki jingialang paidbah jong ka ba ka BJP ka dei ka seng kaba pyrshah ia ki niam Kristan bad ki niam Muslim.
Shuh shuh u Kohli u la ong ba u la peit bha ia ka rukom ialap elekshon ka seng Congress ha ri Lum Garo ha kine ki sngi, hynrei u la ong ba ha ka jingiaid ialap elekshon jong ki ki klet ban pan vote na u paidbah hynrei ki lapmiet tang ka kren kynthah ia ka seng BJP, “Nga sammut haba nga iohi ba ka Dikanchi ka iaroh bha ia u Conrad bad kam don daw eiei ia u Conrad hynrei ka don daw ia ka BJP, ka la pdiang bad ka la phla ruh ba u Conrad u dei u briew uba bha bad u kyrtong uba bit, ai ba ka Dikanchi kan pyni ia ka jinglong shisur jong ka kaba la iaroh haduh katta ia u Conrad ba kan weng noh ia ka kyrteng jong ka ban ym ia khun pyrshah ha kane ka elekshon" ong biang u Kohli uba la ong ruh ba hadien ka jingmih kane ka khubor u kwah ban iohi hato u Mukulu dang lait ang ne-em ne u don aiu ban kren.
Utei u nongialam ka BJPuba la wan na Delhi sha kane ka jylla u la ong ba ka seng Congress ka dei ka seng ka ban shu hap hi khlem don nongpynkhih bad ia kane u la ong ba la sakhi tang ha ka elekshon GHADC ha kaba u kyrtong ka Congress uba dei ruh u MDC u la shah pynkhyllem ha ka seng BJP na konstitwensi jong u.
U Kohli u la pyntip ruh ba ha ka 11 tarik u jymmang u myntri ka sorkar pdeng u Jual Oram un wan ban kren paidbah ha Tura na ka bynta ban ialap elekshon na bynta u Conrad Sangma.
U President ka ka National Minority Morcha u Abdul Rashid un ialap elekshon na bynta u Conrad naduh ka 12 haduh ka 14 tarik u jymmang, u Kiren Rijiju bad u Sarbananda Sonowal ki myntri sorkar pdeng kin wan ha kine kisngi ban ialap na bynta u Conrad,iathuh u Kohli.
Katba u James Sangma pat u hynmen jong u Conrad uba la donlang ha syndah u Kohli u la ong ba u Mukul um shym la lah ban jubab ia ka jingkylli ba la buh da u kyrtong ka NPP bad ha ka jaka ban jubab u pynklet pynban da kaba kren noh shawei, “Ngim ju ia khun elekshon ban pynpait jaitbynriew" ong u James uba la ai khublei ia u myntri rangbah duh ka ri u Narendra Modi ryngkat ka seng ka BJP kiba kyrshan tyngeh ia u Conrad.
Lah ban kdew ba ha ka jingkren jong u Kohli ha katei ka jingiakynduh bad ki nongthohkhubor u la pynkynmaw ia ki kam u Purno A Sangma uba la mihkhmat na ri Lum Garo bad uba la kylla long ruh u Lamphang ka Ing Dorbar bah ka Ri.
Shillong, 9 Jymmang:Ka BBS College  ka la bat ia ka nam ba nyng kong ha ka Commerce Klas XII ha kaba u samla pule jongka u Pema Lama  u la nyngkong duh ha ka result ba la pynbna da ka Meghalaya Board of School  Education (MBoSE) ba la pynbna hynne ka sngi katba ka St Anthony Hr Secondary School ka la bat ia ka kyrdan ba nyngkong ha ka Science.
Ka Amaayaa Goswami ka St Anthony ka la ioh ia ka kyrdan ba nyngkong ha ka Klas XII Science.
Ka MBOSE ha kane ka sngi Nyngkong ka la pynbna ia ka result jong ka klas XII Science bad Commerce bad ka Vocational.
Ha ka Science kiba poi top Ten ki don haduh 15 ngut ha kaba ka St.Anthony’s Higher Secondary School ka don 8 ngut kiba ioh kyrdan ha ka Science bad san ngut ha ka Commerce.
Kiwei ki skul ba la kham paw ha kane ka result ki long ka Government Boys’ Higher Secondary School, Jowai, Ram Krishna Mission Higher Secondary School, Sohra.
Ki don 3586 ngut ki khynnah ba ialeh ha ka HSSLC Science bad ki pas 2670 ngut.
Na kine ki kynthei ba pas ki don 1422 ngut katba ki shynrang 1248 ngut kaba la poi sha ka  74.46 per cent.
Kiba shah bat ne phiel ki don 916 ngut.
Ha ka Commerce kiba ialeh ki don 2184 ngut  bad ki pas 1542 ngut kaba la kot sha ka 70.60 percent.
Kiba shah bat ki don 624 ngut.
Katkum ka list ba la pynlait ka MBoSE, ki kynthei ki la kham leh bha ha baroh ar tylli ki jingialehkai.
Ha ka result jong ka Vocational  kiba ialeh 6 ngut bad pas 5 ngut kaba kot sha ka 83.33 percent.
Shillong, 10 Jymmang:Ka samla pule na Jaintia ka Dukini Kyndiah ka khun jong ka kong Roimon Kyndiah ka la pass ia ka Civil Service Exams katkum ka resol kaba la pynbna mynta ka sngi.
Ka dei kawei napdeng ki 1078 ngut kiba la shah jied.
Ka samla Dukini, ka dei tang ma ka, kaba la shah jied na Meghalaya.
Ka Dukini, kan dap 31snem, ha ka 18tarik Jymmang 2016.
Ym pat tip, la ka samla Dukini, kan hap ha ka Cadre aiu, wat la, ka iathuh ba ka kham kwah ban hap ha ka Meghalaya Assam Cadre.
Ka samla Dukini, ka sah ha ka dong Dulong, Jowai.
Shillong, 10 Jymmang: U Superintendent of Police jong ka west Jaintia Hills District u pyntip sha baroh ki draibar trok ba lada don kino kino kiba khrong pisa beain kim dei ban siew, bad lada ki lap ia kum kitei ki briew kin pyntip sha u Superintendent of Police da kaba phone ha u No 9436709532, 9856040406 lane da kaba shuh phah da ka mail ha ka spwjh@gmail.
com.
Na ka bynta kino kino ki jingeh ki paitbah ki lah ban cal ha kine number harum: 100, PCR – 9856040403.
Addl SP- 9856040408, Dy.SP – 9856040409, CI Jowai – 9856040410, IC Ummulong- 9856040375, IC Phramer- 9856040379, Women PS-  9856040395.
(MIPR).
Nongstoin, 10 Jymmang:Da ka jingiai bteng jong ki pulit ka West Khasi Hills ban pynlong ia ka jingkhynra lehnoh na ka por sha kapor ha ki thain Shallang, bad ha kiwei kiwei ki bynta jong ka West Khasi Hills kiba don markhap bad ki shnong Garo, kala pynlong ruh ia kiba bun ki dkhot bad ki snar jong ki kynhun kaikhlaw bapher bapher na Rilum Garo ban wan pyndem noh ia lade ha kmat ki pulit bad don ruh kiba la shah kem bad shah siat ruh kumjuh ha ka jingiather kuli.
Kum ban shu pynkynmaw ba ha ki sngi bad ki bnai bala leit kiba bun ki dkhot bad ki snar jong ka kynhun kaikhlaw bapher bapher na Rilum Garo kila wan ban pyndem noh ialade ha khmat ka ain ha ryngkat ki tiar ialeh bad don ruh kiba la shah kem noh ha ka jingkhynra jong ki pulit ka West Khasi Hills ha kiba bun ki bynta jong ka shnong Shallang, ha ryngkat ka jingioh ban kurup ruh ia shibun ki tiar ialeh.
U SP ka West Khasi Hills District u bah S.Nongtnger mynta ka sngi u la pyntip ruh sha ki lad pathai khubor ba u wei u dkhot jong ka kynhun kaikhlaw ka ANVC u ba la tip kyrteng kum u Allom G  Marak u ba na ka shnong Sinengkhri WKH, u la wan ban pyndem noh ia lade ha khmat ka ophis treikam ka jong u ha Nongstoin.
Shuh shuh u bah Nongtnger u la iathuh ruh ba u tei u dkhot ka ANVC u dei ba ju lum bad khrong pisa na ki khyrdop jong ki heh saipan bad u la long ruh kum u nonglum pisa ia katei ka kynhun ha katei ka thain  naduh u snem 2014, ym tang kata u la iathuh ruh ba ka daw jong ka jingwan pyndem noh u tei u dkhot ka ANVC ka dei namar ka jingjur jong ka jingkhynra lehnoh ki pulit ka Shallang.
Shillong, 10 Jymmang: Ka Public Affairs Committee (PAC) ka Iing dorbar thawain mynta ka sngi, ka la khot hajir ia ki ophisar ka tnad Urban Affairs kynthup u Additional Chief Secretary u Dr Shreeranjan ban pan jingshai halor ka jingduh nong ka jingpyniaid bos saw JNNURM ha ka nongbah kumba la thad madan da ka kaiphod jong u Controller and Auditor General (CAG).
Haba kren hadien ba la wai ka jingialang, u chairman ka PAC u Bah Paul Lyngdoh u la  ong ba katkum ka jingthad madan ka kaiphod jong u CAG ka jingpyniaid bos ka MUDA da kaba aiti pyniaid ha ki kynhun bym dei sorkar, ka la wanrah ia ka jingduh nong kaba jur bha.
“Hadien ba ngi la pule ia ka kaiphod jong u CAG, kaba la thad madan ia ka jingduh nong ka jingpyniaid bos JNNURM, ka PAC ka shim khia namar ba kane ka dei ka jingmyntoi jong ki paidbah", la ong u Bah Paul Lyngdoh.
“Ka jingpyniaid bos JNNURM ka la long ka jingduh nong kaba jur namar ka jingbym don ki kyndon ba biang ban tehlakam ha ka jingiateh bad ki nongpyniaid", la ong u Bah Paul Lyngdoh.
U la ong ba ha ka por ba dang pyniaid ka Meghalaya Transport Corporation (MTC) ka jingioh nong ka kham biang haba ianujor bad ka jingaiti ban pyniaid ha ki riew shimet.
“Hynrei ka jubab na ki heh ka MUDA ka long ba ka MTC kam ju siew thikna ia ka pisa bad ka siew tang haduh ba la leit tan noh shwa ia ki bos", la ong u Bah Paul Lyngdoh.
U la ong ka jingai pyniaid ka MUDA ha ki riew shimet ia ki bos kam long kaba shai namar ba kam don ka jingplie account ba kyrpang ia kane bad kam don ruh ka jingpyniaid kaba shai ha ka rukom pyniaid.
U la ai nuksa ha kawei ka kynhun ba pyniaid bos ka kamai haduh T.13 lak tam ka dei ban siew hynrei ka siew tang 1 lak eiei kaba dei ban siew haduh 6 lak eiei.
Hynrei na ka liang ki heh ka MUDA ki la kular ha ka PAC ba kin shim ia ki lad ki lynti ba thymmai ha ka rukom iateh ban pyniaid ia kine ki bos ba thymmai bad kin sa ai jingtip pat sha ka PAC halor kane.
U la ong ba ha ka jingsynjor ka jingiateh ka long ba ia kine ki bos, la ieh ha ka mon jong ki riew shimet ban buh katba shaba lap bas hem bad kane kan pynsniew ia ki bos namar ka jingbym don ki jaka buh ba biang.
“La iathuh ha ngi ba ki don 20 tylli ki bos ba la hap die lilam namar ba kim long shuh ban iaid", la ong u Bah Paul.
Shillong, 10 Jymmang:Ka Public Account Committee (PAC) ka iing dorbar ka khot hajir ia ki heh sorkar na ki tnad bapher bapher ka jylla kynthup ka Deputy Commissioner ka Nongpoh ba kin wan ai jubab halor ka jingsiew pisa bakla sha ki bym dei trai jaka ha ka jingshim jaka ia ka kad liengsuin ha Umroi.
U chairman ka PAC u Bah Paul Lyngdoh haba kren sha ki nongthoh khubor mynta ka sngi, u la ong ba ka Committee kam lah shuh ban shu peitkai ia ka jingleh mon bad leh bym suid niew jong ki ophisar tnad sorkar watla ka PAC ka la dep hukum ba ki dei ban pynbeit ia ka jingbakla.
“Ngi la khot hajir ia ki ha ka 24 tarik Jymmang ia baroh ki heh sorkar naduh ka Tnad Revenue, Transport, PWD, bad kynthup ka DC Nongpoh", la ong u Bah Paul Lyngdoh.
U la ong ba ka PAC ka  la dep sei madan ia ka kaiphod jong ka ha ka iing dorbar ba la dep dang shen halor ka jinglap ia ka jingleh lymmuh ka DC Nongpoh ban siew bakla ia ka pisa sha ki briew bym dei trai satia ha ka jingshim jaka ban pynheh ia ka kad liengsuin.
“Kaba lyngngoh ka long ki ophsar jong ki tnad sorkar kim don por ban pule ban leh ia kaba la bthah", la ong u chairman ka PAC.“Halor kane ka jingleh bym suid niew jong ki tnad sorkar, ka PAC ka la khot hajir ia ki ha ka 24 tarik mynta u bnai bad kin hap ai ia ka jubab halor kane", la ong u Bah Paul Lyngdoh.
Katkum ka jingong jong u Bah Paul, ka DC Nongpoh ka la leh lymmuh da kaba siew ia ka pisa sha ki trai jaka bym dei halor ka jingshim jaka ha kad liengsuin tang namar ba ka hukum ka Kashari ban wut wut sha ki.
“Ka DC ka la shu siew lymmuh sha ki bym dei ban lait met ialade", la ong u Bah Paul.
U la ong ba ka jingbym ioh pisa jong ki briew ba dei hok ka long kaba sngew khia jur khamtam haba ka sorkar pdeng ka la pyntreikam ia ka ain siew marbiang ia ki jingdonkam ka Equitable and Fair Compensation Act sha ki briew ba shah ktah.
Pyllun/Nongsder,11 Jymmang:Ha ka 5 tarik u jymmang 10 tylli ki ing ki shah pynpra ha ka shnong Pyllun bad la wan ban pynpra ia ki da ki briew jong ki trai jaka da ka jingthmu ban die noh ia katei ka jaka sha ki shipai.
Mynta ka sngi u Rupang u la ioh ban ia kren mar khmat bad ki nongshong wai ba shong basah ha kitei ing ban tip kham bniah shaphang katei ka jingjia.
Ha ka jingiakren bad u Elias Pradhan uwei na ki nongshong wai ha katei ka jaka ula iathuh ba la shu wan kynsan kynsan khlem da ai jingtip lypa bad la hukum ba ki dei ban sei wut wut kitiar ki tar jong ki bad la byrngem ba lada ym sei yn rat lang bad tiar bad tar ruh.
U Elias u la iathuh ba ki briew ki la wan ha ka por mynstep da ka Bolero Camper bad ki don kumba 30 ngut eiei.
Katkum ka jingiathuh u Elias u la ong ba kiba shongwai ki don haduh 10 ing bad kawei kawei ka ing ka don briew palat ia ka 5 ngut shiing don kiba don 5 ngut shiing don kiba don 7 bad don pat kiba don 8 ngut u la jubab haba kylli katno ngut baroh ki ia don kita ki 10 ing.
U Rupang u la kylli katno ki siew bai wai bad shano u siew bai wai u Elias u la ong ba ia ka bai wai ki siew beit sha ka kong Stied Dkhat kaba ki ju khot ieid ka bih Stied bad ka bai wai ka don la ka jong ka jong ha kaba don kiba siew snem bad don pat kiba siew bnai.
U la ong ba kiba siew snem ki siew beit T.4000 tyngka shisnem katba kiba siew bnai pat don kiba siew T.1500 tyngka shibnai, don ruh kiba siew T.800 tyngka shibnai bad don kiba siew T.1200 tyngka shibnai.
Katkum ka jingiathuh u Elias ki 10 ing kiba shongwai ha ka shnong Pyllun ha ka jaka jong ka Stied ki long ka kong Bilanda Lapang, u Surjey Pandey, u Jeet Rai, u Ashok Rai, u Bal Bahadur Sunar, u Suk Bahadur Sunar, u Kumar Chetri, u Krishna Thapa bad ma –u.
Haba la kylli ki trei ki ktah aiu u la ong ba baroh ki dei tang ki nongbylla sngi.
La kylli biang haei kitei ki 10 ing ki shong ki sah mynta, “Baroh ki leit rieh tngen sha ing kiba haing hasem".
La kylli biang shaei un leit shong leit sah noh lada ka trai kam ai shuh ia katei ka jaka u la jubab ba ka shnong ka la ai jaka mar khyndiat hynrei namar ka jingjur slap kim pat lah ban leit shna ing.
Ha ka 10 tarik pat kata mynhynin ka sngi ki trai jaka ryngkat ka jingsynran ki bor pulit ki la leit pynpra sa ha ka jaka kaba don ha Nongsder Block V.Ia ki nongshong wai kiba sah ha Nongsder ruh u Rupang u la ioh ban ia kren kyrpang bad ki shaphang katei ka jingjia.
Uwei na ki nongshong wai uba la tip kyrteng kum u Narayan Prasad Sharma u la iathuh ba ia ki ruh ym shym la pyntip hynrei la shu wan kynsan kynsan.
U la ong ba ha Nongsder ki don 5 ing bad kitei ki dei ka ing jong u nangta u Bhim Bahadur Chetri,u Hom Bahadur Chetri, u Hem Bahadur Chetri bad ka Maya Chetri.
Haba la kylli na u Narayan la katno snem u la shong la sah ha katei ka jaka u la jubab ba haduh mynta ki la shong la sah la 38 snem bad don ruh kiba 30 snem tangba baroh u la ong ki lapalat ia ka 30 snem.
La kylli biang haba kumta kitei ki nongshong wai ki shong ki sah haei mynta hadien ba la shah pynpra ka ing jong ki, “Ngi sah ha ka dara ba la pynbiang da ka bor shnong, ki tiar pat ngi buh hapoh ing dorbar shnong" u la ong.
La kylli biang katno ka jingjulor baroh ha katei ka jingsha pynpra ing u la jubab ba ki la bun hynrei ia ki tiar ki tar la ioh ban sei lut lait noh tang ki masi, “Shaei ngin leit rah ia ki masi kat kane ka jingslap, haduh mynta ki dang don ha katei ka jaka ngi leit hi ban ai bam ia ki bad ki trai ki ai por ia ngi 24 kynta ban weng, ngim tip shuh shaei ngin leit kit ia ki ngim don jaka" ong u Narayan uba la iathuh ba baroh kiba sah ha Nongsder dei kiba ri masi khem dud.
Ka bai wai ba kitei ki nongshong wai ki siew ha Nongsder ruh ka long kumjuh kum kitei kiba sah ha ka shnong Pyllun bad ia ka bai wai u la iathuh ba la siew beit sha ka Bih Stied lait noh tang ha u bnai iaiong ba wan lum ka kong Patricia u la ong.
Shillong, 10 Jymmang:Ki heh ka tnad PHE ki la kular ba kin pyndep noh ia ka jing pyntreikam ia ka skhim sam um ia ka sor Shillong ka Greater Shillong Water Supply Scheme-III ha u Lber, 2017.
Ia kane la iathuh da u chairman ka Public Account Committee u Bah Paul Lyngdoh haba kren sha ki nongthoh khubor hadien ba la wai ka jingialang hynne ka sngi ha nongbah.
U Bah Paul Lyng doh u la iathuh ba ka PAC ka la khot hajir ia ki heh kane ka tnad ban tip shaphang ki lad ki lynti bad kumno ki la iaid ha ka jingpyntreikam ia kane ka skhim sam um kaba la sahteng slem ban pyndep.
“Ka jingiaid ka jingpyntreikam ia kane ka skhim ka long kaba slem palat 2 snem ia ka por ba la buh ban  pyndep.
Ka jingiaid ka kam ka long tang kumba 50 percent kata ruh hadien ba ka PAC ka la dep ban pan jubab hadien ba ka la pynlong ia ka jingjurip ia ki jaka tan um bad pynlang um ha ki bnai ba la dep", la ong u Bah Paul Lyngdoh.
“La kular da ki heh ka tnad ba dei ban pyndep noh ia kane ka skhim sam um ha u Lber 2017 bad lada slem ruh kyndiat ia kane", la ong u chairman ka PAC.U la ong ba ka sorkar pdeng ka la pynlait  pisa ruh sa 43.5 klur na ka bynta ban pyntreikam sa ia ka Phase-IV.Shillong, 11 Jymmang:Ka Khasi Cultural & Social Service Society kaba long kawei na ki seng treimon sngewbha kaba don hapoh ka Jylla Meghalaya kaba ju trei khamtam sha ki thain nongkyndong ha kaban kyntiew ia ka jing[bteng sla 7] shemphang ka jong ki ha kaba iadei bad ka jingim kaba manla ka sngi la kalong ha kano kano ka bynta ka ban wanrah ia ki jingiarap bad jingmyntoi ka jong ki baroh lang.
Ha kawei pat ka bynta haba ka Seng ka peit da ka mynsiem kaba sngewkhia haba peit halor ka jingkynrei jong ki kam thombor ia ki khyllung khynnah, ka jingshah ieh khun swet bad kiwei kiwei kiba hapoh ka rta kaba dang 18 snem kaba la buh pynban ia ka jingma kaba khraw ha kaba iadei bad ka lynti hapoh ka imlang ka sahlang haduh ba kala pynlong ia ka seng ban wanrah daka lympung jingpynshai paidbah na ka bynta ka jingdonkam kaba kyrpang iaka lawei jong ka Jaidbynriew ha kaba iadei bad ki khynnah ki ban long ka lawei jong ka jingim ha ka lashai la shi sngi.
Kumta ka Seng halor kane ka bynta kan pynlong da ka rynsan jingpynsngew paidbah halor ki bynta kiba pher bapher ha kaba iadei bad ki khynnah kiba hapoh ka rta kaba 18 snem shapoh bad kumjuh ruh naka bynta ka hok bad ka nongkynti kaba ki dei ban ioh kaba latip kum ka “Child Protection & Child Related Issues".
Kane ka rynsan pynsngew paidbah la pynbeit ba kanlong ha ka 16 tarik mynta u bnai hapoh Mawsynram Indoor Sports Complex, Dongkhlieh Shnong ka ban sdang naduh kapor 11.30 mynstep.
Nongpoh, 11 Jymmang: Kan da long kaei kaei ka nuksa kaba bha ia kiwei pat ia ka kam kaba la leh da ki draibar nong niah sumo ka Ri Bhoi Mihngi Tourist Maxi Cab (RBMTMCA), ha kaba mynta ka sngi ki la mih paidbah ban pynkhuid ia ka Iew Bhoirymbong, namar ba ka la satah sa tang da ki niut ki nier bad ki jaboh jabain ha ki rud ki kiar jong katei ka Iew.
Ha kane ka sngi ba la mih da ki nongniah sumo ban pynkhuid ia katei ka Iew, la snohkti ryngkat bad u Bah R.Rympei, uba dei ruh u rangbah shnong ka Bhoi rymbong, Lumdaitkhla, kiba la sar bad pynkhuid ia katei ka Iew, da ka jingialam jong ki nong kitkam katei ka Association lem bad ki para draibar sumo.
Ia kane ka jingpynkhuid bad sar la iashim bynta haduh kumba 130 ngut ki draibar sumo jong katei ka Association, kine ki draibar sumo hadien ba ki ladep ban sar bad pynkhuid ki la ber sa da ka shun, khang ba kan long kaba itynnad.
Na ka liang u Bah R.Rympei, u la pynpaw ia ka jingsngewkmen hadien ba kum kine ki draibar sumo, kiba la shim ia kane ka jingkitkhlieh na ka bynta ban wanrah ia ka khuid ka suba ha ka shnong ka thaw khamtam eh ia katei ka Iew.
U la ong ruh ba kane ka Iew Bhoirymbong, ka dei ka Pdeng ia baroh ki shnong ka thain Ri Bhoi Mihngi, ha kaba baroh ki shnong ha katei ka thain ki pyndonkam ia ka la ka jingdie ia ki Sying, Synsar bad kiwei kiwei ki jingdie, kumta lada ym don kiba don lem ia ka jingkitkhlieh ban wanrah ia ka jingkhuid kan long, kan sa long kum kawei na ki jaka ba jakhlia bad kaba wanrah ia ka jingbym itynnad ha kane ka Iew.
Na ka liang jong ki nongialam ka RBMTMCA, ba kynthup ia u Bah Barnabas Niangnang kum u President bad u Bah Banshanbor Rympei, ki la ong ba kum ki draibar ngim dei than eh ban shu im tang ha ka jingkamai pisa, hynrei ngi dei ruh ban don ia kata ka jingkitkhlieh ban wanrah ia ka khuid ka suba ha shnong ha thaw.
Hadien ba la dep ban pynkhuid bad ka jingber shun, ki nongialam ka RBMTMCA, ki la lah ruh ban noh synniang haduh 20 tylli ki Dustbin, khang ba ki nongshong shnong bad ki nongleit nongwan ha katei ka Iew, kin ioh ban bret ia ki nuit ki nier ha kitei ki Dustbin ba la buh da ka RBMTMCA.Shillong, 10 Jymmang: Katba ki heh BJP ki nang tuid shaid shi shaid sha ri Lum Garo ban leit ialap elekshon na bynta u Conrad K Sangma kyrtong ka seng NPP; ym shym la iohi pat ia ki heh Congress ba kin patiaw eiei ia ka kyrtong jong ka, ka Dikanchi D Shira lait noh tang katto katne ngut ki heh na kane ka jylla Meghalaya ha kaba la ioh jingtip ruh ba yn ym don ki heh Congress na Delhi ne ki MP na kane ka jylla ki ban leit sha ri Lum Garo na bynta ka Dikanchi.
Haba ia kren bad U Rupang ki lad khubor kiba jan eh bad ka seng, ki la iathuh ba haduh mynta ka sngi ym pat shym la don ki heh Congress kiba la leit ban ialap elekshon ia ka Dikanchi sha ri Lum Garo, lait noh tang katto katne ngut ki myntri sorkar kynthup ia u bah D.D Lapang, kong Ampareen Lyngdoh bad ka Deborah Marak.
Sa tang 4 sngi dang don por ia ki kyrtong MP ha ri Lum Garo ba kin leit ialap paidbah, la kylli na ki nongialam Congress hato ha katei ka 4 sngi ba dang sah la buh prokram ne-em ia ki heh Congress na Delhi ba kin wan ialap elekshon sha ri Lum Garo hynrei la jubab ba ym shym la don satia ka jingpynbeit prokram ia uno uno u heh Congress na Delhi ban wan sha ri Lum Garo.
La kylli biang hato ka don ne em ka jingbuh prokram pat ia u MP Lok Sabha ka Shillong Konstitwensi u ma Vincent Pala lane ia ka MP Rajya Sabha ka kong Wansuk Syiem, “Em kam don ka prokram ba la buh ia ki, ngim thikna shuh ba kin dang wan" ong uwei na ki nongialam Congress haba ia kren bad u Rupang.
Katkum ka jingiathuh utei u nongialam Congress u la iathuh ba kiba la wan ban ialap elekshon ia ka Dikanchi sha ri Lum Garo haduh mynta ki long u bah Lapang,kong Ampareen, kong Roshan, bad ka Deborah Marak.
Haduh mynta la ong ba dei tang u Dr.Mukul Sangma myntri rangbah ka jylla uba la durut tyngeh miet la bad sngi ban tur sha manla ki kyndong kynshrot ka ri Lum Garo ban ialap elekshon na bynta ka tnga jong u ka Dikanchi.
Haba phai pat sha ka seng NPP ki nongialam jong ka ki la iathuh ba ha ki prokram ba la dep ruh ki la don ki heh jong kiwei pat ki seng saiñpyrthei kiba kyrshan ia u kyrtong jong ka kiba la ai jingkren paidbah ha ka jingiaid ialap elekshon, bad nalor kata ruh ha kine ki saw sngi ba dang sah ki la iathuh ba ki la pynbeit kyrpang ia ka prokram kaba heh ha sor Tura ha kaba ha katei ka jingialang kin wan ai jingkren ki heh ka seng BJP na Delhi kaba kynthup ia ki myntri sorkar pdeng kum u Jual Oram,u Kiren Rijiju, Sonowal, u Nalin Kohli bad kiwei pat.
Shillong, 11 Jymmang: Ki nongshong iew ha Iewduh mynta ka sngi ki la wan iakynduh ia u Myntri ba peit ia ka iew u Myntri Chester Khar kongor hadien ba ka Hima ka la kyrpad ia ki ba kin shong die jingdie don akor khlem da kah ne shim jaka palat na ka lynti iaid ki paidbah.
Hynnin ka sngi, ka bor Hima ka la pynlong ia ka jingjurip ia ka iew bad ka la bthah ia ki nong shong iew ba kin kham pynlait jaka na lynti iaid paidbah khnang ban nym khapngiah bad wanrah ia ka jingthut ha ka leit ka wan jong ki paidbah.
Hynrei kine ki nongiew kiba don kumba duna spah ngut, kynthei bad shynrang ki la leit iakynduh ia u Myntri ka Hima ha kaba ki la pynsngew ia ki jingeh jongki kum ka jingleh benami, ka jingioh lad ki dkhar ban shong dukan bad kiwei.
Hakhmat ki nongshong iew baroh, u myntri Kharkongor u la ong ba ka Hima kam thmu ban beh ne ban weng da ka bor ia ki nongiew hynrei ka donkam ban peit ia ka iew ba kan long kaba lait na ka jingeh khamtam ha ka lynti iaid paidbah.
“Ngim shym la thmu ban beh ne leh jubor ia phi baroh, ngi kwah ba ka lynti iaid paidbah ka dei ban kylluid bad ym dei ban shong ne buh kriah hapdeng lynti ne bynrap ar bynta", la ong u Myntri Kharkongor.
U myntri u la ong ba baroh ki nongdie ki dei ban buh kawei ka kriah bad ka mar ban pynkylluid ia ki jaka ban iaid paidbah namar ba don ki nongshong iew kiba buh ar kriah haduh ar tylli bad ka la bam jaka bha bad pynkhapngiah ia ki nongleit nongwan.
U la ong ba ka Hima kan nym ai bor thymmai (NOC) shuh ia kino kino ki briew khamtam ia ki dkhar ban buh dukan ha Iewduh namar ba ka Hima ka kwah ba ka iewduh kan dei ka iew jong ki Khasi.
Hadien ba la pynsngewthuh u Myntri ia ka jingthmu babha jong ka Hima, baroh ki nongshong iew ki la leit phai biang sha la ki jaka jongki.
Shillong, 10 Jymmang: Ka Meghalaya Rural Bank kaba don ha Nongtalang ka War Jaintia ka la sangeh ban treikam haduh jan dap shi bnai eiei mynta hadien ba ki tiar kompiwter jongka, ki la shah tied ha u pyrthat ha kine ki sngi ba jur ka eriong bad u slap.
Katkum ka jingai khubor ki paidbah ka Nongtalang, la iathuh ba kane ka tnad ka MRB kaba buh ban shakri ia ki paidbah katei ka thain, ka dang khang sah haduh kine ki sngi kaba la buh ka jingeh kaba sohsat ia ki paidbah khamtam kiba donkam ka sei bad ka thep pisa bad kiwei ki kam ba iadei bad ka bank.
“Ki la pyrshang ban shna ia ki kompiwtor hynrei kim lah leh eiei bad bun ki paidbah ba donkam ban sei tulop kum ki nongtrei ka Nongtalang College, CHC, bad kiwei ki ophis", la ong uwei u rangbah na ka shnong Nongtalang.
La iathuh ba kaba isangsot ka long ia kito kiba pang ba shitom, ki malik ba donkam ban sei pisa ban ai sha ki nongbylla ka la sahkut lut.
Na ka liang ki paidbah ka Nongtalang ki la kyrpad ia ka bor ba dei peit jong kane ka bank ba kin shim khia ban phah enjiniar noh wut wut ban shna pynbha ia ki kompiwtor khnang ban pynlait ia ki paidbah na ka jingeh bad ki la kyrpad ruh ban buh noh da ki tiar ba bha.
Shillong, 12 Jymmang: “Ym don dohkha shuh ha ki um ki wah, ki diengsoh ki la iaplut,ka rep ka riang ka la troiñ" ong kawei ka longkmie na ka shnong Mawphu haba ia kren bad ki nongthohkhu bor mynta ka sngi ha KHADC hadien ka jing wan ia kynduh ia u CEM ka KHADC.“Bun kiba la ioh pang Cancer,T.B bad bun kiba la iap na ka jingpang Cancer ha Laitduh naduh ba wan tih thliew Uranium" ong u sordar ka Laitduh u bah Wanlambor Lyngdoh" haba ia kren bad ki nongthohkhubor.
U Sordar ka shnong Laitduh u la iathuh ba ki ladon haduh kumba 70 ne 80 tylli ki thliew rit kiba ka jingheh jong ki ka long kat u paip um 6 inshi kiba la wan tih harud nong jong katei ka shong ha u snem2002-2003 bad ka jingjrong kitei kithliew rit ka long haduh 200 mitar shapoh bad la tap pat najrong da ki dewbilat, “Kitei ki dew bilat ki la pait lut mynta ba kynjat ki masi, shapoh ka thliew la iohsngew ia ka hiw hiw haw haw kaba long kum ka lhuh bah shapoh, la sngew kumba ka dei katei ka dujok, haba pynhap da u maw uba kat ka bolkriket ym ioh sngew eiei shuh shapoh" ong u bah Wanlambor Lyngdoh sordar ka Laitduh.
Ki bor shnong jong katei ka thaiñ ba kynthupia ka shnong Laitduh, Wahkaliar Mawphu, Mawsaw, Nongsteng mynta ka sngi ki la wan ban ia kynduh ia u CEMka KHADC u bah Pynshngaiñ N Syiem ban dawa ba um dei ban ai NOC da lei lei ruh ia ka Atomic Energy ba kan wan sam thliew biang ban wad Uranium hapoh katei ka shnong naba ka ktah ia ka koit ka khiah bad ka rep ka riang ki paidbah.
Katkum ka jingiathuh u Sordar u la ong ba ha ki khyndiat sngi ba la dep laiohi ha kikotkhubor ba ka Atomic Energy ka la khot Tender ban sam thliew ha katei ka shnong ( Drilling) kaba ym pat lah ban tip thikna la ka dei ban wad Uranium ne kan wad aiu hynrei kumba long ha ki por ba la dep u la ong ba ki la ioh jingtip ba ki wan wad Uranium.
U bah Wanlambor u la iathuh ba naduh u kyllalyngkot lai bnai kynthih ki briew jong katei ka tnad kilawan manla ka sngi sha katei ka shnong bad haba kylli ki ong ba kiwan sorbe bad mynta pat don teng teng ba ki wan bad teng teng ki jah hynrei ka jingkhot tender lyngba ka kotkhubor u la ong ba ka pynsyier mynsiem ia ki paidbah katei ka shnong kiba don haduh 25 tylli ki shnong ioh ba ka dei biang ka juh ka jingwan sam thliew kaba la ktah jur ia ka koit ka khiah u paidbah.
Haba kylli na u sordar kano ka jingkylla ha ka bor mariang kaba u iohi hadien ka jingdon katei ka thliew, “Ka jingmad ka um ka la pher, ki tyllong um ki la tyrkhong lut, ka rep ka riang ka la troiñ, hynrei kaba ma eh ka dei ba naduh kitei ki snem ba lawan tih ia kitei ki thliew ki nangbun ki briew kiba pang Cancer ha Laitduh kaba ym ju jia ha ki por mynshuwa bad kiba bun ruh kila iap na ka daw ka jingpang Cancer" u la ong.
La wan synran ia kitei ki nongialam shnong katei ka thaiñ da ki nongialam ka KSU-South Khasi Hills hapoh ka jingialam u samla M.Bynnud President ha kaba ki nongialam ka KSU ki la iathuh ba dang shen ki la lum ia ka jingialang paidbah ha katei ka shnong kaba la wan ban ia shim bynta da ki 25 shnong bad ka jingialang ka rai ban pyrshah beit ia ka jingwan sam thliew ka Atomic Energy ha katei ka shnong bad ban dawa na ka KHADC ba kam dei ban ai NOC da lei lei ruh bad lada ki thmu ban leh jubor ia katei ka kam ki paidbah ki larai ban mih paidbah ban pyrshah.
Haba ia kren bad u CEM ka KHADC halor katei ka kam u la ong ba haduh mynta kam pat don kano kano ka jingwan pan NOC na kano kano ka kynhun hynrei lada kan wan kaba kum kata u la ong ba ka KHADC kan sngap ia ka sur u paidbah,ka sur ki trai jaka, ki shnong,ki Raid bad ki Hima bad kan sa shim ia ka rai.
Shillong, 12 Jymmang: U Myntri Rang bahduh ka ri u Narendra Modi un wan iuh kjat ha ka sien ba nyngkong eh ia ka nongbah Shillong ha ka 27 tarik Jymmang ban pyniaid ia ka jingialang jong ka North Eastern Council (NEC) ha kane ka nongbah.
Un dei u Myntri Rangbahduh ka ri ba nyngkong ban pyniaid ia ka jingialang jong ka NEC ha Shillong ha kaba yn wan iashim bynta baroh ki Myntri Rangbah ki jylla ka thain Mihngi ka India nalor ki heh sorkar.
Ka jingwan jong u Myntri Rangbahduh kan long ka jingmyntoi ia ka jylla lada ka sorkar jylla ka shim khia ban pan ia ki jingdonkam jongka namar ba la ioh jingtip ba mynta ka North Eastern Council (NEC) ka la pan na baroh ia ki tnad sorkar ha kane ka jylla ba kin ai ia ki jing donkam jongki ba kin rah ha katei ka jingialang bah ka Council hakhmat u Myntri Rangbahduh ka ri.
Na ka liang jong ki bor pahara ruh mynta ki la bun kam bha ia ka jingwan u Myntri Rangbahduh ka ri ban pynkhreh ia ki bor pahara bad ban pynbiang ia ki jingdonkam.
Hynrei ha kawei ka liang, ki heh BJP na kane ka jylla kim pat tip thikna satia ia kane ka jingwan u Myntri Rangbahduh uba dei na ka BJP hi.
La iakren bad u President ka BJP Meghalaya u Bah Shibun Lyngdoh hynne ka sngi, u la ong ba ka party kam pat ioh jingpyntip na ka PMO halor kane bad namarkata, kum ka party kam pat lah ban pynthikna eiei.
“Haduh mynta, ngim pat ioh jingtip ba thikna na ka PMO ba u Myntri Rangbahduh ka ri un wan Shillong", la ong u Bah Shibun.
Hynrei ha kajuh ka por, u la ong ba ka jingtip ba thikna lah ban ioh na ka ophis jong ka North Eastern Council halor kane namar ba u Myntri Rangbahduh un leit ban pyniaid ia ka jingialang jong ka Council.
I Dukini Kyndiah (31), iba sah ha Dulong, Jowai, ila jop ia ka eksamin IAS, ha ki khyndiat sngi ba ladep bad i dei ruh tang marwei hi, kaba la jop, ha ka jingiakhun ia katei ka eksamin na ka Jylla Meghalaya.
Halor ka jingjop jongi, I Dukini, ila jubab ia ki jingkylli, ba la buh da U Rupang, da ka email bad ki jingkylli bad ki jubab ki long kumne harum –RP:Khublei shibun eh Dukini, namar ka jingjop jongphi, ha ka eksamin IAS, kaba dang shu pynbna shen ha ki khyndiat sngi ba ladep.
Kumno phi sngew, tang mar shu ia tip, ba phi la pass ia katei ka eksamin? Phim kyndit, phi iam ne phi phuh samrkhie? Iano phi ia thuh nyngkong eh, ia katei ka result, kaba khraw tam ha ka jingim jongphi?DK:Ha ka sngi ba nga ioh jingtip shaphang ka result Jong nga, nga la don hi khyndiat I jingduhkyrmen, hynrei wat la katta ruh, ka jingpaw jong ka kyrteng jongnga ha ka list ka la wanrah ka jingkyrmen kaba kmen haduh katta katta.
Nga la iathuh Nyngkong eh ia I hynmen kynthei ia ka result, nangta pat sa ia I mei.
RP:Phi la pyndep ia ka jingpule ha ka kyrdan aiu bad ha u snem aiu? Mynta phi trei kam eiei ne phi dan shong iing?DK: Nga la pyndep ia ka Mcom ha NEHU ha u snem 2012.
Hadien kata nga la sdang pynkhreh na ka bynta ka eksamin civil services.
Mynta te, ngam pat trei haei haei ruh.
RP:Kumno phi pynkhreh ia ka eksamin IAS bad katno snem, phi lah pynkhreh? Katno kynta ha ka shisngi, phi don ha ka jingpynkhreh ia katei ka eksamin kaba eh tam jong ka India?DK: Nga la sdang ban pynkhreh na ka bynta Kane ka exams na u bnai September 2013.
Nga shong pule kot kumba 5 haduh 7 kynta shi sngi.
Nga kham pule bha shaphang ki general studies bad ki jingjia ba man ka sngi.
Ban pynkhreh na ka bynta Kane ka exams, Nyngkong nyngshap eh phi dei ban ngeit ha lade bad ha ki kam ba phi lah ban leh.
Ka jingminot , jingtrei shitom bad ka jingiaishah ruh ki dei kiwei na ki kam ba phi dei ban leh.
Bad ka ba kham jynjar duh na kine ka long ba lada phi kloi ban ialeh ia kitei ba la batai haneng.
Ki kot ba nga khreh ki kham bun na ki kot NCERT Jong ki class 6 haduh class 12.
Bad na ka bynta ki jingjia ba man ka sngi nga shu pule da ki kotkhubor.
RP:Ngam kynmaw, la ki la don ne em kham mynshwa, kiba la ioh ia kane ka burom na ka sor bah Jowai.
Kumta, haba phi la ioh ia katei ka kyrdan kaba khraw, kaei kaba kiba I Mei jongphi, ki hynmen ki para lane U Kpa jongphi lem bad ki marjan marpa bad ki para shnong para thaw, ki leh iaphi?DK: Hadien Kane ka jingjob bakhraw jong nga, baroh ki bahaiing bahasem, ki paralok ki jor, ki para marjan Marpa jong nga ki la kmen shisha ban iohi ba nga la ioh ia u soh ba thiang hadien ka jingtreishitom jong nga , bad nga ai khublei lut ia ki baroh.
Nga sngewkmen shibun ba nga la pass ia Kane ka exam tangba kane ka jingjob bakhraw jong nga kan ym urlong lada khlem don lang ka jingai mynsiem lem jong I mei, ki hymmen bad ki baha ing bahasem baroh.
Ki la don bun ngut na kane ka jylla Meghalaya jong ngi kiba la pass ia Kane ka exam shwa jongnga bad nga ngeit shkem ruh ba ki dang bun ki ban pass hadien jong nga ruh.
RP:Kaei ka jingai jingmut lane ka khubor, kaba phi don sha ki khun samla jong ka Ri Khasi Jaintia, halor katei ka jingjop jongphi bad ha kiba kum kine ki sngi jong ka jingkyrduh kam kaba jubor bha ha ka Ri jongngi.
DK:Ka jingai jingmut Jong nga na ka bynta baroh ka long ba ka jingtreishitom, ka jingngeit halade bad ka jingiaishah kan lam lynti ia phi sha ki jingjop kiba khraw ha ka jingim jong phi.
Khublei shibun.
Nga kwah ban kylli ba hadien ka klas aiu nga lah ban apply ia ka IAS exam.
Pyllun/Nongsder, 11 Jymmang:U MLA ka Umroi Konstitwensi u ma Ngaitlang Dhar u la bitar tyngeh halor ka jingshah pynpra ki 15 tylli ki ing ha ka shnong Nongsder bad Pyllun-Ri-Bhoi District bad u la kynnoh ba katei ka jingpynpra ia ki 15 tylli ki ing dei tang ka jingleh donbor bad ka jingleh stad jong ka sorkar bad Deputy Commissioner ka Ri-Bhoi District.
“Dei tang ka jinglehbor bad ka jingleh stad ka DC ka ri Bhoi, nga u MLA ruh ngam ioh jingtip eiei ia katei ka kam" ong u Ma Ngaitlang haba kren ha ka jingialang paidbah kaba long mynta ka sngi ha ka shnong Pyllun.
Ha katei ka jing ialang u Ma Ngaitlang u la kular hakhmat ki paid bah ba un iai don ryngkat bad ki paidbah ha kano kano ka sienjam ia khih jong ki “Ngan iai don ryngkat bad ki paidbah lada ka long ha kano kano ka dur ruh ban pyrshah ia kane ka jingthmu die jaka sha ki shipai" ong biang u ma Ngaitlang.
Utei u MLA ka Umroi u la iathuh ruh ba kumba ka long haduh mynta ia katei ka kam u nongiasaid-aiñ u la leit ban ujor sha Supreme Court bad “Ngan don ryngkat ha katei ka jingiakhun" u la ong.
U la ong biang ba ha manla ba don kino kino ki kam ha kano kano ka jaka la ju pyntip ia u MLA jong ka thaiñ bad la ju ai jingtip sha ki paidbah, “Nga lyngngoh nga ruh, wat nga u MLA ruh ngam don jingtip eiei,ki la shu leh donbor" u la ong.
U General Secretary ka HYC, U bah Robertjune Kharjahrin haba kren ha katei ka jingialang u la ong ba ka long kaba lyngngoh ba la leh ia katei ka kamda kaba shim kabu da ka Emergency Clause jong ka section 40 hynrei u ;la ong ba katkum ka section ia ka jingdonkam jaka kyrkieh jong ka sorkar lane ki shipai lah ban leh jubor tang lada ka ri ka shah hiar thma bad lah ban ai jaka kyrkieh ia ki shipai ba kin thaw ktem ne lah ban ai jaka kyrkieh tang lada ka don ka khlam ne ka jingshah lynshop mariang kaba jur ha kata ka jaka, “Hangno kata ka khlam, hangno kata ka thma hangne" ong u bah Robert.
Shuh shuh u la ong ba lashuwa ban pyntreikam ia kata ka Emergency Clause ruh lah ban pyntreikam tang lada ioh jingmynjur na ka Dorbar bah ka ri ka Parliament “Hato ka Parliament ka la ai jingmynjur ia kane, ka DC ka hap ban sei ia kata lada kam lah kam dei tang ban shu pynkynriah kam ia ka hynrei ka dei ban risaiñ ruh na ka kam" u la ong.
Utei u nongialam ka HYC u la ther tyngeh ia ka jingwan da wan ker ki pulit ia ki nongwan pynpra ing ha kitei ki shnong ha kaba u la ong ba ym pat ju ioh sngew ha ka khana jong ka jylla Meghalaya ba kan phah pulit 100 ngut sha Langpih lane sha Block I ne Block II hynrei sha Nongsder pat la phah haduh 100 ngut ki pulit ban wan pynpra tang ia ki 5 tylli ki ing.
U la ther tyngeh ruh ia ki trai jaka kiba thmu ban lilam ia ka jaka jong ki sha ki shipai ha kaba u la pynkynmaw ia ki jingkren u SoSo Tham uba la ong ba ka ri ka dei ka khyndew bad uba die ia ka khyndew u dei u nongdie ri bad u dei ruh u ingkhong shyllangmat.
U bah Robert u la ong ba ka HYC kan ym tuklar ia ka jingiadie iathied jaka hynrei ka pyrshah jur pat ban die jaka sha ki shipai, “Ngi la mad ia ka jingiadei bad ki shipai ha Mawshbuit, ha Upper Shillong bad kylleng ki jaka".
Mynta ka sngi ka Joint Action Committee (JAC) jong ki lai tylli ki shnong ka Nongsder, Pyllun bad Mawpun ki la pynlong jingialang paidbah ha ka shnong Pyllun ban pynpaw ka jingpyrshah halor ka jingthombor jong ki trai jaka bad ia ki bor pyniaid District ban pynpra jubor ia ki ing ki sem ki nongshong shnong ha kitei ki shnong.
Ha katei ka jingialang ka la don ruh ka jingdeng lama iong ban pynpaw ia ka jingpyrshah.
Da ki spah ngut ki paidbah nongshong shnong kitei ki lai shnong ki la ia lum ha katei ka jaka ban sngap ia ki jingkren jong ki rangbah ba kynthup ia u u MLA katei ka thaiñ u Ma Ngaitlang, ki nongialam ka HYC Central Body ba kynthup ia u bah Robertjune Kharjahrin –General Secretary, bah Nickson Dohling Organising Secretary , u bah Erwin Sutnga-nongiasaid aiñ bad kiwei pat ki riew rangbah.
Ia katei ka jingialang kaba la sdang ha ka por 1:30 baje nohphai sngi la pyniaid da u Rangbah shnong ka Nongsder u bah W.Shangpliang ha kaba la donlang ruh ki nongkitkam shnong na ki lai tylli ki shnong.
Ki rai kiba la mih na katei ka jingialang ki long yn iaid beit shakhmat ban ia khun ban ym ailad dalei lei ruh ban die ia katei ka jaka sha ki shipai bad ka JAC kan shaniah hapoh ka jingialam u nongiasaid aiñ jong ka u bah Erwin Sutnga.
La rai ban leit ia kynduh ia ka myntri kam pohing ka jylla ka kong Roshan Warjri bad ia katei ka jingiakynduh yn ialam da u MLA katei ka thaiñ u bah Ngaitlang Dhar.
La rai ruh ban leit ia kynduh ia ki bor ka District Council.
Ki rai kiba kham hakhmat ba katei ka jngialang ka la shim ka long ba ia katei ka jaka kaba ki trai jaka ki thmu ban die sha ki shipai yn aiti ha ka District Council ba kan bat shipor kum ka nongri nongsumar katba katei ka kam ka dang don hapdeng ka mukotduma.
Kawei pat ka rai ka dei ba ki trai jaka ki dei ban leit pynshna biang ia ki ing ki sem kiba ki la pynpra.
La dawa ruh na ka sorkar ba ka dei ban pynkynriah kam shisyndon ia ka Deputy Commissioner ka Ri-Bhoi District bad baroh ki ophisar jong ka kynthup haduh u SP ki bym shym la shimkhia ia katei ka kam bad la rai tyngeh ruh ba ym bit da lei lei ruh ban die jaka sha ki shipai bad la maham lypa ia ki trai jaka ba kim bit ban leh kulmar khlem ka jingtip ka bor shnong.
Hadien ba la wai ka jingialang la thang ia ka dur tyngshop jong ki trai jaka kiba thmu ban die jaka sha ki shipai kata ka tyngshop jong ka kong Patricia Nongsiej bad ka dur jong ka kong Stied Dkhar kiba die ki trai jaka.
Haba ia kren bad u rangbah shnong jong katei ka shnong u bah W.Shangpliang u la ong ba ha ka jingshisha ka jaka ka dei jong ka kong Steid Dkhar bad ka jingheh jong katei ka jaka ka long 31.825 akar hynrei 10 akar na katei la thied noh da ka kong Patricia Nongsiej hynrei kitei ki ar ngut ki trai ki la thmu ban die sop sop sha ki shipai bad ki la pynpra lut plain ia ka ing ka sem ki nongshong wai ha katei ka jaka kiba don haduh 15 ing, kaba 10 tylli na ki ing ka dei ha Pyllun bad 5 ing pat ha Nongsder Block V.U bah Shangpliang u la ong ba ka bor shnong kam ioh jingtip eiei ia katei ka jingwan pynpra ing ki trai jaka hynrei la shu wan kynsan kynsan.
U la ong ba ha ka sien nyngkong kata ha ka 5 tarik mynta u bnai ha ka por 9:30 baje eiei mynstep ki nongbylla jong ki trai jaka ki la wan khrui ban pynpra ia ki ing ki nongshong wai bad namar bym don jingtip eie iia kate u la ong ba ki bor shnong ki la phone pulit sha Umiam Police Station hynrei ki pulit kim treh ban wan peit ia katei ka jingjia, dei ha ka 10 tarik mynta u bnai u rangbah shnong u la ong ba la iohi ba la wan ban pynpra ia ki ing ki nongshong wai ha Nongsder ha ryngkat ka jingsynranlang ki pulit.
Shillong, 11 Jymmang:U Myntri ka tnad ki Riewlum u Jual Oram u la ong ba ka elekshon MP shiteng samoi sha Lok Sabha na Tura ka dei ban ai burom ia u riew sain pyrthei ba pawnam ka ri ba la khlad noh u Purno ASangma.
Ha ka jingkren ialap elekshon ha Gokul kaba don ha North Garo Hills mynta ka sngi ia u kyrtong ka NPP u Conrad K Sangma uba dei u khun u PA Sangma, u Jairam u la ong ba u PA Sangma u dei u nonghikai jongu haka sain pyrthei ha ka por ba u shah jied nyngkong kum u MP.“Kane ka dei ka elekshon ban ai burom ia u PA Sangma, uwei na ki nongialam ba paw ka ri", la ong u Oram.
U la ong ba ka Congress ha kane ka jylla ka la pyrshang ban ai bih ia ka BJP da kaba thmu ban pynsngewthuh bakla ia ki paidbah.
“Nga la don ha kane ka dong mihngi, nga tip bha ba ki Khristan ki Hindu bad kiwei ki jait niam ki ia im lang sahlang khlem kano kano ka jingiashun", la ong u Oram.
U la ong ba lada u Conrad Sangma na ka National People’s Party (NPP) un shah jied un ialam ia ka sur jong ki paidbah ka Garo Hills ban don lang ha ka sorkar NDA ban ialam da u Myntri Rangbahduh ka ri uNarendra Modi.
“U Conrad u kren kum u kpa jongu, bad syriem kum u kpa hi.
Nga kyrmen ba un rah ia ka sur jong ka Garo hills bad ka thain na ka bynta ka roi ka par",la ong u Oram ba kren da ka ktien dkhar.
“U Conrad un buddien ia ki dienjat u kpa jongu",u la bynrap.
Haba kren shaphang ka kot kaba dei ka symbol jong ka NPP, u Oram u la ong ba u Myntri Rangbahduh ka ri u Narendra Modi u bud bad ngeit haka kot-ka Riti Synshar ka ri bad ngi kwah ba u Conrad un rung ha Parliament ban kren ia ka khia ka shon jong ka thain.
Shwa ia kane u Nahlin Kohli u heh ka BJP uba peit ia ka Meghalaya, u la thalain ia u Myntri Rangbah ka jylla u Mukul Sangma da kaba ong tang kito kiba trei ia ka roi ka par kin ioh ia ka vote.
“Ka kti ka Congress ka dei kaba shukor bad ka trei lymmuh pathar kaba ktah", la ong u Kohli.
Katba u Conrad u la pynpaw ia ka jingsngew nguh ia u Myntri Rangbahduh ka ri u Narendra Modi bad u Oram kiba la sbun ban ai jingkyrshan T.200 klur ia ka Garo Hills Autonomous District Council (GHADC).
Shillong, 11 Jymmang:Ka Seng jong ki nongdie doh masi ka Khasi Jaintia Butchers Welfare Association (KJWA) ka la pynpaw ia ka jingsngew bynniaw ia ka jingleh bym suid niew ka sorkar ban tehlakam ia ka jingkhaii masi beain sha Bangladesh kaba la ktah jur ia ka die ka thied jongki ha kane ka jylla.
Dang ha kane ka sngi Hatmajai, ka KJBWA ka la iakynduh ia u Symbud Myntri Rangbah ka jylla ba peit ia ka kam ain u Bah Rowel Lyngdoh ban pynkynmaw ia ka jingdawa jongki ba ka sorkar ka dei ban thaw ain noh ia ka kam khaii masi ha kane ka jylla.
“Ngim don lad shuh da kumwei pat ban iakhih hynrei ka dei beit tang ban pynkiew dor noh ia ka doh masi lada ka sorkar kam lah ban tehlakam ia ka jingkhaii masi", la ong u Vice President ka KJBWA u Bah Generous Warlarpih haba iakren bad u Rupang ha kane ka sngi Hatmajai.
Katkum ka jingong u Bah Warlarpih, ki pulit ka jylla kim leh eiei ban kurup ia ki masi bad ban kem ia kiba khaii beain ia ki hynrei kumba ka paw, ka dei beit ka jingpyrshang tyngeh jong ki shipai BSF.“Ka sorkar man ba iakynduh  ka ong, to shi to hynrei kam pat leh haduh kine ki sngi", la ong u Bah Warlarpih.
U la ong ba ka jingiaid ki masi beain sha Bangladesh ka jur bha man ka sngi hynrei lyngngoh ba ki pulit kim leh eiei ha kine ki sngi.
“Ma ngi kiba im da kane ka kam, ngim lah shan shuh bad ka lad ka long beit tang ban pynkiew noh  ia ka dor doh masi", la bynrap u Vice President ka KJBWA.Shillong, 12 Jymmang:U Lat jong ka jylla Meaghalaya u V.Shanmu ganathan mynnin ka 11 tarik, jymmang 2016, u la ioh ia ka lad ban iakren bad ki khynnah ba don jingduna ha ka prokram kaba la long ha Raj Bhavan.
Students from Jyoti Sroat School, Roilang Livelihood Academy, Mary Rice Centre, School and Centre for the Hearing Handicapped Children, ASHA School, Dwar Jingkyrmen and Agency for Sustainable Development Initiatives (KJP Synod Sepngi) participated in the programme Ha kane ka sngi la iawan ban iashim bynta da ki khynnah skul jong ka Jyoti Sroat School, Roilang Livelihood Academy, Mary Rice Centre, School bad Centre for the Hearing Handicapped Children, ASHA School, Dwar Jingkyrmen lem bad kiwei kiwei.
Haba kren ha kane ka sngi u lat ka jylla u V.Shanmuganathan u la ong “iwei pa iwei na phi, phi long kiba kordor, phi long ka jingai mynsiem ia kiwei bad ka jingskhem jong phi ka ai jingkyrmen ia kiwei," u la ong ia kane ha ka jingiakren bad ki khynnah na kitei ki skul.
Kiba la ia don lang ha kane ka sngi ki kynthup ia u Additional Chief Secretary u Bah Hector Marwein, u Principal Secretary u Bah M.S.Rao, u Commissioner abad Secretary ka Social Welfare u Bah T.Dkhar, u Secretary bad Director ka Social Welfare, u Bah H.M.Shangpliang bad ka Commissioner jong ka Persons with Disabilities, i Kong C.Kharkongor.
Shuh shuh la iathuh ba kiwei pat kiba la ai jingkren ha kane ka sngi ki long u Additional Chief Secretary, Bah Hector Marwein bad i Kong Smti Bertha G.Dkhar, iba dei i Senior Coordinator, Bethany Society.
(MIPR).
Shillong, 12 Jymmang: U Symbud Myntri Rangbah ka jylla ba peit  ia ka ain Bah Rowel Lyngdoh u la ong ba ka jingpynlong ia ka elekshon MDC shiteng samoi ka lah ban kham shim por namar ba ka sorkar ka dang bun kam khamtam ha kane ka por ba dang don ka elekshon MP shiteng samoi.
Haba twad jing mut mynta ka sngi halor kane ka bynta, u Bah Rowel u la ong ba, “Nga tharai ki dang bunkam palat phi mynta, ka elek shon kan kham shim por".
U la kyntait ba ka jingpynslem ka dei namar ba ka don hapdeng ka jingkynad hapdeng u Myntri Rangbah ka jylla u Mukul Sangma bad u CEM ka KHADC u Bah Pynshngain N Syiem.
Katkum ka jingong u Bah Rowel ka tnad District Council Affairs (DCA) ruh kam pat ong eiei halor kane ka bynta.
“Ka DCA ruh kam pat ong eiei, sa kawei ka long ba ia ka elekshon MDC ym don jingteh kyndon ban pynlong hynrei ka shong beit ha ka sorkar", la ong u Bah Rowel.
Kham mynshwa, u Senior Working President ka UDP u Bah Bindo M Lanong u la ther ia kane ka sorkar MUA-II kaba pynslem ban pynlong ia ka elekshon MDC shiteng samoi wat hadien hynriew bnai ba ka jingrisain jong ki 7 ngut ki MDC ka la iaid haduh mynta.
“Ka jingpyneh u Bah Pynshngain N Syiem ban nym risain na ka kam MDC, ka la pynlong ia ka sorkar ban buh jingeh", la ong u Bah Bindo.
Ka jingleh kane ka sorkar ka dei ka jingpynkhein ia ka hok jong u paidbah namar ba ha kito ki konstiwensi ba la risain ki MDC, ki la shu sah kumto khlem nongmihkhmat, kaba dei ka hok jong u paidbah.
Ki 7 ngut ki  MLA kiba long MDC kiba la iehnoh ia ka kam MDC  na ka KHADC ki long Bah HDR Lyngdoh, Bah Ardent Miller Basaiawmoit, Bah Sanbor Shullai, Bah Metbah Lyngdoh, Bah HB Nongsiej, Bah KP Pangniang bad Bah Stephanson Mukhim ka JHADC.Lah ban kdew ha ka 7 tarik Risaw, 2015, u Lat ka jylla u V Shanmuganathan u la ai ia ka jingmynjur ia ka Bill khang bam ar maloi ki MLA ka Prevention of Disqualification (Members of the Legislative Assembly of Meghalaya) Amendment Bill, 2015.
Shillong, 12 Jymmang:Uwei u rangbah uba la tip kyrteng kum u Mar-o-Kyndait na ka shnogn Mawpyut u la iap hashen namar ka jingshah tied pyrthat.
U Mar u la shah tied pyrthat katba u dang iaid lynti ha ka jaka kaba la tip kum ka Moo-Lespah kaba don hajan ka shnong Ckhentalang.
Ia utei u rangbah yn tep lashai ka sngi ka 13 tarik ha ka shnong jong u ha Moo pyut.
Ha kawei pat ka jingjia ka longkmie ka la kyllon bad iap thlep ha Iaw thymme naba tied u pyrthat katba ka dang don ha ka jaka shong basa jong ka ha iew, katei ka dei ka kong N Siangshai na ka shnong Pasih WJH.Ka kong Siangshai ka la iap thlep bun kynta.
Jowai, 12 Jymmang:Ka AJYWO Central Body ka pynpaw ia ka jingpyrshah ka ba jur halor ki jingpyrshang jong ka sorkar banpyntrei kam jubor ia ka National Poulation Register (NPR) lane kata ka Aadhaar Number khlem da iaid kat kum ba la rai ha ka jing ialang jong ngi ki seng bhalang bad ka sorkar jylla hapoh ka jingialam jong u Dr Mukul Sangma, kum u Chief Minister ka Jylla kaba la long ha ka 24tarik Naiwieng 2015 ha Main Secretariat Building Shillong.
Shillong,12 Jymmang:U Digros D Shira mynta ka sngi u la risaiñ noh kum u General Secretary ka NPP Youth Wing bad ia ka shithi risaiñ u la phah sha u President rangbah jong katei ka seng u Conrad K Sangma bad ha kate ka shithi u la kdew ba ka daw ba u risaiñ ka dei namar ki kam shimet jong u.
Haba ia kren bad utei u nongialam ki samla ka seng NPP u la ong ba ka daw ba haduh mynta un dang dei u dkhot ka NPP bad ka jingrisaiñ jong u na ka kam nongialam ka dei namarba u kwah ban pynleit jingmut sha nongkyndong bad un hap ban bunkam ban pynkhreh ialade na bynta ka elekshon MLA 2018.
U Digros u la iathuh ruh ba u la risaiñ na ka kam Editor jong ka kot khubor Garo khnang ban ioh pynleit jingmut bha ia lade ha ka kam elekshon.
La ioh jingtip ba u President jong ka NPP Mendipathar Block ruh u Bilon D Shira u la risaiñ na ka seng NPP bad kumjuh ruh ki nongkyrshan jong u.
La ioh jingtip shuh shuh ba kiba bun ki nongtrei shitrhem ka seng NPP mynta bun kiba la mih lut na katei ka seng bad ka daw ka dei naba kim sngewtynnad ia ka jingwan rung NPP u myntri sorkar barim u F.W Momin.
Jowai, 12 Jymmang:Ka kong Santee Shylla ka dei kawei na ki 35 ngut ki Nos ANM ha ri India kaba la ioh pdiang ia ka khusnam National Florence Nightingale Award na u President ka Ri.
Ka kong Santee ka dei kaba trei ha Wahiajer Sub-Centre bad ka dei tang ma ka na kane ka jylla kaba la ioh ia katei ka khusnam.
Ka kong Santee ka la ioh pdiang ia katei ka khusnam ha ka jingialang sam khusnam kaba la long mynta ka sngi ha Rash trapati Bhavan ha ka sngi kynmaw burom ia ka sngi ki Nos ne ka International Nurse Day kaba la sam khusnam sha ki 35 ngut ki Nos ka ri India.
Ka jingioh ka kong Santee ia katei ka khusnam ka dei kaba la mynjur da ka tnad ka koit ka khiah kum ka jingithuh ia ka jingtrei shitom jong ka ha ka kam, baroh ki nos kiba la ioh ia katei ka khusnam ki la ioh ryngkat ka song pisa kaba T.50 hajar tyngka marwei ryngkat ki syrnod kumjuh ki medal.
Shillong, 13 Jymmang:Ka Seng Samla Mar bisu ka dawa na ka KHADC ba kan sloit noh ia ka bor bad ka iktiar ba la pynkup ia u bah Edward Kurbah kum u Acting Sordar katei ka shnong.
U President ka SSM u bah Alfin Sunn u la kynnoh ba u bah Kurbah u la iaid lait ia ki kyndon jong ka Hima bad ka jingthung Acting Sordar ka KHADC ka long kaba bakla.
Utei u nongialam Seng Samla u la kyntait ruh ia ka jingkynnoh u Acting Sordar ba ka SSM ka thaw kulmar ha ka sngi long Dorbar hynrei u la ong ba ka jingkulmar ka la mih namar ka jingbym ler u Acting Sordar ban pyniaid ia ka Dorbar.
“U Bah Edward um pat long uba ibit ban bat ia katei ka kam.
Ha ka jingshisha ka jingkulmar ba la mih ha ka Dorbar Hima ha ka 19 tarik u Lber ka dei namar ka jingbym nang pyniaid ia ka Dorbar da u Acting Sordar.
"U samla Alfin u la kynnoh ruh ba ha katei ka sngi (19 tarik) u Acting Sordar um shym la treh satia ban iatai ne ia mir jingmut halor ki matba la kren ha ka Dorbar, hynrei u la ong pynban ba ym dei ban kynthoh ia ka KHADC.“U Acting Sordar u kwah ba ka rai jong u kan long kaba khatduh bad ym kwah ban iakren ia ki mat bad ki paidbah.
Hynrei ngi kum ka seng ngim ai lad ba u synshar don bor namar kane ka dei ka Ri synshar paidbah," u la ong.
“Ban thung ia u Acting Sordar, ka donkam ban da pynlong shuwa ia ka Dorbar, hynrei ia ka kyrteng u Bah Edward la shu jied tang da ki katto katne ngut khlem da iaid katkum ki kyndon ba la buh da ka Hima," ong u President ka SSM.U Babu Andreas Sunn, uwei na ki dkhot ka Dorbar Hima Marbisu uba la synran lang ia ka SSM, u la bynrap ba naduh ki snem barim, ha shuwa ban jied ia uno uno u nongialam, donkam ia ka rai jong ka Dorbar ha kaba u la pynshisha ruh ia kane da kaba pyni ia u Acting Sordar ia ka shithi jong u snem 1989 ha kaba iadei bad ka Dorbar ban jied ia u Acting Syiem.
“Ym lah ban thung nongsynshar khlem ka rai jong ka Dorbar, hynrei utei u Acting Sordar um shym la ngeit ia kane watla nga la pyni ia ka sabut," u la ong.
Shillong,12 Jymmang:Uwei u samla u ba la tip kyrteng kum u Donboklang Lyngdoh Mawlong, 30 snem karta na ka shnong Mawlong (ka shnong kaba don ha ka lynti shuwa ban poi Mairang) u la wan ban ia kynduh ia ki nongthoh khubor ban iathuh ia ka apot sep sngi ba u ia kynduh haba u leit mih sha thanad Mairang ban iarap ia kawei ka kynthei kaba shah ktah kti ha ki shynrang.
U Donbok uba im ha ka kam rep u la iathuh ba ka don kawei ka kynthei kaba shah ktah kti bad shah shoh ha ki kynhun ki shynrang bad ka ba haing hasem jong katei ka kynthei kaba la don kumba 20 snem karta eiei ki la wan pan jingiarap na u naba u dei uba ju iarapmon sngewbha ia ki nongshong shnong katei ka shnong bad dei ha ka 6 tarik mynta u bnai ma u ryngkat ka jingsynran lang ki ar ngut ki kynthei kiba dei ki bahaing hasem jong katei ka samla ba shah shoh ki la leit sha thanad ha Mairang ban wad jingtip kilaleh aiu ki pulit ia ka jingujor ba katei ka samla ka la buh naduh u bnai iaiong.
“Nga la pan na ki pulit ia ka Medical Report jong katei ka kynthei bad nga pan ruh ia ka Case Diary, hynrei tang mar kumtei u OC u la byrngem byrsit pynban ia nga, u ong me dei uei ma me,me dei u DC,ne uei, hangtei hi u la khyrwait bad pajut ia ka shkor jong nga shajrong, hadien kata u kura nangne (u pyni na moi moi) haduh ban da phlei snam ka shkor, u OCu kura na shyntur haduh ba la khih lut ki bniat nangta u la kura na shadem,u kura na krung ngamsngewthuh sngewthaw shuh bad u kyrdem ia ki khohwah jong nga haduh ban da mih snam bad ki la mong lut" ong u bah Dobok, uba pyni ruh ia ki dak mong na shyntur, na kjat bad na kti jong u.
Hadien katei, u bah Donbok u la ong ba ki pulit ki la thep ia u hapoh kali ban leit kit sha Civil Hospital,Mairang bad hapoh kali u la iathuh ba ki don sa ar ngut ki pulit kiba la shoh ia u lynti lynti haduh ban da poi Hospital.
Hadien ba la dep eksamin hapoh Hospital u la ong ba ki pulit ki la thep ia u ha kawei ka Alto bad ki kit sha thanad bad haba la poi ha thanad ki la pynshong ia u baroh shisngi hangtei bad dei ha ka por mynmiet ha ka por 7 baje eiei ki pyllait noh, u la ong.
“Tang mar ia mih na katei ka jaka, ngam sngewlah shah shuh ia ka jingpang ka met,nga la leit ban shah sumar ha Civilhospital ryngkat kiba haing ha katei ka juh sngi ,ngi larung hapoh Hospital ha ka por 9:30 baje eie mynmiet bad la pynmih ia nga napoh Hospital ha ka 11 tarik mynta u bnai hynrei katba nga dang don hapoh Hospital pat kiba haing ki la leit ban ujor ejahar, pyrshah ia utei u OC sha u SP ka West Khasi Hills ha Nongstoiñ, ngam ithuh ia kiwei pat ki ar ngut ki pulit hynrei nga ithuh tang ia u OC u H.Thabah" iathuh u Donboklang uba kren tlot bha ka sur bad la iohi ba u iaid dkoh ha ka por ba u iaid lynti ruh shuwa ban ia kren bad ki nongthohkhubor.
Utei u samla la iathuh ba ha ka por ba u sha sumar ha Hospital ki Doktor ki la pyndait haduh 3 tylli ki drip bad u la shah injek ruh haduh 28 thyrnia na ka daw ka jingjur palat ka jingpang, hynrei ha ka 11 tarik u la ong ba um pat da jem bha hynrei u Doktor katei ka Hospital u Dr.Egnasius Ryntathiang u la phah mih jubor ia u bad haba u pan pat ia ka report jong ka hospital u la iathuh ba u Doktor u ong khie leit pan na u pulit.
U bah Donbok u la iathuh ba ha ka por ba u OC u shoh ia u, u ong artad mame shi mame u juh katba don ki kam, u kylli ia nga “Me dei u Jisu ne uei" ngam nang jubab shuh ba nga tieng palat ioh u shoh biang,ong utei u samla.
U la iathuh ba ha katei ka por tang mar ia shoh u OC ia u, ki ar ngut ki kynthei ba wan synran lang ia u, ki phet krad noh ba ki tieng ioh u shoh lang ia ki ruh.
La kylli na utei u samla hato u don daw ne-em bad utei u OC ba u leh kumtei, “Em ngam ju don daw,hynrei ki don pat ki kam kiba nga ju leit mih sha thanad" u la ong.
U la iathuh ba nyngkong ka la don ka jingwad RTI jong u ha kaba ia dei bad ka jingkynnoh bamsap ia u sordar ka shnong Mawlong bad hadien ba u la leh RTI u sordar u la pynphai noh ia ka pisa u paidbah.
Nangta u la iathuh ba ka don sa kawei pat ka kam kaba ki paidbah kim ioh tikna ia u khaw rashon ha ka shnong jong u bad ia katei ruh u la leh RTI bad tamg mar ia ioh jingtip lyngba ka RTI u la ong ba ka jingsam khaw rashon ka la biang ha katei ka shnong,hynrei ka nongsam khaw ka kong Saramon Kurbah ka buh shun ia u.
Haba la kylli kumno u long mynta u la iathuh ba u dang tlot bad dang paw lut ki met ki phad, u pyni artad ia ki dak jngem na kti ,kidak pait na shyntur bad ki dak mong na khohwah,u ong ba u kham kyrkieh ban leit hai shnong noh namarba u hap ban leit phah khem.
Utei u samla u la pan jingiarap lyngba ki kot khubor na ki sengbhalang,ne ki seng trei mon sngewbha ba kin tuklar lem ia katei ka jingjia khnang ba utei u OC uba shoh ia u un ngat ha ka jingpynshitom.
Shillong, 13 Jymmang:Ki pulit SOT ki la ioh kem 4 ngut ki dkhot ka HNLC na surok Shillong-Pynursla.
Kat kumka jingtip ba la ioh lum la ong ba la ioh kurup 2 tylli ki AK bad ka pistol 9mm bad ki bom bad la iathuh ba la kem ia kitei ki saw ngut na ka shnong Mawlieh, kaba don hajan Langkyrdem, haneng jong ka Shnong Pynursla.
La iathuh ba katei ka jingjia, ka dei ha ka por ba kitei ki dkhot jong ka seng HNLC, ki dang wan kiew sha Shillong.
Jowai, 13 Jymmang:Ka kynhun ki ksew shang makia, kiba kynthup na ka shnong Tuberkmai Shnong, Tuber Shohshrieh, Wapung shnong bad wat na shnong Chyrmang ki la im shapoh khlaw ‘Khloo Blai’ ka Sein Raij Tuber ban pyn iap ia ki mrad khamtam ki skei bad kiwei kiwei.
Ia kane la iathuh da ki paidbah nongshong shnong na Tuberkmai Shnong bad kumjuh na Tuber Shohshrieh.
La ong ba kitei ki ksew shang makia, ki don da ka kynhun wat lada um lah ban tip thikna haduh katno tylli ki don hynrei ki paidbah ka thain ki ong ba ki lah ban don haduh 15 lane 20 tylli.
Katei ka Khloo Blai lane Khlaw Kyntang ka Sein Raij Tuber la pyn kylla ia ka sha ka Community Reserved Forest Sein Raij Tuber hadien ba la shimti ia ka da ka tnad Forest Wild Life ban iada ia ki mrad ki mreng ha katei ka thain.
Na ka liang u President ka Sein Raij Tuber, u ma Helping Phawa u la iathuh ba katkum ka jingiathuh ki paidbah na marjan shnong bad katei ka jaka, kane ka jingshah pyniap ki mrad ka la bteng naduh ba la shah khang tih dewiong.
U la ong ba kitei ki ksew kidei kiba im sngi sha jaka sah ki nongbylla bar jylla ha ki par dewiong ban ioh jingbam, hynrei naduh ba ki bar jylla ki la phet noh, kitei ki ksew ki la sdang ban hiar thma sa ia ki mrad ki mreng kiba don ha katei ka jaka.
La iathuh ba teng teng haba lap ki briew ba leit sha katei ka khlaw haba ki iohi ia ka jingshah pyniap ki skei, ka la don ka jingiaknieh bad ki briew ki ioh rah ia ka doh skei kaba la shah pyniap ha kitei ki ksew runar.
Halor kane ka jingjia hapoh katei ka khlaw kyntang, na ka liang ka tnad Wildlife, ka DFO ka la lum jingialang mynta ka sngi ia u Chairman bad ki dkhot ka Community Reserved Forest Sein Raij Tuber ha ophis treikam jong ka ha Jowai.
Ia katei ka Committee la khlieh da u Dr.W.Ryngkhlem uba dei u Doctor mrad.
Ka DFO ka kong Lato, ka la iathuh ba ha u bnai April une u snem, la lap ia kawei ka skei kaba iap hajan katei ka khlaw bad haba leh ia ka post-mortem la lap ba ka daw ka jingiap kadei na ka jingshah dait ha ki ksew bad dei halor kane ngi la khot ia ka jingialang ban iakren bad ban tohkit na ki paidbah jong ki shnong ba marjan.
Katei ka heh ka tnad Forest ka la ong ba ka jingialang kam pat shym la shim ia kano kano ka rai namar ban pyniap pathar ia ki ksew ruh ka long pyrshah ia ka ain.
Katei ka heh ka tnad Forest kan hap shwa ban ia mir jingmut bad ki bor bahalor halor kane, la ong ka khubor.
Lah ban kynmaw ba la ju pyllait bun bah ki mrad kiba la ioh pyllait im da ki riew paidbah hapoh katei ka Khlaw, la ju pyllait ia ki mrad kiba kynthup ia ki Slow Loris bad kumjuh ia u Khla Sim lane Leopard hapoh katei ka khlaw.
Shillong, 13 Jymmang:Ka jingialap na ka bynta ka elekshon MP shiteng samoi sha ka Lok Sabha na Tura kan kut lashai ka sngi Saitjain shwa ban wan ka jingthep vote kaban long ha ka 16 tarik Jymmang, ka sngi Nyng kong.
Ka jingialap elek shon ka dei ban kut 48 kynta shwa ban poi ka jingiathep vote katkum ka rul ka Election Commision ka India.
Ka jingiakhun ha kane ka kynti ka long kaba beit para marwei hapdeng u khun jong u PA Sangma u Conrad K Sangma bad ka lok jong u Myntri Rangbah u Mukul Sangma, ka Dikkanchi Shira na ka Congress.
Na ka liang ki bor pyniaid ia ka elekshon, ki la pynbiang ia ki bor pahara baroh ha ki jaka ba donkam khamtam ha ki jaka ba don jingma ba lah ban mih ka huri hura.
Ka Tura Parliamentary constituency kan long ha ka 16 tarik Jym mang ban wan, ha kaba ki 622189 ngut ki nongthep vote kin jied ia u nong mihkhmat sha Parliament.
Ka elekshon shiteng samoi na Tura la hap ban pynlong hadien ba la khlad kyndit noh u MP u Purno A Sangma na ka NPP ha u bnai ba la dep.
Ka sngi niew vote kan long ha ka 19 tarik Jymmang kaba dei artad ka sngi niew vote ia ka jingthep vote MLA elekshon ha Assam.
Na ka bynta ka Tura Parliamentary constituency kaba kynthup san tylli ki district ka don 315255 ngut ki nongthep shynrang bad 306934 ki shynrang ban jied ia u MP thymmai hadien lai snem ba la ioh ia ujuh u MP u PA Sangma.
Ki don 945 tylli ki jaka thep vote ha baroh kawei ka Garo Hills.
Ia ka jingthep vote yn pdiang beit da ka dur EPIC hynrei yn ailad ruh ia ki nongthep vote kiba don kyrteng ha ka electoral roll ban pyni da kiwei ki sakhi lada kim don ka EPIC.Ki don 410 tylli ki jaka thep ba don jingma bha bad 288 ki jaka ba don jingma malu mala.
Ki don ruh sa 126 tylli ki jaka thep kiba lah ban mih jingiakynad hapdeng ki nongkyrshan jong ki kyrtong bad 409 tylli ki jaka thep vote kiban long jai jai.
Shillong, 13 Jymmang:Ka Khasi Students’ Union (KSU) Delhi ha ryngkat ka jingdon lang u Bah Vincent H Pala, MP ka Shillong bad u Samla Kynpham Kharlyngdoh u President barim ka KSU Delhi bad u Assistant Education Secretary barim ka CEC ki la leit ia kynduh mynta ka sngi ka 13 tarik Jymmang, 2016 ia u Jual Oram u Myntri ba dei peit ia ka Tribal Affairs ka Sorkar pdeng ban pynsngew ha u ia ka jingeh ba ki samla pule ka Meghalaya ki ia kynduh namar ka jingbym pyllait ka Sorkar Kmie iaka baibam ki samla pule ne ka Scholarship naduh u snem 2014-2015 bad 2015-2016.
Ha kane ka jingia kynduh ka KSU ka la kyrpad ia utei u myntri sorkar uba peit ia ka Affairs ba un pyllait noh kloi ia ka scholarship namar kane ka jingbym pyllait ia ka baibam ka la ktah shi katdei eh ia ki samla pule kiba kwah ban pule kham shajrong khamtam eh kito ki samla kiba wan na ki longing baduk kiba kwah ban pule kham shajrong bad kiba shaniah beit na kane ka baibam.
Ka KSU ka la ong ba u Jual Oram u la ong ba ia ka baibam ki samla pule la dep pyllait bad shen kin sa phah sha ka sorkar jylla.
Bad ka jingpynslem baroh ka dei beit namar ki ophisar ba dei peit ia kane ki khlem shim khia hynrei mynta shen ki samla pule kin sa ioh noh ia katei ka baibam kaba dei hok ka jong ki.
Shillong, 13 Jymmang:Ka tnad ba thew ba woh ia ka bor mariang ka Indian Meteorological Department (IMD) ka la pynmih ka jingmaham ba kan sa don ka jingther lapbah kaba jur ha ki katto katne tylli ki jaka ha ka jylla Meghalaya bad Assam naduh ka 14 tarik haduh 17 tarik mynta bnai.
Jowai, 13 Jymmang:Mynta ka sngi haduh kumba 200 ngut ei ei ki nongtrei Muster Roll hapoh ka lama jong ka Muster Roll Workers’ Union, Jaintia Hills District, ki la mih paidbah ban ia iaid paidbah naduh District Library, Mynthong Jowai shaduh Daimasi Ladthadlaboh Jowai halor ka nongrim ba ki la shah lehbein palat pud ha ka sorkar.
Kitei ki Muster Roll ki dei kiba trei ha ki tnad sorkar bapher bapher ha rilum Jaintia.
Ha ka jingiaid paid bah ki nongtrei Muster Roll ki la rah da ki placard kiba don ki jingthoh ban pynpaw pyrthei ia ki jingeh baper bapher jong ki.
Ki nongialam ki Muster Roll kiba kynthup ia u Dameki Paswet kum u President bad ka kong Radadeisar Passah ha ryngkat u L Pariat kum u nongaibuit nalor kiwei kiwei ki la leit ban ia kynduh ia u DC ban aiti ha u ia ka dorkhas ban pynpaw ia ki jingeh jong ki.
Ki mat kiba ki nongtrei Muster Roll ki dawa ka long ban ithuh noh ia kito ki muster roll kiba trei palat ia ka 10 snem katkum ka Megha laya Regular Casual Worker’s Scheme 1996.
La dawa ruh ba haba don ba lait thylli ki post, ki tnad sorkar ki dei ban pyrkhat shwa ia ki Muster Roll katkum katei ka SchemeLa dawa ruh halor ka  Meghalaya building and other construction welfare fund.
La laslem ki por naka liang ka sorkar kala ot na ka jingioh ki contractor 1% ban ai bhah iaki muster roll bad ha ka Jylla.
“Kane ka 1% kala kot da ki klur hynrei tang shi percent ruh ki muster roll kim shym la ioh bad kane ka pynishai ba ki shah niewbein bad shah iuhroit halor ka hok", la ong PaswetShuh shuh la pynsngew ruh ia ki jingeh halor ka jingsahkut ka bai nongsngi kaba ym shym la pynkiew satia.
Ka bai nong sngi jong ki Muster Roll ka long tang 170 tyngka bad kadei ka jingsiew kaba rit tam na ki jingsiew ha baroh ki jait kam kaba ki la pynpaw ba kim lah ban im tang da kane ka bai nongsngi ha kane ka juk rem.
Ha kaba iadei bad ka rukom ia ka bai nong, ki Muster Roll ki la dawa ba ka bor sorkar bad ki tnad sorkar kidei ban bud ia ki kyndon jong ka ain da ka thep ia ka jingsiew sha ki Bank Account ym ban shu ai ha kti kat sha balap.
Ki Muster Roll ki la pynpaw ruh ia ka jingeh ba nalor ba duna ka bai nongsngi, sa ka slem ban ioh bai nong.
Ka shimpor haduh 3 lane 4 bnai ban kin ioh bai nong.
Nongstoin, 15 Jymmang:Kawei ka iing ba dang tei shen ha syndah jong ka iew Langpih kala pynsuba jur ia ka seng Federation of Khasi Jaiñtia & Garo People (FKJGP) West Khasi Hills, ba ka lah ban dei ka I.
