Barnes Mawrie, uba long U president jong ka college.
Ha ka jingpdiang sngewbha U Fr.Jose Vettathe, U Rector jong ka college,u la ong ba lyngba kane ka drama kan wanrah ia ka jingsngew ha ki paidbah nongpeitkai ia ka khubor bad ki kambah ba u Jisu u la leh.
“Da kane ka concert ngi pynhap pyrda noh ia ka Platinum Jubilee jong ka college," la ong U Fr.Rector.
U la ong ruh ba kane ka concert shaphang ki kambah jong u Jisu ka long kaba shongkun ha une u snem jong ka jingngeit.
U kyrmen ba lyngba kane ka concert kan pynim pat ia ka jingim Khristan jong ki briew, khamtam kito kiba la iaid sakma na ka jingngeit ha u Jisu Khrist.
U la ong ruh ba ha une u snem jubilee ka college ka la lah ban pynlong bun kiwei pat ki programme bad kaba khamtam napdeng kine baroh ka long ka National Seminar ha kaba ki expert na kylleng ka ri ki la ia wan ban shim bynta.
Kane ka concert ka la sdang da ka jingkhot jong u Jisu ia ki saw ngut ki nongbud jong u harud ka wah Galilee bad nangta bud pat ki scene ha kaba la iohi ia ki kam phylla u Jisu.
Kaba kut ka dei ka jingmihpat jong u Jisu na ka ba iap.
Ka jingkhlehlang jong ki actor, ka riam ka beit, ka sound, ka lighting bad ki jingshad ba bun rukom ka pynitynnad ia ka stage ha kaba la pynlong ia ka musical concert.
Ka jing-i-shongkun jong kane ka drama ka la pynshoh mynsiem ia kiba bun ki nongpeitkai ban nang kham pynrhem ia ka jingngeit jong ki ha U Jisu Khrist.
Shillong,27 Risaw:U kynum jong u Comander In Chief ka Garo National Liberation Army (GNLA) Sohan D Shira uba la tip kyrteng kum u Ponte Ch Momin u  la shah kem mynta ka sngi h bad ki pulit ki la ioh ban kurup ia bun tylii ki tiar siat bad ki kuli ryngkat ki phew lak tyngka ki pisa Bangla na ka ing sah jong u.
Utei u kynum u nongialam radbah ka GNLA u la shah kem ha ki pulit ka South Garo Hills District.
Ki pulit kiba dang leit khynra ha katei ka jaka ki la ioh ban kurup haduh T.3, 34, 100, 63, 000 BD Taka,(pisa Bangla) kawei ka pistol 9mm, 2 tylli ki magazine, 16 tylli ki kuli 9mm ki bym pat pynd onkam, ki waiar, 23 tylli ki mobile phone, ki camera , 11 tylli  ki sim card bad kiwei pat ki tiar kiba pyndonkam na ka bynta ki jingpynbthei.
Na utei u nongialam , ki pulit ki la ioh ruh ka kot kaba thoh ia ka kyrteng ki dkhot ka seng kiba la shah pynngat MPDA, haduh mynta ki pulit ki dang pyrshang ban tohkit na u Ponte na ei kitei ki tiar ki wan bad shano la thmu ban pyndonkam ia ki.
Shillong,27 Risaw:Ki pulit ki la iathuh ba ha ka 19 bad 20 tarik mynta u bnai u wei u briew uba dei na Golf Link  u la ujor ba u Rihan S Au u la phone ia u bad u la byrngem ban rahbor ia ka khun jong u.
Ha kawei pat ka khubor , ki pulit ki la iathuh ba ha ka 7 tarik mynta u bnai u Sanjay Sarkar u la rah bor ia kawei ka khynnah kynthei na  Mizo Modern High School, Shillong.
Shillong, 27 Risaw:La ioh khubor, ba lashai ka sngi, kan don ka jingiakynduh ba kyrkieh jong ki MDC jong ka seng Congress ha Khasi District Council bad hadien jong kata, kan don ruh ka jing ia kynduh jong ka kynhun iasynrop jong ki MDC ka Council, ka KHUDA, na ka bynta ban iakren halor ka kynrum kynram jong ka jingrakhe ia ka tamasa mawbynna, kaba dang shu kut shen hynnin ka sngi ha Mawphlang bad ha kajuh ka por, kan don ruh ka jingpynkhreh na bynta ka dorbar jong ka Council, ka ban sdang naduh ka 29tarik Risaw 2013.
Ki lad khubor, ba la ioh lum mynta ka sngi, ki iathuh ba ka jingpynlong ia ka tamasa mawbynnaw ha Mawphlang, kam shym la long satia kaba iaid beit iaid ryntih bad ka dei na katei ka daw, ba kiba bun ki MDC jong ka seng Congress, kim shym la poi ban ia shim bynta lang, ba kynthup ia u lamphang dorbar, Bah Fabian Lyngdoh, U bah HDR Lyngdoh uba dei U MDC jong ka Sohiong, um shym la leit ban shim bynta nalor kiwei kiwei.
Ka jingkynthoh na kiba bun ki MDC Congress, ka long ba ha katei ka jingrakhe, la iohi, ba ka KHADC, kam shym la paw kyrteng eiei satia, hynrei, la shu aiti lut ia ka kam, ha ka Khasi Heritage Conservation Forum(KHCF)ha kaba U Secretery jong ka Forum, um shym la dei satia u ophisar jong ka Council bad ba U Chairman jongka, um dei satia U Executive Member jong ka Council.
Shillong, 27 Risaw:U Vikash Nandwal u trai jong kawei ka dukan ha Motphran, uba la shah synreit petrol ha ki riew runar hapoh ka dukan jong u, ha ka 9 tarik mynta u bnai, u la khlad noh hynnin ka step ha ka por 8 baje ei ei hadien khad hynriew sngi hapoh ka jaka ai jingsumar ha New Delhi.
Hadien katei ka jing khlad noh jong u Vikash, ia ka jinglehniam bakhatduh la pynlong hi noh hynnin ka sngi ha Delhi bad ia u dpei ba sah jong u yn rah noh sha ka shnong jong u ha Rajasthan.
Ia u Vikash Nandwal la pynkynriah noh sha jaka ai jingsumar na ka hospital ha Guwahati bad sha Dehi namar ka jingjur jong ka jingmynsaw hynrei hynnin ka step pat u la khlad noh.
U Vikash Nandwal u la shah synreit petrol ha ka por ba u don hapoh ka dukan jong u ha Meghalaya Machineries kaba don ha Motphran ha ka 9 tarik mynta u bnai, ha kaba ki riew runar ki la rung hapoh ka dukan bad synreit da ka petrol ia u bad ban thang syndon.
Katei ka jingjia ka la pynsuh jer ia baroh khamtam ia ki nongkhaïi bar jylla.
Ha kaba iadei bad katei ka jingjia, ki pulit hadien ka jingtohkit ki la kem noh ia ki ar ngut ki dkhot jong ka KSU Mawprem circle kiba kynthup ia u Wankerlang Jyrwa ( 24) bad u Badonkupar Nongbri halor ka jingsuba ia ka jingdonkti ka jong ki, ha katei ka kam.
Mar ia jingtip halor ka jingkhlad noh jong u Nandwal ha nongbah Shillong, ka Myntri ka tnat kam pohïing ka sorkar jylla, Kong Roshan Warjri, ha ryngkat bad ka Myntri ka tnat Urban Affairs, Kong Ampareen Lyngdoh, ki la her kyrkieh sha ka ïing jong utei u rangbah uba la khlad ban pynpaw ia ka jingsngewlem sha ki bahaïing hasem.
Kum shi bynta ban pynpaw ia ka jingsngew lem halor ka jingkhlad noh jong utei u rangbah namar ka jingshah thang ha ki runar, da ki spah ngut ki paidbah khamtam ki bar jylla ki la iamih paidbah ha ka janmiet jong ka 26 tarik ban ialum lang ha Khyndai Lad bad ban thang ia ki mombati na ka bynta ban buh ia ki jingdwai ia u Nandwal.
Shillong,28 Risaw:Ki dkhot ka Shillong chamber Choir ki la pynpaw ka jingsngewlem halor ka jingkhlad noh jong u trai dukan ka Motphran u Vikash Nandwal, Ka SCC ka la ong ba ki ki kyntien kiba u kpa u Vikash u la kren ha ka sngi ba pynkhuid ia ka metiap jong u ka long kaba ktah haduh katta ha kaba u la  kynthoh da ki jingkren jong ka jinglong la kloi ban iai map ia kaei kaba la dep jia.
Ka SCC ka la duwai kyrpang na ka bynta ka longing longsem jong u kiba haing u Vikash.
Ka kyrwoh na u nongialam katei ka kynhun rwai ka jylla u Bah Neil Nongkynrih ka la ong ba wat la ka kynhun kam lah ban ia don bynta lang ha ka jingiathang mombati ha ka 26 tarik mynta u bnai namar ba ka kynhn haduh mynta ka dang don ha Mumbai, hynrei ka la duwai kyrpang ba ka mynsiem u Vikash kan shong jahthait.
Ka Dorbar shnong Wahthapbroo ka phah ia ka jingsngewlem sha ki bahaing ha sem jong u Vikash Nandwal, u trai ka dukan  ka Meghlaya Machineries, kaba sdang hap hapoh ka Dorbar shnong Wahthapbroo uba la khlad noh ha ka jingshah thang hapoh ka dukan, ha kine ki taiew ba la dep.
Ka dorbar shnong Wahthapbroo ka kitbok kitrwiang ruh ia ka ing ka sem jong u , bad ka mynsiem jong u kan kyrkhu kyrdoh ia ka ing ka sem jong u baroh kawei.
Shillong,28 Risaw:Ka KHNAM haba jubab ia ka jingpan jingkyrshan ka People Forum Candidate na ka bynta ka elekshon MP 2014, ka la pynpaw ba ka seng ka long kaba kloi ban pdiang ia u kyrtong monlang  ba la tyrwa da ka People Forum da kaba  pynpaw ruh ba ka KHNAM ka kwah ia uta u kyrtong ban long uba la kloi ban ia kren ia ka khia ka shon ka jaitbynriew bad ban ia nohlang sha ka jingsngew donkam ban ioh ia ka Inner Line Permit (ILP) bad ruh u ban ia khun beit kum u kyrtong shimet ym na kano kano ka party, ong ka kyrwoh na u B.Wahlang General Secretary ka KHNAM.Shillong, 27 Risaw:U bah Joe Marwein, nongialam jong ka seng FKJGP, haba kyn thoh halor ka ain shongwai, ba ka don jing thmu ka sor kar Jylla, ban pyntreikam shen, ula iathuh ba katei katei ka dei ka ain, ka ban buh jingeh ia ki trai iing bad ula iathuh ba katei ka ain ka la treikam ha ki katto katne ki Jylla, hynrei ka dei kaba buh jingeh shibun, namar ba u nong shongwai, un da la ioh rung, un sa kylla long kum u trai iing, ong U bah Mar wein.
U bah Marwein, u iathuh ba ka jingjurip ia ki nongshongwai, ka iapher bha na ka jingwan tuid jong ki bar Jylla bad ha kajuh ka por, u pynsngew ba katei kan long ka jingma ia ka jaidbynriew, ba kitei kiba la ioh ia ka lad ban long ki nongshong wai, kin ioh lut ia ki hok ha ka Jylla.
La ong U bah Marwein, ba ha kane ka jingwan tuid jong ki briew kiba nabar ban shong wai iing, kan long kaba eh ban pynthikna la ki long ne em, kiba dei hok, namar ki lah ban thaw ia ki kot ki sla ba shu thok, da kaba ki soi tuh bad pynmih kyrteng ia kano kano ka Panchayat, na Assam bad ka bym long satia kaba shisha.
La ong shuh U Bah Marwein, ba ka sorkar Meghalaya, kam kwah ban pyntreikam ia ka ILP, namar ba lada ki pyntreikam, kumta kiba bun bah ki riew sain pyrthei, kiba ioh vote na ki khar Bangladesh, kin sa rem lypa.
U Bah Marwein, u kyntait ruh ban kit khlieh halor ki kam pyntriem bapher bapher, namar ba ki khot beit ia ki jingiakhih beit ia ka pakhang ophis, pakhang surok bad u ong ba ka dei ka kamram jong ka sorkar, ba kan peit ia ki briew jongka ban pahara.
La ong shuh shuh U bah Marwein, ba ka jingkem ki pulit ia U bah Eldie N Lyngdoh bad pyn ngat ha ki kyndon MPDA, ka long ka bym iahap, namar ba ki leit kem ia u, na ka jaka sah jongu ha Umsning bad kim shym la kem satia ia u, na ka jaka jong ka jingjia bad ula ong shuh  “Haba ki pulit kim lap ia uto u briew uba leh ia kato ka kam ki kem pynban da kiwei bad pyngngat ha ka ain kaba eh".
Haba kylli, la ki kloi ne em ban leit iakren bad ka sorkar, lada ka don ka jingkhot, U bah Marwein, u ong  “Lada ka sorkar ka khot iakren ia ngi, ngin leit ha kata ka jingialang bad iakren hynrei ka jingiakren ka jong ngi haduh mynta kan dei beit ha ka ban pyntreikam ia ka ILP".
Na ka liang U bah Daniel Khyriem, President KSU, ula pynsngew ba ha ki sngi kiba la dep, ki la pynlong ia ki jingiakhih,  ki ban nym wan rah ia ka jingeh ym tang ia ki paidbah, hynrei ia baroh hi naduh ki khynnah skul haduh ki nongrep, nongtrei ophis hynrei ha kajuh ka por, ula ong shuh shuh ba lada ka sorkar  ka dang pyneh, na ka liang ki  sengbhalang kim banse ban pynlong ia ki jingiakhih kiba kham tyngeh ha kine ki sngi ban wan.
Hynrei, ula iathuh shuh shuh ba  na ka liang ki sengbhalang, ki kwah ba kan nym don ka jingiakhih ha ka por ba long eksamin, hynrei, ula ong ba ki nongialam sengbhalang, kin shim da kiwei pat ki jingiakhih, ki  ban nym ktah ia ki eksamin, hynrei kin iaid pat da kiwei ki jingiakhih ban pynbor ia ka sorkar ban pyntreikam ia ka ILP.Na ka liang jong U Bah Sadon K Blah, nongialam ka HNYF, ula  ong ba ka sorkar ka dei ban kynmaw, ba ka jingmih ka HNLC kadei namar ka jingpynibor palat ki bor sorkar ha kito ki por ia ki lad ki lynti kiba sengbhalang ki shim ia ki lynti jong ka jingiakhih, hynrei ka la mih pynban bun katta ka jingiaumsnam bad u pynpaw ia ka jingsngewkhia halor ka jingkhanglad ia ki jingiakhih paidbah jong ki sengbhalang bad hangta, u ong ba lada ka ka don ka jingkhang kaba jubor, kumta kaba ima, ka long ba kan nym don satia tang kawei ka HNLC, hynrei kin mih pynban, da ki phew tylli ki ki seng kiba kum ka HNLC bad katei kan dei ka jingtynjuh ia ka sorkar, lada ka iai khanglad ia ki jingiakhih paidbah ba jai jai.
U bah F Kharmawphlang Vice President KSU, ula pynsngew shuh shuh ba ka sorkar ka dei ban pynstet ia ka ban iada na ka jing wan tyllep ki bar jylla bad ki mynder da ka ba pyntrei kam noh ia ka ILP.Jowai,27 Risaw:Mynta ka miet ha ka por 10 duna eiei ka ding kaba klang ka la bam duh ia ka ophis  jong ka tnad Sericulture ka sorkar jylla kaba don ha Ummulong, ha kaba ka tei ka ophis  ka la ing khong  lut khait.
Ha katei ka jingjia, ka ingjulor kam pat da palat haduh katta katta namar ka ding ka la bam tang ia ka ophis bad ki jingjulor ki dei tang ki tiar kiba don hapoh na ka bynta ban pyndonkam ha ka kam ri khniang.
Haduh mynta ym pat shym la tip ia ka daw ba katei ka ophis ka la ing namar kim shym la don kino kino ki dak ki shin kiba paw, bad ym pat shym la lah ban kynnoh ne ban suba iano iano.
Tang hadien katto katne por ba la ioh jingtip ia katei ka ophis ka la ing, ki kali pynlip ding ki la wan poi noh sha katei ka jaka ha kaba ki ing kiba don marjan ki la lait na ka jingshah bam ha ka ding.
Lah ban pynkynmaw ba khyndiat taiew mynshuwa , ka ophis jong ka juh ka tnad ka Sericulture kaba don ha Moodymbai kaba marjan bad ka Ummulong ka la shah thang , ha ki sngi ba jur ka jingiakhih ILP bad hapoh ki kynta pakhang shnong.
Shillong,28 Risaw:Ka HNPF- East Jaintia Hills District,  ka la dawa na ki ar ngut ki SP ka East Jaintia Hills bad ka West Jaintia hills ba ki dei ban weng noh ia ki pulit UB Constable jong ka West Jaintia hills kiba la phah sha East Jaitntia Hills.
Ka seng ha ka kyrwoh ba la pyllait da u President Bah  Marshall Biam u la ong ba ka seng ka la ioh lum jingtip ba ia ki pulit  U.B.Constable la pynpoi na West Jaintia Hills District ban trei shipor sha kane ka District (East Jaintia Hills, ka la ong ruh ba katkum ka jingioh lum jingtip jong ki la phah trei ia kitei ki pulit ha katei ka District tang na ka bynta 6 bnai hynrei haduh mynta ruh ki dang iai sah.
Ka seng ka a ong ruh ba kitei ki pulit ki trei ha West Jaintia ki ioh tulop pat na East Jaintia.
Shillong,28 Risaw:Mynta ka sngi ki pulit ki la pynshisha ba ki 2 ngut ki dkhot ka KSU kiba la shah kem na ka jingsuba ba dei kiba donkti ha kaba thang ia ka dukan u Vikash Nandwal uba la khlad noh, ki dei shisha kiba la leh ia katei ka kam.
“Ki pulit ki don ki jingpynshisha kiba biang halor  ka jingdonkti  jong ki ha kiba bun ki kam pyntrien ha kitei ki thain" ong u SP City Bah Vivek Syiem.
Lah ban pynkynmaw ba 2 ngut ki dkhot ka KSU na Mawprem ki la shah kem hadien ka jingshah  thang ka dukan jong u Vikash ha Motphran, u vikash u la khlad noh hadien ka jingmynsaw jur.
U Bah Syiem  u la ong ba ka tnad pulit ka la pynjur ki bor pahara ha ki thain ka Motphran ban peit ban ym mih kino kino ki jingjia kiba la ju jia ha ki 2 bnai mynshuwa.
U la ong ruh baa ban tehlakam na ki kam pyntriem ki pulit ki la khot ruh ka jingiatreilang jong ki Rangbah shnong bapher bapher.
Ka tnad pulit ka la kyntu ia ki nongdie dukan ba kin buh ia ki CCTV Camera ha ki dukan jong ki , ha kaba u la ong ruh ba hadien katei ka jingjia ha Motphran bun na ki dukan mynta ki la sdang ban buh ia ki CCTV Camera ha ki dukan jong ki.
“Ka pynsuk ia ngi ban kem ia ki runar lyngba ka jingdon ka CCTV Camera" pynkut u Bah vivek Syiem SP City.
Ha kawei ka khubor, la iathuh ba mynta ka sngi ki pulit ki la kem ia u Secretary ka  KSU Mawkynroh Unit,  u Kyntiewborlang Marbaniang , 22 snem karta.
U SP u la iathuh ba la kem ia utei u nongialam ka KSU namar ka jingdonkti jong u ha ka jingjia kaba ki nongtrei bylla ha NEHU ki la shah thombor.
Ka khubor pulit ka la iathuh ba la kem ia u namar ka case ba la kynnoh ba ka dei ka  jingthmu ktah kti ia kawei ka trok bad ka jingthmu pyniap ia ki nongtrei bylla ha NEHU.Shillong,28 Risaw:Ka pakhang surok miet ki sengbhalang kan sdang naduh lashai ka sngi ka 29 tarik u risaw bad kan kut ha ka 31 tarik u Risaw, katei ka pakhang surok miet ki sengbhalang kan treikam naduh ka por 7 baje mynmiet haduh ka por 5 baje mynstep.
Ki sengbhalang kham mynshuwa ki la khot ia kum kine ki pakhang shnong, pakhang ophis bad pakhang surok miet ban pynbor ia ka sorkar ban pyntreikam ia ka ILP hynrei haduh mynta mynne ka sorkar hapoh ka jingialam jong u Dr.Mukul Sangma ka la kyntait ban pyntreikam ia ka ILP hynrei ha ka jaka jong ka la tyrwa ban pyntreikam da ka Tenancy Bill.
Katei ka jingkyntait ka sorkar ban pyntreikam ILP da kaba wanrah da ka ain shongwai ka la long pyrshah ia ka jingdawa ki sengbhalang, dei halor katei ka nongrim ba ki la iai bteng ban khot biang da ki pakhang surok miet kum ka jingpynbor ban pyntreikam noh iaka ILP.Shillong, 28 Risaw:Kiba bun ki dukan mynta ka sngi, ha ka por mynstep ki khang bad ka jingkhang ka long namar ka jingpynbna khot pakhang shnong da ka Civil Society Women Organisation (CSWO) ba la ialam da ka kong Irene Hujon.
Na ka liang jong ka CSWO ka la pynbna ia ka pakhang shnong ba 12 kynta mynta ka sngi ban pyrshah ia ka jingiap jong uwei u bar jylla u Vikash Nandwal uba la khlad noh na ka daw ka jingshah thang ha ka dukan jongu ha Motphran.
Kumta kiba bun ki dukan hynne mynstep ki la khang.
“Ngi ruh ngi khang hynne mynstep, hynrei haba ngi iohi ia ki kali kiba iaid ba ieng bad kiba bun tylli ki dukan kiba plie ngi ruh ngi la plie lang noh" la ong uwei u trai dukan ha khyndailad haba kren ha u nongaikhubor mynta ka sngi.
Hynne ha ka por mynstep wat la ki don ki dukan kiba khang ha ki bynta jong ka Khyndailad, hynrei ki kali kim ki la iaid la ieng kumba ju long man ka por, kumta kane ka pakhang shnong jong ka CSWO (I) ka la pulom noh.
Ki la don shibun ki jingkynthoh lyngba ka tnad pathai khubor paidbah (facebook) halor kane ka pakhang shnong bad kiba bun hi ki la pynpaw lypa ia ka jingbym iahap bad ka jingbym kwah ban kohnguh ia kane ka pakhang shnong ba la khot pynlong da ka kong Irene Hujon.
Lah ban pynkynmaw hangne ba na ka liang jong ka Meghalaya Citizen Forum (MCF) ka seng ki bar jylla trai ri kiba la im la sah ha kane ka jylla da ki phew phew snem kiba im ja na ka jingkamai die dukan kum ha Khyndai Lad bad kumjuh ruh ha Iewduh ki la pynbna ba kim iadon bynta ei ei ruh em ba kino kino ki jingiakhih bad khamtam ka pakhang shnong ka ban long mynta ka sngi.
Shillong, 28 Risaw:Hadien ba la bishar bniah ia ka jingpynshai na ka tnad District Council Affairs (DCA), halor ka Delimitation Bill ba la mynjur da ka KHADC, u Lat ka jylla u Dr KK Paul u la bthah ia ka sorkar jylla ba ka dei ban bthah ia baroh lai tylli ki Autonomous District Councils (ADCs) kiba don ha ka jylla ban leh lang ia ka jingphiah ia ki MDC constituency.
Ka thym mei khubor hynne ka sngi Nyng kong, ka la ong ba u Lat ka jylla u la pynmih ia ka jing bthah sha baroh lai tylli ki ADCs ba ki dei ban thaw ia ka Delimitation Committee ban pyndep ia ka jingphiah constituency thymmai.
“U Dr Kant u la pynphai biang ia ka phai (file) ha kane ka sngi u Blei halor ka jingthmu phiah constituency jong ka KHADC ba la ai da ka tnad DCA" la iathuh ka khubor sorkar.
Haba kylli shaphang kaei ban jia ia ka Delimitation Bill jong ka KHADC, ka thymmei khubor sorkar ka la ong ba ka KHADC kan hap ban pynkylla ia ki katto katne ki bynta jong ka KHADC Autonomous District (Constitution of District Councils) Rules, 2013 kaba thmu ban phiah ia ki constituency ha ka MDC.“Ka KHADC kan thaw shwa ia ka Delimitation Committee kumba la bthah da u Lat" la ong ka thymmei khubor sorkar.
Katkum ka thymmei khubor, ka KHADC kan khot ia ka dorbar kyrpang ban pas ia ka Bill hadien ba la pynbeit ia ki jingdkoh ba la bthah da u Lat ka jylla.
Lah ban kdew ba kham mynshwa u Lat u la pan jingshai halor ka Khasi Hills Autonomous District (Constitution of District Council) Rules, 2013.
“U Dr Kant u la pan jingshai halor ka jingthmu phiah constituency ka KHADC na ka tnad DCA" la ong myntri ka tnad DCA kham mynshwa u Bah HDR Lyngdoh.
U Myntri ka DCA u la iathuh ba u Lat u la kwah ban tip la ka jingphiah ia ki constituency ha ki MDC lah ne em ban leh tang kawei ka Autonomous District Council (ADCs) ne yn hap leh lang ia baroh namar ha kane ka jylla, la don lai tylli ki ADC.Shillong, 28 Risaw:Ka KSU Nongthym mai circle ka ai ia ka jingkyr shan met bad mynsiem ia ka jingmih shakhmat ki dorbar shnong ban pyrshah iaka Tenency act bad ngi ai ka jingiaroh namar ki pyrshah iakaba dei eh.
"Sorkar wat riam liewliep iaki trai muluk hapoh ka jylla bad wat sdien phasi iaka jinglong ba kyrpang ki trai muluk hapoh ka jylla".
Ha ka jaka ban teh lakam ia ki poiwir la wan rah pynban da ka ain ban teh lakam ia ki trai jylla,kane ka ain kam lah da lei lei ban weng ban weng iaka jingeh jong ka jingtuid ki bar Jylla,namar ka long kumba ring mraw iala ki briew, ong katei ka kyrwoh.
Ka KSU, ka  ai ka jing iaroh ia ki dorbar shnong kiba pyrshah ia kane ka ain ka bym don bniat ban dait ia ki bar jylla bad ki mynder hynrei ka daitpynban ia ki trai jylla bad dei hangne ki ju ong ba u thlen u bam tang iaka snam khasi um treh snam dkhar.
“Ngim ju tip ba ha Secretariat u don u thlen kpa uban bam duh iaki trai jylla" ong ka kyrwoh khubor.
Shillong, 28 Risaw:Ka Teacher Organisational Programme Cum Seminar (TOD) jong ka AMPSTA kaba la sdang naduh ka 23 tarik bad la kut noh myn ha ka 25 tarik.
Ia kane ka seminar la pynlong ha Wahkajer RCLP School Jaintia Hills District.
Kane ka TOD seminar kadei ka projek kaba ai training ia ki nonghikai skul Primary kiba long ki dkhot jong ka AMPSTA.Ia kane ka projek la bei pisa da ka Lararforbundet Education International lyngba ka All India Primary Federation (AIPTF) bad ba yn pyntreikam ia ka da ka AMPSTA.Ia kane ka projek mynta u snem la lah ban pyndep ar tylli ha Tura, kawei ka TOD ha Tura, kawe ha Nongstoin bad kawei ha Wahiajer.
Ia kane ka seminar Wahkajer lapynkut ha ka 25 tarik da ka jingiadon ryngkat jong u MDC ka Ummulong ma Laitsing Shylla kum u kongsan bad u Ma Kmenlang Shylla Rangbah Shnong ka Wahkajer kum u Symbud kongsan.
Ha kane ka sngi u kongsan u la pynpaw ka jingkmen ba u la lah ban don ryngkat ha kane ka sngi ba u la lah ban iohi da la ki jong ki khmat ia ka jingtrei kam ba shisha jong ka AMPSTA.U la kyrkhu kyrdoh ba kane ka seng kan nang iaid shaphrang ban trei na ka bynta ka jingbit jingbiang jong ki nonghikai skul Primary ha ka jylla baroh kawei.
Ha kane ka sngi ruh la sam ia ki TA bad ia ki syrnod sha baroh ki nongiashim bynta da u Kongsan bad Symbud kongsan.
Shillong, 28 Risaw:U heh jong ka BJP uba dei u dkhot ka national executive member bad ka high level campaigning committee na ka bynta ka North East India u PB Acharya u la wan surbe ia ka jinglong jingman ka jingpynkhreh ka party na ka bynta ka elekshon Lok Sabha ban long shen la shem snem.
U Acharya u la wan poi ha ka nongbah  Shillong naduh ka 20 tarik Risaw bad u sah saw sngi kynthih da kaba iasyllok ia ki nongialam ka party ha kane ka jylla, jong ki tnad bapher bapher bad kiwei ki bym dei na ka Congress.
Ha kane ka jingwan iuhkjat, u Acharya u la iakren ia ki mat bad ki buit bad ki nongialam ka party ban pynkhreh na ka bynta ka elekshon Lok Sabha.
U la leit jngoh ia ka Jaintia Hills ha kaba u la iakynduh ia ki nongialam jong ka district jong ka West Jaintia bad ka East Jaintia hills.
U Acharya u la iakynduh ia ki nongialam ba paw jong ka thain ki bym dei na ka Congress ha ka nongbah bad ia ki nongialam jong kiwei ki party ba kin iawan lang sha ka sem ka NDA ha kane ka elekshon 2014 ban wan ban pynliem noh ia ka Congress.
Shillong,28 Risaw:Ka Dorbar ki khlieh nongsynshar ka la kyntu ia baroh ki 3363 tylli ki Dorbar Kur ne Seng Kur Khasi Pnar ban pynpoi kyrkieh shi kopi ka Riti Pyniaid Kam lane ka Riti pyniaid Kur jong ki Kur Khasi Pnar baroh sha ka ophis  jong u Bah John F Kharshiing, Chairman, Ka Dorbar Ki Khlieh Nongsynshar Ka Ri Hynniewtrep.
Ha ka juh ka por la kyrpad ia baroh ki Dorbar Kur ne Seng Kur ban phah ia ka kyrteng, ka jaka buh office, ka mobile number jong ki nongkitkam  kum u President/Chairman bad Secretary jong ka Kur.
Ka daw ba la pynlong ia ka Dorbar ki Khlieh Nongsynshar ban phah ia katei ka jingpynbna sha baroh ki Kur ka dei hadien ba  ki la don ki paidbah kiba wan wad na ka ophis jong ka Dorbar ia ka kyrteng bad ka mobile number jong ki nongkitkam jong ki Kur bapher bapher, bad ka buh jingeh ia ki  ba kim  don ka kyrteng lane ka mobile numbor jong ki Dorbar Kur ne Seng Kur kiba don ha kane ka bri u Hynniewtrep.
Ka kyrwoh ka la iathuh ba  la mih ka jingkylli shaphang ka No-objection Certificate na ka bynta ki kur ‘Nongrum’ mano ban ai NOC na ka liang u  ka kur u Myntri Nongrum, Hima Sohra ne na ka kur u Myntri Nongrum, Hima Khyrim, namar ba don Myntri ha baroh ar Hima.
Kumjuh ruh ia ki Kur Sohtun ki don Myntri ha Hima Mylliem bad Hima Khyrim bad ki long ruh ki Sirdar ha Hima Dwara Nongtyrnem bad bun kiwei kiwei ki nuksa, kumta  la kyrpad ia ki Dorbar kur ne Seng Kur ban phah ia ka juh ka jingtip kyrkieh sha ki bor Deputy Commissioner, ki bor Elaka jong ka KHADC bad JHADC.Shillong, 28 Risaw:Ki paid Khristan jong ka Mawlai Parish ha ka 27 tarik ki la dap sa ka mynsiem jingkmen ha kaba ka Parish ka la plie pyrda ia ka Jubilee ba 75 snem.
U Archbishop Dominic Jala SDB, u bishop jong ka Shillong u la kyntiew ia ka lama jubilee bad u Bah AL Hek, U myntri ba peit ia ka koit ka khiah jong ka sorkar Jylla, u la long kum u kongsan ba ar, ha kaba u la plie ia u maw sah jingkynmaw ia ka jubilee ba 75 snem.
U Bah Embhahlang Syiemlieh, u MLA ka Maw lai ruh u la don ryngkat ha kane ka sngi.
U lyngdoh niam jong ka Mawlai, u phadar Roland Kharkrang SDB, ha ka jingpdiang sngewbha jong u, u la ong ba ka long ka jingkmen ba ka parish ka la jam sha kane ka phang bad ha kine ki 75 snem ba la dep u Blei u la don barabor bad ki khun ka Balang bad ka jingtrei.
U la kynmaw kyrpang ia kito ki lyngdoh kiba la trei shitom ha kane ka Parish.
U kynmaw kyrpang ia kito kiba la khlad noh.
U Archbishop Jala ha ka jingiathuh khana jong u, u la ong ba ka jingkyrkhu u Blei ka iai don barabor ryngkat ha kine ki snem ba la leit noh.
U la ban ruh ia ki paid Khristan ban duwai ba u Blei un nang kyrkhu shuh shuh ia ka parish bad ka jingtrei jong ki lyngdoh.
U la pynkynmaw ruh ia ki paid jong ka parish ban duwai na ka bynta ka jingsuk ha ka sor Shillong baroh kawei.
U la ong ruh ia ki Khristan ban duwai na ka bynta ka mynsiem jong u Vikash Nandwal, u nongkhaii ha sor uba la khlad noh nadien ba u la shah thang ha ki briew ha kine ki taiew ba la dep.
U Archbishop u la ong “duwai na ka bynta ka jingsuk ha sor, khnang ba ka nym don ka jingpynwit pynwa ia u duk u suk.
"Ha kane ka sngi ruh ki paid Khristan Katholik jong ka parish ki la ioh ban shim bynta ha ka procession Maria ka ba juh long man u snem ha une u bnai.
Wat la u la slap jur ruh, ki Khristan da ki phew hajar ki la ia shim bynta shitrhem ha kane ka procession ban ai burom ia ka Maria Theisotti, ka kmie u Trai Jisu Khrist.
Kum ban shu pynkynmaw, ka Mawlai parish ha ki por mynshuwa ka kunthup ia ka Bhoi baroh kawei.
Bun kiwei pat ki parish ki la phiah na kane ka parish bad ha une u bnai ban wan sha kawei ka parish thymmai ha Umbir kan sa phiah biang na kane ka parish kmie.
Shillong,11 jylliew:Mynta ka shiteng miet ki riew ieid phutbol ka pyrthei baroh kawei kin ioh ban sa khi ia ka Lympung ba khraw jong ka jing ialeh kai phut bol ki ri ka pyrthei, “Ka World Cup".
Katei ka jingialehkai kaba ju long shisien ha ka saw snem kan sdang naduh ka por 1:30 baje ha ka shiteng miet jong ka 12 tarik mynta u bnai kaba dei ruh ka miet  kaba la kynjoh sha ka tarik ba 13 u jylliew.
Ka jingialehkai World Cup mynta u snem ka long ha Brazil bad hatei ka lympung, ki la don haduh 32 tylli ki kynhun ialehkai ki Ri bapher bapher jong ka pyrthei kin wan ban ia shim bynta.
Ka jingialehkai kaba nyngkong eh ha ka sngi sdang jong ka World Cup kan long hapdeng ka Brazil pyrshah ia ka Crotia, ka jingialehkai kan long ha, Arena Corin thian, Sao Paulo Stadium.
Haba phai sha kitei ki kynhun ialehkai jong kitei ki ar tylli ki Ri ki ban ia khun pyrshah ha ka sngi sdang jong katei ka lym pung, la iohi ba ka Brazil ka ban ialam da u Thiago Silva kum u kapten bad u Luiz Scolari kum u Manager jong ka, ka dei ka kynhun kaba don ia ki rangialehkai kiba paw jong ka pyrthei kynthup ia u Neymar ka Barcelona.
Ka Brazil ka dei ka kynhun ialehkai kaba la bat haduh san sien ia ka nam lahduh ha ka World Cup, ha u snem 1958, 1962, 1970, 1994 bad 2002.
Ka Crotia pat ka dei ka kynhun kaba la ioh bat teng ia ka kyrdan b alai ha ka pyrthei ha u snem 1998, bad u rang thep kol jong ka ha katei ka por u Davor Suker u la ioh ruh ban zrah ia ka But ksiar , bad kum u nongialehkai ba thep bun kol tam ha katei ka World Cup.
Haba peit ia ki rikod jong kitei ki ar tylli ki kynhun la iohi ba ki dei ki kynhun ki bym ju kham ia kynduh ha ka lympung ia khun, bad na ka rikod la iohi ba ki la ia kynduh tang ar sien kata ha u snem 2005, bad 2006.
Katkum katei ka rikod la iohi ba ka Crotia ka kham khlain ban ia ka Brazil, naba na ki ar tylli ki jingiakhun, la iohi ba ha u 2005 ka pynliem ia ka Brazil katba ha u 2006 pat ka jingiakhun ka iakhaid.
Ki nongialehkai ka Brazil ha kane ka World Cup ki long Goalkeepers: Julio Cesar (Toronto FC/CAN), Jefferson (Botafogo), Victor (Atletico Mineiro) Defenders: Dante (Bayern Munich/GER), David Luiz (Chelsea/ENG), Henrique (Napoli/ITA), Thiago Silva (captain)(Paris St Germain/FRA), Daniel Alves (Barcelona/ESP), Maicon (Roma/ITA), Marcelo (Real Madrid/ESP), Maxwell (Paris St Germain/FRA) Midfielders: Fernandinho (Manchester City/ENG), Hernanes (Inter Milan/ITA), Luiz Gustavo (Wolfsburg/GER), Oscar (Chelsea/ENG), Paulinho (Tottenham/ENG), Ramires (Chelsea/ENG), Willian (Chelsea/ENG) Strikers: Bernard (Shakhtar Donetsk/UKR), Fred (Fluminense), Hulk (Zenit Saint-Petersburg/RUS), Jo (Atletico Mineiro), Neymar (Barcelona/ESP).
La iohi ba katei ka kynhun ka don ia ki rangialehkai jong ki Club ba pawnam ka pyrthei naduh ki rangdien ap kol, ki nongialehkai dien, shapdeng bad sha khmat.
Ka Croatia ruh ka dei ka kynhun kaba khlain kaba la ioh bat teng ia ka kyrdan kaba lai ha ka jingiakhun World Cup kaba ka la bat ha u snem 1998, katei ka kynhun ka don ki nongialehkai na ki Club ba paw ka pyrthei, ki nongialehkai ka Crotia ki long  Goalkeepers: Stipe Pletikosa (Rostov), Danijel Subasic (Monaco), Oliver Zelenika (Dinamo Zagreb).
Defenders: Darijo Srna (Shakhtar Donetsk), Dejan Lovren (Southampton), Vedran Corluka (Lokomotiv Moscow), Gordon Schildenfeld, Danijel Pranjic (both Panathinaikos), Domagoj Vida (Dynamo Kiev), Sime Vrsaljko (Genoa).
Midfielders: Luka Modric (Real Madrid), Ivan Rakitic (Sevilla), Ognjen Vukojevic (Dynamo Kiev), Ivan Perisic (Wolfsburg), Mateo Kovacic (Inter Milan), Marcelo Brozovic (Dinamo Zagreb), Sammir (Getafe), Ivan Mocinic (Rijeka).
Forwards: Mario Mandzukic (Bayern Munich), Ivica Olic (Wolfsburg), Eduardo (Shakhtar Donetsk), Nikica Jelavic (Hull City), Ante Rebic (Fiorentina).
Captain: Darijo Srna , Manager: Niko Kovaè.
Shillong,12 Jylliew:Ka Kur Thangkhiew –Lai-kpoh ka la kynnoh ba ka Executive Committee barim ka KHADC kaba la ialam da u bah P.N Syiem kum u CEM bad u bah Lamphrang Blah u EM ba dei peit ia ka Elaka, ki la leh be-ain ha kaba ki la weng jubor ia ka jingithuh ka KHADC ia ka Seng Kur Thangkhiew.
Ha ka jingia kren bad ki nongthoh khubor mynta ka sngi ha Shillong Press Club, u bah Livingstone Thangkhiew u la ong ba ka kur ka la lap lyngba ka ain wad jingtip paidbah, ia katei ka jingweng be-ain jong ka KHADC ia ka jingithuh ia ka Seng kur Thangkhiew.
U bah Living u la ong ba ha ka 4 tarik u rymphang 2011, ka KHADc k ala ithuh ia ka Seng kur Thangkhiew, katba ha ka 11 tarik u risaw,2012 pat ka la weng noh ia katei ka jingithuh, bad ha ka 21 tarik u jymmang 2013, ka Meghalaya High Court ka la pyndam noh ia ka hukum ka Executive Committee da kaba bthah ba ka KHADc ka dei ban ai ia ka hok jong ki ban ia said.
Ka kur Thangkhiew ka la kynnoh ruh ba ha ka 9 tarik u nailur,2013 ka la phah ka jingkyrpad ban weng noh ia u bah Lamphrang blah na ka shuki EM ba peit ia ka Elaka da ka jingkynnoh ba u la don bynta ban pynmih ia katei ka hukum ha ka 11 tarik u risaw,2012, hynrei katba katei ka jingkyrpad ka dang sah kut , ki la kynnoh ba u bah Blah u la iaid lait ia baroh ki kyndon bad ki ain, bad shimet u la shim ia ka rai kaba shah liang ban weng noh sa shisien pat ia ka jingithuh ia ka seng kur Thangkhiew-Lai kpoh, ong u bah Living.
Halor katei ka bynta u bah Living uba la wan ban synran lang da u bah Kyrmen skhem Thangkhiew, ki la iathuh ba ki wan thep ia ka jingkyrpad sha u bah PN Syiem CEM ha kato ka por ban bishar bha halor katei ka hukum namar la khein ia ki Seng kur kum ki Sengbhalang ne ki kynhun balang kiba donkam ban rejistar hapoh ka Meghalaya Registeration Act 1983, ki la iathuh ba katei ka hukum ka pynduh pyndam ia ki Seng Kur kiba bun, hynrei ki la pynpaw ka jingsngewlyngngoh ba u bah Lamphang Blah, MDc ka Mawphlang haduh mynta u dang bat ia ka kam Myntri jong ka Seng Kur LangBlah bad la ai ia ka sanad da ka KHADC.Halor kitei kiei kiei kiba ki la pynpaw na ka liang ka Kur Thangkhiew ka la kynnoh ba ka hukum ka long kaba be-ain, kaba shah liang tang na ka bynta ka jingkhwan myntoi jong ki katto katne , bad ha kaba ia dei bad katei ka phang u bah Living u la ong ba ka Seng kur Thangkhiew Lai kpoh ka la leit ban ia kynduh ia u CEM ba mynta ka KHADC u bah Ardent Miller Basaiawmoit ban pynbeit noh ia katei ka kam.
Shillong, 12 Jylliew:U Myntri Rangbah ka jylla u Dr Mukul Sang ma u la iathuh ba ka sor kar jylla kam don rekod katno ngut ki don ki Bangladeshi kiba wan rung sha kane ka jylla shwa ka 24 tarik Lber, 1972.
“Ngim don kano kano ka rekod ia ka jing don ki Bangladeshi ha ka jylla kiba shah pynshitom bad kiba shah pynphai biang ha kine ki snem", la ong u Dr Sangma haba jubab ia ka jingkylli ba la wanrah da u nongialam liangpyrshah u Dr Donku par Roy mynta ka sngi Palei ha iing dorbar.
U Dr Sangma u la ong ba katkum ka rekod, la don 5,735 ngut ki Bang ladesh kiba la lap bad la pynshitom katkum ka ain kiba wan rung sha kane ka jylla ha kine ki 42 snem ba la dep.
U la ong ba ka National Register of Indian Citizens kam don, kaban iarap ban tip ia ki briew kiba wan rung sha kane ka jylla bad kiba sah artad.
“La don ka jingthmu ban wanrah ia ka National Register ia ki nongshong ka India kiban iarap ban tip ia kito kiba shu wan rung sha India khamtam ha kane ka jylla", u la ong.
Ha kawei ka liang, u Myntri Rangbah u la ong ba ka sorkar ka la rai ban iakhun pyrshah ia ka rai ka Meghalaya High Court ban ithuh ia ki briew ba wan na Bangladesh shwa ka 24 tarik Lber, 1971 ban khein kim ki nong-India.
“Ngin ia ap ia ka rai ka kashari halor kane hadien ba ka sorkar kan ujor pyrshah ia ka rai jongka", la ong u Dr Sangma.
Shwa ia kane, ka High Court ka Meghalaya ka la pynmih ia ka rai ba ki briew ba wan na  Bangladesh kiba sah ha kane ka thain shwa ka 24 Lber, 1971 yn khein ne ithuh ia ki kum ki nongshong shnong ka India bad dei ban ai ia ka hok thep vote.
Ha kajuh ka por, u myntri rangbah u la ong ba ka sorkar ka don bun ki lad ki lynti ban khang lad ia ka jingwan rung beain ki briew sha kane ka jylla.
Haba wanrah ia kane ka jingkylli, u Dr  Roy u la ong ba ka sorkar kam lah ban thwet ia kine ki briew kiba wan nabar bad kaba donkam ka long ba ka dei ban shim ia ka jingiatreilang bad ki dorbar shnong ban khang lad ia kane.
Shillong, 12 Jylliew:U Myntri ba peit ia ka tnad General Administration Department (GAD) Bah HDR Lyng doh u la ong ba ka sorkar Meghalaya ka la kyrpad na ka sorkar Karnataka ban ai nongrim iing ia ka Meghalaya ha Bangalore.
“Ngi dang ap ia ka jubab na ka sorkar Karnataka", la ong u Bah Lyngdoh haba jubab ia ka jingkylli hapoh ka iing dorbar thawain hynne ka sngi Palei.
U la ong ba ka sorkar ka la shim ia ki lad ki lynti ban kyrpad ban ai jaka ha Bangalore.
Haba jubab ia ka jingkylli u MLA ka Sohra u Bah Titosstarwell Chyne ha kaba iadei bad ka iing ka Meghalaya ha Guwahati, u Bah Lyngdoh u la ong ba ka tnad GAD kam shym la moramot ia katei ka iing man u snem.
Shwa ia kane, u Bah  Chyne u la ong ba ka iing ka Meghalaya ha Guwahati ka la long kaba isynei bha namar ka la jot rathai.
“Ha ka por ba nga leit,  la iathuh ia nga da ki nongtrei ba ka iing ka la rim bha khlem airong la saw snem,", la ong u MLA ka Sohra.
Ka jingiakhun kaba tyngeh, ka dang iaid mynta, na ka bynta ban khanglad ia ka jingwan tur jong ki ehrang Al Qaeda bad u paidlang jong ka Iraq, ula ia mih paidbah, ban ia khun pyrshah ia kitei ki ehrang, ha ka jing ialam jong ka sorkar jong katei ka Ri.
Ki la wan da ki hajar hajar ngut kiba la leit sha ka jaka pynrung kam shi pai ha Baghdad, na ka bynta ban tyrwa, ba kin mih ban iakhun pyrshah ia kitei ki ehrang Al Qaeda, khamtam haba kitei ki lehnoh, ki la ioh ban kurup ia ar tylli ki nongbah jong ka  Mosul bad ka Tikrit, ha ki 48 kynta kiba dang shu dep.
Ki shipai mynta, ki la lah ban khanglad ia ka jingnang tur jong ki lehnoh, ha ki bynta jong ka Samara, kaba dei ka nongbah, kaba don sa tang  110km (68 miles) shatei jong ka Baghdad.
Mynta ka sngi, la iathuh ba katei ka seng lehnoh ISIS, ka trei tyngeh, na ka bynta ban pyntwa noh ia kane ka sorkar kaba la kyrshan da ki ri sepngi, ka sorkar Shia bad ka don jingthmu ban thaw da kawei pat ka sorkar, ha ki khappud jong ka Iraq bad ka Syria.
Na ka liang jong ka White House, ka kren shai, ba ka kwah ban iarap ia ka sorkar Iraq, ba kan nang kham khlain shuh shuh bad ka pyrkhat, la kan myntoi ne em ban buh da ki liengsuin ther bom ba khlem nongniah, lane da ki liengsuin, kiba don nongniah ruh.
Ka Iraq, ka la shah hiar thma ha u snem 2001, ha ka por jong u myntri rangbahduh ka England, U  Tony Blair bad U George W Bush, ha ka por ba ki knieh noh ia ka jingsynshar na U Saddam Hussein.
Shillong,12 Jylliew:Ban pynsaphriang ia ka jingshyrkhei bad ka jingma ka jingpang HIV/AIDS ka Meghalaya Aids Controll Society kan pyn long da ka jingialap ba kyrpang lyngba ka rwai ka siaw bad ka put ka tem pyrshah ia katei ka jingpang.
Ha ka jingiakynduh bad ki nongthohkhubor mynta ka sngi,  u Dr.W.D Phira na ka MACS u la ong ba ka Society kan pyn long noh da ka jingiakop ha kylleng ki nongbah jong ka jylla, bad ka phang ba ki nongiashimbynta kin hap ban rwai ka long shaphang ka jingpang HIV, bad shuwa ba ki kynhun ki ban wan ban ia shim bynta kin io ban rwai katei ka Society kan pynlong shuwa ka jingiasyllokk bad ki halor ka jingrwai kaba ki mut ban rwai, bad ka sngi ban jied ia ka kynhun ban long kum ka nongrwai katei ka society yn pynlong ka jingbishar ha ki hynniew tylli ki jaka.
Bad  ka phainal ban jied ia ki nongrwai kan long ha ka 9 tarik u nailar.
Haba la kylli na u Dr.Phira haduh katno ngut ki nongpang HIV ki don ha kane ka jylla, u la ong ba ki don haduh 1375 ngut.
Lah ban pynkynmaw ba ki nongjop ha katei ak ia kop rwai kin ioh ban rong ia ka khusnam kaba T.2.5 lak tyngka ryngkat ka kontrak ba kin ia soi bad ka MACS, lah ruh ban pynkynmaw ba kane ka dei ka sien kaba san ba ka Society kan pynlong ia katei ka prokram.
Shillong, 12 Jylliew:Ki dkhot ka liangpyr shah ki la dawa ba ka sorkar ka ei ban shim ia ki lad ki lynti ban pynthikna ba ka ktien Khasi bad ka ktien Garo dei ban ioh rung ha ka 8th Scheduled ka riti synshar ka ri.
Na ka liang u Myntri Rangbah u Dr Mukul Sangma u la kular ba ka sorkar kan buddien ia kane ka kam bad ka sorkar pdeng ban pynthikna ba kine ki ar tylli ki ktien ba kongsan ha ka jylla kin ioh rung ha ka thup jong ka sorkar India.
U Myntri Rangbah u la pynthikna ia kane halor ka Resolution ba la wan rah da u MLA ka Sohra u Bah Titosstarwell Chyne.
Haba wanrah ia kane ka Resolution, u MLA ka Sohra u la ong ba kine ki ar tylli ki ktien jong ka jylla ki dei kiba kongsan bad ka la dei ka por ba ka sorkar kan shim khia ba kin ioh rung noh ha ka 8th Schedule ka riti synshar ka ri.
U Bah Chyne u la ong ba ka ktien Bodo kaba kham duna ki paid nongshong shnong ban ia ki Khasi ka la ioh rung ha ka 8th Schdeulde ka riti synshar ka ri.
U la ong ruh ba lada ka ktien Khasi bad Garo kin ioh rung ha ka thup ka riti synshar ka ri, kan plie lad ia ki samla ban ioh jam ioh jam bad ruh kan pynsuk ba kin ialeh ia ki eksamin bapher bapher ha ktien lajong.
U Bah Chyne  u la ong ba ia ka ktien Khasi la ithuh da ka Calcutta University naduh u snem 1900 bad wat ka Gauhati University ha u snem 1948.
U MLA ka NPP u James K Sangma ha kawei ka liang u la kdew ba ka dei ka jingbym ler ka sorkar ban shim khia ba kine ki ktien kim ioh rung ha ka riti synshar ka ri.
U la ong ba la don 22 tylli ki jait ktien ba la rung ha ka 8th Schedule, u Sangma u la ong ba na kane ka thain North East, ki don tang lai tylli kynthup ka ktien Bodo, Assamese bad Manipuri.
U nongialam liangpyrshah u la kdew ia ka jingong jong u myntri kam pohiing ka ri India ha Parliament ha u Lber 2012,  haba u la ong ba la don 32 tylli ki jait ktien kynthup ka ktien Khasi ba la dawa ban pynrung ha ka 8th Scheduled bad ki don 8 tylli kiba la phah da ka sorkar hynrei ka ktien Khasi kam shym la don ka jingphah na ka sorkar.
“Namar bym don ki kyndon ban pynrung ia ka ktien ha ka 8th Schdeuld, kan bha ia ka sorkar ba kan shim khia ban buddien bad ka sorkar pdeng ban pynrulong ia kane", la ong u Dr Roy.
Shillong,12 Jylliew:Mynta ka sngi ka sngi ka pyrthei baroh kawei ka la rakhe kum ka sngi pyrshah ia ka jing pyntrei bylla ia ki khynnah rit, bad ha nongbah shil long ruh kumjuh ki khyn nah bylla ing briew ki la rakhe ia kane ka sngi da kaba pyrshah jur ia ki jingshah lehbein ki khyn nah kynthei ha ka por ba ki leit trei bylla ha ing briew.
Ki heprit bylla ing briew kiba dang hapoh ka 18 snem karta ha ka jingiakynduh mynta ka sngi bad ki nongthoh khubor, ki la pynpaw ia ka jingpyrshah kaba jur halor ka jingshah lehbein bad ka jingshah kren tohmet jong ki ha ki nongai bylla ne ha kiwei pat kiba briew.
Haba kren sha ki nongthohkhubor mynta ka sngi ha Shillong press club, kawei ka khynnah akaba bylla ing briew ka la iathuh ba ha ka por mynsngi ka leit bylla ha ing ki briew bad ha ka por mynmiet pata ka leit skul miet, ka la iathuh ba ha ka jingim jong ka kum ka nongtrei ing briew ka la ia kynduh shibun ki jingeh, ha kaba don ka khep ba ka shah kren bein bad shah lehbein ha ki trai ing bad don pat ki khep ba ki la kren tohmet palat ia ki.
Kawei pat ka khynnah kaba dang hapoh ka 15 snem karta , ka la iathuh ba ki don pat ki briew khamtam haba ki la iohi bay m don briew shuh ha ing, ki ju wan sha ba don kitei ki nongtrei bad ki la kren kai da ki kyntien khlem akor suda, kaba pynsngew pangmet ia ki.
Kitei ki khynnah ki la kyrpad ia ka sorkar jylla ba kan shimkhia ban peit ia ki khnang ba ka jingleit ing briew jong ki kan ym don jingshong syier.
Haba kren ha katei ka jingiakynduh bad ki nongthohkhubor, ka Soster kaba la ialam ia katei ka kynhun, kaba la tip kum ka North Eastern Regional Domestic Workers Movement, ka la iathuh ba tang ha nongbah Shillong ki la don haduh 5000 ngut ki longkmie kiba im da kaba trei ing briew, katba ki la don pat haduh 5000 ngut taam ki heprit ba hapoh ka 18 snem kiba bylla ing briew.
Nadpeng kitei ki 5000 ngut tam ka la ong ba don haduh 40 ngut kiba hap hapoh ka 14 snem karta, bad ka la iathuh ba ha ka jingleit bylla ing briew jong ki , ki la ia kynduh  ia shibun ki jingeh, bad ka la don haduh 400 tylli ki case kiba dei tang ka jingshah batbor, bad don bun kiwei pat ki case.
Ka Sister ka la iathuh ruh ba hapoh katei ka kynhun ki la don ruh ki Advisory Committee ha la ki jong ki jong ki dong bad ki jaka, bad katei ka Committee ka ju pynlong ruh ka jingiasyllok kaba shisien shibnai, ka la ong ruh ba katei ka kynhun ki khynnah ba trei bylla ing briew ka ju ia trei ryngkat ryngkat bad ka tnad CWC, bad ki ju pynlong ruh ka jingiasyllok kaba man ka por.
Kaba phylla kaba katei ka sister ka la iathuh ka long ba napdeng ki khynnah rit kiba trei ing briew bad kiba la shah batbor ym pat don iwei ruh ban ioh jingrapa na ka scheme kaba ka sorkar ka la buh khnang na bynta jong ki.
Shillong, 12 Jylliew:U Myntri ka tnad PWD u Bah Sniawbhlang Dhar u la pan map ha iing dorbar mynta ka sngi ia u MLA ka Chokpot u Clif ford R Marak hadien ba u byrngem ban wanrah da ka privilege motion namar ba u myntri u la ialam ba kla ia ka iing dorbar da ka jingtip kaba bakla.
U Marak haba wan rah ia ka jingkylli halor ka jingshna ia ka surok  na Chokpot sha Daramgre, u la kwah ban tip la ka sor kar ka moramot ne em bad na ka liang u myntri u la ong ba ka sorkar ka moramot.
Hynrei na ka liang u Marak uba dei u MLA ka thain u la ong ba u myntri u la ialam bakla namar ba ia kane ka surok khlem moramot satia la bun snem mynta.
U Bah Dhar  u la iathuh ba la moramot ia kane ka surok ha u snem 2013-2014.
Hynrei halor kane, u MLA ka Chokpot u la ong ba u myntri u la ialam bakla ia ka iing namar ba ym don dak eiei ba moramot ia kane ka surok la bun snem.
“Nga dawa ba u myntri u dei ban panmap halor kane ka jingai jingtip bakla, lada phim pynap ngan rah da ka privilege motion pyrshah ia phi", la ong u Marak.
Halor kane ka jingbyrngem u MLA ka Chokpot, u Myntri u la ong ba lada ka jubab ka long kaba bakla, nga kloi ban panmap.
Shillong 12 Jylliew:U MLA ka Garo National Council (GNC) u Clifford R Marak u la ong ba ki lehnoh GNLA kiba rieh ha khlaw ha Garo Hills ki pyniap ia ki mrad ki mreng ban bsa ia la ka kpoh jongki.
“Ki dkhot ka GNLA  ki pyniap ia ki mrad ki mreng kum ka bam na ka bynta jongki ba kin im hapoh khlaw", la ong u Marak haba wanrah ia ka jingkylli hapoh ka iing dorbar thawain hynne ka sngi Palei.
U la buh jingkylli la ka tnad khlaw ka jylla kaba buh ia ki nongapkhlaw, ka ai ne em ki tiar ialeh ba biang ban khang lad ia kane ka kam jong ki GNLA ban iada ia ki mrad.
Haba jubab ia kane, u myntri ka tnad khlaw u Bah Prestone Tynsong  u la ong ba ka tnad kam don ki tiar ialeh ba biang.
“Ngi shu pan jingiarap na ki pulit lada don kano kano ka kam kaba dawa ban leh kumta", la ong u Bah Tynsong.
U Bah Tynsong u la ong ba kam don kano kano ka jingtyrwa na ka sorkar ban ai tiar ialeh ia ki nongap khlaw.
Hynrei ha kajuh ka por, u myntri u la ong ba ka sorkar kan shim ia ki lad ki lynti haba donkam khamtam ha kum kane ka jingjia khnang ban iada ia ki mrad.
U Bah Tynsong u la ong ka tnad kan pyntreikam pyrkhing ia ka ain Wildlife Protection Act, 1972 ban iada ia ki mrad.
“Ngi la pyntreikam ia ki kyndon ban iada ia ki mrad kum ha Wildlife Sanctuary bad ha National Parks", la ong u Bah Tynsong.
U myntri u la air uh ia ki kyrteng jong ki mrad kiba don hapdeng ka jingma ban sa jah noh kynthup Slow Loris (Nycticebus caucang), Hog Badger (Arctonync collaris cuvier).
Binturong (Arctictis binturong), Clouded Leopard (Neofelis nebulosa), Hoolock Gibbon (Hylobates hillock), Common Indian Monitor (Varanus bengalensis), Yellow Monitor (Varanus Flavescens), Water Monitor (Varanus salvator), Indian Rock Python (Python molurus linnaeaeus), Tiger (Panthera tigris tigris) bad Great Pied Hornbill (Buceros bicornis homrai).
“Ia ki kyrteng jong ki mrad ba don jingma la leh katkum ka surbe ba la leh da ka Zoological Survey of India ha u snem 1994,", la ong u Bah Tynsong.
Halor ka jingkylli u MLAka NPP u James K Sangma, u myntri u la ong ba ka sorkar kam don kano kano ka jingthmu ban pynlong ia ka jingsurbe ia ki mrad.
U MLA ka UDP u Jemino Mawthoh  u la buh jingkylli ia ka jingpyniap ia ki mrad da kaba lehniam, u myntri u la ong ba ka sorkar kam shah satia ia kum kane ka jingleh ban pyniap ia ki mrad.
Shillong, 13 Jylliew:Lashai ka sngi ka Lady Keane Kolej kan plie ia ka Centre thym mai ba la tip kum ka  Lady Keane College Centre for Human Rights, bad yn plie ia katei ka Centre da ka kong  Theilin Phanbuh, Chairperson Meghalaya State Human Rights Commission ha ka por 11 baje ha Lady Keane kolej.
Shillong,13 Jylliew:Ka North Eastern Hills University mynta ka sngi ka la pyllait paidbah ia ka Resol jong ka BSc Final Year (Honours).
Kiba wan sha khmat eh, sngewbha peit ha ka sla 6.
Ha ka BSC Honours, kiba ialeh, ki don 902ngut bad kiba pass, ki long 745 lane 92.89 percent.
Ha ka Bachelor of Science (Pass), kiba ialeh, ki don 47ngut, kiba pass, ki don 44ngut bad ka long 93.62 percent.
Shillong, 12 Jylliew:Ka myntri kam poh iing ka jylla ka Kong Roshan Warjri ka la ong ba la don 12 ngut ki briew kiba iap ha phatok ki pulit ha kine ki san snem ba la dep.
“Na kine ki 12 ngut, hynniew ngut ki iap dei ba pyniap hi", la ong ka Kong  Warjri haba jubab ia ka jingkylli ba la wanrah da u nongialam liangpyrshah ha iing dorbar thawain hynne ka sngi Palei.
Ka la iathuh ba san ngut ki iap ha u snem 2013,  lai ngut ha u snem 2014,  lai ngut ha u snem 2009 bad uwei ha u snem 2010.
Kine kiba pyniap hi katkum ka kaiphod ba la wanrah ka sorkar ki long u Yeangthin R Marak, Sngewlemmi Kharsati, Tony Peter Kharbithai, Dilip Dohkrud, Roy Symbli, Tapo A Marak, Naresh Koch, Kitbok Kassar , Dapahlan Salanki Rupon, Yonder Mawleiñ, Nalchand Ali bad u With son M Sangma.
Ka myntri ka la iathuh ba ka sorkar ka la thung ia ka jingtohkit da u majistret halor kine ki jingjia.
Haba kubur ba ka long ka kam kaba sngew khia jur haba jia kum kane, ka Kong Warjri ka la ong ba ka tnad pulit kan pyrshang ban wad bniah ia kine ki jingjia.
Ka la ong ba ka don ka jingthmu ban buh CCTV ruh ha ki jaka set ha ki pulit station.
Katkum ka jingong ka Kong Warjri kine kiba pyniap hi ki pyndonkam da ki patlun pyjamas.
Hynrei kane ka jubab ka la pynlyngngoh ia u MLA ka NPP u James K Sangma uba la pynpaw ba ka long ka bym lah long ba kin pyniap da kaba phasi da ki patlun pyjama.
Shillong, 12 Jylliew:Ka HNLC, ka ai khublei ia ki paidbah, kiba la ia trei lang, ban pyn urlong ia ka pakhang shnong, kaba 24 kynta jong ka seng, kaba la pynlong ha ka 10 bad 11tarik Jylliew 2014.
Ka HNLC, ka ong ruh ba ka jingpynkhreh ia kata ka ain mar poh khyn dew, ka long kaba tang ka kyrteng, hynrei, ka bym ju don ba shim khia satia da ka sorkar Jylla, hynrei ka sorkar, ka muja tang ban lum khajna, na kitei ki mar poh khyndew, kiba la pynmih da ki klur tyngka, ba la ioh klun, da kiba bun ki riew sain pyrthei bad ki ophisar sorkar.
La kynthoh ruh ba ka National Green Tribunal(NGT), ka la dei ban ai jingmaham shwa halor ka jingtih dewiong pathar, ha shwa ban pyntreikam, da ka ain kaba knieh noh ia u khiew ja jong ki riew paidbah.
Ka HNLC, ka kren shai, ba kan ieng skhem, na ka bynta ban iada ia ki hok jong ki riew paidbah, kiba shong khlem bam bad kiba la iap tyrsaw ha kine ki sngi.
Halor ka jingong jong U bah Barkos Warjri, ba ki briew, kim dei ban iatreilang bad ka pakhang shnong jong ka HNLC, ka seng ka pynshai ba ia U Bah Barkos, ka jingkhang dewiong, kam don jingktah eiei ruh em, namar, ba u bam da ka tulop sorkar.
Ka HNLC, ka ong ruh ba lada ka NGT, ka iai leh, da kine ki buit pynjlan por kai, kumta khlem pep, ka seng kan sa shim da ki rai kiba kham eh bad kiba tyngeh, na ka bynta ban iada ia ki riew paidbah, ong ka kyrwoh na U Bah Sainkupar Nongtraw, Publicity Secretery ka HNLC.Shillong,13 Jylliew:U Raju Singh, Pre sident, Harijan Colony, Gora Line,  u la ujor sha ki pulit ka Laitumkhrah PS ba ha ka por 3 baje edang step mynta ka sngi u la ioh bat pyllein pyllein ia u wei u samla ba la tip kyrteng kum u  Brandon Basaiawmoit 21 snem karta katba u dang ther maw sha katei ka jaka, ki pulit ki la kem ia utei u samla bad ka jingtohkit ka dang iaid shakhmat.
Shillong,13 Jylliew:Ka KSU Mawroh Unit hadien ba ka la ioh jingtip ia ka jingdoAn jong ki mynder kiba wan ban trei khlem kot khlem sla ha ki katto katne ki jaka ha ki bynta jong ka shnong Mawroh, naka liang jong ka Seng ka lah leit khynra ia ka thain FCI bad ha kiwei de  ki bynta jon gka shnong Mawroh.
Ha katei ka jingleit khynra ka seng la lap ba ki la don haduh 40 ngut ki nongbylla kiba dei ki bar jylla kiba la kam ialade ba ki dei na Assam kim biang kot biang sla, ba kitei ki nongbylla ki dei kiba trei ha ka site jong ka FCI, ka KSU ka la iathuh ba kitei ki khar bylla kim don ia ki work Permit bad kiwei pat ki kot ki sla.
Ka  KSU Mawroh Unit ha katei hi ka sngi ka lah pynsangeh trei ia kitei ki bar jylla bad beh noh shi syndon sha ka jaka ba ki wan.
Ka KSU Mawroh Unit ka maham tyngeh ia ki kontraktor bad ki briew shimet kiba wan ialam iaki bar jylla ban wan trei hapoh u pud u sam jong ka Mawlai Mawroh, ba ki dei ban pynbiang ha ryngkat bad ki kot ki sla kiba biang kum ka Work Permit, bad ka la maham ruh ba lada ka lap ia kino kino  kiba leh pyrshah na  ka liang ka seng kan shim da ka jing pynshitom ba tyngeh.
Ha katei hi kajuh ka sngi na ka liang ka seng hadien ba ka lah ioh ia ka jingujor na ki nong shong shnong jong ka Mawlai Mawroh ia ka jing ieng kali khlem akor jong ki trok  ha FCI ha ka por long skul mynstep bad ha ka por wai skul janmiet kaba lah ktah ia ka leit ka wan jong ki paidbah.
, ka la leit ia kynduh iaki bor ba dei peit ha FCI ba ki dei ban pynbeit noh mardor ia ka rukom pynieng iaki trok  khnang ba kan nym don pat ka jingktah ia ka jing leit jingwan jong ki Paidbah, ong ka kyrwoh na President ka KSU Mawroh Unit u samla Eddie Malngiang.
Shillong,13 Jylliew:Ha ka 12 tarik myn ta u bnai, ki pulit ka Sohra PS ki la lap ia kawei ka met iap ba la pyut kaba dei jong u bah Donbor shabong, 35 snem karta, katkum ka khubor pulit la iathuh ba la lap ia katei ka metiap na Kharang,Kongthong kaba hap hapoh Sohra PS (EKH).
Ki pulit ki la iathuh ba ka la don ka dak pom na ki mat khohsiew ka kjat ka mon utei u rangbah.
Na kiwei pat ki lad khubor, la iathuh ba utei u rangbah u la jah na la ing la shi taiew nadudh ka sngi iewbah Sohra ka 5 tarik u jylliew, bad naduh katei ka sngi um wan phai ing, la iathuh ba na ka liang ki bahaing hasem ki la wad ia utei u rangbah naduh ba u la jah rngai na ing, bad dei mynhynnin ka sngi ba la lap ia ka metiap jong u na ka jaka kaba hap hapoh ka jingpeit jong u sordar Pdei, Khatarshnong.
NewDelhi,13 Jylliew:Ka   Central Bureau of Investigation (CBI)  mynta ka sngi ka la ujor da ka mukotduma  pyr shah ia 6 ngut ki  MP ka Rajya Sabha halor ka jingkynnoh ba u la leh thok bad soi thok ha ka kam bamsap jong ka Leave and Travel Concession (LTC).
Kane ka dei ka sien ba nyngkong ba la ujor mukotduma halor ka kynnoh bamsap halor ka LTC.3 ngut ki MP ba mynta ka Rajya Sabha bad 3 ngut ki MP barim ka katei ka Ing dorbar la pynngat hapoh ka kyndon ain under sections 420 bad 13 (1)D.Ka jingtohkit bad ka jingkhynra ha ing sah jong kitei ki MP ka dang iaid shakhmat.
Ki MP ba mynta kiba la shah pynngat ha katei ka jingbamsap ki long u  D Bandopadhyay (TMC), Brijesh Pathak (BSP), Lal Ming Liana (MPF) katba ki MP barim pat ki long u JPN Singh (BJP), Renu Bala (BJD), bad  Mehmood A Madni (RLD).
Ka CBI ka la lap ba baroh kitei ki MP ki la pynbiang da ka Tiket thok bad ki pass ha ki jaka sah bad ki la ioh jingisew baroh ha katei ka jingpyni jong ki ba ki la leit jingleit.
Ka CBI ka la lap ruh ba jan baroh na kitei ki MP ki la leh ia katei ka kam 3 hadudh 4 sien.
Ha u naiwieng 2013,.
U MP ka JDU u Anil Sahni , la lap da ka CBI ba u la pynheh ia ka bill bai leit jing leit jong u, bad ka CBI ka la pynlong ruh ka jingkhynra ia ki jingdon jingem utei u MP.Nongpoh, 13 Jylliew:Kum shi bynta ban ai khublei ia ka jingiohi jngai jong ka tnat ka koit ka khiah bad ka NEIG RIHMS, ka synjuk ki Rangbah Shnong (SRS), Ri-Bhoi Mihngi, kaba long ruh ka synjuk kaba la mihkhmat na ki hynriew phew tylli ki shnong katei ka thaiñ, ka ai khublei kyrpang eh ia kitei ki ar tylli ki bor ka koit ka khiah.
Katei ka Synjuk ki Rangbah Shnong kam lah ban pynpaw ia ka jing kmen kaba khraw eh hadien ba ka tnat ka koit ka khiah lyngba u myntri jong ka, u Bah A.L Hek bad ki ophisar ka NEIG RIHMS, kiba la shimkhia baroh arliang ban aiti bad shimti noh ia ka Bhoirym bong CHC ba ki nongsu mar pang na  katei ka institute kin ai ia ka jingsha kri kaba bha tam eh sha ki paidbah nongpang ka Ri-Bhoi mihngi.
U Bah F.M Mawphniang, president bad Bah S Basaiawmoit, general secretary, haba kren bad ki nongthoh khubor, ki la ong ba ka dei ka kambah bad ka jingiohi jngai jong ki nongpeit ia ka tnat ka koit ka khiah, khnang ban rat dyngkhong ia ka jingpang kaba ju lynshop man ka por ia ki paidbah ha katei ka thaiñ.
Kum ka synjuk ka pdiang sngewbha ruh ia ki nongsumar pang na ka liang ka NEIGRIHMS, Mawdiangdiang, ban ai jingshakri kaba paka bha sha ki paidbah kiba donkam jingiarap na ka por sha ka por bad ba kane ka jingwan jong katei ka jingthmu ki nongialam ka tnat ka koit ka khiah kan long ruh ka jingkyrkhu ia ki paidbah khamtam kito kiba wan na ka longïing kaba duk ba kyrduh bad ba kin lah ban kyrshan la ki jong ki tnum ki tyndai jong ki watla wan ka pang ka thait ha ki ïing ki sem.
Ka SRS ka kwah ruh ba kane ka jingthmu kan urlong noh shen bad ba ki nongsumar pang na katei ka institute kaba don ha kane ka jylla kin sdang noh ia ka jingtreikam jong ki.
Shillong, 13 Jylliew:Ka Myntri bylla ka jylla ka kong Ampareen Lyngdoh ka la ong ba ki nongbylla ba wan nabar jylla ki hap ban buh ne rejister kyrteng katkum ka Inter-State Migrant Workmen (Regulation of Employment and Condition of Service) Act, 1979.
“Ka sorkar jylla ka la kut jingmut ban pyntrei kam ba ki nongbylla nabar ki hap ban buh ne rejister namar ba ka sorkar ka sngew khia ia ka jingwan rung ki briew nabar", la ong ka Lyngdoh hapoh ka iing dorbar thawain ka jylla hynne ka sngi Thoh dieng.
Katkum ka jingong ka Kong Ampareen, tang u nongwanrah ia ki nong bylla bad u kontrak tor ki rejister bad ki la aiti ia ki kyrteng jongki bad ka kyrteng ki nongbylla jongki.
Haba jubab ia ka jingkylli, ka Kong Lyng doh ka la ong ba ki nongbylla kiba wan bylla hapoh kane ka jylla ban wad kam, kim hap ha kane ka ain.
“Ngim don ka ain kaba tehlakam ia kito kiba wan bylla ban wad kam ha kane ka jylla.
Ka sorkar ka leh ia kam katkum ka ain" la ong ka Kong Ampareen.
Shwa ia kane, u MLA ka Sohra u Bah TW Chyne u la ong ba ka sorkar kam shim khia eiei ban tehlakam ia ka jingwan ki briew nabar khamtam kiba wan bylla bad kane ka la ktah jur ia ki trai jylla.
“Nga tip ba ki nongpyntreikam ne u nongwanrah nongbylla kim ai ia ka jingtip kaba biang ia ki nongbylla ba ki wanrah.
Ka tnad bylla ka jylla ka dei ban ai work permit sha kine ki nongbylla kiba wan sha kane ka jylla bad ban tohkit bniah ia ka jinglong jongki", la ong u MLA ka Sohra.
Shillong, 13 Jylliew:Ka Myntri kam poh iing ka jylla ka Kong Roshan Warjri ka la iathuh mynta ka sngi, hapoh ka iing dorbar ba ka sorkar jylla ka la buh ia ka Subsidiary Multi Agency Centre (SMAC) ban pyn khlain ia ka tnad syntiat khamtam ha kaba iadei bad ka jingiakhun bad ki kynhun pyntriem.
“Ia ka SMAC la buh ha ka nongbah bad ia ki jingtip la sam thikna ha pdeng ki dkhot jong kane ka kynhun.
Kane ka SMAC ka pynlong ia ki jingialang man ka por hapoh ka jingkyrshan ka Subsidiary Intelligence Bureau,", la ong ka Kong Warjri haba jubab ia ka jingkylli ba la wanrah da u MLAka NPP u James K Sangma hapoh ka iing dorbar hynne ka sngi Thohdieng.
Ka la ong ba ka SMAC Control Room la pynbiang ia ki tiar kaba treikam ha Special Branch headquarter.
Ka myntri ka la ong ruh ba ka sorkar ka la thaw ia ka State Level Standing Committee ban tei ia ka jingiadei hapdeng ki pulit, ki bor BSF, CRPF bad u Chief Secretary u dei u chairman.
Ha kajuh ka por, ka iathuh ba ka sorkar pdeng ka la ai alai, bad kiwei ki tiar ban pynkhlain ia ka tnad pulit.
Ka la iathuh ba ka sorkar jylla naduh u snem 2006-2007 haduh u snem 2011-2012  ka hap ha ka kyrdan ‘A’ ha kaba ka ioh ia ka jingiarap 100 percent na ka sorkar pdeng.
Hynrei ha u snem 2012-2013, la pynjynsur sha ka jingiarap kaba long 90 percent na ka sorkar pdeng bad 10 percent na ka sorkar jylla.
Shwa ia kane haba wanrah ia ka cut motion, u MLA ka NPP u James K Sangma u la buh jingkylli ia ka jingpyntreikam ia ka jingpynkhlain ia ka tnad pulit.
“La iathuh ia nga ba ka pisa khlem pyndonkam na ka bynta ban pynkhlain ia ka tnad pulit", la ong u Sangma.
U la buh jingkylli ruh ia ka rukom iakhun lehnoh ka sorkar.
Ha kawei ka liang, u la iathuh ba ka jingwan ki kompeni CRPF na ka sorkar pdeng dei namar ka jingshim khia u MP ka Tura u Purno A Sangma.
Shillong, 13 Jylliew:U MLA ka NPP u James K Sangma u la buh jingkylli ia ka rai ka sorkar ban aiti ia ka jingtei ia ka Medical College ha Shil long sha ka kompeni ba long artatien.
“Nga sngew lyng ngoh ba ka sorkar ka la aiti ia ka jingshna ia ka projek ia ka medical college ha ka kompeni na Kolkata ka KPC group.
Kane ka kompeni ka don ka jinglong artatien ne bym thikna", la ong u Sangma  haba wanrah ia ka jingkylli ha iing dorbar thawain mynta ka sngi Thohdieng.
U la ong ba ka KPC Group ka la shah ujor ba ka thok ia kumba 21 tylli ki kam bad ka jingthok ia ka Kashari ha United States.
U MLA ka NPP u la ong ba la ka sorkar  ka la tip ne em ia ka jingdonkti kam beain kane ka kom peni.
Haba jubab ia kane, u myntri ka tnad ka koit ka khiah u Bah AL Hek u la ong ba ka sorkar kam tip eiei ia ki kam beain kane ka kompeni.
Halor ka jingkylli u Sangma la ka sorkar kan weng noh ne em ia ka jing aiti ha kane ka kompeni, u Bah Hek u la ong ba kim don daw ban weng noh ia ka jingiateh namar ba ka sorkar kam don sakhi ban pynshisha ba kane ka kompeni ka don dak sniew.
Haba u MLA ka NPP u la pan ia ka jingpynthikna na u myntri ban pynlong ia ka jingtohkit halor kane, u myntri u la ong ba ka sorkar kan peit ia kane lada donkam.
Shwa ia kane, u Bah Hek u la iathuh ba ka jingiateh  la iasoi bad kane KPC Medical College and Hospital, Jadavpur na ka bynta ban tei ia ka medical college lyngba ka Public-Private Partnership (PPP) ban shna ha Reid Provincial Chest Hospital (RPCH), Shillong, bad ka jingmang pisa ka long T.250 klur.
“Ha kajuh ka por, ka jaka ban shna ia ka RPCH hospital ym pat dep ban aiti namar ba ia kane ka hospital khlem pat kynriah sha Umsawli, Mawdiangdiang.
Ka jingshna ia ka TB hospital ba thymmai ka dang iaid shakhmat", la ong u Myntri.
U Bah Hek u la ong ba kumba 40 percent ka jingshna ia ka TB Hospital  la dep.
“Ngi kyrmen ban kynriah ia kane ka hospital TB kloi katba lah", la ong u Bah Hek.
Ha kaba iadei bad ka Medical college ha Tura, u Bah Hek u la iathuh ba ka sorkar ka la ioh ia ka jaka kaba heh 99 akar ka jaka ha Balagre A’King bad Jewilgre.
“Ka Letter of Award (LOA) jong ka jingtrei la shna da ka Detailed Project Report (DPR) bad ban pyniaid ia ka jingpyntrei ha Tura  la pynmih sha ka Telecommunications Consultant India Limited (TCIL)," la ong u Bah Hek.
U la ong ba ka projek yn pyndep kloi hapoh 36 bnai naduh ba iasoi ia ka soskular.
U Bah Hek u la ong ba ka sorkar ka la pynlut T.3.40 klur ban siew ia ka bai jaka sha ki briew.
Shillong, 13 Jylliew:U Myntri ka tnad PWD u Bah Sniawbhalang Dhar u la ong ba ka jing pyndep ia ka surok VIP na Umroi sha Mawlai Maw roh yn pyndep ha u bnai Nohprah mynta u snem.
U myntri u la iathuh ia kane ha ka jingkylli ba la wanrah da u MLA ka Mawlai u bah Embhalang Syiemlieh hapoh ka iing dorbar mynta ka sngi ha iing dorbar.
“Ka tnad ka la shim ia ki lad ki lynti ban pynsted ia ka jingtrei ia kane ka surok hapoh ka por ba la buh.
La pynlong ia ka jingjurip man ka por bad ban shna bha ruh ia kane ka surok", la ong u Bah Dhar.
U la ong ba ka ophis kan leh ia kaba donkam ban pynsted ia kane ka surok hapoh ka por ba la buh.
U la ong ba la thoh bunsien sha ki kontraktor ban pyndep kloi ia kane ka surok ha ka por kaba biang.
Shwa ia kane, u MLA ka Mawlai u Bah Embhahlang Syiemlieh u la buh jingkylli ia ka jingslem ban pyndep ia kane ka surok.
“U myntri kham mynshwa u la pynthikna ban pyndep ia kane ka surok  hapoh u Jymmang mynta u snem.
Hynrei mynta ka jingpyndep kan long haduh u Nohprah", la ong u Bah Syiemlieh.
U la ong ba ka jingkhmih lynti jong ki paidbah ban ioh ia ka surok kaba bha ka long tang ka jingphoh sniew.
Ka jingtrei ha ka bynta ba hap ha ka 16 km haduh 19 km  ka long kaba suki bha bad u Bah Syiemlieh u la ong ia u myntri ban ai ia ka kyrteng jongu kontraktor  uba shna ha katei ka bynta.
U myntri u la iathuh ba ka jingtrei ha kitei ki bynta la ai ha kontraktor  u Bah Charlet Dkhar.
Na ka T.3.46 klur, u myntri u la iathuh ba kumba T.2.07 klur la  pynlait sha u kontraktor.
“Ka tnad kan ai jingthoh sha u kontraktor ban pynsted ia ka kam", la ong u Bah Dhar.
Shillong,13 Jylliew:Wat la ka World Cup ka la sdang naduh myn hynnin ka sngi hynrei la iohi ba haduh mynta ka sngi ruh ki paidbah kham tam na ki thain nongkyn dong, ki dang ia khohreh ban mareh sha ki dukan die TV, na ka bynta ban thied ia ki TV thymmai jong ki na ka bynta ban ia pynlut por bad ki bahaing ha sem bad ki lok ki jor na ka bynta ban peit World Cup.
Haba iaid ha ki thain Iewmawlong la iohi ba ki don bun ki paidbah nongkyndong kiba la kit kyndung la ki TV thymmai bad ki Dish TV , bad ki don ruh bun kiba la wanrah ia ki TV rim jong ki sha ki dukan die TV ban ia kylliang bad kaba thymmai.
Haba u nongthohkhubor , u la rung ha kawei ka dukan TV, la iohi ba ka jingthnam ka iew ha katei ka dukan ka la long kaba palat haduh ba ki trai dukan kim lap por shuh tang ban bamja ruh, namar ka jingiabeh ia ka pisa.
Haba ia kren bad ki trai dukan ki la iathuh ba ka iew ka biang bha, dang ha kine ki ar sngi kata shis ngi shuwa ban sdang ka World Cup bad mynta ka sngi, ha ka jingiathuh ki trai dukan ki la ong ba ha ka jingshisha ki la nang pyrkhat ba ka iew World Cup mynta u snem ka kynyjah jar jar bad ka iapher na kiwei pat ki snem namarba ha ka saw snem ba la dep, shibnai shuwa ban sdang ka World Cup ki la ong ba la ithuh ia ka jingsdang wan tuid ki paidbah, hynrei mynta u snem pat wat shi taiew shuwa ban sdang ka World Cup ruh ka iew kam da ler, pynban dei hadien ba la sdang ba ka iew ruh ka sdang khluit, iathuh uwei u trai dukan, uba la pynpaw ba dang hap pynkhreh ban order TV biang.
Haba ia kren shaphang ki dor uwei u trai dukan u la iathuh ba kam don kano kanao ka jingpynkylla ne ka jingpynkiew dor bad ka neh hi kumjuh kumba ju die.
Shillong,13 Jylliew:Ba jur palat ka jingia kynthoh shimet ha pdeng ki nongmihkhmat ha  Ing Dorbar Thaw-ain ka jylla ka la pynlong ia u Lam phang ka Ing Dorbar u Abu Taher Mondal ban kren bad ban pyni ba baroh ki nongmihkhmat, la ka dei na ka liang synshar ne na ka liang pyrshah ki dei ban kren bad iaid katkum ka ain jong ka Ing dorbar bad ki dei ban kiar na ka jingiakynthoh shimet.
Ha ing dorbar ka la don ka jingiather tyngeh hapdeng ki liang synshar bad ki liang pyrshah halor kiba bun ki mat ia kren, bad katei ka jingiather ka la poi ruh sha u pud ba la mih sa ki jingiakynthoh shimet, bad dei halor katei ka daw ba u Lamphang u la kren ba baroh ki nongkren kiba ia shim bynta ha ka Dorbar kim dei ban kren ia ka jinglong shimet hynrei ban kren ia ka mat katkum ki kyndon jong ka ing dorbar.
Nongpoh, 13 Jylliew:Khatphra ngut ki trai jaka jong ka shnong Umeit, Ri-Bhoi district, ki la ujor sha ka CSWO (I) hadien ba ki la shem ba ki jaka jong ki, kiba don harud ka surok thymmai ban shna na Umeit sha Mawthei, kaba ka jingjlan jong ka ka long kumba 6km ei ei, ki la shah klun jem ha u kontraktor ba shna ia katei ka surok.
Katei ka surok ka dei kaba la shna na ka skhim PMGSY, ha kaba utei u kontraktor hadien ba la wad jingtip bha da ka CSWO (I) la shem pynban ba u dei u nongthawaiñ na ka Umroi konstitwensi, u Bah Ngaidlang Dhar.
Ki khatphra ngut ki trai jaka kiba la shah klun ki kynthup ia ka Kong C Wanniang, Kong Philomina Dkhar, Kong Liya Dkhar, Kong Noralin Nongdhar, Kong Mardamon Mylliemngap, Kong Plentimai Nongrang, Kong Ritiya Dkhar, Kong Risumar Mylliemumlong, Kong Tina Lawriniang, Bah Dransing Mylliemumlong, Bah Kesis Kharkongor, Kong Larida Basaiawmoit, Kong Philisia Wankhar, Kong Thirian Shangpliang, Kong Nana Rumnong, Kong Robina Malngiang, Kong Kmen Dkhar bad Kong Medris Shylla.
Bad kitei ki trai jaka ki la ujor ia kane sha ka CSWO (I) ban tuklar bad iarap lem ia ki, ha kaba kawei na ki trai jaka lei, ka Kong Larida Basaiawmoit ka la shah klun haduh 30 Feet ei ei na surok, kaba katei ka jingshah klun ka long kaba palat liam haba ianujor bad kiwei pat ki jaka ba la shah ktah ha katei ka jingpynheh bad shna ia katei ka surok PNGSY.Katkum ka CSWO (I), ka Kong Wanniang kum ka general secretary ka la pynpaw ia ka jinglyngngoh ba kumno u nongthawaiñ ka jylla uba ki paidbah ka Umroi ki la jied ia u ban iasaid ia ki ha Assembly, u long pat u kontraktor, hato ka dei seh mo ba u nongthawaiñ un long ruh ha kajuh ka por u kontraktor? la buh jingkylli ka Kong Wanniang.
Ha kaba iadei bad kane, na ka liang ka CSWO (I) lem bad ki trai jaka ki la buh por ia utei u MLA ka Umroi ba u dei ban weng ne khat noh ia katei ka khyndew kaba u la bret sha ki jaka jong kitei ki khatphra ngut ki trai jaka hapoh ka shi bnai naduh kane ka tarik, lada um leh kumta, na ka liang jong ki, kim banse ban shim da kiwei ki lad ba tyngeh bad kumjuh ruh ka CSWO kan wad ia ki jingshisha na katei ka tnat ba pynioh ia katei ka skhim.
Ka Kong Wanniang haba iakren bad ki nongthoh khubor ka la ong ruh ba ha ka jingshisha la dep pynioh ia kawei ka jaka ba utei u kontraktor ba un theh ia katei ka khyndew kaba la tih na katei ka surok, hynrei kaba sngewlyngngoh ka long ba utei u kontraktor u la theh pynban sha ki jaka ki briew kaba kum ka seng kam lah satia ban pdiang ia kane.
Shillong, 13 Jylliew:U MLA ka Nong thymmai u Bah Jemino Mawthoh  hynne ka sngi Thohdieng u la buh jing kylli ia ka sorkar ia ka jingiapher ia ka dor thied bording na ki kompeni bapher bapher.
Katkum ka dor ba la ai da ka Distribution Unit ka MeECL,  u Bah Maw thoh u la ong ba ha u snem 2013-2014, ka dor thied ia ki bording na ka NEEPCO ka long T.2.24,  NHPC T.2.50 bad na ka NTPC T.3.80.
Shwa ia kane haba jubab ia ka jingkylli, u Myntri Rangbah u Mukul Sangma u la iathuh ba ka dor jong shi unit ha u snem 2013-2014 ki long ka NEEPCO T.6.37, NHPC T.2.75,  NTPC T.3,90 bad ka ONGC Tripura Power Corporation  T.2.53.
Haba buh jingkylli ia ka dor ba la ai da u Myntri Rangbah namar ka iapher na ka MeCEL, u Bah Mawthoh u la ong ba ka long kaba sngew phylla ia ka dor kaba la ai kano kaba dei bad kano kaba shisha.
Ka long kaba sngew phylla ban iohi ia ka jingiapher kaba jur bha ia ka dor thied ha ki unit na ka NEEPCO bad ka MeECL ka la kdew ba T.2.24 katba u Myntri Rangbah ka dor jong shi unit ka long T.6.37.
Haba pynshisha ia ka jubab u Myntri Rangbah u la ong ba ka dor kaba la ai ma u, dei kaba shisha ha kaba iadei bad ka dor bording.
Ha kajuh ka por u Mukul u la ong ba ka ram kaba sah ha ka NEEPCO ka long T.354.49 klur, NHPC T.21.44 klur, NTPC T.10.04 klur bad ONCG Tripura Power Corporation T.0.01 klur.
U la iathuh ba ka jingthied ia ka bording na ki kompeni bapher bapher la leh ka jingbuh ka Meghalaya State Electricity Regulatory Commission (MSERC).
Halor ka jingkylli u Bah Mawthoh balei ka slem ban siew ia ka ram da ka MeECL, u Myntri Rangbah u la ong ba la don bun ki daw kiba ialam sha kane ka jingpynslem, ka jingbym biang ka jingioh lum khajna, ka jingduna bad kiwei ki jingduh.
Halor ka jingkylli kiei ki lynti ba ka sorkar ka shim ban leh ia kane kam, u Mukul u la ong ba la don bun ki lad ki lynti ba ka sorkar ka la shim ban pynduna ia kine ki jingeh bad kawei ka long ban pyntreikam da ki buit thymmai kane ka juk mynta.
Shillong, 13 Jylliew:Ka State Coordination Committee of Coal Owners, Miners and Dealers Forum ka la kyrpad ia ki trai par bad nongkhaii dewiong jong ka jylla ba kin leit ban iamih paidbah ban iadon lang ha ka jong ka jong ka jaka ba buh ia u dewiong ha ka 14 bad 15tarik Jylliew, 2014 naduh ka por mynstep.
Kane ka long kat kum ka hukum ka NGT.Ka Furom ka bthah ba baroh kito ki kham ioh por ban ia poi sha ka ophis u DC ne SDO ne BDO ha ka por 10 baje mynstep ha kitei ki tarik bad ban iamih bad ki ophisar ban ia leit peit ia ki dewiong ba la lum thup, la ong ka kyrwoh na u Bah M Kharkongor.
Ha kawei pat ka khubor, la iathuh ba kat kum ka hukum ba la pynmih da ka National Green Tribunal (NGT) ha ka 9 tarik mynta u bnai, ki bor pyniaid District ka West Jaintia Hills ka la pyntip paidbah ba ka Komiti ba la thaw kan leit ban jurip ha baroh kawei ka District ha ka 14 bad 16 tarik mynta u bnai, bad katei ka komiti kan leit ban jurip ia baroh ki par dewiong bad ki dewiong ba la sei shabar bad kumjuh ruh ban tip ia ka ingkhein ia ki bad ia ki  jaka ba ki don.
Ia ki dor ki mur jong ki dewiong ba la dep sei shabar yn khein kyllum da katei ka komiti ka ban leit jurip ha ki par dewiong.
Halor katei ka phang u Deputy Commissioner ka West Jaintia Hills, u la kyrpad ia baroh ki trai par, ki Manager ha kylleng ki District ba ki dei ban pynpoi ia ki jingti ba bniah halor ki dewiong jong ki, kaba kynthup ia ka jingkhein katno ki don, bad haei ki don sha ka komiti ka ban leit ban jurip, na bynta ki jingtip ba kham bniah ki trai par ki lah ban leit ia kynduh ia u bah D.P Kharsati , MCS,Additional ,District Magistrate,West Jaintia Hills,Jowai lane da kaba shu phone ha u nombar 9856637904.
Shillong,16 Jylliew:U Branch Manager ka State Bank of India, Ampati Branch u la shah rahabor mynta ka sngi na Garobadha, katba u dang don ha lynti jong u na Tura sha Ampati, ka nongbah jong ka South-West Garo Hills.
Katei ka jingjia ka la jia hapdeng ka por 9:30 haduh 10 baje mynstep jong la lah sngi u blei.
Katkum ka khubor pulit , la iathuh ba u Kumar u la donlang bad u nongniah kali jong u u  Sanjay Mahanta, bad ha katei ka por lain gut ki runar kiba la suba ba ki dei ki lehnoh ki la pynsangeh ia ka kali I 20 jong ki hajan ka jingkieng ha  Garobadha, bad ki la pynap suloi ia ki.
Ki pulit ki la iathuh ba ki pynlong ka jingkhynra kaba jur ban ioh kem ia ki runar kiba la donkti ban rahbor ia u Manger katei ka Bank, “ Ki bor pahara na West bad  South-West Garo Hills ki dang pynlong ka jingkhynra kaba jur ha ki thian ka  Garobadha – Rangsakona “, iathuh u SP ka West Garo Hills u  Mukesh Singh.
“Nyngkong ki la dawa pisa, haba ki la kyntait ki lain gut kitei ki suba lehnoh kiba la shong nadien kali, ki la hukum ia u nongniah ba u dei ban niah shaphang sha Rangsakona.
Hadien ba la poi ha  Rangsakona, ki la bat ia u Manager bad ki la phah ia u nongniah ba un phet noh" iathuh  shuh shuh u Singh.
uba la ong ba ki pulit ki dang tohkit bniah na u nongniah shaphang katei ka jingjia.
U assistant general manager ka SBI ha Garo hills, u Nixon Joseph, u la kyrpad sha ki nongrah bor ba kin pyllait noh ia utei u para nongtrei jong u uba la wan na shabar jylla ban shakri ha kane ka thain bad ki briew jong ka.
“Ki nongtrei Bank ki hap tang na ka tulop jong ki ban ioh bam, nga kyrpad ia kito kiba rahbor ia u para nongtrei jong ngi ba kin pyllait noh namarba u dei u briew uba hap ban kyrshan ia ka ing ka sem bad ki khun ki kti, ka SBI ka pyrshang ban ai ka jingshakri ban kyntiew ia ka Ri-Lum Garo, bad kum kane ka jingjia ka nang pyntlot pynban ia ka rukom treikam na byngta ka Ri-Lum Garo" ong u Joseph haba kyrpad rit ba ki lehnoh kin pyllait noh ia u Branch Manager.
Halor katei ka jingshah rahbor u Branch Manager, na ka liang ka NPP ka la pynrem jur ia katei ka jingjia, bad ka la dawa  ia ka sorkar ba ka dei ban peit ia ki lad ki lynti ban wanrah biang ia  ka shong suk shongsain ha Garo hills , ka NPP ka la kynthoh ruh ba ki jingjia pyntriem ha Ri-lum Garo ka paw ba u Myntri Rangbah u Dr.Mukul Sangma um lah teh lakam shuh.
Ha ka juh ka por, na ka liang u Myntri Rangbah u Dr.Mukul Sangma u la pynrem ia ki runar kiba la donkti ha katei ka kam rahbor , u la ong ba ka dei ka kam khaweit kaba la leh da ki runar ia ki riew lui lui bad kiba la pynlong ia ki kum ki mar ia pein.
U la pan ka jingiatreilang na ki paidbah ka jylla ban ai ka jingiatreilang bad ka sorkar  na ka bynta ban lait na kum kitei ki jingjia.
Shillong, 13 Jylliew:Kumba 20 tylli ki bos saw khmut Shillong Public Transport Service (SPTS) ha Mawpat ki la shu shong ei ha sem namar ba ki sniew.
Kine ki bos ha ka jingsisha ki  dei ban  iaid  kamai ha kylleng ka sor Shillong bad kat kum ka jingtip ki dei ba la pyniaid da ka Synroplang Self help Group Mawpat.
Katkum ka jingtip ba la iathuh ba kine ki bos saw ki la hap ban shu shong ei, namar ba ki la duh ki tiar ki tar kiba shem shitom ban ioh nangne.
Katkum ka jingia thuh ki draibar jong kitei ki bos ki la ong ba ia ki tiar jong kine ki kali hap ban thied na shabar na ki kompeni kiba shna ia kine ki kali.
“Kaba kloi eh ban ioh tiar lada sniew kali  ka shim por da ki bnai", la ong ki draibar bad bynrap ba lada ka jingjulor jong ka kali ka kham jur ka jingioh ia ki tiar kali ka kham slem shuh shuh.
Kane ka jingslem ban ioh ia ki tiar kali ka wanrah jingeh ia ki ba dei peit bad ka la pynthut ia ka jingshakri jong ki ia ki paidbah ka sor Shillong.
Ia kine ki bos la aiti da ka sorkar sha ka kynhun riew shimet ban pyniaid ha sor Shillong ha ka Nongbah.
Lah ban kdew ba kham mynshwa u Secretary jong ka Synroplang u  Bah Juda Wahlang u la iathuh ba ba ka sorkar ka la aiti lyngba ka Public Private Partnership  (PPP) ha ka Synroplang ban pyniaid ia ki bos saw bad ki maxi da kaba iasam ia ka jingioh lum bad ka sorkar mar shiteng.
Katkum ka soskular ba ki la  iateh bad ka sorkar,  kin hap iasam mar shiteng na ka jingioh.
Hynrei kaei kaba kham phylla, ka long ba ka sorkar kan shu  shim suk beit ia ka bai kamai ka bai bhah na ki mar  50 percent katba ka Group kan hap ban peit ia ki jingdonkam baroh kum ka jingsiew ia ka bai nongtrei, ki nongniah bad kiwei ki jingdonkam.
Katkum ka jingtip 10 percent na ka bai kamai ki thep na ka bynta ban shna ia ki kali saw.
Ka Synroplang ka ioh ban pyniaid 88 tylli ki bos saw heh (SPTS) bad 120 tylli ki kali rit (SPTS).
Katkum ka jingiateh, hap ban pynthymmai man u snem bad ka sorkar bad  ka sorkar kan bishar lada ka rukom pyniaid ka long kaba biang, ka lah ban bteng biang ban aiti.
Katkum ka jingiathuh ka jingioh lum pisa haba shu khein pdeng ne antad tang na ki kali rit ka long kumba T.1 lak ha shi sngi bad na kawei kawei ka bos heh pat ka jingmih shisngi ka long kumba T.2200  eiei.
Haba shu khein antad, ka jingmih ha ka shi bnai na ki bos heh kan long T.19, 36,000 katba na ki kali rit kan long T.30 lak.
Shillong,14 Jylliew:Ka President jong ka Civil Society Women Organisation (CSWO) ka kong Agnes Kharshiing ka la pynpaw ia ka jingsngew lyngngoh halor ka jingjah klep ka jaka ka jylla kum ba 60 Sq.
Km, bad katei ka seng ka la lyngngoh mano ba la pynkylla ia ka jingkhein na ka rikod jong u snem 1972, bad halor katei ka bynta ka CSWO ka kwah ban pan jingshai na ka sorkar, shano ka jah ka jaka kumba 60 Sq.
Km.
Ka kong Agnes ka la iathuh ba la lap ia ki rikod kiba biang , kiba pyni ba na ka kot ba la thoh da u bah W.L Lyngdoh,IAS, kaba la ai kyrteng ka ‘Meghalaya Socio and Economic Review’  ha ka ba ka Directorate of Economic  and Statistic  Meg halaya, Shillong  ka la buh ia ka ripod   da ka  Di rectorate area and District of Meghalaya  ha u snem  1972 bad ka jingdon ka jaka jong ka United Khasi bad Jaiñtia  kat kum katei ka record ka long 14,405 Aq.
Km bad ka Garo ka long  8084 Sq.
Km  bad baroh ka jaka jong ka Meghalaya ka long 22,489 Sq.
Km bad kat kum ka jinglum jingtip da u ophisar   ha u snem 1972 ka United Khasi bad Jaiñtia ki don artylli ki civil sub Division bad khatlai tylli ki community Development Block katba ha Garo ki don khatwei tylli ki community  Development Block.
Kaba pynlyngngoh ka long ba  ha u snem 2005 ka  State of the Environment  report  ka pyni ba ka   jaka jong ka Meghalaya ka don 22,429 Sq.
Km, kaba pyni ba na ka rikod jong u 1972 ka jaka ka la jah klep kumba 60 Sq.
Km.
Ha kaba ia dei pat bad ka jingdon ki Civil Sub-Division bad kumjuh ruh ki C&RD Block ka kong Agnes kam shym la kynthoh eiei ha kaba ka  la ong ba mynta kitei ki tnad ki la nang iar katkum ka jingiaid ka por.
Shillong, 16 Jylliew:U Lamphang ka iing dorbar u AT Mondal ha kane ka sngi nyngkong u la pynwai shwa ia ka dorbar.
Shwa ia kane, la pas ia ka Meghalaya Appropriation Bill (No.II) Act 2014.
Ia ka Bill la pas ha kaba ka pisa kaba T.11933 klur la bhah sha ki tnad bapher bapher ka sorkar na ka bynta ban pynlut ha u snem 2015 shwa ka 31 tarik Lber.
Nalor ka Meghalaya Appropriation Bill (No.II) Act 2014, ka Martin Luther Christian University (Amendment) Bill, 2014 bad ka Meghalaya Special Courts Bill, 2014 la pas.
Ka dorbar mang tyngka ka la sdang ha ka 6 tarik Jylliew ka la sakhi ia ka jingiatainia kaba jur bha halor ka jingthut ka suk ka sain ha Garo Hills nalor kiwei ki mat ba iadei bad ka im ka iap jong ka jylla.
Shillong, 16 Jylliew:U Symbud Myntri Rangbah ka jylla u Prof RC Laloo u la iathuh ba ia ka Greater Shillong Water Supply Scheme (GSWSS) Phase III  yn pyndep noh ha u Lber 2015.
“Ngi la hap ban buh por ban pyndep ia kane ka projek kaba la wanrah ia ka jingslem", la ong u Prof Laloo hapoh ka iing dorbar thawain hynne ka sngi Nyngkong bad u la pynthi kna ba ka sorkar kan shim ia ki lad ki lynti ban pynsted ia kane ka kam kumba la buh por.
Halor ka jingkylli u MLA ka Mawlai ia ki daw ka jingslem, u Prof Laloo u la ong ba ki daw ka jingslem ka dei ka jingkhlad noh u kontraktor bad kiwei ki daw.
“Ka jingpynkhreh ban ai biang ia ki jingtrei ka dang iaid shaid shaid", la ong u Symbud Myntri Rangbah ka jylla.
U la ong ba  haduh mynta kumba 75 percent ki jingtrei ba heh la pyndep.
“Ngin pyrshang ban pyndep ia kaba sah 25 percent  kloi katba lah" u la ong.
Ha kajuh ka por u Prof Laloo u la ong ba ka tnad ka pyrshang ban pynbun ia ka jingsam um bad ruh ban shim ia ki lad ki lynti ban pynduna ia ka jinglehnoh ei ka um na ka Phase III.Kane ka Phase-III la kdup shuh shuh kham bun ki shnong ban ai um kum  ka Pynthorumkhrah.
Shwa ia kane, u MLA ka Nongthymmai u Bah Jemino Mawthoh u la ong ba ki paidbah ka constituency jongki ki iakynduh jingeh namar ka jingbym ioh um thikna.
“Ngi kyrmen ba kan pynbha ia ka jingioh um hadien ba la dep ia kane ka Phase III", la ong u Bah Mawthoh.
U MLA ka Nongthymmai u la buh jingkylli la ka jingthmu ka sorkar BJP ban pynduh noh ia ka skhim JNNURM kan don jingktah ne em ia ka GSWSS Phase III.Shillong, 16 Jylliew:Ki liangpyrshah ki la buh jingkylli ia ka sorkar kaba la buh ia ki model skul tang ha ki katto katne ki block ba la kham ha ka Garo Hills.
“Ka long kaba sngew phylla ba ka sorkar kam shym la pyrkhat ban buh ia ki model skul ha Khasi-Jaintia Hills.
Nga tip ba ki don ki blok kiba la kham kiew ha ka thoh ka tar wat ha kane ka thain", la ong u MLA ka Nongthymmai u Bah Jemino Mawthoh haba buh jingkylli hynne ka sngi hapoh ka iing dorbar thawain.
Katkum ka jingtip ba la ioh, ka sorkar ka la rai ban buh khyndai tylli ki model school ha Garo Hills.
Haba jubab ia kane, u symbud myntri rangbah ka jylla ba peit ia ka pule puthi u Prof RC Laloo u la ong ba kine ki model school la buh ha Garo Hills katkum ka surbe ia ka thoh ka tar jong ki kynthei ba la pynlong da ka sorkar pdeng.
“Katkum ka surbe, la shem ba khyndai tylli ki blok ha kaba yn buh ia ki model school ki dei kiba duna bha ha ka jingnang thoh nang pule", la ong  u Prof Laloo bad bynrap ba ka jingnang thoh nang pule jong ki kynthei ha Khasi-Jaintia Hills kam da duna ban ianujor bad ki kynthei ha Garo Hills.
Shwa ia kane, u Prof Laloo u la iathuh  ba kine ki 10 tylli ki  kyrteng jong ki block ki long  ka  Selsella (55.37), Saipung (57.12), Laskein (57.40), Dadenggiri (57.71), Khliehriat (58.78), Songsak (62.50), Thadlaskein (64.45), Tikrikilla (62.40), Zikzak (67.14) bad ka Dambo Rongjeng (68.45).
Shillong,16 Jylliew:Ka seng River Protection Association (RPA) jong ka Elaka Sutnga lyngba ka kyr woh bala phah da u Secretary jong ka, u la pynbna paidbah ba ym bit ban die ne dih kyiad, ne ban pynpait bilor harud Surok jong ka Wah Letein, Wah Um sngad, Wah Umte bad ka wah Bthoh, kumjuh ruh ym bit ban shet jingshet halor ki dam um jong ki nongrep.
La khang ruh  ban pyniap dusmon iaki dohkha, dohum baroh da kaba pyndonkam daki dawai ba long bih.
La khang ruh  ban teh jar, pynrngat bad khwai miet naduh ka por 7.00 baje mynmiet  haduh 5.00 baje mynstep  lada lap ia kino kino kiba pyrshah ia kine ki jing mana kin hap haka jingbishar ryngkat ka shah daiñ kuna.
Shillong, 16 Jylliew:Arngut ki samla na ka Jylla, ki la jop ha ka jingiakhun ia ka eksamin jong ka All India Civil Service Examination 2013, kaba dang shu pynmih result shen.
Kitei ki long U Spencer Mervyn Mylliem, u khun jong U bah WMS.Pariat, IAS, Chief Secretary jong ka sorkar Meghalaya bad U  Daniel Vincent Laitflang Stone, u khun jong ka Dr.Cecilia Laitflang, ha kaba ia katei ka eksamin, la pynlong da ka  UPSC.U bah Spencer Mervyn Mylliem, u dei u graduate na ka Computer Engineering na  Pune bad ula trei ruh bad ka  Infosys, na ka bynta katto katne por, katba U Bah  Daniel Vincent Laitflang Stone, u dei u samla uba na St.Anthony’s College, Shillong.
Ki don baroh 1122ngut kiba la jop ha kane ka eksamin IAS 2013 bad kitei kin sa shimti ia ki kam jongki, na bynta ki kam IAS,  IFS, IPS bad kiwei de ha ki kyrdan Group “A" bad Group “B".
(MIPR).
Shillong, 16 Jylliew:U bah Embhahlang Syiemlieh, ula kylli ha iing dorbar, halor ka jingbym shah jied ia ki skhim IAY, ha ki bynta jong ka Maw lai Constituency.
“Nga kwah ban tip ia ki daw balei ka skhim shna iing baduk ka IAY skhim khlem pyntreikam ha Mawtawar bad ha Um thlong Greater Shillong Cricle," , la ong u Bah Syiemlieh haba kylli hynne ka sngi Nyngkong ha iing dorbar thawain.
Haba kubur ba kane ka skim kam shym la treikam ha kane ka constituency naduh u snem 2010-2011, u myntri ka tnad  Community and Rural Development Bah Prestone Tynsong u la ong ba la don ki bynta ha kane ka thain ha Mawlai constituency la niew kum ka khanasumari sor.
“Hynrei ka jingpdiang ka tnad Rural Development,  kane ka skhim yn pyntreikam ha baroh kawei ka constituency naduh une u snem 2014-2015,", la ong u Bah Tynsong.
Shillong, 16 Jylliew:Ka myntri sor ka Kong Ampareen Lyng doh ka la iathuh ba ka New Shillong Township Development Agency (NSTDA) kam pat treikam pura.
“Ha kane ka khyllipmat, ngi dang shu thung ia u project coordinator.
Ngi la don u nongai jingmut uba thung da ka kontraktor halor kane", la ong ka Kong Lyngdoh hapoh ka iing dorbar mynta ka sngi Nyngkong.
Ka la iathuh ba u Chief Secretary u dei u chairman ka NSTDA.Haba jubab ia ka jingkylli jong u MLA ka Nongthymmai u Bah  Jemino Mawthoh halor ka jingthung ia ka agency, ka myntri sor ka la ong ba kane ka agency ka la pyntreikam ia ka surok kaba 563 meter kaba pyniasoh ia ka Indian Institute of Hotel Management (IIHM).
“Ka jingmang ia kane ka surok ka long T.1.18 klur", la ong ka Kong Lyngdoh.
Shillong,16 Jylliew:Ka State Unit ka Bharatiya Janata Yuva Morcha, ka tnad youth Wing ka  BJP ki la pynpaw ka jinglyngngoh ia ka jingleit ia kynduh myntri sorkar pdeng u MP ka Shillong, ha kaba u la leit ban ia kynduh ia u Myntri jong ka tnad Health and Information and broadcasting ban ia kren halor ka mat NEIGRIHMS& DD Programs.
Ka BJP ka la lyngngoh ba u myntri u la xkynmaw ia katei ka mat mynta ynda u la shong ha ka liang pyrshah, ka la ong ba jin da la u MP un kynmaw ia katei ka mat ha ka por ba u dang shong ha ka shuki Myntri hapoh ka sorkar UPA-II katei ka la urlong.
Ka BJP ka la ong ba u MP u la pynlehnohei ia ka kabu kaba u la ioh, mynba u shong ha ka shuki myntri  sorkar, bad ka la ong ba katei ka pyni ia ka jingbym ler jong u.
Shillong 16 Jylliew:U Myntri Rangbah ka jylla u Dr Mukul Sang ma u la ong ba ka sorkar jylla kam pat shim kano kano ka rai ban buh ia ka ktem ka ANVC (B) ha West Khasi Hills.
“Ka sorkar ka la pyn mih ia ka jingbthah ban wad ia ka jaka na ka bynta ban buh ia ka ktem jong ka ANVC )B) ha  kiba bun ki district kynthup ha West Khasi Hills,", la ong u Dr Sangma haba jubab ia ka jingkylli ba la wanrah da u MLA ka Mawlai Bah Embhahlang Syiemlieh hynne ka sngi hapoh ka iing dorbar thawain.
Haba jubab ia ka jingkylli bynrap, u Myntri Rangbah u la kubur ba ka Deputy Commissioner ka West Khasi Hills ka la thoh sha ka sorkar ba kam ioh ia ka jaka na ka bynta kane ka jingthmu.
Ha kajuh ka por, u Dr Sangma u la pynthikna ba ka sorkar kam nym  iaid lait ia ka sur jong u paidbah.
Shwa ia kane, u MLA ka Mawlai u Bah Embhahlang u la ong ba u pyrshah jur ia ka jingthmu ka sorkar ban buh ia ka ktem ka ANVC (B) ha Khasi-Jaintia Hills.
“Kaba bha eh ia ka sorkar ban buh ktem ia ka ANVC(B) ka long ha Garo Hills namar ba kane ka seng ka dei na Garo Garo", la ong u Bah Syiemlieh.
U la ong ba ki paidbah ka Aradonga bad Athiabari ha West Khasi Hills ki sheptieng ba ka jingbuh ia kane ka ktem kan pynshlur ia ki samla ban pyniasoh sha ki seng lehnoh.
Shillong, 16 Jylliew:U Symbud Myntri Rangbah ka jylla ba peit ia ka tnad elekshon u Bah Rowell Lyngdoh u la iathuh ba ka sorkar jylla ka la iakhun pyrshah ia ka rai jong ka High Court ka  Meghalaya ba ki nong-Bangladeshi kiba rung shwa ka 24 tarik Lber, 1971 ki dei ki nong- India.
“La iathuh ia nga ba u Deputy Commissioner ka Ri-Bhoi u la ujor pyr shah ia ka rai jong ka High Court", la ong u Bah Lyngdoh haba jubab ia ka jingkylli ba la wanrah da u MLA ka Sohra u Bah Titosstarwell Chyne ha poh ka iing dorbar thawain hynne ka sngi.
Shwa ia kane, haba wanrah ia ka Call Attention Motion, u Bah Chyne u la ong ba ka sorkar jylla ka dei ban ujor ia kane ka rai jong ka High Court sha ka Division Bench ban pynduh noh ia katei ka rai mardor.
U MLA ka Sohra u la ong ban a ki 29 lak ngut ki nongshong shnong ka jylla katkum ka khanasumari 2011, ki Khasi-Jaintia ki don tang 47 percent katba ki Garo ki don 27 percent.
Katkum ka jingong u Bah Chyne, ka rai jong ka High Court ka dei ka  kam kaba sngew khia jur ia ki trai nongshong shnong  kane ka jylla.
“Ngi tip ba ki sengbhalang ki iakhun pyrshah ia ka jingwang rung ki  briew nabar kum na Bangladesh.
Da kaba ai ia ka bor da ka ain ia ki briew kiba shu wan rung beain, kan wanrah ia ka jingma shuh shuh", la ong u Bah Chyne.
U Bah Chyne u la ong ba la don shibun ki politishian kiba iarap ia  ki Bangladeshi kiba wan rung beain tang ban ioh vote.
‘Ha nga shimet, nga sngew ba ngam kwah ban shah jied nongmihkhmat  da ka vote ki bar jylla ba wan rung beain ha kane ka ri", la ong u bah Chyne.
“Ngi tip ba ka don ka shnong ki Bangladeshi ha kane ka nongbah kaba la tip kum ka Bangladeshi Colony.
Kane ka pyni ba ka jinglong jingman ka long kaba ma bha", la ong u MLA ka Sohra.
Shillong, 16 Jylliew:U myntri ka tnad District Council Affairs (DCA) u Bah HDR Lyng doh  u la ong ba ka sorkar jylla kam pat rai ban buh tarik na ka bynta ka elek shon sha ka Garo Hills Autonomous District Council (GHADC).
“Ngi kyrmen ba ngin lah ban long ia ka elekshon hapoh ka hynriew bnai shwa ban kut ka por pynjlan ia ka GHADC.Ka por ban pynjlan ia ka Council kan kut ha 17 tarik Nailur myn ta u snem,", la ong u Bah Lyngdoh haba jubab ia ka jingkylli hapoh ka iing dorbar thawain hynne ka sngi Nyngkong.
Haba jubab ia ka jingkylli bynrap da u MLA ka Sohra u Titosstarwell Chyne, u Bah Lyngdoh u la iathuh ba ka sorkar ka la pynjlan ia ka por jong ka GHADC hynriew bnai namar ba ka don ka jingiasoi bad ka ANVC.“Ka jingiasoi ia ka soskular ban shah ia ka ANVC ban iashim bynta  ha ka synshar paidbah ban iakhun ia ka elekshon MDC.Ka sorkar ka la shim ia ki lad ki lynti ban wanrah ia ka jingsuk ha Garo Hills", la ong u Bah Lyngdoh.
Haba jubab ia kawei ka jingkylli, u Bah Lyngdoh u la ong ba ka jingiasoi soskular bad katei ka seng ka la poi ha ka bynta ban kut artad.
“Ngin buddien ia kane ka kam bad ka tnad kam pohiing ban pynsted ia kane ka kam hadien ba laiasoi ia ka soskular", la ong u myntri ka tnad DCA.Haba jubab shuh shuh ia kawei ka jingkylli jong u MLA ka NPP u James K Sangma, u myntri rangbah ka jylla u Dr Mukul Sangma u la iathuh ba ka ANVC (B) kam don bynta ha ka jingiasoi bad ka sorkar ha ka bynta kaba kut.
Shillong, 16 Jylliew:U MLA ka NPP u James K Sangma u la pyn paw ia ka jingsngew khia ia ka jingbun ki khynnah ba trei wat la ka ain kam shah satia ha kane ka jylla.
“Nga kwah ban tip kiei ki lynti ba ka sorkar ka la leh ban iada ia ka jingshah pyntrei jong ki khynnah", la ong u James haba wanrah ia ka Cut Motion mynta ka sngi Nyngkong hapoh ka iing dorbar.
U la pynkynmaw ba ka myntri ka tnad bylla ha ka 14 tarik Nailar myn shem snem, ka la ong ba kan iakhun pyrshah ia ka jingpynkhein ia ka hok jong ki khynnah.
‘Hynrei haduh myn ta ngam ioh sngew ia kano kano ka lynti ba ka tnad bylla kan leh.
Ngim ju ioh sngew ba don kano kano ka jingpynshitom ia ka jingpyntrei ia ki khyn nah", la ong u James.
U la pynpaw ia ka jingsngew khia ia ka jing long shngain jong ki samla kiba leit pule wadkam shabar ha kylleng ka ri.
“Haba nga don ha Delhi dang shen, shi kynhun ki samla pule kiba pule ha SKTC ha Haryana ki la wan iakynduh ia nga ban iathuh ia ki jingeh jongki", la ong u James.
U la ong ba ki iakynduh ia ka jingpynsngew iapher jaitbynriew hynrei donbok kane kam mih pyrthei.
U la ai jingmut ia ka jingdonkam ban shim jingkhein ia ki samla kiba khlem kam kiba shu shong iing.
“Ka jingbym don kam bym don kam ka la jur bha ha kane ka jylla bad donkam ban thaw lad ia ki samla ka jylla", la ong u James.
Haba jubab ia kane, ka myntri bylla ka Kong Ampareen Lyngdoh ka la ong ba ka sorkar ka la shim ia ki lad ki lynti ban weng ia ka jingeh jong ki khynnah ba shah pyntreikam beain.
Ka la iathuh ba ka tnad ka la ujor FIR pyrshah ia kito ki briew kiba pyntreikam ia ki khynnah.
“Ngin bteng ban weng ia ka jingshah ban bein jong ki khynnah", la ong ka Kong Lyngdoh.
Ha kaba iadei bad ka jingbym don kam ki samla, ka la ong ba ka tnad ka la don ka bynta ba kan wad ia ki samla katkum ka kyrdan halor ka jingbym don kam bym don jam.
“Ngi don ki prokram ban ai ia ka jinghiskai bad ka jingthmu ka long ban ai lynti ba kin seng ia ki kam", ka la ong.
Ka la ong ba ka sorkar ka la shim ia ki lad ki lynti ba ki samla kiba pule shabar kim dei ban shah pyndik ne don hapdeng ka jingeh.
“Ngi don ki number ban iarap ba la buh baroh 24 kynta lada don ki jingeh ki samla ki dei ban pyntip", ka la ong.
Shillong,17 Jylliew:Uwei u rangbah bym shym  la ithuh myn ta  ka janmiet  u la shah bom shnong ha ki nong shong shnong ka Maw myrsiang, kaba hap hapoh ka Sohra Police Station,  na ka daw ka jing suba Menshohnoh.
Ki paidbah ki la ipher ia ka rukom iaid rukom ieng utei u rangbah uba la iaid ha ki lum ba ki nongap masi ki dang pynbam phlang ia ki masi jong ki, bad namar ba u dei u riew nongwei u bym shym la ithuh ki la kynnoh ba u dei u Menshohnoh bad ki la bom shnong shnong ia u.
Utei u rangbah u la mynsaw jur, la pynkit ia u sha Swer PHC hynrei kham hadien la pynkynriah noh sha Civil Hospital Shillong.
U SP ka East Khasi Hills u bah M.Kharkrang u la iathuh ba hadien ba la ioh jingtip shaphang katei ka jingjia ka kynhun ki pulit n aShillong bad na Sohra bad kumjuh ruh ki Majistor  ki la hiar kyrkieh sha ka shnong bad ki la lah ban pyllait im ia utei u rangbah na kti ki paidbhur.
U SP u la iathuh ba katei ka jingjia ka la jia ha ka por 5 : 40 baje janmiet.
Kham hadien, ki pulit ki la kem 11 ngut ki rangbah na katei ka shnong bad kawei ka longkmie, kiba la shah kem ki kynthup  ia u Rangbah Shnong bad u Secretary shnong ka Mawkyrsiang , ki pulit ki ong ba katei ka jingleh ki nongshong shnong ka Mawmyrsiang ka dei kaba be-ain bad ki pulit ki maham ruh ba kum katei ka jingngeit biej kaba  wanrah ia ka jingpynkhein ain, ka long pyrshah ia ka ain.
Shillong, 16 Jylliew:Kat kum ka kaiphod jong U Comtroller and Auditor General (CAG), la pyni, ba ka skhim iing ba duk, lane ka Indira Awaas Yojana, ka dei kaba la pyntreikam ha ka Jylla, naduh u snem 1996 bad ka jingmut jongka, ka long ban ai iing, ia kito kiba duk ba jynjar bad kiba hap ha u pud jong ka jingduk lane kiba don ha ka kyrdan below poverty line (bpl).
Ha Meghalaya, ka jingsam ia ki iing ba duk ka long T.38,500, kat kum ka jingkhein ha U Lber 2010 bad T.15,500 na ka bynta ban pynbha ia ki iing jong ki briew kiba duk, katba naduh U Iaiong 2010, la pynkiew dor noh sha ka T.48,500 ban shna iing thymmai bad nangta T.15,000 ban maramot ia ki iing kiba jot.
Na ka liang jong U CAG, ula pynlong ia ka jingtohkit ha 4 tylli ki District bad phra tylli na ki 39tylli ki Block bad 74 na ki Area Employment Coun cil bad sa 148tylli ki shnong, ha kaba la wad jingtip,ia 6ngut kiba ioh ia kitei ki skhim, na kawei kawei ka shnong.
Haba leit jurip ia ka Block Mawkynrew, Pynursla ha East Khasi hills, ka Mawshynrut bad ka Mawkyrwat ha West Khasi hills, ka Songsak bad ka Resubelpara jong ka East Garo hills bad nangta sa ka Dalu bad ka Tikrikila jong ka West Garo Hills District, la lap ba ha Mawkynrew, kiba ioh iing baduk, ki don 84ngut, ha Pynursla, ki don 78, ha Mawshynrut 120 iing, ha Mawkyrwat 114ngut, ha Songsak 108 iing, ha Resubelpara, Tikrikila bad ha Dalu mar 120 iing bad kitei ki dei ki iing kiba la tei ha ki snem 2008-09 haduh 2012-13 bad ba la leit jurip ha U Jymmang haduh U Nailar jong u snem 2013.
Katba kum ka jingbatai jong ki kyndon ka IAY, ka long ba ka iing baduk, ka dei ban iaid katba kum jing don jong ki briew kiba duk bad ba kiba la kham slem, kin ioh ia ka lad kaba nyngkong ban shna iing.
Hynrei ka kaiphod jong U CAG, ka lap ba na ki 144tylli ki shnong, kiba la jied ban ai iing baduk, naduh ki snem 2008-09 bad 2012-13, la lap ba ha ki 90tylli ki shnong, ki don 396 tylli ki iing baduk, ba la ai ia ki briew ki bym dei satia ban ioh bad ki bym dei satia kiba duk lane kiba don kyrteng ha ka thup ban ioh iing IAY bad ha katei ka jingjia, ka sorkar, ka la shu pynlut kai ia ka pisa kaba T.1.81klur sha ki briew, ki bym dei satia ban ioh iing baduk, ong ka kaiphod jong U CAG.Kitei ki briew, ki bym bit satia ban ioh iing baduk, ki long 9ngut ha Mawshynrut Block, 16ngut ha Mawkyrwat, 59ngut ha Mawkynrew, 42ngut ha Pynursla, 54ngut ha Dalu, 118ngut ha Dalu, 66ngut ha Resubelpara bad 32ngut ha Songsak.
Shillong,16 Jylliew:Ka KSU Mawlai ka la pynpaw ba kan ym shaniah shuh ia ka KSU Central body hapoh ka jingialam u samla  Daniel Khyriem  bad u samla  Augus ter Jyrwa, hynrei kin bteng ia ka KSU ha Mawlai kum ka seng ba laitluid bad lada ioh jingkyrshan na kiwei pat ki Unit ka lah ruh ban poi sha kawei ka bynta (kaba ki nongialam KSU na Mawlai kim shym la ong eiei).
Haba kren sha ki nongthohkhubor mynta ka sngi ha Shillong Press Club, ki nongialam ka KSU Mawlai Circle bad kumjuh ruh ki nongialam na ki Unit bapher bapher jong ka Mawlai, ki la iathuh ba ka daw ba la pynlong ia ki ba kin ym lah ban shaniah shuh ia ka KSU Central Body halor ka jingshim jong ka ia ka rai ban beh seng ia u President jong ka Mawlai Circle u samla Donbok Kharlyngdoh bad kumjuh ruh ban weng noh ia ka Mawlai Circle.
Katkum ka jingiathuh ki nongialam ka KSU na Mawlai, ki la ong ba u President ka Circle u la shah beh seng halor ki ar tylli ki nongrim kiba ka seng kmie ki la ong ba u la pynkhein ia ki kyndon ka seng, kawei ka dei namar ba u la kren sha ki kot khubor shaphang ka ILP bad kawei pat ka dei ka jingmih jyndat jong u na ka jingialang General Executive Council jong ka seng kaba la long ha ka 15 tarik u jymmang ha Khasi National Dorbar Hall.
Katba halor ki jingkynnoh ba u la pynkhein ia ki kyndon ka seng u samla Donbok u la ong  “Nga la pynkhein ia ka Modified Constitution ka KSU Central Body ba mynta, ym ia ka Original Constitution jong ka KSU" ong u samla Donbok uba la ong ba ka KSU Sengkmie kaba mynta  hapoh ka jingialam u samla Daniel bad u samla Auguster Jyrwa kam long kum ka KSU Sengkmie kaba la ialam da u bah Paul Lyngdoh, bah Samuel Jyrwa,  bad kiwei kiba kham ha shuwaU samla Dany Mukhim uba dei u General  Secretary ka Mawlai Mawdatbaaki unit u la iathuh ba ka Central body ka la pyntip sha ki unit ha Mawlai ba kin bteng beit ia ka jingtreikam, wat la la weng noh ia ka Circle, hynrei utei u samla u la pyrshah bad pynrem ia ka rai ka Central  Body ban beh seng ia u President ka Circle.
Haba kynnoh ba ka jingshah beh seng jong u President kam da dei eh na ki daw ba ka Central Body ka la pyntip, ki nongialam ka KSU na ki Unit jong ka Mawlai ki la kynnoh ba ka daw tynrai ka dei  namar ka jing sospon ka Mawlai Circle  uwei u dkhot jong ka u samla Wanstep Dkhar uba long ruh u nongiarap pynmih pisa (Finance) ia ka KSU Sengkmie.
Ka KSU Mawlai kam shym la phai dien noh na ka KSU, wat hadien ba  ka Central Body ka la weng noh ia ka Circle, hynrei ki unit ki la pyntip ba kin bteng ia ka jingshakri kum ki sengbhalang ym da kiwei pat ki seng hynrei kin bteng beit kum  ka KSU, ka ban ym hap shuh hapoh ka jingpeit jong ka Central Body hynrei kan long noh kum ka seng ba laitluid, “Ngim shaniah shuh ia ka KSU Central Body, hynrei ngin bteng  ia ka KSU Mawlai kum ka Independent Body" ong u samla Mukhim.
Haba  kren halor katei ka phang ban dang bteng ia ka jingshakri kum ka KSU, u samla Donbok Kharlyngdoh u la ong ba la 16 snem  la ia don ha ka KSU, um sngewlah shuh ban dang ieh ia katei ka seng, wat la ki la don na ki para dkhot bad ki nongialam kiba la poi sha ka jingiakren ban thaw noh da kawei ka seng,  u la ong ba ki la don ruh ki para dkhot na kiwei pat ki unit (ym na Mawlai) kiba la phone sha u ban ong ba lada ka don da kawei pat ka jingmut ba un pyntip lang, hynrei ka jingsngew jong u kam ailad ba un dang kynran dien na ka KSU namar ba u shim ba u la longdoh long snam ha ka KSU."La 16 snem ngi la ia pyrta,’ Maitshaphrang  Khlur ka Ri, Im Slem KSU’, ngam  sngew nang shuh ban dang ong Im slem….
da kawei pat ka kyrteng seng" ong u samla Kharlyngdoh.
Haduh mynta na ka liang ki Unit ka KSU ha Mawlai ki la phah sha ka Central Body ba kan peit bniah biang sa shisien ia katei ka kam, halor ka jingshim rai ban beh seng ia u President ka Circle bad ruh ban weng noh ia ka Mawlai  Circle, kaba haduh mynta ki Unit na Mawlai ki dang ap jubab na ka Sengkmie.
Ha katei ka jingiakynduh bad ki nongthohkhubor, u samla Donbok Kharlyngdoh u la pynshai ruh ba ka KSU ka la beh seng ia u na ka daw ba u la kren sha ki kot khubor shaphang ka ILP kaba u ong ia ki nongialam “Wat ia pein ia ka ILP bad ka sha shi pela na u Dr.Mukul Sangma, Myntri Rangbah"—-"Donkam ia ka ILP ym da kiwei pat ki ain ban iada mynder"-  “Ka jingbyrngem pyniasoh HNLC  ki samla ka KSU Mawlai"- “Maham ia ki Politishian ban shim ia ka ILp kum ka mat elekshon jong ki" bad kiwei ki khubor ba iadei bad ka ILP.Ha kaba ia dei pat bad ka jingmih jyndet na GEC, u samla Donbok u la ong ba ka daw ka dei namar ba ka Central Body kam burom ia ka Circle, naba u dkhot ba la shah sospon ruh u dang wan shong jingialang, u la ong ba u la ia kren bad u samla Auguster Jyrwa bad kumjuh ruh u samla Lambokstar Marngar halor katei ka phang, hynrei wat hadien ba la ia kren u samla Kharlyngdoh u la kynnoh ba ka long pynban kumba ki nongialam ka KSU Sengkmie ki pynkjeh bad khroh ia u dkhot ba la shah beh seng bad kim sngap ia ka Circle.
Shillong, 17 Jylliew:Ki khynnah skul ka Williamnagar ki la duh shong klas namar ba ia ka skul jongki, la pyn shong da ki shipai BSF, COBRA, SWAT bad ki pulit ban iakhun lehnoh.
Kine ki pulit CRPF, COBRA, SWAT bad kiwei ki pulit kila pyndonkam ia ka skul naduh ka 3 tarik Rym phang.
Kane ka jingshah knieh jong ki khynnah ia ka hok ban pule ka dei ha ka skul Bolkinggre Secondary School ha East Garo Hills  kaba don shiliang ka wah Simsang  na Williamnagar.
Ka jingpynshong ia ki bor pahara slem ha katei ka skul ka la pynduh ia ki khynnah ban ioh pule bad pynthut ia ka jingpynlong klas.
Ka GSU ka la sei madan ia kane bad ka la ong ba la pyndonkam da ki bor pahara ia katei ka skul khlem ka jingbit na  u District School Education Officer (DSEO) bad na ka School Management Committee.
Haba pyntip ia ka jingpynbna ba la ai da u DSEO ba baroh ki skul ki dei ban pynlong ia ka eksamin shiteng snem hapdeng u Jylliiew, ka GSU ka la kdew ba ki khynnah pule katei ka skul ki la duh ia ka jinghikai la shiteng snem.
Katei ka skul ka long kaba ai ia ka jinghikai ia ki khynnah katei ka thain kaba long kaba ma bha bad ka jingbym lah jongka ban ai jinghikai kan ktah jur bha ia ki khynnah, la ong u Additional General secretary ka GSU, u Frenky N Marak.
Ka GSU ka la iathuh ba ia kane ka kam la rah sha ka jingtip jong u Deputy Commissioner  ka East Garo Hills  bad la phah ia ka shithi sha ka myntri kam pohiing ka jylla da ka School Management Committee hynrei khlem leh eiei.
Halor kane, ka seng ka la thoh biang sha ka myntri kam pohiing ka jylla da kaba ai por hynniew sngi ban leh eiei ban kynriah noh ia ki BSF, COBRA, SWAT na katei ka skul Bolkinggre Secondary School bad lada kam lah, ka seng kan leh da ki kam.
Jowai, 17 Jylliew:Ka Jingialang ka Kur Phawa Siangshai kaba la long ha ka sngi Saitjain ha District Library Auditorium, Myn thong Jowai ka la shim ia ka rai ban seng ia ka Sengkur pyllun bad ha kane hi ka sngi la jied ruh ia ki nongkitkam jong ka.
Ia katei ka jingial ang la pyniaid da u ma Helping Phawa MDC barim ha ka jingiadonlang u  ma Simon Siangshai MLA barim bad u ma Hermon Phawa MDC ka Wahiajer.
Hadien ka jingiatai sani halor ka bha ka miat jong ka kur bad kumno ban tehsong ia ka kur, ka la jied ia ki nongkitkam ka sengkur pyllun kiba kynthup ia u ma Helping Phawa kum u President, ma Deijuh hi Siangshai kum u Vice President, Sannio Siangshai kum u General Secretary bad ia u ma Kermi Phawa kum u Joint Secretary.
La jied ruh ia u ma Simon Siangshai bad ma Hermon Phawa kum ki nongaibuit (Adviser) bad ia ka Phaidlimon Siangshai kum ka Treasure.
Shillong,18 Jylliew:U Secretary sha ka District  Council KHADC, u la pyntip paidbah ba ka Seminar halor ka Sixth Schedule to the Constitution of India kan long ha ka 19 tarik mynta u bnai ha Conference Hall , MDC Hostel , Shillong naduh ka por 11 baje mynstep haduh 1 baje nohphai sngi.
Shillong,17 Jylliew:Ka tnad  Khaii pa teng ka KHADC  mynta ka sngi ka la bteng biang ia ka jingleit khynra ia ki dukan bar jylla ki  bym don Laisen khaii ( Trading License)  bad ka la bteng ia katei ka  jingkhynra Laisen sa ha ki thain ka Lait umkhrah bad ka Laban.
Ha Laitumkhrah, ki la don 5 tylli ki dukan kiba ka KHADC ka la thmu ban leit khang, hynrei haba la poi ha katei ka thain la lap pynban ba kawei ka dukan ka la biang lut ki kot ki sla bad ka Laisen kaba ka la ioh ha u snem ba la dep na KHADC, kumta ki pulit Enforcement ki la ioh ban khang noh tang ia 4 tylli ki dukan.4 tylli ki dukan kiba la shah khang ha Laitunkhrah ki dei kiba don ha Lummawrie, Oakland, Main Road.
Ha Laban ka jingthmu ka KHADC ban khang dukan bar jylla ka la pulom noh namar ka jingwan tuklar u MDC bad u MLA katei ka thain u bah Sanbor Shullai.
U EM ba dei peit ia ka tnad khaii pateng ka KHADc u bah Latiplang Kharkongor haba kren sha ki nong thohkhubor u la iathuh ba katkum ka ripod na ka tnad Enforcement la pyntip sha u EM ba ha ka por ba ki la leit sha Laban ban khang ia ki dukan bar jylla ki bym don Laisen, u bah Sanbor Shullai u la wan ban tuklar bad u la ong ba ki bor ka KHADC ki khlem pyntip sha u kum u nongmihkhmat bad ruh sha ki bor shnong, kumta ki pulit ka KHADC ki la sangeh noh shuwa ia ka Laban namar kim pat ioh hukum na u EM ba lada don jingpynwit ruh dei ban iaid beit shakhmat.
U EM ka Trade u bah Kharkongor u la ong ba ka jingkhynra Trading Laisen kan dang iai bteng ha kylleng ki jaka ba hap hapoh ka jingpeit ka KHADC kynthup ka Laban, bad u la ong ba nangne shakhmat ha katei ka jingleit khang ia ki dukan bym don Trading Laisen yn ym ithuh iano iano ruh hynrei ban iaid beit shakhmat, namar ba ka ain ka la ong ba kino kino ki dukan bar jylla ki bym don Trading Laisen, dei ban khang beit.
Ha kaba ia dei bad ka jingong u bah Sanbor ba dei ban pyntip sha u kum u nongmihkhmat, u bah Latiplang u la ong ba ka ain kam ong ban pyntip sha uno uno u nongmihkhmat,  u la iathuh ba ha Laban ki la ioh ruh ban wan jurip ryngkat bad ki bor shnong ia ki dukan bar jylla, bad u la iathu ba ki bun ki Seng Samla bad ki dorbar Shnong kiba la ujor ba ki don kiba  kum kita ki dukan bar jylla ki bym don Laisen.
U EM u la kynthoh ruh ba katei ka jingleh u bah Sanbor , ka pyni ba ki bar jylla ki ioh lad ban rieh tngen ha ki nongmihkhmat.
U la kynnoh ruh ba ka dei ka jingiada u bah Sanbor Shullai ia ki bar jylla tang namar ka Vote jong u ha ki por elekshon.
Shillong,17 Jylliew:Ka Bharatiya Janata Yuva Morcha (BJYM), ka tnad jong ki samla ha ka seng BJP ka la dawa na ka sorkar jylla ba kan pyn khlain ia ka rukom treikam ka tnad kam pohing, bad ia ki mat jingdawa ki samla ka BJP ki la leit rah sha ka myntri kam pohing ka jylla ka kong Roshan Warjri.
Ka BJP ka  BJYM ka la leit rah ia ki mat jingdawa sha ka myntri kam pohing da kaba ong ba ka jylla ka la synjor palat ha ka shongsuk shongsain khamtam ha ki thain ka ri-Lum Garo.
Ka BJYM ka la thoh sha ka myntri ba donkam ban pynkhlain ia ka tnad kam pohing da ki lad ki lynti ki ban lah ban tehlakam bad ka ban ym ktah ia ka shongsuk shongsain,  Ka  BJYM ka la ong ba ka sorkar ka dei ban pynioh ia ki lad jingiada ba kyrpang na bynta ki paidbah bad ki kynthei, bad ka la kdew ruh ia ka jingbym lerkam ki pulit ban iada na ki kam lehnoh bad ruh namar ka jigkharoi ki kam lehnoh ha Ri-Lum Garo.
“Ngi dawa na ka sorkar ba kan pynshitom ia ki ba donkti ha ka jingpyniap ia ka Josbina M Sangma katkum ka ain" ong u bah Egenstar Kurkalang haba kren halor ka jingshah pyniap ka longkmie ba 35 snem karta ha ki lehnoh GNLA.U bah Kurkalang u la ai jingmut ruh ia ka sorkar ba kan shim kiwei pat ki lad ki lynti kiba kyrpang na ka bynta ki samla khnang ba kin lait na ki kam sniew lane na ka jingleit pyniasoh bad ki seng lehnoh, “Ka sorkar ka donkam ban sngap ia ka jingdawa ki samla bad sngap ia ka sur bad ka jingiohi jgnai jong ki , khnang ban wanrah ka jingiatreilang kaba beit kaba ryntih"  bynrap biang u nongialam ki samla ka BJP.Ha kajuh ka por, ka BJYM ka la dawa ba ka sorkar ka dei ban leh eiei khnang ba u Branch Manager ka SBI , Ampati un wan phai ing biang khlem kino kino ki jingshah pynmynsaw, ka BJP ka la ong ruh ba bun na ki nongtrei sorkar kim kwah bad ki tieng ban shah pynkynriah kam sha Ri-Lum Garo namar ka jingshyrkhei ka kam dawa pisa bad ki jingshah rahbor.
Nongpoh, 17 Jylliew:Hadien ba la mih ka hukum na u Syiem Hima Mylliem ba baroh ki jaka jong ki nongrep ki dei ban pynthymmai noh ia baroh ki dulir jong ki kiba hap hapoh ka jingpeit ka Hima Mylliem, na ka liang ka seng Nongrep Synroplang bad ki nongrep mynta ka sngi ki la leit mihkhmat syndon sha u Chief Executive Member (CEM) ka Khasi Hills Autonomous District Council (KHADC), Shillong.
Ia katei ka jingleit mihkhmat la ialam da u Bah K Suting, president katei ka seng, ha kaba kum u nongialam u la pynpaw ia ka jingmih katei ka hukum na u Syiem ka Hima Mylliem ba baroh ki jaka rep jaka riang ki kper ki phrah jong ki nongrep dei ban pynthymmai ia ki shisien ha ki lai snem, kaba kum ka seng ka ong ba katei ka hukum ka la wanrah ia ka jinglyngngoh ba kumno ki nongrep kiba dei ki trai jaka kin hap ban pynthymmai ia ki dulir jong ki, haba ki la dep ban thied duh ia kitei ki jaka na ki trai jaka ba ki la thied kham mynshuwa.
Kane ka hukum na ka liang ka Seng Nongrep lem bad ki nongrep kim lah satia ban pdiang da lei lei ruh bad ki la buh ia ka jingkyrpad ia u CEM ka KHADC, u Bah Ardent Miller Basaiawmoit ba un tuklar ia kane ka jingeh ki nongrep ha ka district bad kumjuh ruh ia ka Raid Sohkhwai kaba la pynmih ia katei kajuh ka hukum lyngba ka kot khubor ba ka Dorbar Raid kaba la long ha ka 14 tarik Iaiong ka la pynbna iar ba ki briew kiba don jaka puta ki dei ban pynthymmai ia ki dulir jaka jong ki hadien ba la kut ka por hapoh ka lai snem.
Na ka liang u CEM ruh haba kren hakhmat katei ka seng u la mynjur ban pdiang ia kane ka jingkyrpad bad u la ong ruh ba ia kane ka kam na ka liang jong u un sa shimkhia bha ba utei u Syiem ka Hima Myllem bad kiwei pat ki bor ki dei ban pynsangeh ia katei ka hukum jong ki.
Shillong,17jylliew:Ki bahaing ha sem jong ka Mary Marwein, ka khynnah kaba la khlad noh ha ka jylla Mizoram hynrei la khlong biang ia ka metiap  jong ka bad la wanrah sha Umkrem, ka shnong trai jong ka, ki la wan ban ia kynduh mynta ka sngi bad ki nongthoh khubor ban pynpaw ka jing sngewnguh ia ka HANM Women Wing ka ba la iarap ban pyn poi ia ka metiap jong katei ka khynnah sha  la shnong.
Ha katei ka jingiakyn duh bad ki nongthoh khubor, la iohi ia ki dur khmat jong ki ba ha ing ha sem katei ka khynnah ba ki don hapdeng ka jing lyngngoh bad ka jingbym hun halor ka jingiap ka khun bad ka pyrsa jong ki, bad ki la pynpaw ruh ka jinglyngngoh ia ka jingiap katei ka khynnah  kaba la pyntip sha ki bahaing ha ka por mynstep 7 baje bad la tep pat ha ka por 4 baje nohphai sngi jong ka juh ka sngi 8 tarik, ka sngi ba la pyntip sha ki bahaing.
Kaba lyngngoh ka long ba haba ia kren bad ki bahaing ha sem ki la iathuh ba katei ka khynnah kaba la khlad ha Mizoram ka dei ka ba dang 14 snem karta bad ki la ong ruh ba ki don ki kot ki sla sngi kha jong ka, katba ha ka ripod jong ka Post Mortem  ia ka rta katei ka khynnah la thoh ba ka la don 18 snem karta, kiba haing jong katei ka khynnah ki la ong ba  ia ka rta ha ka Post Mortem la shu ai hi da ka kong Golda Thabah, ka trai ing kaba ai bylla ia ka Mary Marwein, ki la iathu ba ka kong Golda ka dei ka nonghikai skul ha Mizoram bad ka don ar ngut ki khun bad u lok jong ka u dei uba na Siliguri.
Kaba kham pynlyngngoh shuh shuh , ka long ba ha ka por ba ki bahaing ki la leit ban khlong ia ka metiap jong ka Mary na Lum jingtep kaba don ha Mizoram, kim shym la leit ban ia kynduh ia ka kong Golda kum ka trai ing kaba  ka Mary ka shong ka sah ha ka ing jong ki.
Watla ha ki kot khubor, ka kong Golda ka la kam ba ka la phone sha ki bahaing hadien ba ka la ioh jingtip ba ki wan sha Mizoram, bad ka la ong ba ki la kyntait, hynrei na ka liang ki bahaing ha sem ki la kyntait ba ka la phone ia ki bad ki ong ruh ba kim don phone.
Ki la iathuh ba ki la leit hi sha Lum jingtep ryngkat bad ki pulit ka Mizoram ban leit khlong ia ka met iap , ki la iathuh ruh ba ka daw ba kim leit sha ing ka kong Golda ka dei ba kim ithuh ing.
Ki la iathu hruh ba ka kong Golda kam don ha ka por ba khlong ia ka metiap bad kam don ruh ha ka por ba la wanrah sha Shillong.
Ka kmie nah ka Mary ka la iathuh ba ka Mary ka la iap, ha ka miet 7 tarik sngi saitjain, bad la pyntip sha  ka ha ka step 8 tarik ha ka por 7 baje  da ki bahaing ka kong Golda kiba la wan sha ing saw ngut, bad ki la iathuh ba ka khun jong ki ka la khlad bad ka la phasi ialade , bad ha katei ka juh ka sngi ki la ong ruh ba lada kwah ban rah sha shnong ki hap ban pynlut kumba T.1.50 lak tyngka, bad ki la ong ba ym pat lap ban ia  pyrkhat eiei la tep noh ia ka khun jong ki ha ka por 4 baje nohphai sngi, namarba ki ong ba ka kong golda ka ong ba ka rukom shnong ha Mizoram  kim shah ban pynsah miet ia ka metiap.
Katkum ka kaiphod jong ka jing eksamin ki pulit, la pyni ba ka Mary ka la iap phasi, hynrei na ka liang kiba haing hasem haduh mynta ki lyngngoh haba dang shisngi shuwa ba kan iap ka dang ia kren bad ki para jong ka, bad ka da ong ruh ba kan wan shnong ha ki bnai tlang bad kan wanrah ia ki jingdonkam ba ki phah thied ha ka.
Kaba kham phylla ka long ba baroh ki bahaing hasem jong ka Mary Marwein kim ia ithuh ithaw bad ka kong Golda laitnoh tang iwei i kmienah ba la tymmen, iba shu ithuh tang ia ka dur jong ka, hynrei ki la ong ba ka jingphah ia ka khun jong ki ban leit trei bad ka, ka dei namar ka jingiathuh bha bad ka kmie ka Golda Thabah.
Ki la iathuh ba ka Mary ka la trei la shisnem tam ha Mizoram bad ka kong Golda.
Ha katei ka jingiakynduh bad ki nong thohkhubor, ki la ia don saw ngut ki kmie nah ka kong Golda bad ar ngut ki knie rangbah jong ka, uwei u kni jong ka la tip kyrteng kum u Brol Marwein, ki shong ki sah ha Umkrem, ka shnong ha ki thain Mairang, kaba hap hapoh Mawthadraishan Block.
Shillong, 17 Jylliew:Ka Kashari jong ka Special Judge (Narcotic Drugs and Psychotropic Substances Act) ka la rai pynrem ia kawei ka long kmie ka Suman Deb ban set along 10 snem halor ka jingdonkti ban khaii drok ha ka nongbah.
Ha ka 13 tylli u Jyl liew, ka Kashari ka la pynmih ia ka hukum ba la rai pyndem ia ka Deb bad ka set along 10 snem bad ka kuna kaba T.1 lak.
Ka Kashari ka la ong ba kane ka mukotduma kan hap ban shong along shuh sa shi snem lada kam lah ban siew.
Ka Deb ka dei ka nongshong shnong ka Lapalang ka Shillong ka la shah kem ha ki pulit ka Shillong na Rynjah ha ka 28 tarik Iaiong, 2010 katba ka dang  die tuh ia u dawai drok Spasmoproxyvon.
Ki pulit ki la pynlong ia ka jingkynra ia ka iing jongka bad la ioh kurup ia ki drok.
La pynngat ia ka ha ka NDPS Act bad hadien ba la pynlong ia ka jingtohkit, la lap ia ka jingshisha bad la pynngat ia ka bad la rai pynrem da ka Kashari.
Ia kane ka mukotduma la pynlong ia ka jingtohkit da u SI u Subir Sangma.
Ia kane ka jingtohkit la pynpeit da u Dy SP (crime) Bah Vivek Syiem, uba dei mynta u  SP (city)  ka East Khasi Hills.
Shillong, 17 Jylliew:U nongshna bad u nongpynmih phlim Khasi ki la shah pynkup burom hynne ka sngi Hatmajai ha ka sorkar.
U Myntri Rang bah ka jylla u Dr.Mukul Sangma u la pynkup bu rom ia u Director Bah Pradip Kurbah bad u nongpynmih u Bah Ribiang Tlang  bad ka kynhun kaba la jop ia ka National Award (Rajat Kamal Award)  na ka phlim Khasi kaba kyrteng ka ‘Ri’.
La pynlong ia ka jingpynlup burom hynne ha ka jingialang ba la pynlong da ka Information and Public Relations haU Soso Tham Auditorium, Shillong.
La pyni ruh ia kane ka phlim ha kane ka sngi.
Ha kane ka jingialang la sakhi lang u Bah A.L.Hek myntri ka Information and Public Relations, ka Kong Roshan Warjri ka myntri kam pohiing, ka Kong Ampa reen Lyngdoh ka myntri sor, u  Bah P.B.O.Warjri u Additional Chief Secretary, ka M.H.K.Marak ka Commissioner and Secretary I&PR  nalor kiwei ki heh sorkar bad ki paidbah.
Haba kren ha kane ka jingialang u Dr.Sangma  u la khublei ia u Bah Pradip Kurbah bad ka kynhun jong u kaba la jop ia ka khusnam ha ka ri na ka phlim Khasi ka ‘Ri’ bad u la kyrmen ba kane ka jingjop kan long kum ka jingktik ia ki samla ba kin phai khmat sha kane ka kam phlim na ka bynta ka jingmyntoi jong ki jylla.
“Ka kam shna phlim ka dei ka bynta kaban plie lad ha ka ioh kam ioh jam jong ki samla ha ki snem ban wan bad kan wanrah ruh ia ka roi ka par jong ka jylla",  la ong u Dr.Sangma.
U la ong ba ka jylla kam pat lah ban sei ia ki sap ha kane ka liang hynrei ka sorkar kan shim ia ki lad ki lynti ban kyntiew ia kane ka kam shna phlim.
U Myntri Rangbah u la ai ruh ia ka jingsahkynmaw sha u Bah Kurbah bad ka pisa kaba T.10 lak.
Shwa ia kane, u Bah Hek u la iaroh ia u Bah Kurbah uba la shim ia kane ka lynti ban kyntiew ia ka phlim Khasi haduh ba kan ioh ia ka khusnam ha ka ri na ka 61st National Film Festival.
Shillong, 28 Risaw:Ki trai shnong ka jylla ki hap ban bam smai lada ki leit shongwai ha kano kano ka iing katkum ka ain ba la pynkhreh da ka sorkar ka Meghalaya Regulation of Landlords and Verification of Tenants Bills 2013.
Ka SOMALA ka la ong ba kane ka Bill ka thmu ban wad bniah ia ka jinglong trai shnong jong baroh ki nongshong wai ia u Dkhar ne Khasi lyngba ki syrnod ki ba bun rukom.
Kawei na kita ki syrnod ka long ka Residential katkum ka kyndon 8(1).
Ia kine ki syrnod dei ban pynshisha da kaba bam smai hakhmat u majistor lyngba ki Affidavit katkum ka form A, la ong ka SOMALA.Ka SOMALA ka la buh jingkylli kumno ki trai shnong kynthup Khasi, Jaintia bad Garo ki donkam ban da bam smai ban pynshisha ia ka jinglong trai shnong jong ki ha la ka jong ka ri.
“Ngi la sngewdei ba ki trai shnong kum ki khasi,Jaintia bad Garo kim dei ban bam smai ia ka syrnod jaka sah jong ki", la ong ka SOMALA.Ka seng ka la ong ba ka sorkar ka dei ban weng noh ia ka jingpyndonkam da ka Affidavit katkum ka form A na ka bynta ki trai shnong.
Hynrei ka pynpaw ka jinglyngoh ba ka kyndon 3 jong ka Tenancy Bill kam ktah ia ki nongshong wai kiba shong ha ki jaka jong ka sorkar pdeng haki jaka jong ka sorkar jylla bad ha ki jaka jong ki Kompeni kiba hap hapoh ka thapniang jong ka sorkar.
Shuh shuh ka seng ka la ong ba ka Tenancy Bill kam kren eiei ia ki briew ki ba shong shabar na ki iing shong wai kiba shong ha iing jain, iing dara lane ki iing ki ba shong ha ki iing kiba khlem jingker jingda kum ha ki rud surok.
Kumba ka paw ka Tenancy Bill ka ithuh tang ia ki katto katne ki mynder kiba long ki nongshong wai ha ki iing briew bad ym ia baroh ki mynder kiba wan kiew sha Meghalaya.
Ka Tenancy Bill ka ktah jur ia ki trai shnong kiba shong wai namar ki hap ban bam smai ban ioh ia ka jingithuh ia ka syrnod jaka sah jong ki.
Kane ka Bill kam kren eiei ia ka jingwan tuid kyrthep ki mynder bad ka sorkar kadei ban pyntreikam pura ia ka Meghalaya Transfer of Land Regulation Act 1971 kaba paw la 40 snem ka sorkar kam nud satia ban pyntreikam ia ki kyndon tehlakam jong katei ka ain haduh mynta.
“Ngi la kyrpad ia ka sorkar ban pyntreikam de ia kiwei pat ki ain kiba pynrkhing ban tehlakam ia ka jingwan tuid ki mynder", la ong ka SOMALA.Shillong, 28 Risaw:Ka Khasi Students’ Union, Langkynma Area Unit, ka pynpaw ka jing sngew bynniaw kaba khraw halor ka jing sniew palat ka surok Borsora – Nongjri.
Ka jing sniew kane ka surok ka long namar ka jing leh sting bad leh bymsuidniew ka sorkar wat hadien bun bun sien ka seng ka la pynsngew ia ka kane ka jing ia kynduh jingeh ki paidbah ka dong ka thain.
Kane ka jing leh bymsuidniew ka pynpaw shai ba ka sorkar kam khein snep ia ki nongkyndong bad kam don jing kit khlieh hi ruh ia ka iap ka im ki paidbah ka dong ka thain Nongjri.
Ka surok khamtam eh na Rajaju shaduh Nongjri ka la sniew shaba palat bad ka long kaba jynjar haduh katta katta ia ki kali ban pynpoi ki marbam mardih bad kumjuh ruh ia ki kali kit nongpang ban pynpoi ia ki nongpang sha ki jaka sumar ba khambiang.
Ka seng na bynta ka jing myntoi lang bad khamtam eh ban pynbor ia ka sorkar ba kan leh eiei ban siang rong noh ia kane ka surok kumba la kular hi da u PWD, ha ka por ba ki nong ialam ka seng ki la leit ia kynduh ia u markhmat, da ka wei ka jing mut  la rai ban khang noh ia baroh ki kali heh, kiba kit dewiong lyngba ka surok  Rajaju shaduh Nongjri bad kane kan treikam naduh ka 1tarik Naiwieng 2013 (sngi thohdieng) haduh ba ka sorkar kan maramot bad siang rong noh ia kane ka surok na Rajajau shaduh Nongjri.
Ka seng ka shim ia kane ka rai khnang ba kan nym thud ka jing pynpoi ia ki marbam mardih ha ka dong ka thain bad kumjuh ruh khnang ba ka jing pynpoi ia ki nongpang kan nymthud namar ka jing sniew kane ka surok.
Ka seng ka kyrpad ia baroh ki paidbah ka dong ka thain, ki malik dewiong bad ki trai kali kitdewiong ba kih buh ia ka jingbhah jing miat ka dong ka thain shakhmat bad kin ia treilang bad ka seng halor kane ka rai jong ka seng ban khangnoh ia baroh ki kali kit dewiong ban iaid na kane ka surok Rajaju shaduh Nongjri tat ynda la pynbha bad siangrong ia kane ka surok.
Shillong, 28 Risaw:Ia ka ain thung rangbah shnong ka Khasi Hills Autonomous District (Village Administration) Bill, 2013 la khmih lynti ban pas noh ha kane ka dorbar synrai ka KHADC ban sdang lashai ka sngi Hatmajai.
Yn rah ia kane ka  Village Administration Bill, 2013  ha ka dorbar hadien ba la bsuh ia ki jingai jingai jingmut jong ka Select Committee, la ong u Chief Executive Member (CEM) ka KHADC u Bah Pyn shngain N Syiem ha kane ka sngi Nyngkong.
Katkum ka jingong u Bah Pynshngain, ka Executive Committee ka la dep rai ban phah ia kane ka Bill sha ka Select Committee ha ka dorbar kaba la dep hadien ba ki MDC ki la rah ia ka jingujor ia ka jingthmu ban pas ia kane ka Bill.
“Ngi kyrmen ban pas noh ia kane ka Bill ha kane ka dorbar ba mynta", la ong u CEM ka KHADC.Ha kajuh ka por, u Bah Pynshngain u la iathuh ban leit rah ruh ia ka jingpynkylla ia ka Khasi Hills Autonomous District (Appointment and Succession of Syiem, Deputy Syiem, Electors and Rangbah Shnong of Mylliem Syiemship) (Second Amendment) Bill, 2012.
“Ia kane ka Bill ruh la phah sha ka Select Committee namar ba ka dang don bun ki jingai jingmut na ki MDC", la ong u CEM.Ka KHADC ka la pyrshang ban pynkylla ia ka Section 20 jong ka Khasi Hills Autonomous District (Appointment and Succession of Syiem, Deputy Syiem, Electors and Rangbah Shnongs of Mylliem Syiemship) Act, 2007 ban plie lynti ia u myntri ka hima Mylliem u Bah Mahindro Rapsang ban iakhun ia ka elekshon 2013 khlem risain shwa na ka kam.
Hynrei namar ba ym lah ban pas ia kane ka Bill, u Bah Rapsang u la hap ban risain noh na ka kam myntri ban iakhun ia ka elekshon.
Kiwei ki lad khubor, ki iathuh ba ki MDC Congress , ka KHADC mynta ka sngi ki la pynlong ia ka jingiakynduh ba kyrkieh jong ki na ka bynta ban ia kren halor ka tamasa mawbynna, kaba la long ha Mawphlang.
La ong ba ha katei ka jingiakynduh ki la don bun ki mat ba ki la iatai halor ka Tamasa Monolith bad hadien ka jingiataia la iathuh ba ki la dawa na ka EC ba ka dei ban ai ka jingkhein jingdiah kaba biang kaba la pynlut ha ka Monolith ha ka Ing Dorbar ka KHADC kaba yn sdang naduh lashai ka sngi.
Shillong,18 Jylliew:Mynta ka sngi ki pulit ka  East Khasi Hills, Shillong ki la pynlong ia ka Rally jong ki Village Defence Party, bad ia katei ka jingialang la pynlong ha ka shnong Sohiong, katei ka dei ka sien ba nyngkong ba la pynlong ia katei ka Rally ha katei ka thain kaba kynthtup lang  ia ka Mawngap bad Sohiong.
Ha katei ka jing ialang la wan ban ia shim bynta da ki VDP jogn ki shnong na kitei ki thian, bad kum juh ruhg ki riew rangbah ka shnong.
U SDPO ka Sohra u bah Ian O Swer u la pynsngew sha ki dkhot VDP shaphang ki kyndon treikam jong ki, ki kyndon ain jong ka IPC bad CrPC bad ka kamram ba ki VDP ki hap ban trei.
Ha katei ka Rally la ioh ki jingpynshai na u SP ka East Khasi Hills u bah M.Kharkrang halor kumno ba ki paidbah ki shim ia ka ain ha kti lajong khamtam na ki jingjia ia kynnoh menshohnoh bad kiwei, bad ka tei ka jingleh jong ki ka la pynbor ia ki pulit ba kin pynngat  ia ki briew ba donkti ha ki kyndon ain.
U la pynsngew ruh shaphang ka jingthombor ia ki kynthei bad kaei ka kamram ki VDP ban iada ia kum kitei ki kam pyntriem.
U la pynshlur ruh ia ki paidbah ba kin pyntip sha ki bor ka ain khlem jingtieng ia kino kino ki kam pyntriem.
Ha ka juh ka por, u SP u la ai jingiaroh ia ka jingtrei shitom ki VDP, na bynta ka shongsuk shongsain bad ka jingiaid beit iaid ryntih hapoh shnong, kum ka dak ka jingpynshlur u SP u la ai khusnam sha ka VDP Nongbsap na bynta ki jingtrei bha jong ka.
Shillong,29 Risaw:U Kyntiewborlang  Marbaniang, u dei u Secretary ka KSU Mawkynroh u la shah kem mynhynin ka sngi ha ki pulit, halor ka jingdonkti jong u ha ka kam pyntriem kaba la jia mynta u bnai ha NEHU.Ia utei u dkhot ka KSU la rejistar case  Mawlai PS C/No 75(10)13, bad un shah tohkit 4 sngi ha kti ki pulit.
Shillong, 29 Risaw:Ha ka 9 tarik u bnai ban wan (Naiwieng) ka Durbar Shnong Mawdiang um, Nongpoh, Ri-Bhoi District kan pynlong ia ka jingpynkhuid Shnong.
Ka Durbar Shnong ka pyntip sha baroh ki Nong shong Shnong ka Shnong Mawdiangum ba kin shim ia kane kum ka jingpyntip khnang ban shimkhia ia ka kam bad kumjuh ruh ia kito kiba don jaka ha shnong Mawdiang um ba kin wan ban ia kynduh ia U Rangbah Shnong lane Secretary Shnong ha shwa katei ka sngi lane ki lah ban ia kren ruh ha une u Number, 9436107878.
Kane ka long ka kyrwoh na u Rangbah Shnong Maw diangum, bah M.Diengdoh.
Shillong,28Risaw:Mynta ka sngi ar ngut ki runar ki bym ithuh satia, ki la thmu ban rahbor ia u khun jong u Superitendent of Police ka East Jaintia Hills District u Bah M K Dkhar.
Katei ka jingjia ka la jia mynta ka step ha kaba kitei ki runar ki la rung ha St.Edmund’s College ka jaka ba u khun u SP u pule da ka jingthmu ban rahbor ia u.
Ha katei ka jingjia ka jingthmu jong kitei ki runar ka la pulom noh hadien ka jingiarap, jong kiwei pat ki samla ba ia pule lang ha ka juh ka tei ka kolej , kiba la pynrieh ia u ha ka jaka leit shabar kaba don hangtei.
‘Ki khynnah klas XII ka St.Edmund ki la iarap ban pynrieh ia utei u khynnah ha ka kamra leit shabar kaba don hapoh katei ka kolej’ ong ka khubor.
Kitei ki ar ngut ki runar ki la pyrshang ban rahbor ia u khun u SP da ki buit thok kaba ki la wan iathuh ha u ba u kpa jong u u don hapdeng ka jingmynsaw na ka jingjia aksiden bad u hap ban leit ryngkat noh bad ki, utei u khynnah u la i pher ia kita ki briew bad u la ong ia ki ba kin ap ba un leit shabar shuwa bad na jaka leit shabar u la phone ia u kpa jong u.
U bah Vivek Syiem, SP City, u la iathuh ha ki nongthohkhubor ba ki pulit mynta ki dang pynlong ka jingtohkit ban lap ia kita ki ar ngut ki runar kiba la pyrshang ban rahbor ia u khun u SP.Ka khubor ba la ioh lum la ia thuh ba kitei ki ar ngut ki runar kim shym la nud ban rung jubor hapoh ki kamra kolej, wat la ki la rung hapoh katei ka jaka jong ka St.Edmund’s.
Halor katei ka jingjia, u Principal ka kolej, u Sylvanus Lamare u la ujor sha Laitumkhrah PS,  ha ka juh ka por u SP ka East Khasi Hills u Bah M H Kharkrang u la ong ba ki pulit ki dang tohkit halor ka tei ka jingjia, la ka dei ka jingjia ba thmu rahbor ne em bad lada ka dei ki pulit kin tohkit ruh ia ka daw jong ka jingpyrshang ban rahbor.
U la ong ba baroh ki jingshisha kin sa mih hadien ba la kem ia ki ar ngut ki khynnah samla kiba la leh ia katei ka kam.
Ka Dorbar shnong Wahthapbroo ka phah ia ka jingsngewlem sha ki bahaing ha sem jong u Vikash Nandwal, u trai ka dukan  ka Meghlaya Machineries, kaba sdang hap hapoh ka Dorbar shnong Wahthapbroo uba la khlad noh ha ka jingshah thang hapoh ka dukan, ha kine ki taiew ba la dep.
Ka dorbar shnong Wahthapbroo ka kitbok kitrwiang ruh ia ka ing ka sem jong u , bad ka mynsiem jong u kan kyrkhu kyrdoh ia ka ing ka sem jong u baroh kawei.
Shillong, 29 Risaw:U Under Secretary jong ka tnad Political Department ka jylla Meghalaya u la pynbna ba ka iing Kashari ka la bthah ia ka sorkar jylla ba ka dei ban buh ia ki pulit kynthei kiba riam paidbah ha man la ki jaka kum ha ki jaka ap bus , jaka ap kali, ki  park, ki cinema bad ha man la ki jaka ba don ki paidbah khnang ban pahara ia kino kino ki ba leh kynshlein.
Katkum ka jingong u Under Secretary la ong ba ka iing Kashari ka la bthah ia ka sorkar jylla ba kan buh ia ka CCTV ha man ki jaka khnang ban iarap  ia kino kino ki briew kiba shah leh khlem akor.
Ka Sorkar jylla ka dei ban shim khia ia kane ban bthah ia ki Majistor bad ia ki SP jong ki District khnang ba ka jing bthah jong ka iing Kashari kan treikam, ong ka kyrwoh na ka sorkar.
Shillong, 29 Risaw:U District Majistrate , East Khasi Hills District  Shillong u pynbna ba la pynjari ia ka kyndon 144Cr PC kaba mana ia kino kino ki ‘riew shimet, kompani be kiwei  kiba sei shyiap,sei maw  na ki wah ki um, khlem da ioh  sertiphiked  na ka MoEF/SEIAA  ne ioh bor na ki  bor pyniaid ba halor.
Ia kane ka hukum la pyllait da ka National Green Tribunal , Principal Bench  na New Delhi na ka bynta ban iada ia ka mariang.
Kumta kane ka hukum kan treikam  naduh mynta ba la pyllait iaka haduh ban da pyntip da kumwei pat.
Shillong, 29 Risaw:Ka Secretariat ka dei ka jaka ba ka bor ba hakhliehduh ka jylla ka shong, ka dei ruh ka jaka kaba ki nongpahara ki la don bun syrtap hakab ki briew kiba na bar kim lah ban rung sha katei ka jaka khlem da pyni ia ki kot ki sla kiba biang.
Hynrei kaba sngewphylla ka long ban a katei ka jaka kaba da ki syrtap ki nongpahara ki la don , ka la don ka jingjia shah tuh.
Mynta ka sngi ki tiar computer kiba kynthup ia ka Centraal Processing Unit, Key Board bad u Mouse ki la shah tuh na Addl.Secretariat bad ki dei ki tiar ba la shah tuh ki dei na ka kamra treikam jong u Parliamentary Secretary ka Information & Public Relations u   Rophul S Marak uba long ruh u nongmihkhmat ka Rongara Siju.
U Peon katei ka ophis u la pyntip sha u Parliamentary Secretary ha ka por 12:30 baje mynsngi shaphang ka jingjah kitei ki tiar napoh ophis treikam jong u, iathuh ka FIR ba la ujor halor katei ka jingjia.
U wei u phisar pulit haba kren shaphang katei ka jingjia u la ong ba haduh mynta ki pulit kim pat lah ban ong la katei ka jingjia ka dei na ki briew kiba na bar ne da kiwei pat.
Lah ban kdew hangne ba kitei ki tiar ba la shah tuh napoh Secretariat kim da dei eh ki tiar kiba rem dor, hynrei kaei kaba paw hi ka long ka dor jong ka Secretariat kaba la syrtap da ki pulit pahara kaba eh rung ban ioh rung kiba na bar shapoh khlem ki jingpynshisha kiba biang.
Shillong, 29 Risaw:Hadien ba la ioh jingbthah na u Lat ka jylla u Dr KK Paul,  ka KHADC ka la buh thong ban pyndep noh hapoh u Naiwieng ban wan ia ki kam ki jam ban phiah ia ki MDC constituency.
“Ngim don lad shuh hynrei ngi hap ban koh nguh ia ka jingbthah jong u Lat ka jylla ban thaw ia ka Delimitation Committee.
Ngin pyndep ia ka kam ka jam ba iadei ban phiah ia ki constituency shwa ban kut u Naiwieng", la ong u Chief Executive Member (CEM) ka KHADC u Bah Pyn shngaiñ N Syiem ha ki nongthoh khubor mynta ka sngi Hatmajai.
Ka Delimitation Committee ban thaw yn khlieh da u nongbishar ka District Council Court lane uno uno u majistor.
“Ngin pynkhreh ban thaw noh ia ka Delimitation Committee," la ong u CEM U CEM u la ia thuh ba ka Delimitation Committee kan pynkhreh ia ka kaiphod ban aiti sha ka Executive Committee (EC) bad hadien kane, yn leit rah ha iing dorbar ka Council ban ioh ia ka jingmynjur.
Shillong, 29 Risaw:Ka iing dorbar jong ka KHADC ka la mynjur ban wanrah ia ka ain thung Rangbah Shnong kaba la tip kum ka Khasi Hills Autonomous District (Village Administration) Bill, 2013 hynne ka sngi ba dei ka sngi bas dang ka dorbar.
Ia kane ka  Village Administration Bill, 2013 la wanrah ha ka dorbar da u EM ba peit ia ka Elaka u Bah Lamphrang Blah bad yn iatai ia kane ka Bill ha ka 4 tarik Naiwieng ban wan kaba dei ka sngi kut artad ka dorbar.
Ia kane ka Bill la pynkhreh da ka Select Committee ba la thung ha ka dorbar kaba la dep hadien ba ki MDC ki la rah ia ka jingujor ia ka jingthmu ban pas ia kane ka Bill.
Kane ka Bill jong ka KHADC, ka thmu ban pynlong da ka elekshon ban jied ia u rangbah shnong bad kan long ruh ka ain ban ithuh ia ka dorbar shnong ban pyniaid katkum ki kyndon ba la pruid dak ha kane ka ain.
Ha kajuh ka por, la wanrah ruh ia ka jingpynkylla ia ka Khasi Hills Autonomous District (Appointment and Succession of Syiem, Deputy Syiem, Electors and Rangbah Shnong of Mylliem Syiemship) (Second Amendment) Bill, 2012.
Ka KHADC ka la pyrshang ban pynkylla ia ka Section 20 jong ka Khasi Hills Autonomous District (Appointment and Succession of Syiem, Deputy Syiem, Electors and Rangbah Shnongs of Mylliem Syiemship) Act, 2007 ban plie lynti ia u myntri ka hima Mylliem u Bah Mahindro Rapsang ban iakhun ia ka elekshon 2013 khlem risain shwa na ka kam.
Hynrei namar ba ym lah ban pas ia kane ka Bill, u Bah Rapsang u la hap ban risain noh na ka kam myntri ban iakhun ia ka elekshon.
Shillong,29 Risaw:Ka  Civil Society Wo men’s Organization (CSWO) ka la byrngem ban phah tuklar hi ha u Chief Justice of India (CJI)  halor ka bamsap ha kaba ia dei bad ka kam thung nonghikai ha ka jylla kumba la lap da ka  Central Bureau of Investigation (CBI).
Ka CSWO ka la byrngem hadien ba ka la iohi ba kito kiba la donkti ha ka kam bamsap kynthup ia ka kong Ampareen Lyngdoh kaba long ka Myntri sorkar la sait khuid ia ki  da ka High Level Scrutiny Committee (HLSC) ha ka kaiphod jong ka.
Ha juh ka por ka sorkar jylla ka la pynkhreh pat ban pynshitom ia kito ki ophisar kiba la shah kynthoh ha ka kaiphod jong ka HLSC.Ka President ka CSWO ka kong Agnes Kharshiing ka la ong “Shen ngin phah ban tuklar u  Chief Justice of India (CJI) halor katei ka kam namar ngim hun ia ka kaiphod ba la pynmih da ka HLSC" ong ka kong Agnes kaba la ong ruh ba ka seng ka kwah ba kito baroh kiba donkti ha katei ka bamsap kynthup ia ka kong Ampareen Lyngdoh kaba long ha kato ka por ka Myntri ka tnad Pule puthi bad kumjuh ruh kiwei pat ki politishian  ki dei ban shah pynshitom.
Lah ban pynkynmaw ba ha ka kaiphod ka CBI ka la kdew  ia ka jingdonkti jong ki 7 ngut ki Myntri sorkar bad 5 ngut ki nongmihkhmat na ka bynta ban ai ia ka jingmynjur na ka bynta ban jied ia ki kyrteng ki kandidet ha ka kam nonghikai, Assistant Teacher ha ki skul Primary ka sorkar 2 snem mynshuwa.
Lah ruh ban kdew ba ka sorkar ha ka jaka ba kan leh eiei katkum ka kaiphod jong ka CBI ka la thaw pynban ia ka komiti jong ka ka HLSC kaba la sait khuid ia ki Myntri sorkar bad ki politishian.
Ka kaiphod ka CBI ka la iathuh ban a ki 350 ngut kiba la shah jied ha ka kam nonghikai, 255 ngut ki dei kiba la leh da ki politishian.
Shillong, 29 Risaw:Ka iing dorbar jong ka KHADC ka la kynmaw burom hynne ka sngi ia MDC ba la khlad noh kynthup Bah FK Ryntathiang bad u Bah SR Moksha.
U Bah Ryntathiang u la khlad ha ka 29 tarik Nailur mynta u snem u dei u MDC jong ka KHADC naduh u snem 2009 na Mawthengkut constituency haduh ka jingkhlad noh jongu.
Hynrei u Bah Moksha uba khlad ha ka 25 tarik Naitung mynta u snem, u dei u MDC jong ka Council naduh u snem 1967 haduh 1972 uba mihkhmat na Umsning constituency barim.
U CEM ka KHADC u Bah Pyngshngain N Syiem u la ong ba ka jingkhlad noh kine ki nongialam ka long ka jingduh kaba khraw ia ka jylla bad ia ka Council.
“Kum ki dkhot jong ka iing dorbar ki la noh synniang shibun ia ka bha ka miat jong ka Council bad ka jingkhlad jongki, ka long ka jingduh shisha" la ong u CEM.Haba pynkynmaw ia ki kam jong u Bah Ryntathiang, u CEM u la ong ba kum u khunswet, u Bah Ryntathiang u la ri ruh shibun ki khunswet ha la iing lajong.
“U Bah Ryntathiang u la don ka mynsiem shakri lem kaba pyniapher na kiwei pat ki para nongialam"  la ong u CEM.Kumjuh ruh u MDC ka UDP Bah Tistosstarwell Chyne  u la ong ba ka kaba kongsan eh kaba sngew tynnad ia u Bah Ryntathiang ka dei ka jinglong sngewrit jongu.
U Bah Titos u la ong ba ka jingkhlad kyndit u Bah Ryntathiang kan long ka jingduh ia ki paidbah ka Mawthengkut constituency.
Kiwei kiba kren ki long u Deputy CEM Bah Remington Pyngrope, u Executive Member Bah Antonio War,  ka Kong Irin Lyngdoh, ka Kong Grace Mary Kharpuri, kong Teilinia Thangkhiew bad kiwei.
Shillong, 29 Risaw:Ha kane ka jylla Meghalaya don haduh 46 ki Scheduled Tribe ba la ithuh da ka sorkar jylla, la ong Executive member ba peit ia ka Kam Khaii ka KHADC u Bah Antonio War.
Haba jubab ia ka jingkylli bynrap jong u Bah Titosstar Well Chyne la kiwei ki riewlum basah sha kiwei ki bynta ka ri India ki ioh kumjuh ka hok ban khaii kumba long ki riewlum trai jylla, ha ka dorbar synrai jong ka KHADC kaba sdang mynta ka sngi Hatmajai.
U Bah Antonio u la ong ba katkum ka jingpynbna jong ka sorkar jylla, ka jingbatai ia ki riewlum ka long ba uno uno u scheduled tribe uba dei ha kane ka jylla Meghalaya, bad kiwei ki bym dei ha kane ka jylla, kim ioh satia ia ka hok kumba long ki riew lum ba sah ha kane ka jylla.
Shwa ia kane, na ka liang u Bah Adelbert Nongrum u MDC ka KHNAM uba wanrah ia ka jingkylli, u la ong ba ka Executive Committee ka dei ban shim ia ki lad ki lynti ban khang lad ia ka jingioh phrung kiwei ki jaitbynriew ban leh ia ki kam khaii ha kane ka ri Khasi.
“Nga la iaid lynti ha Polo, nga iohi bun ki Mizo kiba die jingdie ha lynti iaid kjat ha Polo, kumno kine ki ioh bor", la ong u Bah Adelbert bad bynrap ba ka Executive Committee ka dei ban leh ei ei ban ym ailad ia kiwei ki jaitbynriew ban leh ki kam khaii haba lah hi ki trai shnong.
Kumjuh u Bah Latiplang Kharkongor u la ong ba ha Madanrting kumba 10-15 tylli ki dukan ki dei jong ki briew ba wan na Myanmar, Bhutan bad kiwei ki bar ri.
U la ong haba kylli ki ong ba la ioh syrnod na u rangbah shnong.
U la ong ba ka Council ka dei ban leh ei ei ban khang lad ia kane ka jingwan buhai ki briew nabar bad ka dei ban leh eiei ruh ia ki Rangbah Shnong ba kim bit ban shu ai syrnod pathar.
Shillong 29 Risaw:Lehse ka la long ka kam jah burom sat ia ka Sorkar MUA-II mynta kaba ialam da ka Seng Congress bad ba la khlieh da u Dr Mukul Sangma kum u Myntri Rangbah, namar ka jing eh-rang  ka dohnud jong u kum u nongialam ka jylla.
U paitbah ka jylla bad wat ki Driver Bus Saw SPTS , ki la iohi ia ka jingrunar jong une u nongialam ka jylla uba ka seng Congress ka jied,uba long thik kum u kpa ba dih bhor  u bym sngewthuh shuh ia ka jingeh ki khun ki kti ha iing, hynrei shu byrngem byrsit beit bad kynnoh ia ki katba ka ba jia ba long;khlem tip ban peit ia lade ba dei na ka daw ka jingeh rang jong u hi, ka sa jot ka iing ka sem.
Halor katei ka phang u Bah Donbok Thabah uwei na ki Driver Bus Saw,SPTS u pynpaw ka kynhun ki Driver Bus Saw ki kynnoh ba dei ka jingrunar u Myntri Rangbah Mukul hi,ba sa mad jingeh ki paidbah bad sa mih ki jingiakhih katne.
“Ka jingjia ha Motphran ba thang bar jylla, ki jingthang kali , thang ophis , thang dukan bad kiwei baroh dei namar ka sorkar u Mukul" kynnoh kane ka kynhun ki Driver SPTS.Kumta ki Driver SPTS ki kyntu ia ki MLA Congress ba kim dei ban sheptieng kum i khnai hakhmat ka miaw ia u Mukul;hynrei ki dei ban sngewthuh ia lade ba ki dei ki briew jong u paitbah.
Kane ka kynhun ka kyntu ia ka sorkar u  Mukul ban khot iakren iaki Sengbhalang, ym ban sngew hanga mei  ba long Myntri Rangbah, namar ka jingiakhih ILP ki Sengbhalang ka dei ka mat ba ki paitbah ka Bri ju 7trep baroh ki kyrshan laitnoh tang ma u bad ki ba la shah thied ha u.
Kane ka kynhun ka pynpaw ba wat u President u sngewthuh ba ki Sengbhalang ki iakhih ia kaba  dei;hynrei katba u Mukul  bad ki nongbud jong ki  leh sat iaki paitbah katne khlem pyrkhat shuh, kaba lang pynshit ir ia ki Sengbhalang ban pynlong jingiakhih.
Shillong, 29 Risaw:Ha ka jingpyllait khu bor u Bah SD Khongwir uba long u MLA barim ka Mawlai, u kyntu jur ia u Myntri Rangbah ka jylla Dr Mukul Sangma ban khot ia ki Sengbhalang sha ka miej  ka jingiakren, namar dei tang ka jingiakren kaba bha tam ban poi sha ka jingia sngewthuh jingmut.
Na ka liang u bah Khongwir kum u nongmih khmat ba rangbah ka jylla uba la iaid lyngba ia ki jingiashem bapher u pynpaw, u pynpaw da kaba buh ruh ka jingkylla da kaba ong “lada  bad ka sorkar Assam na ka por sha ka por dang long ban iakren halor ka kam pud kam sam, balei pat iaki Sengbhalang halor ka jingwan tuid ki mynder? Kumjuh u pynkynmaw ia ka India bad ka Pakistan, ka America bad ka Soviet Union ki iai iakren na ka por sha ka por namar ki sngewthuh ban ia pynibor ka poi sha ka thma.
Shuh shuh u ne u Rangbah u pynkynmaw ia u ka jingialeh laitluid u Nelson Mandela.
Kumta u Bah Khongwir u iai ban balei ka eh iaka sorkar ban khot iakren iaki Sengbhalang kiba iakhih ILP laka long ha kano kano ka dur.
Shillong,29 Risaw:“Lada phi dang don ka mynsiem ieit jaitbynriew, leh eiei ym ban shu sngap man man ne ban shu long niangkohnguh hano re hano, wat pyrkhat ia ka shuki ne ka jingmyntoi shimet to pyrkhat na ka bynta ka lashai ka jaitbynriew bad jong ka jylla hi baroh kawei" ong ka kyrwoh na u Vice President  ka Khasi Student Union u Bah F.Kharmaw phlang haba kyntu ia ki MLA kiba don ha ka sorkar ba kin kren eiei bad leh eiei ban pynthikna ba ka ILP ka dei ban trei kam hapoh ka jylla.
Ka KSU ka la kyntu ruh ia baroh ki MLA ba ki dei ban weng ia ka jingsngew party, ka jingsngew sorkar hynrei ba ki dei ban leh mardor ia ka jingdonkam kyrkieh jong ka jylla da kaba ong ruh ba lada  lada kim leh eiei shisien ka sngi kin hap ban ai jingkhein bad hap ban shim ia ka jingkitkhlieh lada jia ba ki trai muluk kin shah tyllep.
Shuh shuh ha katei ka kyrwoh ka KSU, ka la ong ba ka jingiakhih ki 14 sengbhalang  kam dei ba ki shun ia kino kino ki kynhun niam ne kino kino ki jaitbynriew hapoh ka jylla, hynrei ka jingiakhih ka dei halor ka jingkuman ka sorkar bad ka jinglehsting jong ka da kaba kyntait ban pyntreikam ia ka ain kaba iada ia ka jylla na ka jingshah tyllep ha ki bar jylla bad ki mynder, ka ILP.‘Ka ILP ka dei ka ain kaba bit dor ban iada ia ka jingshah tyllep ki trai muluk ha kiwei pat ki heh paid kiba wan buhai shnong bad kiba wan rung katba mon hapoh ka jylla bad suki suki ki ban kam trai syndon’ ong biang ka kyrwoh na u Vice President ka KSU.Haba kynthoh halor ki jingkren u Myntri Rangbah ka jylla u Dr.Mukul Sangma halor ka jingbym lerkam ka ILP ha ki jylla ba la pyntreikam ia ka ban iada na ka jingwan tuid ki briew kiba na bar  , ka KSU ka la ong ba ka jingbym ler kam jong ki lai tylli ki jylla ban iada ia ka jingwan rung kyrthep ki briew kiba na bar kam shym mut ba ka jylla ruh kan ym ler kam bad ia kane ka shong ha ka jingpynkhlain pynbha shuh shuh ia ki kyndon kiba hapoh ka ILP.
