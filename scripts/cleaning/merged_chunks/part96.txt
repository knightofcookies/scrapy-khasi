Ai ba ka kam khappud kan long ka top priority jong phi.
Shillong: Ka 27 tarik u rymphang ka dei ka sngi ba ki paid nongthep vote jong ka ri Khasi -Jaintia kin ai ia ka rai na ka bynta ban jied ia u MDC jong ki ha ki 58 tylli ki konstitwensi kata 29 ha KHADC bad 29 ha JHADC.Ha KHADC ki don 7,95,143 ngut ki nongthep vote bad na kitei 3,83,633 ngut ki dei ki shynrang bad 4,11,468 ngut ki dei ki kynthei.
Ha JHADC pat ki don 2,49,334 ngut ki nongthep vote bad na kitei 1,20,675 ngut ki dei ki shynrang bad 1,28,592 ngut ki dei ki shynrang.
Ha KHADC ki don 1433 tylli ki Polling Station katba ha JHADC pat ki don 408 tylli ki Polling Station, yn pyndonkam haduh 2745 tylli ki EVM ha baroh ar tylli kata KHADC bad JHADC.Ha KHADC kin don 130 ngut ki kyrtong ki ban ia aireng katba ha JHADC pat kin don 101 ngut ki kyrtong.
Kiba bun na ki konstitwensi ha JHADC ki dei kiba ka jingiakhun ka long para marwei.
La pynbiang ia ki bor pahara ban pyniaid beit ia katei ka elekshon MDC bad la phah khambun ki bor pahara sha ki thaiñ khappud jong ka Meghalaya bad Assam, ong ka khubor na ka sorkar.
Ka dei ruh ka sien kaba nyngkong ba yn pyndonkam ia u NOTA ha ka elekshon MDC kaba la buh khnang ia ki paidbah ki bym mon ban thep iano iano ruh, hynrei ba kin ioh ban pyndep ia ka jingthep vote jong ki.
Shillong: Namar ka sngi thep vote na ka bynta ka elekshon MDC ka ban long mynta ka sngi, ki pulit ki la pynbeit thymmai ia ka lynti iaid jong ki kali ha nongbah Shillong bad ha sor Jowai.
Ki pulit ki la pynbna ba yn ym shah ban iaid palat ia ka por 5 baje janmiet ha kine ki jaka, na Polo towers ym shah ban iaid sha ka surok ba don ka ktem CRPF, ki hap ban iaid sha Lawmali ne sha Saw Furlong.
Ki kali kiba wan na ki thaiñ CS ym shah ban iaid sha iew Polo, ym shah iaid ia ki kali ba wan na Rynjah, New Colony ba kin leit sha Saw Furlong hynrei kin hap ban iaid sha Lailad Langkyrding ne sha Nongmensong.
Ym sha iaid na Forest Colony sha CRPF ki kali ki hap ban iaid sha Mawroh, ki kali na Polo ym sha ban iaid sha Golflink, ym shah rung kali ha Velco School bad ym shah ieng kali ruh hangtei.
Ha Jowai pat la pynbna ba yn ym shah ia ki kali ban iaid na Wah Nangbah bad New hill ban leit sha ophis DC, yn ym shah rung kali na Chutwakhu bad Mission Compound ban iaid sha ophis DC, ki kali ba wan na Stand War yn phah iaid sha Wah Nangbah, yn ym shah ia ki kali ban rung sha Iaw Musiang, ia ki kali yn phah iaid lyngba ka surok najan Thomas Jones ban leit sha Pohchnong, kite ki jingpynbeit kali kin ym treikam ia ki briew sorkar kiba don ha ka kam elekshon.
Shillong: Ka jingtohkit ia ka kes kaba ia dei bad ka jingshah shoh ka kong Agnes Kharshiing bad ka Amita Sangma ka la jan dep artad, ong u Investigation Officer (IO) haba jubab myn hynnin ka sngi sha ka Meghalaya High Court.
U Addl AG u la ai jingthoh sha ka ing bishar ba kan shim por sa kumba 3 taiew ban pyndep ia ka jingtohkit bad ka ingbishar kan shong bishar biang ia katei ka jingdawa CBI ka Amita Sangma hadien ba la kut katei ka 3 taiew.
U IO u la thoh ruh da ka Affidavit sha ka ingbishar halor ka jingpan jingshai jong ka ba ki shim jubab na u bah Nidamon Chulet bad u IO u la ong ba la shim ia ka jubab jong u lyngba ka section 161 bad 164 Cr.
PC.U Addl.AG u la ong ba yn ai ripod sha ka ingbishar hadien ba la dep ban lum ia ka ripod na ki Service Provider ia ki phone bad FSL.Shillong: Ka UDP Jaiaw ka pynrem jur ia ki runar kiba la pynpait dusmon ia ka kali jong u General Secretary ka KSU u bah Donald V Thabah ha ka sngi Saitjain ha Mawprem.
Haba kren sha ki lad pathai khubor mynta ka sngi, u nongialam ka UDP u bah Michael War, u la ong ba ka seng ka dang wad ia ki briew ba donkti halor kane ka kam namar ba ki don ki riew shim kabu kiba thmu ban pynthoh bria tang namar ka elekshon.
U la ong ba ka UDP ka tip ba ka KSU bad ki nongialam jongka, kim ju iadon bynta ha ka kam politik bad ka jingjia ka lah ban dei ba leh da ki riew shim kabu tang ban pynthoh bria ia u Bah Paul Lyngdoh kum u kyrtong ka UDP.“Lehse ki don kiwei pat ki briew kiba shim kabu kaba ju jia man ka por ha ka thain Mawprem ban shah kynnoh mano re mano", u la ong bad bynrap, “ka elekshon ka dei ban iaid beit bad ki paidbah kin ai ia la kajong ka rai".
Katba u bah Paul Lyngdoh uba dei u kyrtong ka UDP, u la ong ba ka jingjia kam dei tang ia katei ka kali jong u General Secretary ka KSU hynrei ha katei ka miet, ki don haduh lai ne saw tylli ki jingjia bad ka kali U Rangbah Dong ha Lumkshaid ruh ka la shah tuh ka tiep bad shah pynpait iit ka kali ha katei ka miet por ba dum bym ding elektrik.
“Ka jingkynnoh ka Congress halor kane ka jingjia, ka dei ka jingthmu tang ban pynjah burom namar ba ka Congress ka tip ba kan shah rem ha ka elekshon", u la ong.
U la ong ba mynshem snem ruh u la kylla langknia ha kum kine ki jingjia jong ki riew shim kabu ha ka sain pyrthei.
U Vice President ka UDP u bah Allantry F Dkhar u la ong ba kan bha ba u bah Donald un ujor da ka ejahar sha ka bor ka ain.
Shillong: Shisngi shuwa ka sngi thep vote, la ioh jingtip ba ka la don ka jingiakren hapdeng ki nongialam seng saiñ pyrthei bapher na ki seng riewlum kumjuh ka NPP ban ia tylli ban wanrah da ka Executive Committee ka bym dei ban ialam da ka seng Congress ha KHADC, kumba ki la leh ha ka sorkar MDA.Haba pyrshang ban wad jingtip, la iathuh ba kano kano ka seng kaba don bun ngut tam ki MDC kan ialam ia ka Executive Committee katba ia u kyrtong CEM pat yn jied hi da ki MDC kiba jop.
La iathuh ruh ba ha katei ka jingiakren hapdeng ki nongialam seng pyrthei ki la shim da ka rai kaba skhem ban bat ia ki briew lajong khnang ba ka EC ha District Council kan long kaba khlaiñ ban lait na ka jingbujli nongialam na ka por sha ka por.
Shuh shuh ka khubor kaba iajan bad ka sorkar ka la iathuh ba mynta ka kynti ka sorkar ka buh thong ba tang mar ia dep elekshon MDC kan ym pynslem shuh kumba la leh ha ki por ba la dep ban rai ia u MDC shu sieh ha KHADC bad ha JHADC kumjuh.
La ong ba ki seng saiñpyrthei kiba don hapoh ka MDA ki sngewskhem bha ba kin ioh ban thaw ia ka EC ha KHADC mynta ka kynti.
Shillong: Ka Meghalaya High Court ka la pynkut noh ia ka mukotduma kaba la kyrpad ban ithuh noh ia ki Niam Khasi Niam Tre kum ki rit paid ha ka jinglong niam, la pynkut noh ia katei hadien ba ki briew kiba la kyrpad sha ka High Court ki la weng noh.
Ha ka hukum kaba la pynmih ha ka lah sngi u blei, ka Division Bench kaba kynthup ia u Chief Justice Mohammad Yaqoob Mir bad u Justice SR Sen ka la ong ba la pynkut noh ia kane namarba la weng hi noh.
Lah ban kdew ba ka kong Khasimon Phanbuh bad kiwei pat ki la kyrpad ia ka High Court ba kan hukum ia ka sorkar ba kan ai ia ka hok bad ka jingmyntoi kumjuh ki skhim sorkar pdeng bad sorkar jylla bapher sha uno uno u briew uba dei na ka niam Khasi bad Niam Tre kaba dei ka hok ban ioh ki rit paid.
La pynkut noh ia katei ka kam naba la ong ba ka dei ka kam jong ka National Commission for Minorities bad ba ia kaba kum kane ka juh ka mukotduma ka la poi ruh ha Supreme Court ha ka kes jong u Ashwini Kumar Upadhyay pyrshah ia ka sorkar India.
Ka Court ka la khmih lynti ba ka NCM kan pyndep ia katei ka kam hapoh 3 bnai.
Shillong: Myn hynnin ka janmiet ha ka por 5:10 baje ki shipai Um ki la sei biang sa kawei ka metiap na ka krem dewiong kaba don ha Ksan, la sei ia katei ka metiap na ka krem kaba jylliew 230 phut bad la lah ban sei da kaba pyndonkam da ka Remotely Operated Under Water Vehicle (ROV).
Haduh mynta ki la don 5 tylli ki metiap pyut kiba la sei napoh katei ka krem bad ka jingwad ia kiwei pat kiba dang sah ka dang iaid shakhmat.
Ha ka 16 tarik u kyllalyngkot la sei ia ka metiap kaba nyngkong bad ha ka 26 tarik u kyllalyngkot la sei ia kaba ar, ia kaba lai la sei ha ka sngi saitjaiñ ba la dep , kaba saw la sei mynhynnin ka sngi bad kaba san pat la sei mynta ka sngi.
Kitei ki metiap kiba la sei ki la saphret saphrong ha ka por ba ki shipai um ki tan shabar.
Lah ban kdew ba 15 ngut ki briew ki la sahkut hapoh katei ka krem naduh ka 13 tarik u nohprah, 2018 bad haduh mynta kiba dang sahkut shapoh ki don sa 10 ngut.
Nongpoh: Haba shimkhhia ia ka jingujor na ki paidbah ka thain Jirang, kiba la iakynduh jingeh hadien ba la khang noh ia ka Dispensary ha shnong Umsier, Jirang, na ka liang ka HNYF, Jirang Circle, ka la pynpaw ia ka jingsngewkhia ban tip ba ka daw kaba la pynlong ia katei ka Dispensary ban khang khyrdep, ka dei tang namar ka jingbym iasngewthuh jingmut hapdeng ki nongtrei hapoh jong katei ka jaka sumar lem bad ki katto katne ngut ki briew jong katei ka thain.
Haba pyntip sha u Nongthohkhubor, u Bah Intor Ranee, President ka HNYF, Jirang Circle, u la ong ba ka seng tang mar ia ioh jingtip ba la khang khyrdep ia katei ka jaka sumar paidbah, ka la pynlong ia ka jingleit jurip bad ha katei ka jingjurip ka la lap rup ba katei ka Dispensary, ka la khang khyrdep mynta ka katto katne sngi khlem da don satia ki nongtrei.
U Bah Intor Ranee, u la ong ba ka seng kam lah khlem da pynpaw ia ka jingsngewkhia halor ka jingkhang khyrdep noh ia katei ka jaka sumar, namar ka dei kawei na ki jaka ai jingsumar ia kiba bun phew tylli ki shnong kiba don ha katei ka thain bad khamtam eh ia kito kiba wan na ki longiing kiba duna ka jingioh.
“Ha ka jingjurip bad tohkit da ka seng, la lap ba ia katei ka Dispensary, la pyniaid da kawei ka NGO kaba na Nongbah Shillong, hynrei haba iadei pat bad ka jingkhang khyrdep pat, ka seng ka la lap ba ka daw hi namar ka jingbym iasngewthuh jingmut hapdeng ki ki nongtrei jong katei ka Dispensary lem bad ki nongialam shnong jong katei ka thain bad kaba la pynjynjar pat ia ki paidbah kiba donkam ban leit shah sumar ha katei ka Dispensary" ong u Bah Intor Ranee.
Haba iadei bad katei ka kynrum kynram hapoh jong katei ka jaka sumar paidbah, na ka liang ka seng ka kyntu ia u Syiem ka Hima Jirang bad khamtam eh ia katei ka NGO kaba la pyniaid ia katei ka Dispensary, ba ki pynlong da ka jingiakren bad ki Sordar shnong ha ryngkat ka jingiadonlang ki nongtrei hapoh ka jong katei ka jaka sumar, khnang ban weng noh ia kitei ka jingbym iasngewthuh jingmut bad kaba la pynjynjar pat ia ki paidbah ba bun balang.
Namar ka jingbym salia jong ki bor ba dei peit ban sngap ia ka jingud jingnam jong ki, ki nongtrei ka 108 hapoh ka lama ka Meghalaya EMRI Workers Union (MEMRIWU), ki la pynkhreh ban sangeh treikam noh syndon hadien ar taiew ba la ai ia ka jingthoh.
Ha ka kyrwoh ba la pynlait mynta ka sngi, u Publicity secretary ka seng u bah Joseph Pyngrope u la ong ba ka jingsangeh kan jia ha kano kano ka por naduh ba ki la ai jingthoh.
“Ha ka por ba ki sangeh treikam, baroh ki kali kit nongpang 108, ha ka jylla yn aiti beit sha ki bor jong ka GVK EMRI, Shillong", la ong u bah Joseph.
U la ong ba ki kali kiba la thut bad sniew ki dang don ha lynti sha jaka treikam ka GVK EMRI ha Shillong bad ha ka jingleit aiti ia ki, kam dei ka jingkitkhlieh jong ki nongtrei ia kine ki kali.
U la ong ba ki nongtrei 108, kim banse ban shim ia kane ka sienjam kaba tyngeh hadien ba ki bor ba dei peit, kim shym la shah shkor satia ia ka jingud jongki kaba la slem bha.
Ka United Democratic Party (UDP) ha kane ka sngi Hatmajai ka la kam ba kan sa thaw marwei ia ka Executive Committee ha Khasi Hills Autonomous District Council bad ha Jaiñtia Hills Autonomous District Council da kaba jop katkum ka jingfonkam ki MDC ban ialam ha ki Council.
U Working President ka UDP uba long ruh u kyrtong na Jaiaw, u bah Paul Lyngdoh u la ong ba ka UDP ka la sei kyrtong haduh 27 ngut sha ka KHADC bad 26 sha ka JHADC bad kyrmen ba kan ioh ban thaw ia ka EC nalade hi.
“Ngi don ka jingkyrmen ban thaw hi iaka EC da lade bad ka jingiatreilang bad kiwei kan shong lada donkam", la ong u bah Paul.
U la kyntait ban don kano kano ka jingiateh bad ka NPP ban thaw EC lang da kaba ong, ba ka UDP ka don jingkyrmen ban thaw hi ia ka EC.Ka jingthep vote sha ka KHADC bad ka JHADC kan long lashai ka sngi naduh ka por 7 baje mynstep haduh  4 baje janmiet.
U Bah Paul ha kawei ka liang, u la kynnoh ia ka Congress  na ka bynta ka jingtlot ka tnad bording haduh ba la pynlong ban pynlip ding bun kynta ha ka jylla.
U la ong ba ha u snem 2007, ka sorkar Congress ka la iasoi ia ka jingiateh na ka bynta 12 tylli ki projet bording ha kaba ma u, u la pyrshah jur ia katei hynrei ki la iaid shakhmat bad mynta hadien shiphew snem, ka tnad bording ka la ai kaiphod ba kim poi shaei shaei ruh kine ki jingiasoi.
Ym tang katta, u la kynnoh ruh ba ka Congress ka dei ka nongsdang ban wanrah ia ka Citizenship Amendment  Bill (CAB), kaba la buddien da ka BJP.“Ka CAB ka la don naduh ba long Myntri Rangbahduh u Jawaharlal Nehru", la kam u Bah Paul.
U la ong ba ki paidbah ki la tip ba dei ka Congress kaba la wanrah ia ki khar Muslim bad Hindu na Bangladesh sha ki jylla ka thain mihngi lyngba ka Assam.
U la kynnoh ba ka Congress bad ka BJP ki dei kijuh namar ba ka Congress ka la wanrah ia ki Muslim katba ka BJP ka la thmu ban pynlong nongshong shnong ia ki Hindu ba wan nabar Bangladesh.
“Ka jingkwah pynlong nongshong shnong ka Congress ia ki Hindu nabar ri ka la don naduh ba long myntri rangbahduh u Jawaharlal Nehru uba la thoh ka shithi ha u snem 1949 sha u Myntri Rangbah ka Assam u Gopinath Bordoloi ban kyntu ia u ban pdiang ia ki briew ba wan na ka East Pakistan kaba dei ka Bangladesh mynta" la ong u bah Paul.
“Ka don ka jingiapher hapdeng ka BJP bad ka Congress halor ka CAB, namar ba ka BJP ka pyrshang ban pynurlong kam ia ka CAB ban pynlong nongshong shnong ia ki bym dei Muslim katba kaba kham sniew ka dei ka Congress kaba la wanrah lypa 10 million ki Muslim na Bangladesh bad pynshlur ruh ia kiwei bym dei Muslim,", la ong u Bah Paul.
Shillong: Ka IndianMeteorological Department (IMD), ka pyntip mynta ka sngi, ba kan don ka jinghap phria bad hap slap ha ki bynta jong ka Jylla, ha ka 27 bad 28tarik Rymphang 2019.
Kohima: 1,700 kilo ki dohkha ba don da ka bih formalin, la ioh kurup da kaMunicipal Council (KMC), ha ka Sngi Saitjain ha Kohima.
La kurup noh ia kitei ki dohkha, kiba dei ban leit na Dimapur sha Kohima.
Ki dohkha, kiba la ioh kurup ki long ki dohkha Rohu, Katla, Pankaj bad ki shymprong ruh.
Hadien kata, la thang noh ia kitei ki dohkha ha Ziiriizou, ha ka jingdon lang ki bor pyniaid District, ki pulit bad ki bor kiba peit ia ka bam ka dih, ong ka khubor.
Ka sorkar Nagaland, ka khang haduh shisnem, kaba sdang naduh U Nohprah 2019, ia ki dohkha kiba don bih formalin bad la bthah ia baroh ki nongdie dohkha, ba kin da phah peit ia ki dohkha jongki sha ka tnat sorkar kaba peit ia ka bam ka dih.
Ha u snem ba ladep, la ioh kurup da ki hajar kilo ki dohkha, na ki bynta bapher ka Jylla bad ka dei halor katei ka phang, kaba pynlong ia ka sorkar Jylla, ba kan khang ia ka jingdie dohkha.
Ka Pakistan, ka la ther tyngeh mynta ka janmiet, ha ki lai tylli ki jaka kiba don ha u line of controll (LoC) bad kitei ki dei ha  Akhnoor, Nowshera, Krishna Ghati sector jong ka Jammu and Kashmir.
Ha ka por 5.30  mynta ka janmiet, ka Pakistan, ka la khyrwit tyngeh bad ki siat da ki suloi ha khappud bad la iathuh ba ki shipai India ruh ki ia ther kuli kylliang.
Katei ka lah ban long, kum ka jing kput kylliang jong ka Pakistan, na ka jinghiar thma ki shipai suin ka India, hynnin ka miet, ha kaba ki la khyrwit ia ka ktem jong ka  Jaish-e-Mohammed, kaba dei ka kynhun ehrang, kaba ju hiar thma ia ka India na Jammu and Kashmir.
Lah ban pynkynmaw ba ka  Jaish-e-Mohammed, ka kit khlieh, halor ka jing pyniap jongka, ia ki 40ngut ki pulit CRP ha Pulwama, ha ka 14tarik Rymphang 2019.
Editor,Mynta ba la kut ka jingialap elekshon, bun na ki paidbah ki kwah tip noh mano ban jop, hynrei ka long kaba eh ban tip thikna kano ka party bad mano ban jop katno seat lada khlem pat niew ia ki vote.
Hynrei kumba ka long ha madan ialeh ilekshon ha Jaintia Hills ka jingiaknieh ban ioh kham bun ki seat ka dei hapdeng ka NPP bad ka UDP.Kine ar para ba iatbeh.
Ka INC kaba ju jop bha mynshuwa, mynta ka la duna lyer.
Kumba ka long ka UDP bad ka NPP ki iaknieh ban long banyngkong, tangba ka shong mar katno seat kin ia-ioh.
Lada jia ba ki duna ki lah ruh ban poi sha ka jingiathaw sorkar lang ha JHADC.Kiwei kiwei ki party kum ka PDF, Independent bad HSPDP ki i tlot palat.
Hynrei la katta ruh ka PDF bad Independent ki lah ban pynkyndit ha shi jaka ne ar jaka.
Ha Khasi Hills kumba ka long mynta ka INC ka kham khlain ha ki bun jaka hynrei, tang na lade, kan ym pat poi sha ka thong ban thaw sorkar.
Ka donkam ia kiwei ban iarap ia ka.
Hynrei ym lah ban khein snep ia ka UDP bad NPP namar kine ruh ki khlain ha bun ki constituency.
Marwei marwei lehse kin ym lah ban thaw sorkar, hynrei lada ki iasynrop lang ki lah ban poi sha ka thong.
La jar katta ruh, ym lah ban kheinsep ia ka PDF bad HSPDP.Kine ki lah ban pynkyndit ha ki katto katne ki jaka, hynrei marwei marwei kin ym poi shano shano ruh.
Kine ki lah ban bynrap lang ban iathaw sorkar ha KHADC.Kumba ka long ka lyer, ka lah ban poi sha ka jingiathaw sorkar lang hapdeng ka UDP, NPP, PDF bad HSPDP.Hynrei ka HSPDP kam khlain shuh kumba long mynshuwa.
Wat ha Mawthadraishan, Nongstoin, Rambrai-Jyrngam bad Mawkyrwat ruh ka iaksaid tyngeh ban poi sha ka thong, tip ka lah ne em ban jop.
Khublei shibun.
Bah Philip Marwein, Via-Email.
Ba la bun bun snem la ju iohi ha ki kot khubor ba la mih ki kynhun bapher bapher ban pynpaw ia ka jingshong syier jong ngi ki trai Ri namar ka jingjyllei ki bar jylla wat ki bar Ri kumjuh hapoh ka Ri jong ngi Khasi bad Jaintia.
La iohsngew ruh ba naduh ka por ba synshar ka congress ia ka jylla hapoh ka jingialam u Dr.Mukul Sangma ka la don ka jingdawa da ki kynhun bapher bapher ba ka sorkar (Congress) kan pyntrei kam noh ia ka ILP ban khanglad ia ki mynder.
Hynrei ka Congress lane u Dr.Mukul Sangma um patiaw wat la katta ki paidbah ne ki seng bapher bapher ki iai pynpaw na ka snem sha ka snem haduh ba kin kyntait noh ia ka Congress bad ki jied ia ka sorkar thymmai ka MDA ba la ialam da ka NPP da ka jingsynrop lang ki seng riewlum bad BJP.Hynrei hamar ka lyngkhuh snem jong ka MDA la mih kata ka Ain CAB na ka sorkar BJP kaba nang pynkhraw ia ka jingshong syier jong ka Ri jong ngi.
Hooid ka NPP ka pynpaw ia ka jingpyrshah jong ka ia katei ka Ain jong ka paralok – jong ka ka BJP, hynrei ngim iohi satia ba kan kren ia ka ILP kaba la thrang da ki paidbah ka Ri kaba – kynthup naduh u rit u ria ki riew nang riew stad jong ka Ri Hynniew skum Hynniew trep.
Na kane ka liang ka imat ba ki dkhot ka MDA kim sngew ialade ba kin dei ki khun ki ksiew ki Hynniew Trep.
Namarkata – une u Nongthoh u kyntu ia ki paid ka Ri long katba long ngi la dei ban kyrshan ia ka Congress ha kane ka MDC Election wat haduh ka Election MP ruh kumjuh.
Ym tang katta hynrei ia baroh ki kyrtong jong ki Party ba iatreilang bad ka NPP kynthup ia ka BJP.Ngi dei ban kyntait ha kane ka MDC Election.
R.Kyied Sing Tangsong, Nongtyngur.
Ngi iohi ha kine ki khyndiat sngi ba dep ba ki bym juh nang shad ruh ki lah nang ban pynkhih syngkai haduh ba la khihwin ka Face book.
Ki bym juh nang rwai ruh lah rwai kum ki Nong rwai ba pawnam pyrthei.
Lah dap sarang ki Video Shad election bad mynta ki dang ia ap result ia ka jing shad election MDC 2019.
Hato katno ngut na ngi ba pyrkhat ba ngi jied ia ki Nong mih khmat ban shna ia kita ki Ain bad ban pyn neh pynsah ia ka Riti, Dustur u Khasi ? Shi bun napdeng jong ngi ki shu ia bud paralok namar ba pahuh ka bam ka dih.
Ki don pat de kiba ioh kamai shi met ha kum kane ka por Election.
Kaba sngewsih ka long ngim tip ba U/ka briew ba ngi jied lashai kin long shisha ne em kita kiban thaw Ain ne ki Nong iada ia ka jait bynriew lane kin long tang kiba kwah shuki.
Hato kumba kut san snem kumta ruh kin ioh Ia ka nam Ex MDC ? Kumba ngi iohi 40 snem ki por ba lah leit noh sha dien ngim pat juh iohi ba ka Sorkar jylla kan shim khia lada ngi iakren shaphang u pud u Sam, ki Ain hapoh ki Konsils, ki iew ki hat ba ngi juh Khot ki iew tynrai (Traditinal markets) lah dap satang ki ba nabar, haoid ki lah ban dei ha ka jing shah kyrteng daki Khasi, Pnar hynrei lah long trai pynban da kiwei.
Ki Nong kyndong ki sah Nong kyndong hi haduh mynta namar ba ki kam pynroi ki sah kut tang ha Sor.
Ngam tip ba ia ki Shkim Nong kyndong ruh imat lah pyntrei lut ha Sor.
Namar ka jing suki ki kam pynroi shibun na ki Nong kyndong ki hap wan kiew sha Sor haduh bala khap ngiah hi para briew.
Kane kadei kawei ka daw bah ka jing theh shiliang ka tara jur.
Kat ka jing itynnad ka jylla Meghalaya ka lah dei ban don nadong shadong, hynrei kaba sngewsih pat kam long kumta.
Wanlem Langchiang.
Shillong: U Vice-president ka UDP u bah Allantry F.Dkhar u la ong ba hadien ka elekshon District Council, ka UDP kan sa iakren ha ka MDA ban ia pyllait noh ia ka BJP.Haba kren sha ki lad pathai khubor ha kane ka sngi Nyngkong, u Bah Allan u la ong ba ka ka jingialang ka MDA Coordination Committee kan iashong hadien ka elekshon MDC, bad yn iakren ban pynlait noh ia ka BJP kaba don ar ngut ki MLA – Bah AL Hek bad Bah Sanbor Shullai na ka sorkar.
Ka BJP ka la wanrah ia ka Citizenship Amendment Bill (CAB) kaba la pyrshah jur da ki seng sain pyrthei, ki seng bhalang na kane ka dong mihngi ka India.
Da ka jingwanrah ia ka CAB, ka BJP ka la long ka daw ban ieng pyrshah ki seng riewlum na kane ka thain bad ha hangne ha ka jylla, ki la dawa ban weng noh na ka sorkar ba ialam ka NPP.Watla ka Bill ym shym la rah ha Rajya Sabha ha kane ka dorbar ba dang shu kut shen hynrei ka jingiai pyrshah ia ka CAB ka dang thnem bha hadien ba u president ka BJP u Amit Shah u la kular ba ka BJP kan rah biang ban pynlong ain lada kan wan ha ka bor.
U Bah Allantry u la ong ba ka party ka ieng skhem ba dei ban weng noh ia ka BJP na ka sorkar MDA.Shillong:Myn hynnin ka sngi ha ka por 12 baje eiei ki paidbah na ka Raid Sadew kynthup naduh ki kynthei bad ki rangbah ki la tur sha Hima Mylliem ban pyrshah halor ka jingkam jong ki katto katne ngut ki briew ia ka Raid Sadew kum ka Raid Sadew-Laitjem.
Haba ia kren bad ki nongthohkhubor u bah Phraning Pathaw u la ong ba don ki briew kiba la thmu ban pynduh noh ia ka Raid Sadew Saw Kur bad ki thmu ban pynkylla kum ka Raid 8 Kur da kaba ong ka Raid Sadew-Laitjem bad dei na kata ka daw ba ki Raid Sadew Saw Kur ki la wan ban ia kynduh ia u Syiem ban ia kren ia katei ka bynta naba kam don satia kaba kum katei katkum ka riti ka Dustur hynrei ka don beit tang ka Raid Sadew Saw Sawkur.
Ka Raid Sadew-Saw Kur ka la ai ruh da ka jingthoh sha u Acting Syiem ka Hima Mylliem u Pa’iem Ainam Manik Syiem ban pyntip ba u Lionel Nongkhlaw na ka Raid Mylliem u la tuklar ia ki kam ka Raid Sadew da kaba kynthoh pyrshah ia u Myntri Pathaw bad ia u Acting Syiem.
Ki la dawa ba u Lionel Nongkhlaw u dei ban pan map na ka Raid Sadew bad kumjuh na u Syiem bad ka Raid Sadew ka la pynskhem ia ka hukum ba u Acting Syiem u la pynmih ha ka 11 tarik mynta u bnai ban pynskhem ia ka Raid Sadew Sawkur.
Haba ia kren kham bniah ia katei ka bynta la ioh jingtip ba ka daw ka jingtur jong ki paidbah ka dei namar ba ka la mih ka jingkam ia ka Raid Sadew kum ka Raid Sadew-Laitjem ha kaba u Acting Syiem ka Hima Mylliem u la ong ba ka Laitjem ka dei tang ka shnong hynrei ki don kiba la pyrshang ban pynsngewthuh bakla.
Katkum ka khana pat kaba la ioh lum lyngba ka Hima Mylliem halor katei ka bynta la iathuh ba la pynlong ia ka Hima Mylliem da ki Raid San Shnong kaba mut ka Raid Nongumlong, ka Raid Nongkseh, ka Raid Umlyngka Mawshyllang, ka Raid Shilliang Um nongbsap bad ka Raid Sadew Saw Kur nalor ka Raid Myrkhan kaba la pynmih ha ka por phareng tangba kin ia ioh bynta lang ha ka kam Myntri, nangta la don sa ka Raid Mylliem.
Ka Raid Nongumlong ka dei kaba la khlieh da u Basan Nongneng Daloi kaba don ia u Myntri N Shanpru, u Pa tor, u Nongneng Lyngdoh bad hapoh kitei pat don sa u myntri Kharbuki, Kharpan, Kharbudnah, Kharlor bad Raid Saw Kur Saw Dkhar.
Hapoh ka Raid Nongkseh u khlieh u Basan Thangkhiew bad u don sa u myntri Rumnong, Sohsla, Nengnong, Lyngdoh Nongkseh.
Hapoh ka Raid Umlyngka Mawshyllang u khlieh u Majaw, nangta don sa u Bhoi Tron, Mawshai, Kharbteng, hapoh ka Raid Shilliang Nongbsap la khlieh da u Lyngdoh Nongbsap, nangta don sa u Nongbsap Pyrtuh, Lawbnang, War Khongsti bad hapoh ka Raid Sadew pat la khlieh da u Pathaw Bah bad hapoh jong utei don u Pathaw Lariew, Kur War Sadew bad Lyngdoh Sadew bad hapoh jong ka Raid Myrkhan pat kaba la duh noh don u Rapsang, Kharsati, syndor bad Kharumlong.
Nalor kitei don sa ka Raid Myliem kaba kynthup ia ki Saw Kur Nongbet.
Shillong: Ka Supreme Court myn hynnin ka sngi ka la pan ia ki kot ki sla kiba ia dei bad ka mukotduma ba la ujor da u bah THS Bonney halor ka kam pud kam sam hapdeng ka Meghalaya bad Assam lane ka kam pud kam sam kaba ia dei hapdeng kiwei ki jylla bad kiwei pat.
Myn hynnin ka sngi ka Supreme Court ka la pan jingthoh na utei u nongujor bad katei ka jingthoh ka dei na ka bynta ki ar tylli ki ripod bad kawei ka dei ka ripod jong ka Joint Committee 1983 bad kawei pat ka dei ka rikod jong ka ripod jong u nongbishar barim ka Supreme Court U Dhanan jaya Yeshwant Chandrachud 1987.
La buh por ha ka 14 tarik u Lber ban peit bad bishar bniah ia katei ka kam bad lada lap ba ki kot ki sla ki long kiba dei katkum ka jingkwah jong ka ing bishar ha katei hi ka sngi yn buh tarik na ka bynta ban tian bishar ia katei ka kam.
Ka nongiasaid -aiñ ka kong Fenela Lyngdoh Nonglait ka la ong ba hadien ka 14 tarik lada ka Supreme Court, kan buh tarik ban tian bishar ka sorkar Assam, ka sorkar Meghalaya bad kumjuh ka sorkar India kin hap ban ai jubab hapoh ka supreme Court.
Shillong: Ki 2 ngut kiba la shah kynnoh ba ki dei ki nongialam jong u kyrtong shimet na Ummulong Moodymmai konstitwensi mynta ka sngi ki la leit ban ujor pulit kylla ia u nongkynoh u bah Klinsman Lamare uba dei u Election Agent jong ka seng Congress ryngkat bad 3 ngut ki briew kiba la tip kyrteng kum u Dame dhar na Ummulong, u Gabbar Issback bad ka Mira Pyngrope na Wahrymbai bad ki la ong ba ka dei tang ka jingkynnoh khlem nongrim.
U Bah Welley Muksor bad u Bah Briwon Pohshna ki la ong “U Bah Dame Dhar bad u Gabbar Issback lem bad ka Kong Mera ki la la pynsaphriang ia ka khubor lamler pyrshah ia ngi lyngba ka ‘social media’ tang da ka jingthmu ban pynjah burom ia ngi.
Ha kajuh ka por, u Klinsman u la ujor pyrshah ia ngi halor ka jingkynnoh ki bym don jingshishisha eiei.
"U Bah Muksor u la kubur ba u la leit sha iing ka Kong Mera ryngkat bad u Bah Pohshna ban pan jingkyrshan na ka bynta u Bah Charles Wilson Muksor u ban ia aireng kum u kyrtong shimet (Independent) na Ummulong Moodymmai constituency, West Jaintia Hills ha ka ilekshon MDC sha JHADC ka ban long ha ka 27 tarik, mynta u bnai.
Hynrei u la ong ba kam shym la don satia kata ka jingai pisa kumba la kynnoh.
“Katba ngi dang don ha katei ka iing bad iakren na ka bynta ka ilekshon MDC, ki la don kiba ring video na kyndong.
?a kajuh ka video ba ki la ring, ki la pynkylla (edited & doctored) ban pyni ba ngi la ai pisa ia kane kajuh ka video la pynsaphriang lyngba ka ‘social media’ da ka jingthmu ban pynjah burom ia ngi," la ong u Bah Muksor bad Bah Pohshna.
Nongstoiñ: Ki paidbah nongshong shnong ka thaiñ Nongstoiñ myn hynnin ka sngi ki la ia tuid sha Iew Nongstoiñ bad pyndap ruh smam ia ka surok ban wan sngap khatduh ia ki nia jong ki saw ngut ki kyrtong MDC na Nongstoiñ ha ka rynsan ialap ilekshon paidbah (Common Platform) ba la pyniaid da ka shnong New Nongstoiñ.
Kitei ki saw ngut ki kyrtong kiba la ia ieng rynsan khatduh ban khroh ia ki paidbah lyngba ki nia bad ki jingkular ba har rukom ryngkat ka jingiakynthoh uwei ia uwei pat ki kynthup ia u kyrtong jong ka UDP u bah Tonington Tyrsa, u bah L.G Nongsiej kyrtong ka HSPDP, u bah Gabriel Wahlang kyrtong ka Congress bad u bah Apsharailang Syiem kyrtong ka NPP.Ka Party UDP ka dei kaba la kiew rynsan nyngkong eh bad u kyrtong ka UDP u bah Tongning u la ong ba tang kawei ka ba u shem jing eh ka long ba u dei tang u briew u ba duk bad haba ialap ia ki ilekshon ba man ka por khamtam ha kane ka ilekshon kaba dang shu dep la sngew shyrkhei namar ba lada ym don pisa ym long ban ialeh.
U bah Tongning u la pynpaw ruh da kaba ong “Hynrei haba nga la pyrkhat pat ba mano ban kit lem ia ka kam bad ia ka khia ka shon jong ki kup shiliang sem shiliang kumta nga la rai ban long shynrang ban leit beit sha kane ka ilekshon da ka mynsiem namar ba hapoh ka constitution jong ka Ri India ym shym la thoh ba tang u ba riew spah u lah ban iakhun ilekshon".
Shuh shuh u bah Tonning u la iathuh ruh ba ha ka jingiaid lynti na ka bynta ban pynkhreh ia kane ka MDC ilekshon ka la mih shibun ka jingkren kynthoh ia u na ki wei pat da kaba ki la kynnoh ruh ba u dei u kyrtong BPL hynrei na kaliang jong u , u la ong ba katei ka jingkynnoh ka dei ka ba bakla kaba bym shym da wad ia ka tynrai.
Hadien ka UDP la wan ban kiew rynsan sa ka HSPDP ha kaba la synran lang ruh ia u kyrtong HSPDP da u MLA ka Mawkyrwat u bah Renikton Lyngdoh Tongkhar, u MDC ka Langrin u bah Manstudy Nongrem bad kiwei kiwei de ki riew rangbah jong ka Party.
Na ka liang jong u bah Renikton Lyngdoh Tongkhar haba ai jingkren ha katei ka rynsan, u la ong ba ka jingrem noh jong ka Party HSPDP ha ka ilekshon MLA kaba la dep kadei tang ka jingbakla ha ka jinglong briew namar ha ka jinglong briew bym biang ka don beit ka jingbakla, hynrei mynta ka kynti ka Party kala ialeh ban lum ban lang lyngba ka jingwanphai biang jong u bah L.G Nongsiej.
Shuh shuh u la ong ruh ba ki don kiba la kynnoh ba ka HSPDP ka la kylla rong noh hynrei na ka liang jong u bah Renik u la ong ka HSPDP haduh mynta kam shym pat la kylla, hynrei ka ieng skhem ha ki nongrim ki jong ka naduh ba u Maieid Hopingstone Lyngdoh (Bam kwai ha dwar u Blei) u la seng ia ka Partry.
Katba na ka liang jong u bah L.G Nongsiej haba ai jingkren ha katei ka rynsan nalor ba u la kren ia shibun ki mat ialeh ilekshon u la pyniapher ruh ia ka ilekshon ha kip or ba kham mynshwa da kaba u la ong ba ka ilekshon kaba mynta kala iapher bak la bak bad ka ilekshon kaba mynshwa namar ha kipor ba mynshwa ki paidbah haba ki wan ban sngap ia ki nia ialap ilekshon na ki party bapher bapher ki peit shwa nyngkong eh ia ki mat treikam jong ki party kiba la thoh ha ki manifesto hynrei mynta pat la kylla long manifesto ka pisa.
Hadien ka HSPDP la kiew rynsan ka Party Congress haba la synran lang ia u kyrtong da u Dr, Celestine Lyngdoh President ka MPCC, u bah G.Nonglong, u bah MacMillan Kharbani General Secretary ba rim ka NPP Nongstoiñ lem bad kiwei de ki riew rangbah jong ka Party Congress Na Nongstoiñ.
Na ka liang jong u bah Golden Nonglong u la ther ia ka NPP halor ki kam dewiong bad ruh halor u dewiong auction ryngkat ka jingrem kput ka challan da kaba u la ong ba katei ka jingleh ka NPP ka la pynduh mynsiem ia ki nongkhaii dewiong kiba rit namar tang ki briew jong ka NPP ki lah ban ia khaii dewiong.
“U kyrtong ka NPP u la kam ban pynbha ia ki iew ki hat ban ai kam ia jam ia ki paidbah hynrei phi la don ha ka bor baroh shi katta da ki phew snem phim lah ban leh ei ei ia ka iew Nongstoiñ ha kaba ki nongdie jingdie kiba bun ki shu ia shong bad tap tang da ki plastic hato phim iohi ia kitei ki jingjynjar jong ki phi la kular ia kaei kaei kaba ka kti ka jong phi kam kot kumta to leh shwa ia kaba ka kti jong phi ka kot" ong u bah Nonglong.
Katba na ka liang jong u bah Gabriel Wahlang kyrtong ka Congress haba u ai jingkren sha ki paidbah lyngba katei ka rynsan u la pynpaw ia ka jingsngewsih halor ka jingktah shimet jong ki nongialam ka NPP ia u da kaba kila pyrshang ruh ban kynthoh lai phew jait bad ha ka jaka ba kin kren bad pynshai ia ki nongrim iakhun ilekshon kila bunkam ban pynthohbria ia ka long rynieng ka jong u shimet.
“Ki la pyrshang ban ialam bakla ia u paidbah da kaba ong ba u bah Gabriel u dei tang u briew u ba shu wan ban shna iing ap phreit tang ban ioh iakhun ilekshon na Nongstoiñ, hynrei nga pat nga ong ba lada nga dei u ba duk makna ruh nga don ia ka hok ban trei na ka bynta ka Nongstoiñ bad ngan iai trei na ka bynta ka jong ka lada ki paidbah ki ailad ia u ha kane ka kynti kaba mynta ka ban long ruh ka sien kaba lai ia u ha ka jingiakhun ilekshon" ong u bah Wahlang.
Ka party kaba la kiew rynsan khatduh ha katei ka sngi kadei ka NPP bad ia u kyrtong jong ka NPP la wan ban synran lang da u MLA ka Nongstoiñ u bah Macmiullan Byrsat bad haba ai jingkren u MLa ka Nongstoiñ u la pynshai ia ki jingkynnoh da kaba u la ong ba dei ka Congress kaba la wanrah ia ka NGT ha u 2010 ban khang tih dewiong hapoh ka Jylla.
Shuh shuh u MLA u la pynshai ruh ia ka jingkynnoh kaba ong bay n plie dewiong hapoh 6 bnai bad ia katei ym dei ba kular ka NPP, hynrei dei ka BJP kaba la kular ban plie dewiong hapoh 6 bnai lada wan ha ka bor bad u la iathuh ruh ba dang tang 10 bnai hapoh ka jinglong MLA ka jong u ka Nongstoiñ kala ioh ia ki kam pynroi kaba la kot haduh 100 klur ei ei.
Na ka liang u kyrtong MDC ka NPP bah Apsharailang Syiem nalor ba u la dep ban pynshai ia ki mat treikam u la kynthah ruh ia u kyrtong ka Congress da kaba u la ong ba um don ishu hynrei u la shu kohnguh beit ia ka jinghukum ki heh na Nongbah Delhi bad u la ong ruh ba hapoh ka jingialam jong ka HSPDP bad Congress kala don ka jingeh kaba khraw khamtam ha kaba iadei bad ka roi ka par hapoh Nongstoiñ.
Shuh shuh u kyrtong ka NPP u la ther ruh ia ka HSPDP bad Congress ba hapoh ka jingiaam ka jong ki kim shymla lahg ban ia pynbeit ia u pud u sam kumno pat ki khmih lynti ia ka NPP kaba dang tang 1 snem duna bad haba don ki jingjia ha ki thain khappud ki ia mih ban hylla na ka bynta ban ia pynbeit pud kat haduh ba kila pyndonkam ruh da ki sengbhalang ban rah lama iong ia ka NPP.Haba ai jingkren ha katei ka sngi, u bah Tonington Tyrsa u la ong ba u la rung ha ka party UDP mynta la saw san bnai hynrei hadien ba ka por ka wan ba ka jing trei kam jong ki MDC kala kut noh na kaliang jong ka party kala ibit ia u ban ia khun ha kane ka election bad ma u ruh khlem kano kano ka jing artatien u la mynjur ban kit ia katei ka lyngkor.
Shillong: U myntri rangbah barim ka jylla uba long mynta u nongialam ka Liangpyrshah u Dr.Mukul Sangma u la thalaiñ kylla halor ka jingkynnoh ka UDP ba ka dei ka Congress kaba la wanrah nyngkong ia ka CAB ban pynlong nong India ki Hindu kiba shong bsah ha Pakistan.
U Dr.Mukul u la ong “Nga lyngngoh ba ka UDP bad kiwei pat ki Party kiba ia kdup bad ka nongiasylla ka BJP, ba ki kam ban pynbiej ia u paidbah ba dei ma ki, ki Messaiah na ka bynta ban iada ia ki rit paid na ka CAB, dei ba ki la sha hhikai ha ka BJP ban kren kumtei" ong u Dr.Mukul.
Ha ka jingthoh kaba la phah sha ki nongthohkhubor u Dr.Mukul u la buh ruh bun ki jingkylli halor ka CAB ha kaba u la ong hato ym dei ka BJP bad ki paralok jong ka ba kynthup ia u Conrad K Sangma kiba la wanrah ia ka CAB ha Lok Sabha?, Hato kam dei ka jingshisha ba ki Party kiba don hapoh ka NEDa ki la lum jingialang ha ka 19 tarik u naitung, 2016 ban kren ia katei ka bynta?, Hato kam dei ka jingshisha ba ka BJP ia ka dei paralok bad ka NPP ban pyntlot bor ia ka Congress?, Hato kam dei ka jingshisha ba ka UDP ka kyndit ia kane dei tad hadien ba ki briew ka dong Mihngi ki ia khih paidbah ha surok?, Hato ka BJP kam mut ban mynjur jubor ia ka Cab ha Rajya Sabha?, Hato kam dei ba ka UDP bad NPP ki dang ia kdup sah bad ka BJP haduh mynta ruh?, ong u Dr.Mukul uba buh bun ki jingkylli.
U Dr.Mukul u la ong ba ka seng Congress ha ka mat treikam elekshon jong ka ha ka MP ka la buh hakhmat eh ban pyrshah ia ka CAB bad u dei ma u mynta uba ialam ia ka komiti ban pyrshah ia kino kino ki ain kiba long pyrshah ia ki rit paid ka thain shatei Lam Mihngi.
U la ong ruh ba lashai ka sngi ka 25 tarik u rymphang u President jong ka seng Congress u Rahul Gandhi un wan ban kren paidbah ha Guwahati, ong u Dr.Mukul uba bat mynta kumu Chairman ka North East Congress Co-Ordination Committee ( NECCC).
Shillong:Ka Jaintia Students Movement (JSM) Central Body, ka ujor sha U Deputy Commissioner, West Jaintia Hills District halor ka jingtrei ktem pulit jong ka Assam ha Pom Dkhar, Rtiang Sanphew, ki jaka kiba don ha Saitsama bad la ong da katei ka seng, ba katei ka dei ka jingthmu jong ka Assam, ban kurup ei ia ki jaka puta ha ki bynta jong ka West Jaintia Hills.
La ong shuh shuh ba ka jingtrei ia katei ka kut pulit, ka dei ha ka jingjngai kaba tang 20 Kilometre na Saitsama Outpost bad kaba lyngngoh, ka long ba ki pulit jong ka Saitsama, kim tip satia ia katei ka jingtam pud jong ka Assam.
Ka JSM, ka maham namarkata, ba lada ym sangeh shi syndon, kumta katei ka thain jong ka Saitsama, kan sa kylla long kum ka Langpih, ha kaba ka sorkar Jylla, kan hap ban bah khlieh.
Ka JSM, ka dawa ban sangeh shi syndon ia ka jingtei ia kitei ki ktem pulit ha ka thain Saitsama bad ban khanglad ia ka jing skud jaka jongki ha Khatkasla bad ka seng ka maham, ba kan leh da kaba khor bha, lada ka sorkar Jylla kam leh eiei, ong ka kyrwoh na U bah Leningstar Rymbai, Presidetn ka JSM.Shillong:Ka sor Shillong ka la lynguh pum na ka jingiaid rali jong ki kyrtong bapher kiba ia khun ia ka elekshon MDC 2019 bad la iohi ba da ki phew tylli ki kali jong ki kyrtong ki la iaid ha surok ryngkat ki jingpynher lama bad ki jingtem sur pynsawa.
Ka jingdheng kali ka la jubor bha ha sor Shillong myn hynnin ka sngi namar ka rali jong ki kyrtong, ha Mawlai ka la don ka jingdheng kali kaba shyrkhei bha namarba ka don ka rali jong u kyrtong shimet u bah Banteibor Pathaw.
Ha ki thaiñ Laban ruh ka jingdheng kali ka la shyrkhei bha namarba ka don ka Rally jong u kyrtong ka NPP u bah Mitchell Wankhar nangta ka la don sa ka Rally jong u bah Rocky Hek kyrtong shimet ha Mawkhar, ka thaiñ Mdan rting Nongthymmai ruh ka la dheng kali bha mynta ka sngi namar ka Rally jong u kyrtong shimet u bah Lambor Malngiang.
La ioh jingtip ba ki don kiwei ruh ki kyrtong kiba la pynlong Rally mynta ka sngi.
Ha Upper Shillong ka la don ka jingdheng kali ha ka por mynstep namar ka rali jong ka kyrtong ka PDF ka kong Teilinia Thangkhiew ka ban ia khun na Mylliem konstitwensi, hynrei katei ka jingdheng kali ka la thanda noh hadien katto katne por naba ka kong Teilinia, ka la pynlong ia ka jingialang bah ha Mylliem Lum ha ka shnong Maweitnai.
Ha katei ka jingialang la don lang u MLA ka Mylliem u bah Hamlet Dohling uba la kren paidbah ban ialap na ka bynta ka kong Teilinia, la don ruh u kpa jong ka kong Teilinia u bah Pynshai Manik Syiem.
Haba kren ha katei ka jingialang bad haba pynshai ia ki nongrim bad ki kam kiba u la leh u bah Hamlet u la ong ba marsien iohi ba wan ialap elekshon u bah Ardent M Basaiawmoit ia u bah Ronney u la heh mynsiem bad sngew tikna ban ioh ia ka jingjop naba kat ki kyrtong ba u bah Ardent u ialap elekshon ki rem lut.
“Marsien iohi ba wan ialap elekshon u bah Ardent ia ka seng Congress, nga la ong ia I kong Teilinia ba ka la long ban shad lypa ruh naba baroh ki kyrtong ba ialap elekshon u bah Ardent ki rem beit, ka kong Teilinia ruh ka la rem ha u 2018 ba wan u bah Ardent" ong u bah Hamlet Dohling.
Ka kong Teilinia pat ka la ong ba ka aiti met bad mynsiem ban shakri ha kane ka kam paidbah bad ka da ieit bad sngewtynnad shisha ban shakri ia ki paidbah, ka la ong ba lada ki paidbah ka Mylliem ki dang kwah ban iohi ia ka ba ka iaid sharum shaneng ka Mylliem ki dei ban ai jingkyrshan ia ka ha kane ka kynti ba mynta ruh.
“Nga la leh, nga la trei katba kot la ka bor jong nga kum ka MDC la ka long ia ka shong ka thaw ne shimet ruh, nga sngewtynnad ban shakri ha kane ka kam, lada phi dang kwah ban iohi ba ngan iai shakri ia phi ba ngan iaid sharum shaneng ka Mylliem konstitwensi sngewbha kyrshan ia nga sa shisien ha kane ka kynti ba mynta" ong ka kong Teilinia Thangkhiew haba kren ha katei ka jingialang paidbah.
Shillong: Ka synjuk Kur Wahlang Pahsyntiew phra kpoh ka sngew lyngngoh ba wat hadien u Chief Executive Member ka KHADC, Bah Hispreaching Son Shylla ula bthah ia u Syiem Jirang ban pynlong ia ka dorbar hima ba kyrkieh hapoh shitew, kata naduh 6 tarik Rymphang hynrei u Syiem um shym la khot dorbar haduh mynta bad ka la pynsuba jur ba ka lah ban don eiei sha lyndet hapdeng ka KHADC bad u Syiem.
U Bah HS Shylla ula leit jurip ha ka 6 tarik mynta u bnai ia ka thain Rani Jirang bad ula lap ba u Syiem bad ki myntri ki ai pata bad NoC ia ki bar jylla ban tih maw, khyndew kaba la shyrkhei ban pynjot bad julor ia ka mariang ha Rani Jirang khappud bad ka Assam, kumta ula btah ia u syiem ban khot ia ka dorbar hima hapoh shitew.
Na ka liang ka synjuk kur Wahlang Pahsyntiew phra kpoh ha ka kyrwoh ba la pynlait da u bah Shemphang Wahlang, ka kyntu ia ka District Council ban shim khia ban pynbeit noh ioh kan duh ki jaka.
Ka kur ka la ong ba ha ka por ba wan jurip u CEM, ki la kynnoh ba ki myntri ha jaka ban synshar ia ka iap ka im ka hima, ki lap miet pynban ba ai pata bad NOC ban khaïi ialade ryngkat ki nongtrei ba ha syndah bad jan baroh ki dkhot ka longiing jong ki wat ki khunlung bym pat tip eiei ki la ioh pata par maw ban tih bad die sha Assam.
Ka dorbar hima Jirang ha u snem 2007, ka la rai horkit hordang ba ym bit ban ai pata ne NoC ha ki jaka bym don jingthung jingtep bad ia kito ki jaka ba la ai iwei ar ruh dei ban weng noh bad la san snem mynta u Syiem u khlem pynlong dorbar hima.
Katkum ka riti dustur ka hima jirang ba lada u syiem um lah ban lum dorbar wat hapoh shisnem khlem ki nongrim ba biang dei ban sloit na ka khet syiem, hynrei ki nongialam ka KHADC naduh u CEM barim u Bah PN Syiem ki leh mynthi ia ka jingud ki khun ki hajar ka hima kiba mad ia ka jingeh.
Da ki hajar ki bar jylla ki kjit ia ka spah ka phew na hima jirang lyngba ka ophis jong u Syiem, hynrei u Syiem u dang nud ban pynpaw ba na bynta ka jingbit jingbiang ka hima ka ophis ka la leh khnang ban ai pata bad NoC ia ki bar jylla ban pynneh ia u pud u sam haduh ba ki lum ki kylla madan ha ki mawpud par maw bad kroshar ban bam duh ia ka khyndew ka shyiap.
Kum ban shu pynpaw ka synjuk Kur Wahlang Pahsyntiew phra kpoh hapoh ka jingialam u bah S Wahlang Secretary ka la leit ia kynduh ia u CEM KHADC ha ka 30 tarik Kyllalyngkot ryngkat ka jingdonlang u bah Latiplang Kharkongor EM Elaka bad da ka jingsngewkhia u bah Shylla buh sngi ban leit jurip mardor.
Kumba lah ban sngewthuh katei ka kam kam poi shano shano bad ka long pynban kum ban pynheh pla iano re iano bad ka la sah teng la palat ar snem naduh ba la ujor da ka Join Action Committee Hima Jirang ha u snem 2016.
Ka District Council ka kam ban pynneh ia ka khyndew ka shyiap katba ha Jirang ka leh mynthi bad kam ioh sngew ia ka jingud ki paidbah halor ka jingleh u syiem ban pynkhein ia ka riti dustur.
Nga kwah kylli ka kur wahlang ka shikur bad no?.
Ka Pakistan ka kynnoh mynta ka sngi, ba ki liengsuin iapom jong ka India, ki la rung sha u pud ka Pakistan, ha ki bynta jong ka  Muzafarabad ha PoK.Ki lad khubor ki  iathuh ba ki la don 200ngut ki briew, kiba la iap na katei ka jing ther bom ki liengsuin iapom ka India.
Ki lad khubor, na India, ki iathuh ba ka jinghiar thma, ka dei ha ka por 3.30baje mynta ka step, ha kaba ki don 12 tylli ki liengsuin ia pom, ki mirage 2000, kiba leit khyrwit ia ki ktem jong ki ehrang ha u pud ka India bad ka Pakistan bad ki la pynjot thiaw ia kitei ki ktem, da ki bom kiba 1,000 kilo.
Na ka liang jong U Major General Asif Ghafoor, uba dei U Director General ka  Inter-Services Public Relations Major-General, u iathuh ba ki shipai suin, ki la pynhap kyrkieh ia kitei ki bom, kiba la hap hajan Balakot, tangba kam don satia kano kano ka jingduh jingjulor.
La iathuh shuh ki lad khubor ba u heh duh ki shipai khyndew jong ka Pakistan, U  General Qamar Jawed Bajwa, ula leit jngoh ia ki shipai Pakistan, kiba don ha u  Line of Control (LoC) ha Kashmir, ha kaba ula bthah ba kin long kiba pynkhreh bha, na bynta kino kino ki jingjia ki bym lah tip lypa.
Shillong: U khynnah ialehkai ka Shillong Lajong Academy u Benny V Khriam u la shah khot ban leit sha ka lumpung jied nongialehkai ka ri ka India U-15 National Team Training Camp.
U Benny uba ialehkai nadien uba na Pynursla, Meghalaya u la sngew kmen ban shah khot ha kane ka lumpung ban jied ia ki nongialehkai ka ri.
“Nga sngew kmen bad ngan ai ia kaba bha tam ha ka jingjied ia ki nongialehkai.
Ka dei ka jingphoh sniew jong nga ban ioh ialehkai na ka ri bad nga kyndeh ka mynsiem ban shah khot na ka bynta kane", la ong u Benny.
Shillong: Ka jingialehkai NEHU Inter College Cricket (Men) Tournament 2018-19 ba la pynlong da ka tnad Sports Department ka North-Eastern Hill University ka la sdang myn hynnin ka sngi ha madan Multi-Purpose NEHU Permanent Campus, Shillong.
Ha kane ka sngi sdang, la plie da u Dean of Students Welfare bad Teacher In-charge, Sports Department, NEHU u Prof.S.Umdor bad u Assistant Director ka Sports, NEHU u N.Das.
Ha ka jingialehkai ba nyngkong, ka Mendipathar College ka la shah rem ha ka K.L.Bajoria College da 5 run.
Ha kawei ka jingialehkai, ka St.Anthony’s College ka la pynliem ia ka Sankardev College da 90 run.
Lashai ka jingialehkai kan long hapdeng ka NEHU, Shillong versus K.L.Bajoria College, ka St.Edmund’s College versus NEIGRIHMS bad ka BBS College versus Shillong College.
Nga pynrem jur iaka jingshah pynjot bad jingshah thombor jong ka Kali u general secretary ka Khasi Student Union seng kmie ha ka miet jong ka 23 Feb 2019 ha ki riew shim kabu.
Khamtam ha kine ki por election kumne kine ki jingpynthuh ka pynshong syier iaka imlang sahlang bad ka long kaba sngewsih.
Kane ka jingjia lehse kadei ka jingpyrshang jong ki katto katne ban ialam bakla ia u paidbah.
Nga kyrmen iaka jingsuk ha kane ka election.
Shillong: Ka Khasi Student Union Nongthymmai Circle mynta ka sngi ka la leit ban ia kynduh iaki heh jong ka Company Power Grid halor ka jingioh jingujor ba katei ka kompeni, ka la ot tulop iaki nongtrei contract basis.
Katkum ka jingujor ba la ioh na ki nongtrei katei ka Company, la ong ba katei ka jingot tulop na ka bynta ka shisngi  ia ki nongtrei katei ka Comapany, ka dei na ka daw ba kitei ki nongtrei ki khlem wan trei ha ka sngi ba khot pakhang shnong da ka NESO kaba la long ha ka 8 tarik Kyllalyngkot 2019.
Halor kane ka jingujor, mynta ka sngi na ka liang ka Khasi Students Union Nongthymmai Circle hapoh ka jingialam u samla Richard Mawkhiew General Secretary ka Seng, ki la leit ban hiar sha ophis treikam ka  Power Grid kaba don ha Nongrah, Shillong ban dawa na katei ka Company ban siew noh kloi iaka bainong  kitei ki nongtrei kiba la shah ot ha katei ka sngi pakhang Shnong.
Ha kaba nyngkong katei ka kompeni, ka la pyneh ban nymsiew iaka bainong ba la shah ot ki nongtrei, hynrei hadien ka jingiatainia kaba slem bad na ka jingpyneh ki nongialam ka Seng, katei ka company ka la kohnguh ban siew ia katei ka bainong ha u bnai ban wan.
Ki Nongtrei kiba shah ot bainong ha katei ka Power Grid ki don haduh kumba 40 ngut eiei bad baroh ki la pynpaw ia ka jingkyndit ban tip ba ka Power Grid ka ot tulop iaki ha katei ka sngi.
Naka liang u nongialam ka seng u samla Richard Mawkhiew ula ong ba kane ka jingot tulop ka dei ka jingiuh roit bad ka jingbymkhein snep iaki trai ri ki trai Muluk.
“Ngi la rai ba nangne shakhmat ngi hap ban peitngor ia kino kino ki Company, ki ophis sorkar pdeng, ne institute kiba don hapoh ka jylla kim dei ban shim kabu iaki trai ri trai muluk’ la ong u samla Richard Mawkhiew GS ka KSU Nongthymmai Circle.
Shillong: Khnang ba ki Bill ba la mynjur da ka KHADC kin iaid beit sak sha ophis u Lat ka jylla khlem da iaid lyngba ka sorkar jylla, u Lat ka jylla mynta ka sngi u la khot biang ia ki nongialam ka Synjuk Ki Rangbah Kur ka Hynniewtrep ha ka 1 tarik Lber ban pynbiang ia ki jingthoh halor kane.
Haba pyntip ia kane hadien ba la iakynduh ia u Lat ka jylla mynta ka sngi, u President ka Synjuk Ki Rangbah Kur ka Hynniewtrep u bah HS Shylla uba long ruh u CEM ka KHADC, u la iathuh ba ka jingwan iakynduh jongki ia u Lat ka long beit ban kyntu ban ai noh ia ka jingmynjur ia ka Clan Administration Bill kaba la dep mynjur da ka dorbar ka KHADC.“Ka don kawei ka jingeh ba ka ophis u Lat ha kane ka taiew ba la dep, ka la pynphai sha ka District Council Affairs (DCA) bad ngi la iakren ba dei ban submit beit sha ka ophis u Lat, ym dei ban ai sha ka DCA bad u Lat u la ong ban kham kloi ki kam, ka bha ban ai sha ka DCA hynrei ngi la pyni ba don bun ki bill kiba shu sahkut ha Secretariat bun snem khlem poi sha u Lat bad ngim kwah ba kan jia kumba long mynshwa", la ong u bah Shylla.
“U Lat u la ai jingmut ban wan ai biang ia ka jingthoh ha ka 1 tarik Lber sha u halor kane", la bynrap u bah Shylla.
U Bah Shylla u la ong ba ki Bill ka district council dei ban wan beit sha u Lat kumba kren ha ka Para 3 bad 10 ka 6th Scheduled.
“Ki don ki bill kiba sahkut 12 snem ha Secretariat tang namar ba iapher ki party ba synshar ha ka sorkar jylla bad ha district council.
Haba ka party kaba synshar district council kam dei bad ka sorkar jylla, ki bill ki sahkut bun snem", la ong bah Shylla.
U la iathuh ba ka jingwan iakynduh jongki ia u Lat,  ban ai ka dorkhas halor ka Clan Administration Bill, ha kaba ka KHADC ka kwah ban rejister baroh ki jait kur kiba don 5 hajar tam namar ba haduh mynta ki don tang khyndiat ki kur kiba don ha seng kur.
“Ngi kwah ia u Lat ba un shim kyrpang ia kane ka Bill khnang ban sted ia ki Kur ban seng ia ki seng Kur namar ba ki kur ki dang long lymbrum haduh mynta bad ki donkam ban don ki seng kur ban long ka jaitbynriew kaba beit bad kaba ryntih ban peit ia ka bha ka miat jong ka jaitbynriew jong ngi", u la ong.
U Bah Shylla u la ong ba u Lat u sngewthuh bha ia ka jinglong kum ka jaitbynriew bad u kular ban shim khia ia kane ka kam.
Halor ka jingpyrshah ka Joint Committee Dorbar Kur ba don ki jingdkoh ha ka Bill, u Bah Shylla u la ong ba ki don ki briew kiba kynriang jingmut kiba kwah ban pynslem ia kine kiei kiei  hynrei yn iaid beit shakhmat bad ki paidbah ki la tip ia ka Clan Bill.
“Ngi la ai kopi ruh ia ki ha KHADC hynrei kim ai jingthoh eiei hynrei ki shu kwah ban woh kjat bad ngim don bor ban sngap ia kiba shu kwah ban wohdaw.
Kane ka dei kaba donkam kyrkieh ki kur ki dei ban ai ka clan certificate namar ba la laitluid ki briew ban pynkylla kur Khasi kum u Thapa u leh affidavit u kylla Thabah, ka Kashari kam lah ban ai certificate ia ka jait hynrei dei ka kur kaba lah ban leh ia kane.
Kiba wohnia kim iohi ia ka jingjot bad ka jingma ba ka jaitbynriew ka la iakhun haduh kine ki sngi", u la ong.
Shillong: Ka Shad Lyngdoh jongka Raid Nongblai, Khyrim Syiemship kan long ha ka 08 Tarik U Lber (March), 2019 hadien ka jing pyndep ia ka Suit Lyngdoh katkum ka Niam ka Rukom ba la buh ka ban sdang naduh ka 07 Tarik U Lber, 2019 ha shnong Nongblai.
Kumta ka Raid ka khot ka wer ia baroh ki khun ka Raid Nongblai kiba don sha jan bad sha jngai, ba kin shim khia ban ia wan bad ia don bynta lang kum ka burom bad jing niew kor ia ki dak ki matti ba la buh da U Ni U Kong.
Bad la khot sngewbha ruh ia ki lok ki jor ki kha ki man ba na jan na jngai sha katei ka kam Niam – Rukom jong ka Raid kumba ki ju ia don lang man ka  snem.
Shillong:Ka ‘Farmer Beneficial Group Nongkynrih ’ da ka jingiatreilang bad ka Nehru yuva Kendra Jowai ka la pynlong ia ka District Level promotion of Arts and culture ha ka shnong Laskein B.Ka thong jong kane ka program ka long ban pynkiew ia ka riam ka beit ka  riti ka dustur uba rim ba jah.
La pyniaid ia kane ka program da u Chairman ka seng u Teibait synnah bad la ioh ia ka kyntien pdiang na ka secretary ka Beatify Synnah.
U Dr.Mihshwa Tyngkan  ula long u kongsan ha kane ka prokram.
Haba u kongsan u ai jingkren u ong ba ka riti dustur ka long kaba donkam bha ban pynneh pynsah, namar ki briew kin tip ia ka jait bynriew dei tang na ka riam ka beit ka rukom bam rukom dih.
Ngi dei ban ieit ia ka riti dustur uba rim ba jah lada ngi ieit iaka jait bynriew, da ka jingmih ki social media,Tv,smart phone ha kine ki sngi, ka jait bynriew hi naduh u khynnah haduh uba heh ki la pyrthuh bud ia ka riam ka beit jong kiwei bad ki la klet ia la kajong, te lada ngi kwah ba ka jaitbynriew kan im ngi dei ban ieit ia ki riti dustur jong ngi hi.
Ha kaba kut kane ka prokram u chairman jong ka seng  ula ai ia ki kyntien khublei sha baroh bad  khamtam ia ki nongiashim bynta bad ula ong ba lada ka riti dustur ka dang im ka jaitbynriew ruh ka dang im.
New Delhi: Ka Supreme Court mynta ka sngi, ka la pan jingshai na ka Meghalaya High Court halor ka mukotduma, kaba dawa ban weng noh ia ka rai jong U Justice Sudip Ranjan Sen, halor ka mat jong ka  “Hindu Rashtra".
Ka  Division Bench jong U Ranjan Gogoi, Chief Justice bad U  Justice Sanjiv Khanna, ka la phah jingthoh sha U Registrar ka Meghalaya High Court, halor ka mukotduma jong ka Sona Khan bad kiwei, ha kaba ki dawa ba dei ban weng noh ia katei ka rai jong U Justice Sen, ha kaba ula kynthoh ba ka India, ka dei ban long ka Hindu Rashtra, namar ba ka jingphiah ia ka Ri ha u snem 1947, ka dei halor ka nongrim jong ka niam, ha kaba ka Pakistan, ka Pakistan, ka la kylla long ka Ri jong ki Muslim.
Ka nong mudui, ka shim ba katei ka rai, ka dei ka bym iahap satia bad kaba ialam bakla ruh.
Katei ka dei ka rai jong U Justice Sen, ha ka 12tarik Nohprah, ha kaba iadei bad ka jingshah khanglad ban ai syrnot, na ka bynta ka eksamin ban iakhun kam shipai.
Ha katei ka rai, ula ong “Ka Pakistan, ka la pynbna ialade kum ka Ri Muslim bad ka India, ruh, namar ba ka la ia khlad halor ka nongrim jong ka niam, kumta ka la dei ban long ka Ri Hindu, hynrei, ka iai bteng hi ban long pat kum ka ri ba laitluid ia ki niam".
“Ka India, ka la ioh jinglaitluid lyngba ka  jingia um snam, ha kaba kiba mad ia katei ka jing umsnam, ki dei ki Hindu bad ki Sikh, kiba la dei ban iehnoh ia la ki jingdonkam jingem, da ka jingtieng bad ka jingjaw ummat bad ngin nym dei ban klet satia ia ka.
Hynrei ngan leh bakla, lada ngam shim ba haba ki Sikh ki la wan, ki la ioh ia ka jing iada na ka sorkar, katba ym shym la ai jing iada pat ia ki Hindu" ong katei ka jingbishar.
Shillong:Ka Deputy Commissioner bad ka  Chairperson (DDMA), East Khasi Hills District ka pyntip sha ki paidbah, ba ka jingtip na ka  Indian Meteorological Department’s (IMD), ka pyntip ba kan don ka jingtied leilieh bad ka jinghap phria lem bad ka eriong ha ki bynta jong ka Jylla, ha ka 26tarik Rymphang 2019 bad nangta ha ka 27tarik Rymphang 2019, ha kaba kan don ruh ka jinghap slap kaba jur ha ki bynta jong ka Jylla.
Shillong: Ka Meghalaya State Co-ordination Committee of Coal Owners, Miners, Exporters, Transporters & Dealers Forum (MSCCCOMETDF) kaba tip lyngkot kum ka Forum, ka dei ka seng kaba  nyngkong ban leit buh ia ki jingkyrpad hadien ba la shah khang ka tih dewiong, ha u snem 2014 sha  ka National Green Tribunal bad mynta la katto katne por pat sha ka iing bishar jong ka Supreme Court.
Kum ka jingiai buddien ia kane ka kam kaba la ktah ia ka ioh ka kot jong kiba iadon bynta ha kane ka kam bad ia ki nongbylla kiba im ja sngi na U dewiong, ka la leit pynsngew biang ia kane ka kam sha ka iing bishar jong ka Supreme Court ha ka 19-02-19.
Hapoh ka jingialam jong U nongiasaid rangbah  jong ka Supreme Court U Rajiv Dutta bad ka kynhun jong ki stad ain kiba la iasaid ha ka 19-02-19 halor ka phang ban ioh plie noh ia ka kam tih dewiong ha ka Jylla ka ban long katkum ki jingai jingmut ia ka rukom tih par dewiong (Mining Plans)  ba la phah da ka Sorkar Jylla ba mynshwa bad kaba mynta sha ka Sorkar Kmie bad halor kane ka bynta ka Supreme Court ka la bthah ia ka Sorkar Kmie ban wanrah noh ia ka rai kaba kut ne khatduh (final decision) hapoh ka shi bnai bad ia kane ka kam yn bishar ha U bnai ban wan ha ka 26 tarik U Lber 2019, ong ka kyrwoh na U Bah Sonny L Khyriem, Chairman, MSCCCOMETDF, Shillong.
Bah R.Nongspung, Lumshyiap, Shillong.
Ka Citizenship Amendment Bill 2016 (CAB), kumba ngi tip kadei ka jingthoh ain (Bill) kaba thmu ban pynlong nong India ia ki briew na ki niam ritpaid ki bymdei ki Muslim naka Ri Bangladesh, Afghanisthan bad Pakistan.
Ia kiba kum kine ki briew, lyngba ka CAB yn kdup da ka Ri India bad kin ioh hok ioh kabu kumba long mangi ki trai ri trai muluk ka Ri.
Ia ka CAB la mynjur da ka Lok Sabha da ka Sorkar NDA ia kaba la lamkhmat da ka BJP ha ka 8 Tarik u February, 2019 hynrei kam shym la ioh ia ka jingmynjur jong ka Rajya Sabha bad kumta kane ka Bill ka lah iap noh (lapsed).
Ha ka jingsngewthuh jong nga, ka daw kaba pynlong ia ki MP na ki parti bapher bapher ba kin kyntait iaka CAB ka dei  namar ka jingpyrshah dohiap ki jaidbynriew trai ri ka thain Shatei Lammihngi ka Ri India.
Ha North East, la jan baroh ki sengsainpyrthei, ki sengbhalang, ki Chief Minister, ki Minister, ki MP,  MLA, MDC, ki Dorbar trai ri, ki seng niam bad ki riew paidbah  salonsar ki la mih madan ban iakhih pyrshah ia ka CAB.Ngi la sakhi ia ka jingiatylli jong ka thain North East hi baroh kawei lyngba ka ishu pyrshah CAB.Ha jylla Meghalaya jongngi ruh ngi la iohi ia ka jingtylli ka sur pyrshah CAB ha ki taiew bad ki bnai ba la leit noh.
Nga kubur ia ka jingong jong u Myntri Rangbah ka jylla, u Conrad Sangma, iaka jingong ka NESO bad ka CoHSO ba kadei ka jingjop jong ka jylla bad ka jaidbynriew hi baroh kawei.
Kam dei ka jingjop jong kano kano ka parti ne ka sengbhalang hynrei ka la long ka jingjop jong ka jylla bad ka jaidbynriew baroh kawei.
Nga la kmen baka CAB ka la iap.
Phewse kumba la paw ha kawei na ki kotkhubor ba pawkhmat ka jylla, ba namar ba ka CAB ka la iap,  ka la  poi saka pali ia knieh burom; bad nga iohi, ka la jia shisha kumta.
Na ka liang ki Sengsainpyrthei  ha ka jylla, dei ka Seng Congress ka ba la sdang nyngkong eh ban knieh burom.
La pyndonkam ia  ka ishu CAB kum u ata ne wieh ne shana khwai vote haka election MDC ha KHADC bad JHADC ka ban long shen.
Ka seng  BJP lyngba u President jong ka u Amit Shah ka la byrthen ba ka BJP kan wanrah biang iaka CAB ynda kin wan biang ha ka bor bad kane ka la nang pynioh umphniang shuh shuh ia ka Congress ban tan vote na kane ka ishu CAB.Ha ka jaka ba kin pyrkhat ban iada ia ka jait bynriew jong ki Pateng ki ban dang wan (Next Generation), ka Congress  ka la shim kabu beit thik ban pyrkhat ia ka Next Election.
Ki la kop ba dei tang ka Congress kaba lah ban ialeh pyrshah ia ka BJP , dei tang maka  kaba la pynduh noh iaka CAB bad dei maka  kaba la long HERO ha ka ishu pyrshah CAB myn dang shen.
Hato ka long shisha kumta? To ngin ia phai sha kine ki jing shisha:-Ka jingdawa pynlong nong India ia ki bymdei ki Muslim na ka Ri Pakistan bad Bangladesh (Mynshwa, East Pakistan) ka la don naduh ki por ba ioh laitluid ka Ri India.
Ki Muslim ki la ioh iaka Pakistan bad ki la pynlong iaka, ka Islamic Republic.
Halor kane ka nongrim, ki nongialam ka Congress naduh u M.K.Gandhi, u Pandit Jawaharlal Nehru, u Sardar Patel bad wat ka Congress  Working Committee hs ka 25.11.1947 ki la rai da ka Resolution baka India ka dei ban iada, ban iarap bad ai long nong India ia ki Hindu bad ki Sikh kiba sah ha Pakistan.
Ka Indira Gandhi ka la iarap ai jaka sah ia ki Hindu na East Pakistan ha ka thma ia khih Ri ka East Pakistan ha kaba la pynioh  ia ka Ri Bangladesh.
Da ki lak ngut ki nong East Pakistan kiba wan kum ki refugee ha India ha ki snem 1970 haduh 1972 ki dang sah haduh mynta mynne ha thain North East bad ki ba kham bun na kine ki buhaishnong ha ka jylla Tripura bad Assam.
Wat ha Meghalaya ruh, ki bun byllien kiba kum kine ki refugee.
Ka Congress ha Punjab ka la pynkhih la bun sien iaka Sorkar India ba kan kynthup bad khein nong India noh ia ki Hindu bad ki Sikh na Pakistan bad Afghanistan.
Ka seng Congress ha North East ruh ka la ju pyrshang borbah bunsien ban ai nong India ia ki Hindu na Bangladesh.
Ha ka 20.4.2012 u Tarun Gogoi u nongialam ka Congress ha Assam u la leit ai da ka shithi sha u PM ka Ri India ba dawa ba ka India ka dei ban pynlong Nong India ia ki Hindu bad ki Sikh na Bangladesh lada ki shah ban bein.
Ka Assam Pradesh Congress Committee ha bnai june 2015 ki la rai da ka Resolution ban dawa pynlong nong India ia ki Hindu na Bangladesh lada ki shah banbein.
Ka Manifesto jong ka Congress ha ka election ha Assam ha u snem 2011 ka ong ba kan iarap ia ki briew kiba shah banbein khamtam ia kita ki nong India ha shwa ban ioh laitluid kaba mut ia ki Hindu na Pakistan bad Bangladesh.
U Dr.Manmohan Singh (Prime Minister barim ka Ri India ) ha u snem 2013, ha ka por ba u long u Leader ka Opposition ha Rajya Sabha, ha ka kynta jong ka jingiathir halor ka Citizenship amendment Bill, 2013 u la kren baka India ka dei ban iarap bad ai nong India ia ki Hindu na Pakistan bad Bangladesh.
Nga tharai phi dang kynmaw haba ka Congress ka pyrshah iaka CAB ha Rajya Sabha, uwei na ki Nongaiktien jong ka BJP na Assam, u Rupam Goswami u la sei sakhi da ka Proceeding jong ka 18 Tarik u December 2013 kaba la pyni shai ia  ka jingkren u Manmohan Singh ba u dawa pynlong nong India ia ki Hindu bad ki Sikh na Pakistan bad Bangladesh bad Goswami u la ther tyngeh ia ka rongarsap (Double Standard) ka parti Congress ha kane ka kynti pyrshah CAB.Ka jingkylli ka long: Balei pat ka Congress ka pyrshah CAB ha kine ki khyndiat sngi ba la leit?.
Ka jubab ka long kaba shai kdar,namar ka Congress ka iohi ba ka don ka jingpyrshah kaba jur na ki trai ri bad ki Muslim jong ka Thain North East ia kane bad ha ki ki shim ba kane kan dei ka kabu ban ioh vote jong ki Trai ri trai muluk bad khamtam eh na ki Muslim, ka iohi ruh baka CAB kadei  ka kabu ban pyrshah BJP bad ka kabu leh shalak politics na ka bynta ka Election MP ban sa wan.
Ki Congress ha Meghalaya pat kim ap haduh ka election MP hynrei naduh kane ka election MDC ki kwah shim kabu noh.
Kumta ka jingpyrshah CAB jong ka Congress ha kine ki sngi ba lahdep ka long tang na snep shyntur bad ngeit ia nga ka Congress kan kyrshan CAB lada jia ba ki paid Hindu na Ri India ha ki sngi ban wan kin kham noh ka mon sha ka Congress ym shuh sha ka BJP.La ka long ka BJP ne Congress, kaei kaba ki leh kadei beit thik namar ka jingiohnong ha ka politik jong ki.
Ngi dei ban tip ba ka CAB ka dei shibynta jong ka jingpynjynsur shuh shuh iaka Indo- Nepal Peace Treaty.
Ka Indo-Nepal Peace Treaty ka dei kawei naki nuksa badei  ka Congress kaba sdang ban pynlong nong India ia ki Hindu na bar ri.
Kumba phi tip ka Nepal ka dei ka Ri Hindu bad kane ka treaty ka ai lad ia ki nong Nepal ba kin long ki nong India ba pura khlem jingteh, ki lah ban rung laitluid ha India katba ki mon, ki lah ban don jaka puta, ki lah ban ioh kam sorkar bad kumta ter ter.
Ki Nepali mynta ki la synshar iaka Jylla Sikkim bad ki la sdang dawa sa ia ka Gorkhaland.
Ha Jylla Meghalaya ki Nepali ki lah don kumba hynriewphew hajar ngut eiei.
Kum ka nuksa, lada ki Nepali ki sah ha kano kano ka jaka tang shi jaka ki la lah ban don 2 ngut ki MLA lane MDC.Lada jia ba ki sah ha Ri Lum Jaintia tang shi jaka ki la lah ban don kumba 10 ngut ki MDC ha JHADC bad lada ki sah tang 5 haduh 6 hajar shijaka ki la lah ban rai ia kumba 10 tylli ki seat ha Ing dorbar thaw Ain jong ka Jylla.
Bad ia kane ngi hap ban ai khublei kyrpang iaki nongialam ka Congress kaba la soi ia kane ka treaty kaba la ai buin ia ki Nepali ha ka Ri Khasi jong ngi bad kaba lah pynlong ia ka Ri Lum jong ngi ka jaka sah jaka shong ki poiei Nepali.
Ngi tip ba ha Rajya sabha don 245 ngut ki MP.Ka BJP ka don tang 73 ngut bad ka Congress ka don 50 ngut bad kiba sah ki dei na ki wei ki Seng ha ryngkat ki nominated MP.Hato kita ki 50 ngut ki MP ki lah ban pyrshah tang ma ki iaka CAB.Ka jubab ka long EM.Kiwei kiwei ki Seng kum ka Shiv Sena, ka JD (U),SDF,NDPP,BPF bad ki wei wat la ki don ha ka NDA ki pyrshah CAB.Ki don sa ki wei ki party kum ka CPI,CPI (M),SP,BSP,TDP bad kiwei ki bym bynta ha ka UPA ne NDA hynrei ki ruh ki ieng pyrshah CAB ha Rajya Sabha.
Ki la don ruh kiwei ki Seng kum ka Trinamol Congress ki bym shym la ap haduh ban da rai ka Seng Congress ban pyrshah iaka CAB hynrei ki la nang pyrshah wat la ki don teng ha ka UPA.Kumta kam shong nia ban ong ba dei tang ka  Seng Congress kaba la pyrshah marwei bad pynduh iaka CAB bad lada jia ba ka dei kumba kam ka Congress ba dei tang ma ka kaba pyrshah CAB, kaba mut tang 50 ngut naka 245 ngut, ka CAB ka la da dep long Ain bad ioh jingmynjur na ka Rajya Sabha.
Ha ka jylla Meghalaya jongngi, ngim dei ban klet baka Congress ka dei ka kmie ieid tymmen kaba la kdup ieid bad ri khop ia ki mynder poiwir bad ka lapmied ka khwai vote mynder man ka Election.
Ka Congress naduh basdang ka pyrshah iaka jingdawa Hill State ka jongngi bad ynda haba ngi la ioh jylla la ka jong, ka Congress ka la pyrshah bad kren tohmet haba la wanrah da ka parti riewlum, ka APHLC iaka Meghalaya Land Transfer Act bad ia ka Job Reservation Policy.
Ka Seng Congress ka la pyrshah dohim dohiap ban pynpulom noh iaka Meghalaya Residential Bill, ka Bill kaba khang ia ki poiwir ban long trai shnong ha ka jylla baieid jongngi.
Ka Congress ka la leit kynshoit ia u President ka India ban nym ai assent ia katei ka Bill.
Kane ka parti la bun sien kala pynpaw ia ka jingpyrshah ban pyntreikam iaka ILP, la bun sien ka la pyni iaka jingthrang ban wanrah ia ka lynti rel hangne hangi.
Lada phi peit bha ha KHADC,   man ba wan ki EC ba ialam da ka seng Congress, ki bun bha ki trading licence ki leitpoi sha ki kti ki Non-tribal kaba pyndukha iangi ki trai shnong traijaka.
Paidbah baieid, ki parari parakur parakha, kitei haneng ki long ki jingshisha ia kiba bun naphi phim tip ne ym shym la don ba pynshai haphi ne la ialam bakla iaphi.
Halor ka nongrim jong ka jingshisha, nga long khreh bad kloi ban mih madan ban ia tai tyrko pyrshah ia ki nongialam ka seng Congress halor kane.
Ki lah ban jied ia ka jaka bad ka por namar nga nud ban mih madan ban iatai halor kane ka mat.
Parari, puson bha ha shwa ba phin jied ia ki kyrtong ki ban long ki nong korbar riti bad ki nongiasaid namar ka ri kum ki MDC.Ka rai ka shong ha nga ha phi, la ngin jied ki nong iada riti nongiada Ri ne ki nongkdup bad nongiada mynder.
Khublei Shibun.
(Bah R.Nongspung)Lumshyiap, Shillong.
Ka sorkar Arunachal, ka la sangeh noh hynnin ka sngi, halor ka rai jongka, ban pyntrei kam ia ka  permanent residence certificate (PRC) ha ka jylla, namar ba ka la mih ka jing ia kynad kaba jubor ha katei ka Jylla, kat haduh ba la shah thang ka iing sah jong u myntri rangbah ba ar katei ka Jylla, ha Itanagar.
U Pema Khandu, myntri rangbah ka Jylla, ula pynsangeh ia ka jingialang bad ki seng sain pyrthei hynnin ka miet bad ula pynbeit ban pynlong noh ha ka Lah Sngi U Blei, ong ka khubor na katei ka Jylla.
Kiwei pat ki lad khubor ki iathuh ba la pynsangeh ia katei ka jingialang, namar ba kiba bun ki seng sain pyrthei, ki kyntait ban ia shim bynta, namar ba ki kwah ba un khot hi U Lat ia katei ka jingialang.
Kham mynshwa U Chief Secretary ka Jylla, U Satya Gopal, ula pynmih khubor, ha kaba ula pynsngew ba na ka jingthut ka suk ka sain ha ka Jylla, kumta ka jingthmu ban ai PRC ia ki jaitbynriew Scheduled Tribe, ki bym dei ki nong Arunachal, kiba dei na Namsai bad Changlang la pynsangeh noh.
Hynnin ka sngi u paidbhur, uba tur sha iing jong U Chowna Mein, myntri rangbah ba ar ka sorkar Jylla, ula thang ia ka iing jong utei u myntri rangbah ba ar.
Ym tang katta, hynrei u paidbhur, ula thang ruh ia ar tylli ki thanat pulit ha Itanagar bad ha Naharlagun bad nangta U Superintendent of Police, ula mynsaw ha katei ka jingjia.
La iathuh ruh ba ki jaka die kali Ford, Nissan, Hyundai, Renault and Mahindra ki la shah pynjot thiaw hynnin ka sngi.
Haduh mynta la iathuh ba ki la don arngut ki samla kiba iap, na ka jingshah siat ha ki pulit.
Ka election ka leit ka wan u paidbah nongtep vote u shongshit lamwir namar kliaw ki kyrmen beit ban ioh pisa na ki candidate bad leader jong ki khlem tip shuh ia kaba dei ba lait ne ka jingmyntoi ha ka roi ka par jong ki shnong ki thaw, ka thain bad ka constituency hi baroh kawei hynrei ki klet noh ia la ka nongrim ba ki la dep sain shwa ka election ban jied ia u / ka briew ba la nang la stad bad shemphang ban trei ia ki kam ym ban khein tang ki nia ban pynneh ia ka khyndew ka shyiap, ka riti dustur bad khamtam ia ka jait bynriew hynrei wat tang ban iakhih tyngeh shisha naduh mynsiem ban pynmih ne shna ia ki ain ki kanun kim tip ne bna ei ei ban iakhun shisha ha ban da ioh ia kita ki ain riti dustur lane ki Bill ban iada ia ka jait bynriew lajong.
Haba phai ia ki Bill ba la shna da u Bah H.S Shylla CEM bad ka kynhun jong u ha KHADC ym don uwei ruh ban ia paw lang ban pynpaw lang bad mih shakhmat ban pyni ia ki jingdonkam ki 3 tylli ki Bill ba la ia ksaid u CEM hynrei ha ki kot khubor bad social media ka paw tang ma u marwei uba ksaid tyngeh ban pynpaw ia ki jingdonkam ki ain ban iada ia ka jait bynriew hynniew trep, donbok ba ki kyrshan lem ki sengbhalang ieit ri ieit jaidbynriew khnang ban pynurlong ia ki ain bad ki Bill ba donkam eh ka jait bynriew ba la jan shah tyllep ha ki um saw.
Namarkata ngi donkam ia u briew ba shemphang bad pyrkhat ia ka roi ka par bad ban kyntiew ia ka shnong ka thaw ka ri bad ka jait bynriew baroh kawei nga kyntu lang ia phi ko paid nongjied ban pyrkhat sani bha shwa ban jied ym dei ban jied ia ki tang ba la ioh pisa hynrei ban shet bad die duh pat ia ka roi ka par ka shnong ka thaw ka constituency ba ka jait bynriew ioh hadien phin kynnoh ia kiwei kiba bieit bad ki bym shim khia ban trei na bynta ka ri bad jait bynriew bad sah ha ka jingbabe shi rta.
Namar shisien la ieit tang ia ka pisa khlem pynshong dor ka poi ha ka jingjot.
Namarkata ko phi ki paidbah nongthep vote kiei kiei baroh ka shong ha phi kumno ban nang ban jied ia ki candidate ba trei hok na ka bynta ka shnong ka thaw ka thain ka constituency bad ka jait bynriew ym dei ban jied tang namarba ieit party / ieit briew/ ieit ba la ioh pisa hynrei pynshong dor bha ban jied ia u/ka briew ba shim khia ia ka jait bynriew lajong.
Ngi kyrmen ba phin jied ia u/ka briew kaba la shemphang kumno ban iasaid lane shna ain ha ka District Council bad ban trei ia ka roi ka par jong ka jaitbynriew katkum ba ki pynkup bor da ka constituency jong ka Ri India.
Ka jylla Meghalaya ka la donkam kyrkieh ia ka I.L.P bad kiwei ki ain kiba lah ban teh lakam ban iada ia ka Ri Hynniew Trep Hynniew Skum ba rit paid jong ngi hynrei lada ym wan kum ka CAB ban pynkyndit bynriew ngim pat phohsniew I.L.P ki MLA, MDC lane MP bad ki seng bhalang bad ki paidbah ki dang iohthiah lyngngai.
Kaba eh ba mynta ka sorkar u Modi ha Delhi kaba buit tuh kan pyntrei kam ha kano kano ka por ia ka CAB ngi kum ka jait bynriew rit paid kin jah klep syndon bad u Modi ruh da ka jingbuit tuh u ap kliaw ban ioh chance ha kawei ka por ynda la iohthiah biang ki opponent Government jong ki jylla bapher bapher bad ki pressure Groups ban pynurlong ain ynda la wan biang ha ka bor next MP election.
Kumta ngi khmih lynti ba dei ban pynurlong ain ia ka I.L.P.Watla mynta la lah ban khanglad shi por ia ka CAB ba kan long ain bad ban pass hapoh ka Rajya Sabha.
Ngi kitbok bad ai mynsiem ia ki NGOs bad ki sorkar jylla bapher bapher ba la iakhun pyrshah CAB ban trei shitom na bynta ka jait bynriew bad kyntu ruh ia ki NGOs kiba thrang ban pynurlong ain ia ka I.L.P kin trei shitom haduh da ioh ban pynurlong ain noh bad ban ioh kheit ia u soh bathiang ka jait bynriew kumba la khmih lynti naduh ba sdang.
Kyntang iawai nga kyntu ia phi ki nongjied ban jied ia uba lah da ki kam ym dei u/kaba shu thiang bad khlein tang ka nia khamtam ia kito kiba phi la ioh mad phi dei ban sian kumno ban jied bad ailad ba kin wan biang ha ka bor jong ka jingjop.
M.Tding,Khat arshnong, Sohra Constituency,Mob No.7629922686.
Hanga te lada long kumno kumno ruh ngan kyrshan seng riewlum beit namar kam myntoi hi ruh ba ngin kyrshan national party, namar ki national party lei Kim tip eiei shaphang ka jylla jongngi.
Ki bor pyniaid jong ka tnat karkhana jong ka sorkar India lane Micro, Small and Medium Ministry (MSME), ki iathuh ba ha u snem 2018, ki don tang 8 percent kiba applai, na ka bynta ki lad ioh pisa ban trei kam lajong ha kane ka Jylla bad kaba dei ka jing tyrwa kaba duna than, na kiwei pat ki bynta jong ka Ri India bad ka dei ruh na kaba kum katei ka jinghiar, ba ki wad nongthoh kotkhubor ban iathuh khana ia kaba kum katei ka jing shong kynjah jongki, ha ki jaka trei kam jongki.
Ka jingshisha, ka long tang kawei pat bad kata ka long ba mynshwa, ki ju pynmih ia shibun ki jing pynbna ha ki kotkhubor, hynrei mynta la bun snem, ki la leh kompeni bad kata ka long ba ki jied imat tang kawei ne ar tylli duh ki kotkhubor, namar ba ki shim ba kawei ka kotkhubor, ka dei kaba pule lut khait da u paidlang ka Ri Khasi Jaintia; hynrei katei ka dei ka janor kaba kale suda.
Mynta la iohi, ba ki kynnoh ia ka internet, ka bym don daw eiei, namar ba lada jia ba ki samla khlem kam ki la tip ia ka jing shisha, kumta ki la wad hi, la ka jong ka lynti, kumba wad ki samla kiba ialeh scholarship bad kitei ki jing ai daw, ki dei tang ki nia da rapjot jong U Jiei suda.
Nalor kitei ki jingshisha, ka wan sa ka rukom jied ia ki nong ioh jingiarap bad ka nuksa ka long ba u samla uba dang shu pyndep matrik, u kwah ban ri syiar lane ban shna maw blok lane ban niah kali bad hangta la shu bei pisa khohreh, katba ia uto uba la ju im lynter ban ri syiar, shna maw blok bad niah kali, ym don mano mano ruh ba kynmaw satia, namar ba um tip ia kata ka internet lane ba um ju pule kotkhubor.
Ia ki Bank lei nai iakren, namar ki dei ki jingthaw kiba kynsha tam bad kiba peit tang ia uba rben pisa ban ai ram, lane ia uba don pahuh ki jaka puta bad lait nangta, nai leit rung sha ki Bank, namar ka shu kylla kam kai naphang.
Ka jingsam skhim ia ki samla khlem kam ka dei (i) ia kito kiba la don lypa ha ka lain (ii) ka dei ban don ka jing shim khia jong ka sorkar Jylla bad lada katei ka ain, khlem pep, kan lah ban kham bha, hynrei lada kam long kumta, kine ki skhim, kin shu kylla long ki skhim bret pisa kai ha nala, ha kaba yn shu sam maphot ia ka pisa jong ka sorkar India.
[rms].
Shillong: U bah Honesty Sohtun na ka shnong Nongrim Warding u la ujor pulit ba ma u bad ki paralok jong u ki la shah hiar thma ha ki runar kiba la wan da kawei ka Max kaba don na u nombar ML-05G 8448 kaba la teh da ka lama NPP.Ha ka ejahar kaba la ujor sha u Officer Incharge jong ka Dangar Out Post u la ong ba ia katei ka kynhun jong ki runar la ialam da u Lendrik T Sangma na ka shnong Kamarphi bad u Meridul Ch Momin na ka shnong Kasudop.
U la ong ba katei ka jingjia ka la jia katba ki dang mut ban bamja miet ha ingjong u Onder ha ka shnong Kamarphil.
U la ong ba ha katei ka jingjia 2 ngut ki paralok jong u ki la mynsaw na ki bynta jong ka khlieh bad u la ong ba kitei ki runar ki la rah da ka tiar pynmynsaw kum ka wait bad ki nar rod.
La sngewthuh ruh ba katei ka la mih na ka daw ka jingiakynad hapdeng ki nongkyrshan jong ka NPP bad ki nongkyrshan jong ka seng Congress.
Ka SP jong ka East Khasi Hills ka kong C A Lyngwa ka la ong ba katei ka jingjia ka la jia ha ka por 9 haduh 10 baje mynmiet, ka la ong ba la kynnoh ba dei ki briew ka NPP kiba iaid ialap elekshon.
Ka la iathuh ba la rah katto katne ruh ki briew hynrei la pyllait noh hadien, ka la ong ba u SDPO ka Pynursla uba peit lang ia ka Mawsynram, u la hiar sha katei ka shnong ban lum jingialang ha kaba la don lang ruh ki Rangbah Shnong na ka bynta ban pynneh ia kasuk ka saiñ.
“Haduh mynta ngi dang tohkit bad kan ym slem ban kem ia kiba donkti namarba ki pulit ki la lap ksai shaphang katei ka jingjia" ong ka SP.Ka la iathuh ba ka don ka jingiakynnoh mar kylliang hapdeng ki briew ka NPP bad ki briew jong ka Congress kumta ia kiba kem la pyllait noh kat bym pat dep ka jingtohkit.
Shillong: Ia ka kot “La donkam ban pynbeit noh ïa ka jingspel dak ïa ka ktien Khasi" ba la pynmih da u Editor ka SP New Agency u Bah Starfing JL Pdahkasiej la pyllait paidbad ha kane ka sngi Saitjain da u Director ka Arts and Culture u bah Wilfred Nongsiej.
Haba kren ha kane ka sngi, u Bah Wilfred u la ong ba um da don jingtip than ia ka ktien Khasi, namar ba u leit skul phareng hynrei ha ka matrik pat u ioh distinction namar ba spel lyndet beit.
U la ong ba ha kiwei ki jylla, ki rakhe ia ka ktien lajong man u snem bad hangne ruh ka donkam ban rakhe ia ka ktien lajong.
“Ha kano kano ka jaitbynriew, ki ithuh shwa ia ka ktien, ki sa tip ia ka riam ka beit, ka riti dustur.
Lada im ka jaitbynriew ka khlain ka im ka jaitbynriew", la ong u bah Wilfred.
U la ai burom ruh ia ka Seng Biria U Khasi (SBUK) kaba ju hikai skul Khasi ia ki nongwei ban nang ban kren Khasi.
“Ka donkam ban rakhe ia ka ktien Khasi ban kyntiew ia ka ktien bad nga kular ban ai ka jingkyrshan katba lah halor kane", u la ong.
U Bah Wilfred u la ong ba ka donkam ban pynbeit ia ka jingspel dak ryntih ia ka ktien Khasi hynrei marwei kam dei kaba suk bad ka jingsdang u bah Starfing ban pynmih ia kane ka kot ka long kum u shabi.
“Ban pynryntih spel dak ka donkam ban don ka kynhun.
Kane ka kot ka dei ka shabi ban plie", u la ong.
Shwa ia kane, u president ka Khasi Authors Society (KAS), u Dr DRL Nonglait u la ong ba ki don kiba ong ba u dei u riew shemphang hynrei um dei u riew shemphang ha ka spel dak Khasi namar ba um hikai ktien Khasi hynreiu hikai ia ka thoh ka tar ktien Khasi.
U la ong ba ka thoh ka tar bad ka ktien Khasi ka iapher bad wat ha ka thoh ka tar ruh ka don bun ki jnit ki jnat.
U la ong ba ka KAS bad ka Arts& Culture ka dei ban iatreilang kaba khlain ha ka ktien Khasi.
Halor ka jingpynryntih spel dak, u la ong ba kam dei tang ha ktien Khasi hynrei ka ktien phareng ruh ki kylla da ka pynryntih ne standardize kum ka nuksa head-master sha ka headmaster.
U la ong ba ka sorkar jylla kala ithuh ia ka KAS bad Achik Literary Society kum ki seng ba la ithuh ban peit ia ka ktien, hynrei ka sorkar kam pat thaw ia ki rule ban treikam.
“Haduh mynta ka dei tang ka Khasi Dept NEHU ban pynryntih ia ka jingspel dak Khasi hynrei kam don ka jingiajan bad ka sorkar jylla namar ba ka dei ka skulbah ka sorkar pdeng", u la ong bad bynrap, “Ka donkam ia ka Khasi Dept NEHU, KAS bad ka Education ban pynbeit ia ka jingspel dak".
U la ong ba ban spel dak hap ban don ka phonetic symbol bad ka KAS kan thoh sha ka NEHU, Arts and Culture ban pynbeit ia kane ka spel dak symbol.
Ha kawei ka liang, u Dr Nonglait u la ong ba ka jingdonkam ka ktien Khasi ka long ba kaba shai, baroh ki Khasi bad kiwei ki ieid ia ka ktien Khasi.
“Ha kane ka thain mihngi ka India, ka ktien Khasi kala rim bha kaba la sdang naduh ka sorkar phareng bad ka kham wan shakhmat ban ia kiwei ki ktien ha thain mihngi hynrei tad ha u 2005 ba la pynlong ia ka ktien Khasi kum ka ktien bynrap ha ki kam sorkar", u la ong.
U la ong ba ha u Nohprah 2018 ka sorkar jylla kala phah sha ka sorkar pdeng lyngba ka tnad kam pohiing ban ithuh ne pynrung ia ka ktien Khasi ha khyrnit ba phra hynrei na ka liang ka sorkar jylla kam pat buddien ia kane ka kam sha Delhi bad ia kane, la lap ka KAS ha ka jingiakynduh ia u myntri tnad kam pohiing ka ri u Rajnath Singh bad ia u Kiren Rijiju.
“Ngi la thung ia ka kynhun ha Delhi ban buddien ia kane sha Delhi bad ngi hap ban kyntu ia ka sorkar jylla ba kan kyntur sha ka sorkar pdeng ban pynsted ia ki kam", u la bynrap.
Na ka liang u nongthoh kane ka kot, u bah Starfing Pdahkasiej u la ong ba u la trei kot khubor naduh u snem 1994 naduh Mawphor, Rupang, Nongsain, Peitngor bad sdang hi noh la kajong ka SP News Agency.
U la ong ba ka jingkwah ban pynbeit ia ka jingspel dak ia ka ktien Khasi ka donkam eh namar ba kumba long mynta ka dang sah ha umdum.
U la ong ai nuksa kum ka ktien ieid, don kiba spel ba pynkut ha j, d, t bad kane ka donkam ban pynbeit ia kane.
“Ka jingmut ka long ban pynbeit ia ka jingspel dak.
La ka dei ne ka lait ngin hap ban pynbeit", la ong u bah Starfing.
Ia kane ka jingialang la pyniaid da u President ka KJDSTA, u Babu Kular Khongjirem ba la sakhi lang ki nongthoh khubor Khasi bad phareng nalor kiwei pat.
Shillong: Ki pulit Assam ki la kam ba ka jingmih jong ka jingiakynad ha ki thaiñ khappud ka Meghalaya bad Assam kum sha Langpih bad kaba dang shu jia shen ha Umwali ka dei na ka daw ka jingbym ia sngewthuh ktien ban ia kren bad ki Khasi kiba shong basah ha katei ka thaiñ.
Kumta ban lait na kiba kum kitei ki jingiakynad ki pulit Assam ki la pan jingiarap na ki pulit Meghalaya kiba don ha Nongstoiñ ban lait na kitei ki jingjia ba sngewsih.
Ki Assam ki la kam ruh ba ka jingmih ka jingbom naphang ia ki paidbah ka dei na ka daw ka jing bym ia sngewthuh ban ia kren, hynrei ka la mih pynban da ka jingkawang maw bad ka jingiakynad hapdeng ki arliang bad kumta kim banse ban pynpra ia ki paidbah da kaba shu khyrwit naphang.
Lah ban kdew ba dang shen ki la don da ki phew ngut ki Khasi ha ka shnong Umwali kiba la mynsaw na ka daw ka jingshah bom naphang ha ki pulit Assam bad lah ruh ban pynkynmaw ba ha u snem 2010 ka la don rh ka jingiap briew ha Langpih.
Shillong: U Vikash Banka u la ujor pulit ba ha ka 18 tarik u rymphang,uwei u nongtrei jong ka M/S Pure Communication Banka’s Luckier Road, Shillong uba la tip kyrteng kum u Vicky Kumar u la pyndonkam bakla ia ka pisa kaba hadh T.25 lak tyngka kaba la lum na ki dukan bapher kiba don ha kane ka jylla.
U la ujor pulit ruh ba utei u nongtrei u la tuh lut ia baroh ki kot ki sla jong u kiba u la ai ha ka por ba u dang rung kam, kiba dei ki kot kiba pynshisha ia ka jaka shong jaka sah jong u.
Jowai: U kyrtong MDC jong ka Indian National Congress (INC) Party na ka 19-Jowai South Constituency u ma Baitlang Pohsngap u kyntu jur ïa ki paidbah nongshong shnong jong ka Ri Khasi bad Jaiñtia ba hashwa ba kin thep ïa ka vote ba kordor jong ki haka 27 tarik mynta u bnai, ki dei ban buh shwa ha ka jingduwai khnang ba kin ïoh ïa u/ka nongmihkhmat (MDC) sha ka KHADC bad JHADC ki ban shakri hok met bad mynsiem ïa ka Ri bad ka Jait bynriew.
U ma Baitlang u la pynpaw ba ka kam Politik ka long kaba kyntang tam haduh katta katta ïa ki paidbah, kaba peit ïa ka eh ka shon, ka ïap ka im bad kaba ai ruh ka jingshakri ïa ki mynsiem ba kordor.
Kum u kyrtong MDC “Nga la ïaid lynti la 10 ne 11 bnai tam khlem da pyndonkam da ka bor jong ka spah, nga wan sha ki paidbah ban pynsngewthuh ha ki ïa ka nongrim kaba nga ieng, kata ka long pyrshah ïa ka bor jong ka spah, namar dei tang kane ka nongrim kaba lah ban shakri hok bad ban pynim ïa ka Ri bad ka Jaitbynriew.
Ngam kwah ba ki paidbah kin shah thied ha ka bor jong ka spah, namar lada ki paidbah ki shah thied ha ka bor ka spah kim don dor shuh hakhmat u MDC ne MLA", la ong u ma Baitlang.
“Ka Ri jong ngi ka donkam shisha ïa ki nongmihkhmat kiba len ïalade ban trei hok ïa kane ka kam synshar khaddar, hynrei bun na ki kim nud shuh ban wan shakhmat ban ïakhun ïa kane ka Election namar ki tieng ïa ka bor jong ka spah kaba la trei borbah mynta".
U ma Baitlang u la ban shuh shuh ba kum ki nongthep vote lane ki nongjied nongmihkhmat ki don ka hok ban peit ne sylli ïa u nongïalam khnang ba un ïoh ban ai ka jingshakri ha ka lynti kaba dei.
“Nga kwah ïa ki paidbah ba kim dei ban don hapdeng ka jingduh jingkyrmen hynrei ki dei ban wan shakhmat ban pyndep ïala ka jong ka hok, da kaba buh ha ka jingduwai hashwa ban thep ïa ka vote ba kordor jong ki, khlem da kheiñ ïa u riewñiam ne u bym dei riewñiam ruh kumjuh" pynkut u ma Baitlang ha ka kyrwoh ba la phah.
Shillong: U Election Agent jong ka Congress na Ummulong -Moodymmai konstitwensi u la ujor sha ki pulit pyrshah ia ki 2 ngut ki briew jong u kyrtong shimet bad la kynnoh ba ki la pynban pisa ia kawei ka longkmie ba kan thep vote.
U bah Klinsman Lamare u la ujor ha Ummulong Beat House pyrshah ia u Briwon Pohshna na Ummulong bad u Welly Muksor u DSP ba la shongthait.
U la kynnoh ba kitei 2 ngut ki la pynbam pisa T.3000 tyngka ia ka kong Mira Pyngrope kaba na ka shnong Wahrymbai ba kan thep ia u bah Charles Wilson Muksor, u kyrtong shimet.
Katei ka jingjia ka la jia ha ka 20 tarik mynta u bnai bad la ujor ha ka 23 tarik mynta u bnai.
U bah Lamare u la dawa na ki pulit ba ki dei ban pynshitom ia kitei ki 2 ngut naba ki la pynkheiñ ia ka model code of conduct bad u ong ba u don ruh ka sakhi da ka Video ring dur.
Jowai: Ki nongkyrshan jong u ma Rio Sten, u kandidet jong ka NPP bad u dei ruh u MDC ba mynta na ka 12-Barato-Mukroh Constituency, ki la sakhi ha ka jingialang paidbah ha ka 22tarik Rymphang 2019 ha ka Shnong Barato.
Da ki hajar ki paidbah hapoh ka constituency ki la wan ba da ka jingkyrmen u ma Rio un ioh biang ka jingjop sa ha kane ka sien ba lai,ka jingangnud jong u paidbah ka long ban tynrong biang ia ka kam MDC, napdeng ki 7ngut ki para kandidet kiba mih ban iakhun.
Shillong: Kumba ka long haduh mynta, na kane ka kynhun, ka jylla ba bat ia ka kyrdan ba halor dei ka Meghalaya kaba la ioh ban khur 10 poin, na ki saw sien ialehkai ba ka la dep hadien ba ka la jop lai sien bad iakhaid shi sien ha ka Dr T.Ao Gold Cup International Football Tournament.
Ka Meghalaya kan iakhun mynta ka sngi ka 25 tarik pyrshah ïa ka Manipur.
Ha kawei ka liang, ha ka jingiakhun ha kane ka sngi Saitjain, ka jong kane ka lumpung, ka jylla Arunachal Pradesh ka la lah ba kan pynliem noh ïa ka Bhutan da 19-0 ha ka jingiakhun ha kane ka sngi Saitjaiñ ha Guwahati.
U Vivek Gurung u la ioh ban thep mar shiteng na kine ki kol kata phra kol ba ka Arunachal ka la ioh ba kan thep na kane ka jingïakhun pyrshah ïa ka Bhutan.
U Vivek u la thep ia ki ha ka minit kaba 13, 21 30, 67, 69, 70, 71 bad 74 minit.
Katba kiwei ki kol, la thep da u Tarh Dalu ha ka minit kaba 57, 63, 65, u M.Haokip 31 bad 400, Ngati Ete 18, Akash Taw 22, Tapi 26, Akash 78, Dijen 79, Kon 84.
Katba u Jigne Kinley ka Bhutan u la shah sei noh shabar ka madan ïalehkai hadien ba u la ioh pdiang ïa ka red card ha ka minit kaba 17.
Ka jingïakhun kaba dei naka bynta ka Pool-B pat ka long ba ka Mizoram ka la lah ba kan pynliem ïa ka Nagaland da 4-1.
Ia ki kol ka Mizoram la thep ia ki da u P.C Lal Ria Tuia ha ka minit kaba San bad kaba 47, u Lalrem Puta 8 minit, u K Rohlua Puia 63 minit, katba ka shi kol na ka bynta ka Nagaland la thep ia ka da u Manyem Konyak ha ka minit kaba 41.
Guwahati: 22ngut ki briew, ki la shu iap ei, hadien ba ki la dih ia ka kyiad “Sulai" ha kawei ka shnong Salmara lane ka jaka rep slasha ha Golaghat.
Ki dang don shuh sa ki phew ngut kiwei pat kiba dang don ha ka jingpang, ha kaba la antad, ba ka jingiap ka lah ban nang kiew shuh kham bun.
U Partha Pratim Saikia, Deputy Superintendent of Police ka Golaghat, u iathuh ba ki pulit ki tip ba ki don 15ngut kiba iap bad 27ngut ki dang shah sumar ha  Jorhat Medical College.
Ki khubor kiba dang shu ioh pat ki iathuh ba kiba iap haduh mynta ki la poi sha ka 80ngut bad la antad, ba baroh kiba iap kin poi sha ka 100ngut.
Haduh mynta ka Sngi U Blei, la iathuh ba kiba iap na katei ka jingdih kyiad, ki la poi sha ka 160ngut, ong ka khubor.
U myntri rangbah ka Assam, ula pynbna ban siew T.2lak sha ka long iing jong uwei na kiba iap, ong ka khubor.
Ka UDP ka la sei madan ia ki kam suri kup snieh langbrot ka seng Congress khamtam ka jingkynnoh bad tei pop jongka, ba ka UDP ka iadei paralok bad ka BJP kaba la wanrah ia ka Citizenship Amendment Bill (CAB) 20116.
Haba kynther tyngeh ia kane ka jingkynnoh ka Congress kaba la pyndonkam da u president barim ka HSPDP  u Bah Ardent M Basaiawmoit ha ki jingialap elekshon MDC, u Vice President ka UDP u bah Allantry F Dkhar mynta ka sngi, u la sei ia ki sakhi ba ka Congress ka dei kaba nyngkong tam ban shim ia ka rai ha u snem 1947 ban pdiang bad ai jingiada ia ki Hindu kiba sah ha Pakistan.
“Nga la ioh sngew ba ki nongialam ka Seng Congress ki la kynnoh ha ki jingialap elekshon ha Mawryngkneng, Jatah, Jaiaw bad ha kiwei ki jaka ba ki seng riewlum  ki donkti bad ka BJP, hynrei nga kwah ban sei ia ki sakhi ba ka Congress ka la shim ia ka rai ha u Naiwieng 25 tarik 1947  ban ai jingiada bad ban khot ia ki bym dei Muslim ban wan sha India.
Kane ka long katkum ka India’s Struggle for Freedom: Select Documents bad ki jinglum jingthoh na u Jagdish Saran Sharma – Volume 3 page 835", la ong u bah Allantry.
U Bah Allantry u la ong  katkum ka khubor Economic Times ha ka 2 tarik Jylliew, 2015, ka Congress na Assam ka la shim ia ka rai ban pdiang ia ki Hindu, bad kiwei ki jaitbynriew bym dei ki Muslum ban wan sha Assam.
Ka la kyntu ia ka sorkar pdeng ba kan ai hok nongshong shnong ia ki Hindu Bengali, Sikh, bad kiwei lait noh ki Muslim kiba wan sha Assam hadien ba ki la shah pynshitom hadien ba la pyniakhlad ia ka India bad ka Pakistan.
“Ka sorkar Assam ha u snem 2011, ka la shim da ka rai ban ai nongshong shnong ia ki Hindu Bengali, Sikh, Jains, Parsis, Buddhist, Khristan", u la ong bad bynrap, “ha ka 20 tarik Iaiong 2012, ka la phah sha ka sorkar pdeng halor kane ka rai halor kane".
Shuh shuh u bah Allantry u la ong ba ha ka 15 tarik Nailar 2015, ka kot khubor Times of India, ka la pynmih ia ka jingthoh ba ka Punjab Congress ka la phah ia ka rai sha u Myntri Rangbahduh ka ri, u Manmohan Singh da kaba kyntu ia ka sorkar ban pdiang ia ki Hindu ban wan na Pakistan bad ka Punjab Congress ka la maham ruh ba lada ka party kam pdiang kan wanrah ka jingma ia ka seng Congress ha ka ri.
“Ngin shim khia ba ka jinglong nongshong shnong ki Bengali Hindu, Buddhist, Khristan bad kiwei ki rit paid kiba wan sha Assam na Bangladesh namar ka jingshah pynshitom na ka jingiaphiah ka India", ka long ka jingkren u president ka Assam Pradesh Congress committee (APCC)  u Anjan Dutta", la ong u bah Allantry katkum ka khubor ba la mih ha Economic Times ha ka 2 tarik Jylliew 2015.
Kumjuh ha ha ka 17 tarik Naitung 2014, kaba mih ha ka India Today, ba u Myntri Rangbah ka Assam u Tarun Gogoi u la kyntu ia u Myntri Rangbahduh ka ri u Narendra Modi ban thaw ia ka polisi ban pdiang nongshong shnong ia ki Hindu poiwir na Bangladesh ha Assam bad ka kynhun ka sorkar jongu, ka la phah ia ka rai sha ka sorkar pdeng halor kane.
Ha kajuh ka por, u Bah Allantry u la ong ba ka UDP ka kyrshan ia kane ka sorkar MDA ba ialam ka NPP ym da ka BJP.Ka jingiadei bad ka NEDA, ka dei ban iakren ia ki kam pynroi hynrei ka UDP ka la weng noh hadien ba ka la wanrah ia ka Citizenship Amendment Bill namar ba kam sngap ia ka sur jong u paidbah kane ka thain lammihngi.
“Kat nang iaid ka por, la sngewthuh shai ia ka jingpynwan dur ka BJP khamtam ha kaba iadei bad ka CAB bad ngi sa dkhat syndon ia ka jingiadei", la ong u Vice President ka UDP.Haba kynthah ia u bah Ardent uba la shah pyndonkam ha ka Congress ban ialap elekshon pyrshah ia ki seng trai ri, u bah Allantry u la ong, “Watla u Bah Ardent M Basaiawmoit u la ong ba um pat rung Congress hynrei haba u briew u la laieng rynsan na Congress ngi dang lah ban ong da kumwei pat".
U la bynrap, “Ki Congress kim pat ioh jinghikai kaba bha na la sem lajong".
U la ong ba ka UDP ka kwah ban kren ia ki mat kiba iadei bad ki district council hynrei sngewsih ba don kiba pynher ia ka khubor lamler ban ialam bakla ia u paidbah.
“Nga lyngngoh ba ki nongialam ka Congress ha Meghalaya, ki kynnoh sngew kumba don bynta ma ngi ban wanrah ia ka CAB.Ngi kren beit ia ki mat ba ktah ia ka jaitbynriew.
Ngi ong ruh ba ki seng ri thor kim don bynta ha district council namar ba ki nongialam ba ha khlieh jongki,  kim dei ki jaitbyntiew Khasi, Jaintia", u la ong.
“Ngin iakhun ia ka elekshon MDC bad iakren beit ia ki kam ba iadei bad ka district council, balei ki wanrah da ki mat ki bym iahap eiei bad ka district council", u la bynrap.
Bjp ka shna da ka cab, congress ka leh jubor justi khlem ain.
Bjp ne congress ki dei ki arliang jong ka pisa nar.
Ki don ki lad khubor, kiba iathuh ba lai ngut ki briew ki la iap, ha ka jing iakhih ban khanglad ia ka jing ai ia ka syrnot permanent residential certificate (prc) ia ki bym dei ki nong Arunachal kiba la tip kum ki jaitbynriew Namsai bad Chananglad bad kitei ki lai ngut ki la shah siat naduh ka miet sngi thohdieng bad ka jing iakhih, ka dang iai bteng haduh mynta ka janmiet, ong ka khubor.
La iathuh ba kitei ki nong iakhih, ki la thang ia ka iing jong U Chowna Mein, myntri rangbah ba ar ka sorkar Jylla bad hadien ba ki la thang ia ka iing U Chowna Mein, ki iaid beit beit sha ka iing jong U Pema Khandu, myntri rangbah ka Jylla bad ka dei ha katei ka jingleit tur jongki, ba uwei na ki nong iakhih, ula shah siat ha ki pulit kiba pahara.
Ki pulit ki la siat sha suin, haba ki nong iakhih, ki la tur beit beit sha ka iing sah jong Pema Khandu, myntri rangbah ka Jylla ha Itanagar.
Kham mynshwa, la iathuh ba uwei u briew, ula shah siat iap ha ka miet jong ka Sngi Thohdieng bad haduh mynta, ki don 6 pyrton ki pulit jong ka  Indo-Tibetan Border Police (ITBP), kiba pahara ban teh lakam ia ka suk ka sain bad la pynjari ruh ia ka sekshon 144 Cr PC ha ka nongbah Itanagar.
I kong REQUINA LYNGDOH MARSHILONG kmie i Kong Lolo ba shong ha Mawtawar Umjarain marjan bad MESEB, NEHU Campus i la khlad noh 23.2.19.
Ka jingleit on tep kan long ha ka  25.2.19 por 2 baje noh phai sngi sha U Lumjingtep Balang  Presbyterian Mawtawar.
I Kong Orial Shabong (83), ila khlad noh hynnin ka sngi Saitjain.
Ka jingleit on tep, kan long ha ka 25tarik Rymphang 2019, ha U Lum jingtep ka balang Presbyterian, Laitlyngkot.
Shillong: Mynta ka step phyrngap ha ka por 2:30 baje eiei ki runar ki bym lah ban tip ki la bom dusmon ia ka kali jong u General Secretary ka KSU u samla Donald V Thabah kaba la pynieng harud surok ha Bishop Falls , Lower Mawprem, katei ka dei ka kali Nexa Baleno rong Blue.
Haba ia kren bad ki katto katne ngut ki nongthohkhubor, u samla Donald u la ong ba u ju pynieng ha katei ka jaka naduh mynshuwa bad kam pat ju jia eiei hynrei dei tang mynta ba ka jia kumne.
U la iathuh ba u poiing ha ka por 12 baje eiei mynmiet bad u pynieng kali hangtei bad hadien kata u leit thiah noh naba un hap ban leit jingleit mynstep bad ba ki don ki kam ba u hap ban leit peit ia ki Khasi kiba don ha Mizoram kaba u hap ban pep ruh ha ka sngi thep vote hynrei namar katei ka daw un hap ban sangeh noh ka leit jingleit.
Dei ka ha por 2:30 baje eiei u samla Donald u la ong ba ki marjan ki la pyntip sha u ba ka kali jong u ka la shah pynpait bad u ong ba ka dei ruh ha ka por ba dang shu sdang ban pynlip bording.
U ong ba ki marjan ki shu iohsngew ia ka jingsawa ha ka por ba ki runar ki bom ki tied ia ka kali bad kham sa shiphang ki ong ba ki iohsngew ba don ba Start kali bad kitei ki briew ki phet sha ki thaiñ jong ka Lumsohphoh.
U la ong ba un ym ujor pulit satia ia katei ka jingjia hynrei un tih bniah hi haduh ban da lap ia kiba donkti.
“Ngan ym ujor pulit satia, ngan ym map, ngan wad hi haduh ban da lap ia kiba donkti" ong u samla Donald V Thabah.
U President ka KSU u samla Lambokstarwell Marngar u la pynrem jur ia katei ka jingjia bad u la ong ba ka dei ka kam jong ki khawpud.
“Ngi suba jur ba katei ka jingjia ka dei na ka daw jong ka elekshon MDC, ngim kwah ban pyntip pulit hynrei ngin wad hi bad ngin tohkit bniah haduh ban da lap na tynrai ia ki briew kiba leh  bad mano ba phah ia ki, lada ph idei u khun shynrang mih shakhmat ym ban shu leh narieh narieh da kaba pynjot pynduh ia ki mar ki mata" ong u samla Lambok.
Lah ban kdew ba ha Mawprem kaba hap hapoh Jaiaw konstitwensi ka jingiakhun  kaba jwat bha mynta ka dei hapdeng u President barim ka KSU u bah Paul Lyngdoh na ka seng UDP bad u General Secretary barim ka KSU u samla Auguster Jyrwa na ka seng Congress.
U paidbhur uba khih bitar ha ka nongbah Itanagar, ula thang ia ka iing jong U Chowna Mein, myntri rangbah ba ar ka sorkar Jylla mynta ka sngi bad katei ka dei na ka jing ia khih pyrshah halor ka jingthmu ka sorkar Jylla, ban pynlong ain ia ka Permanent Resident Certificate (PRC) ha katei ka Jylla.
Ki pulit, ki la siat sha suin, haba u paidbhur, ula pynkhein ia ka korphiw bad ula tur beit beit sha ka iing sah jong U Pema Khandu, myntri rangbah ka Jylla.
Ki nong iakhih, ki la thang ruh ia ar tylli ki thanat pulit hajan ka nongbah Itanagar bad hajan ka  Naharlagun bad la iathuh ba U Superintendent of Police ruh ula mynsaw ha ka jing ia kynad mynta ka sngi.
Ki bor sorkar, ki la pyn jari da ka korphiw hynnin ka sngi ha  Itanagar bad ha Naharlagun, namar ba ka mih ka jing iakhih paidbah ban pyntrei kam ia ka PRS sha ki bym dei satia ki nong Arunachal.
Ha ka jingiakhih hynnin ka sngi, uwei u briew, ula iap, na ka jingshah siat ha ki pulit ha Naharlagun.
Ki shipai ki la shimti ban pahara ha ka nongbah Itanagar bad ki la khang ia ka internet ha ka Jylla baroh kawei ban khanglad ia ki jing pyn saphriang ia ki khubor lamler.
Ka jing iakhih, ka la sdang naduh ka janmiet sngi thohdieng, da ki 18 tylli ki seng samla pule bad hynnin ka sngi, kitei ki seng, ki la thang ia 50 tylli ki kali bad pynjulor ia 100 tylli kiwei pat.
Ka Constituent Assembly (Ka Dorbar Lor) ka ri India ha ki snem ba dang don ki Phareng, ka la thung ia kawei ka Sub-Committee jong ka Sorkar India, ha ka 27.2.1947, halor ka bynta ban peit ia ki kam kiba iadei bad ka North East Frontier (Assam) Tribal and Excluded Areas, ha kaba la jied ia u Hon’ble Mr Gopinath Bordoloi, u briew uba iar jingmut, kum u Chairman.
La buh ruh ha kane ka Sub-Committee barit ia u Hon’ble Rev.J.J.M.Nichols Roy (Bah Joy) kum uwei na ki dkhot.
Dei kane ka Bordoloi Sub-Committee, kaba la pdiang ia ka jingai jingmut i Bah Joy ban seng ia ka Rympei Saindur (institution) ban khot ki District Council sha kine ki thain shatei-mihngi ka ri India (North East), ban iada kyrpang ia ki riewlum rit paid jong kane ka thain.
Katei ka Sub Committee ka la rah ia ka jingai jingmut jong ka sha ka Advisory Committee ba hakhlieh, kaba long Chairman da u Hon’ble Sardar Vallabhbhai Patel, kaba don 45 ngut ki dkhot.
Kawei na ki mat ba la iatai ha ka Advisory Committee ha u bnai Rymphang 1948, ka long la yn ailad ne em ia kibym dei ki riewlum ba kin shim bynta ban ialeh ilekshon District Council, ia kaba ka Committee ka la kyntait, bym dei ban pynjngut ia kane ka kam kaba iadei bad ka bynta bakyrpang ban iada ia ki riewlum.
Tip kumno pat ka sorkar u Capt.
W.A.Sangma, ka la shah ia u Mr Bhaskar Choudhury bad ia u Mr.K.R.Deb ba kin long ki kyrtong Congress na Laban bad Laitumkhrah ha u snem 1972 bad ba ki da jop ruh na baroh ar jaka.
Mynta pat la iohi ha ki thup kyrteng (Electoral Roll), ba ki la sdang iohlad katto-katne ki khyllah ruh ban rung kyrteng kum ki nongthep vote.
Ka Election Department ka hap pynshai ia kane ka bynta.
Haneng la iohi ba ki khraw pyrkhat, ha ki sngi ba dang lung ka ri India, ki la iohi jngai ia ka bynta ban iada ia ki paid riewlum barit bad ba sahdien, da kaba seng pynman ia ki District Council.
Ki don pat katto-katne ngut ki nong Shillong ha ki snem ba la leit noh, kiba kynthup ia ki kynja khraw pyrkhat, ki longkmie ruh bad ki khyllah jait ruh, kiba la iatai bad sngew ba ym donkam District Council shuh, namar hana, ba la ioh ia ka jylla lajong.
Don hangne-hangtai kiba la iamynjur.
Ka jinglyngkot ka jingmut jingpyrkhat, sur matlah sa da ka jingbieit (ignorance), don pat kiba tip bha, tangba da ki buit myrsiang ki niom lang ban pynduh District Council noh.
U paidbah bapli u shu ang um tyngheng!Ka seng ki nongkhaii mynder lei kiba ha Iewduh kila leit bunsien shaduh Supreme Court ban pynduh noh i aka District Council namar ba ki hap ban da shim laisen khaii, haba ki dei ki nong India.
Hynrei ka kashari Bahalor eh ruh kam ai jingiada ia ki, namar ka District Council ka don ki nongrim trei kam jong ka.
Ki paidbah ki dei ban tip shai, ba ka Sorkar India kaba bat shabi na Delhi ka don kumba 97 tylli ki bor treikam, ki sorkar jylla pat ki don kumba 66 tylli ki bor, nangta ki don sa kumba 47 tylli ki bor treikam kiba iapeit lang hapdeng ka Sorkar Pdeng bad ki sorkar jylla (Concurrent List).
Ia kine baroh lah ban iohi ha ka Bynrap 7 (Seventh Schedule) jong ka Constitution.
Halor kitei ki nongrim synshar-khadar, ia ki District Council pat la saindur hapoh ka Bynrap-6 (Sixth Schedule), ha kaba la kdew ia ki bor treikam ki District Council.
Kaba sngewhun ka long, ba ha ri India ym don shuh ki Hima Syiem bad ki Syiem Hindu, Muslim bad kiwei kiwei.
La sloit lut ia ki iktiar jong ki hadien ba ka ri India ka la ioh jinglaitluid (Indepndence 1947).
U Maharaja ka Hima Hyderabad ba don da ki hajar ki shipai ki swar, ki thup ki man, u la pyneh da ka bor, hynrei tang hapoh 3 sngi hadien ba la iap bun ki shipai jong u bad la julor lut ki ktem jong u, u la pyndem toin.
Tang ki Syiem Khasi, ki Khlieh Nongsynshar Hima Khasi-Pnar ki don kyrteng ha ka Constitution ka ri India- (Bynrap Bahynriew) kaba ong ha ka parakrap 3 (g) ba ki District Council ki don ka bor ban thaw ain ha kaba iadei bad ka jingthung bad jingbujli ia ki Syiem, (Khlieh Nongshynshar) ne ki Rangbah Shnong (appoinment and succession of Chiefs and Headmen).
Kumta la thaw ia ka ain ‘The UK&J Hills Appointment of Chiefs and Headmen Act 1959, ynda la seng ia ki District Council ha u snem 1952.
La nang mih sa kiwei-kiwei ki ain hadien kane, ban buh ryntih ia ki bynta kiba iadei bad kiwei ki bor halor ki kam riti-dustur ka jait bynriew, ka khaii pateng bad ki iew ki hat, ki khlaw ki btap, ki Kashari bishar ain, ki kam mar poh khyndew, ki khajna ki dan, ki bynta halor ka khyndew ka shyiap bad kiwei-kiwei, kynthup ia ki riti synshar khadar ia ki Hima-Sima bad ki shnong ki thaw.
Ka Sorkar Meghalaya ka la thung ia katei ka Commission ban tohkit ia ki rukom  treikam ki District Council, hapoh utei u rangbah uba ju long u Chief Justice (Retd) ka Gauhati High Court.
Katei ka Commission, ha ka kaiphot jong ka ka la shem kumne “Dei ban kynmaw ba ki Rympei-Saindur (institutions) jong ki sorkar shnong (local government) ki don ka bynta kaba khraw ha baroh ki ri synshar paidbah.
Ia ki bor synshar barit, ki ju khot ki sorkar shnong, namar ki kdew ia ka rukom peit bad pyniaid ia ki kam shnong kam thaw, borabor da ki nongkit kam kiba dei napdeng ki riew paidbah ka shnong.
Ha ka mokotduma hapdeng ki mamla, N.H.Kheri Vrs Manik Roa Patil (AIR 1977 S.C.2171), ka Kashari bahalor tam (Supreme Court) ka la kynthoh ha kaba iadei bad ka jingai bynta lang sha ki bor ba sha trai (decentralisation of powers) kumne- “Ka bor ki paidbah, kaba long ka tyllong jong kata ka ri synshar-paidbah kan long kam-kai noh, lada ia ka nongrim bate kam nalor sha trai bad ban ai bynta lang sha ki bor kiba kham hapoh kiba donkam katkum ka Article 40 yn pynduh noh.
Wat lada ia ki District Council kiba long kita ki nongmuna kiba ksoh ia kata ka nongrim pdiang kam halor bad ioh bynta lang, yn pyndam noh ruh, hynrei yn dang donkam hi da kiwei pat ki Rympei-Saindur jong ka riti synshar-khadar shnong, ban pyndep ia ki jingthmu bad jingkdew kiba don ha ka nongrim (Directive Principle)"Na kitei ki jingshem ka Commission, ka shai kdar, ba yn ym don kano-kano ka sorkar kaba lah ban synshar hi marwei khlem iatrei ryngkat bad ki bor synshar kum ki District Council ia kiba ki ju khot ha ka ktien sorkar, local self-government.
Ki District Council ki don ruh sha Assam, Mizoram, Tripura bad ha kiwei ki jylla.
Ha Assam bad Tripura ki don lang ruh ha ki bynta ri-thor sa ki Panchayat kiba kham donbor ban ia ki District Council.
(Peit ha ka 11Schedule-Bynrap-11.
Pule ruh i aka kot ‘Bynrap-Bahynriew’ da u nongthoh.
).
Ka Bor Pisa (Money Power) bad ka Sain hima sima (Politics) ka la sdang ban ia iaid lang ryngkat ryngkat ha ka Jylla Meghalaya jong ngi kumba long lang ha kiwei pat ki Jylla jong ka Ri India, wat haduh ki Election jong ka Autonomous District Council ruh.
Ngi ju sngewsarong ban iohsngew ba ki briew ki ong ba ka Jylla Meghalaya ka dei ka Jylla Kristan (Christian State) ha kaba ki briew kiba shong ba sah ha ka ki long ki briew ba tip Briew tip Blei, tip Akor tip Burom.
Ka Synshar Khadar ka ju long kaba i shongkun bad ki briew ba bat ia ka kam synshar khadar ki long da shisha ki briew kiba bha bad ba kit khlieh na ka bynta ka bha ka miat jong uba bun ba lang.
Hynrei, haba bishar mynta, la iohi ba ka Synshar Paidbah kaba khuid (Democracy) ka la sdang  bam kruin bad kylla pynban sha ka Synshar da ki Heh Spah kiba khwan myntoi shimet (Kleptocracy), ha kaba kiba duk ki hap ban sah duk bad u riewspah u nang riewspah.
Ha ri jong ngi kiba bun ki briew ki long kiba duk.
Ki nongmihkhmat heh spah mynta ki theh beit da ka pisa bad haba kam treikam, ki sdang sa da ka byrngem byrsit.
Ki Nongpyniaid ia ka Election na ka liang ka Sorkar, wat la ki tip bad pyrshang ban teh lakam iakane ka jingsniew, hynrei ka paw ba kim lah satia.
Ia kum kine ki jingjia jingman ha ki election ba mynta, la iohi tyngkrein ha baroh ki constituency bapher bapher kum ha Jaintia Hills, East Khasi Hills, West Khasi Hills bad wat ha Ri Bhoi ruh.
Ka dor jong u nongthep vote (voter) ka la hiar dor shaba palat ha kaba um lah shuh ban thep vote laitluid.
Haba ngim lah ban vote ia ki nongmihkhmat kiba don shisha ka jing thmu kaba bha na ka bynta ban noh synniang ha ka bha ka miat jong ka shnong ka thaw, ka mut ba ngi kum ki nongshong shnong ngi khwan shimet bad ngim pyrkhat satia ia ka bha ka miat jong ka shnong ka thaw baroh kawei.
Ka mut ruh ba ngi die tad dor ia la ka long rynieng tang namar ka pisa ba shihajar arhajar tyngka, lane ki tiar iing tiar sem bad kumta ter ter.
Lada ngi kwah ban pynneh ia ka burom jong ka jaidbynriew Khasi jong ngi kum ka jaidbynriew ba don Burom, ba tip Akor tip Riti bad tip Briew tip Blei, to ngin kyndit bynriew noh khnang ba ngin lait shah kynnoh ha ka Pateng ban wan.
Ha kane ka MDC Election mynta u snem 2019, to ngin ia ong langia ka Pisa ba tyrwa ki Candidates bad ban vote beit ia ki Nongmihkhmat kiba don burom bad kiba ka jingthmu jong ki ka long ban pynbha pynmiat ia ki shnong ki thaw jong ki nong vote (voters).
To u Blei Trai Kynrad, Nongbuh Nongthaw un ai bor ia ngi kum ka jaidbynriew Khasi Khara ba ngin lah ban iai bud ia ki nuksa u Longshwa Manshwa khnang ba ngin ioh ia ka Dorbar Khasi ha ka District Council kaba khuid ba suba kumba ju long ha ki por ba la leit noh.
Regaldus L.KhongsngiMawlai MawkynrohPhone no.9612112028.
Halor u pud u sam hapdeng ka Meghalaya, Assam imat ka long shisha kaba jwat ban pynbeit kumba la ong da u Chief Minister badon burom.
Te lada ka long kumta, kata ka mut ba ngi shu ia kmen thoh hoh ia u kyndang kwah, ka mut ba kum ki nongshong shnong ka Meghalaya, ngi shu kmen ka ioh jylla (State) khlem u pud u sam? Te lada um don u pud u sam, haei kata ka jingthoh jylla ba thikna, ka long ka jylla kaba khlem u pud uba thikna, long kumba ka kmie ka ai jaka ia la ka khun khlem u pud u sam khlem ka jingthoh jingtar kaba thikna bad kan mih ka iakajia hadien habud kein.
Imat kumta ruh long ka jylla jong ngi.
Te dei halor kane ka bynta donkam ba ki nongsynshar kin shim khia ia kane ka bynta ban buddien ba kumno la ioh ia ka jylla khlem u pud u sam uba biang.
Na kawei ka sorkar sha kawei pat, ki kam khappud ki sah pongding, katba kita kiba tur ki nangtur shuh shuh sha ki bynta ka jylla bad ka sa mih ka mynsaw mynsnam kumba jia mynta.
Lada ym lah pynbeit kloi ki jaka kin sa nanglut nanglut bad kan long thik kum kato ka khana ha ki phawer u Aesop hapdeng “Ka tymmen matlah bad u stad", ha kaba ki jingbuh jingsot jong ka la shah rong lut na iing.
Ha ka jingshisha ka Ri jong ngi ha shuwa ba kan iasoh bad ka Assam ka la ju hap hapoh ka jingpyniaid ki 30 Syiem ki 12 Dolloi ba la tip ruh ka ri ki 30 Syiem 12 Dolloi, bad kine ki tip bha hangno ka pud ka sam, namar naduh ki por hyndai ki la long trai ia ki jaka puta, ia ki shnong ki thaw ka riti ka dustur.
Hynrei ha ka jingiaid ka por katba u bynriew u nangbun ka jingstad ka nangroi iohi pynban ba u pud u sam ba thikna ym don bad ym lah ban kam trai ia ka khyndew ka shyiap? Pynban ki bar jylla poiwir shane ki lah ban kam trai kumta ia ki jaka puta.
Ia kane ka jingeh ba kum kane lehse satang ki trai shnong kiba sah khappud kiba la don lypa sha kito ki jaka kiba lah ba batai hangno u pud u sam ka jylla na mynbarim, namar tang kiba shong shnong slem sha kita ki phang (areas) ki tip bha pateng la pateng hangno u don u pud u sam ban pynthikna ia kaba ki longshuwa manshuwa ki la ai la buh.
Bad lada ki sorkar kin shim khia ha kane ka rukom te lehse lah ban weng noh ia kita ki jingeh khappud.
Lym kumta, ia u pud u sam hapdeng ka Meghalaya Assam ym lah shuh ban ia pynbeit khlem ka jingtih bniah ia kaei kaba u longshuwa manshuwa u la buh namar ka long ka history pateng la pateng naduh kita ki por kein, ha kaen ka rukom lehse lah ban pynbeit ia u pud bad lada ym kumta te imat kane ka jingpang khappud kan ym sangeh shuh bad yn nang iai jia ki jingjia ba sngewsih ia ka jaid bynriew jong ngi.
AIS Suja.
Hd.
shaphang ka result jong ka election MDC mynta ka sngi 2/3/19.
sngewbha iathh lem.
Kumba 300 tylli ki kali lah ingkhong khait ha kawei ka parking lot ha Bengaluru bad kadaw ka lah ban long na u sikret  uba lah shu bret pathar ha ka jaka phlang kaba don marjan bad kane ka parking lot.
Katkum ka jingong U MN Reddi  uba dei u heh pulit  u lah ong ba ka ding ka kloi ban pur sted sha kane  ka jaka dei namar ba jinglong phlang ka jaka bad ruh ka jingjur jong ka lyer bad u la bynrap ruh ba  ym shym lah don ba mynshuwa hakane ka jingjia.
Ka Sheikh Hasina, myntri rangbahduh ka Bangladesh, ka la kynthoh ba ka kam sngewthuh  satia balei ba ka sorkar India, ka kwah ban wan rah ia ka ain  Citizenship (Amendment) Bill, 2016 (CAB) bad nangta sa kaei ka jingmut kaba don hadien jong katei ka ain.
Ka Hasina, ha ka jingiakren bad ka Gulf News ha ka nongbah UAE, ka la kylli “Balei kane ka bill, ngam sngewthuh satia ia ka jingmut jongka".
Ka la ong shuh “Ka dei namar ka jingthmu elekshon?".
Ka Hasina, ka ong “Ngam tharai ba kan long kumta, kam don satia ka jingleh bein ia kiwei pat ki niam ha Bangladesh.
Ki don katto katne ki jingjia, hynrei ngi la tian bishar mar mar".
Ka Hasina, ka ong shuh shuh, ba ka jing ialeh pyrshah niam bad ka kam lehnoh, kam dei kaba jia tang ha Bangladesh, hynrei ka dei kaba jia ha satlak pyrthei bad ka ong shuh “Ki briew ha India, kim mon satia ia kane ka bill".
Nongpoh: Ka long hi ka jingshisha ba ki paidbah ha Ri Bhoi, kata naduh ki khyllung khynnah haduh ki riew rangbah ha Ri Bhoi, ki tip ia ka kyrteng ba bna nam u Dr D.D Lapang bad baroh baroh ki da burom ia u, kat haduh ba kin da khot syndon ia u kum u ‘Kpa ka Ri Bhoi’, hynrei mynta haba iaid sharum shaneng la iohsngew ba ki paidbah ki la ngiah ia u Bah Lapang, haduh ba la mih syndon ka kyntien ba ka Nam kum u ‘Kpa ka Ri Bhoi’ ka sa jah noh.
U Rupang, haba twad jingmut na kiba bun ngut ki paidbah bad kumjuh ruh na ki riew rangbah, ki la ong ba u Bah Lapang, uba dei uwei na kiba ieid bha ia ka Ri Bhoi, hynrei mynta pat ki kam jong u, ki pynpaw ba um don jingieid shuh ia ka Ri Bhoi, ha kaba ka nam jong u ruh ka la nangjah suki pa suki.
Ki la ong ruh, ba ia u Bah Lapang ngi burom, hynrei haba ngi iohi ia kine ki kam kiba u la leh ha kine ki sngi, ka pynlong ym tang iangi ki riew rangbah ba ngim burom shuh ia u, hynrei wat ia ki paidbah ruh kumjuh kin ngiah noh ia u bad ka por ka sa poi ba ka nam jong u kum u ‘Kpa ka Ri Bhoi’ kan sa jah.
“Ha ka jingshisha hi ka jingleit pyniasoh NPP jong u Bah Lapang, kam dei ka daw kaba la pynlong ia ki paidbah ba kin ngiah ia u, hynrei ka daw bah hi kaba la pynlong ia ki riew rangbah bad paidbah ba ki ngiah syndon shoin, ka dei hadien ba ki la iohi ia ka jingleit kyrshah borbah jong u ia ka PDF ha Umsning, kat haduh ba kyrdan u Bah Lapang kan da hiar hi jrain" ong kitei ki riew rangbah.
Haba iakren bad u Bah Donkupar Sumer, uba la ong ruh ba u burom ha ki por ba la dep kum u ‘Kpa ka Ri Bhoi’, hynrei kumba ka long mynta hi, ha ka jaka ban iaroh ia u Bah Lapang, pynban kylleng kylleng ki jaka jong ka them Ri Bhoi, ym don shuh kiba iaroh ia ka kyrteng u Bah Lapang, pynban la bun kiba bein bad kynshi, ha kaba kane ka dei ka jingleh jong u hi, kaba la pynlong ia ki paidbah ba ki bein bad kynnoh syndon ba u la shah thied.
Kumba ka long mynta, u Bah Lapang dalade u la leit ban ai jingkyrshan ia ka Party PDF na Umsning Constituency bad halor katei ka jingleit kyrshan jong u ia ka PDF na katei ka Konstitwensi, kiba bun ki ong ba u shah thied ha ka dor kaba rem.
U la ong ruh ba kat ka kyrdan u Bah Lapang, uba kam ialade ba u Ieid ia ka Ri Bhoi bad uba shait kren ruh ba ha Politik ym dei ban pynmih Saw Sur, hynrei tang shisur, pynban ha kane ka kynti kaba mynta u Bah Lapang, u la lehbiej shaba palat bad kata ka long ba um kyrshan ia kajuh ka Party ha ki Konstitwensi kiba don ha Ri Bhoi.
Shillong: Ka North East Student Organisation (NESO) kaba kynthup ia ki kynhun jong ki samla pule na ki dong bapher ka Thaiñ shatei Lam mihngi ka la pynpaw ia ka jingpyrshah jur ia ka sorkar India halor ka jingpynmih jong ka ia ka hukum kaba la ai bor ia ki shipai Assam Riffle ban kem iano iano lane ban khynra iano iano khlem kano kano ka jingpyntip lane ka bor na kiwei pat ha ka jylla Assam, Nagaland, Mizoram, Arunachal Pradesh bad Manipur.
Ka kyrwoh khubor na u Chairman ka NESO u bah Samuel Jyrwa bad u General Secretary u Sinam Prakash Singh ka la ong ba katei ka jingleh ka sorkar India ka dei ka kput ia ki rit paid ka thaiñ Shatei Lam Mihngi namar ka jingbym lah jong ka ban pyntrei ia ka Citizenship Amendment Bill, 2016 kaba la wanrah dang shen ha Rajya Sabha.
Ka NESO ka la ong ba ka sorkar india kam ioh thiah ioh dem namarba kam lah ban pyntreikam ia katei ka bill bad ka la pyndonkam da katei ka hukum khnang ban pyntieng pynsmiej ia ki riewlum da ki aiñ iakjakor jong ka khnang ba kan ym don shuh ka jingpynwit nangne shakhmat lada ka kwah ban wanrah ia ka CAB.Ha kawei pat ka khubor, ka kong Ampareen Lyngdoh MLA jong ka East Shillong ka la ong ba katei ka hukum jong ka sorkar ka kdew ruh ba kan treikan ha ki katto katne ki bynta jong ka Meghalaya.
Ka kong Ampareen ka la ong ba katei ka jingleh ka sorkar India ka dei ka jingkheiñ troiñ ia ki bor pahara jong ki jylla ka thaiñ shatei Lam mihngi bad ka pynrem jur ia katei ka jingpynjari bor shipai ha kane ka thaiñ.
Hynrei kham hadien la ioh jingtip ba ka sorkar ka la buh noh shuwa sharud ia katei ka jingpynjari bad ka la pynbnaba kan ym pat treikam satia.
Nongstoiñ: Hadien katto katne por ba ka jingpyntrei bording ilektrik hapoh ka shnong Umwali jong ka thaiñ Langpih kala sahkut na ka liang jong u Deputy Commissioner ka WKHD u bah T.Lyngwa u la pyntikna ba ia katei ka jingtrei shen yn sa lah ban bteng biang.
Shuh shuh katei ka jingshimkhia jong u DC ha kaba iadei bad katei ka jingpyntrei bor ding ha ka shnong Umwali kadei ruh namar ba ha katei ka shnong kan sa don ruh ka jingiaseng heh ka ban sa long ha u bnai Lber mynta u snem bad ruh hadien ba ki sengbhalang ka thaiñ kiba kynthup HYC, HANM, WKSU, bad ka WYF kila leit ban kyntu ia u DC ba un pynbeit noh kloi katba lah ia katei ka kam.
Katkum ka kyrwoh na u General Secretary HYC West Khasi Hills District u samla Wanteibok Lyngdoh la ong ba na ka liang jong u DC u la pyntip sha ki dkhot jong ka Seng ba u la dep ruh ban phah da ka jingthoh sha ka tnad MePDCL bad shen ka jingpyntrei kan sa sdang noh bad na ka liang jong u samla Wanteibok Lyngdoh ha ryngkat ki saw tylli ki Seng kil phah ruh ia ka khubor ai khublei ia u DC u bala shim khia ia katei ka kam.
Kum ban shu pynkynmaw ba ha ka 14/2/2019 kala don ka jingpynthut na ki pulit Assam ia ka jingpyntrei ia ka jingsam bording ha Umwali haduh ba ka la mih ka jingshah shoh ki paidbah na katei ka shnong kumba 30 ngut ei ei kila mynsaw kham bun kidei ki kynthei bad hadien katei ka jingjia la pynsangeh noh ia katei ka jingtrei.
Shillong: Ka jingdon jong ki briew ba kwah ban seng kam seng jam na ka skhim Prime Minister Employment Generation Programme (PMEGP) ka duna shaba palat haba ianujor bad kiwei ki jylla ha ka ri.
Hynrei ha kajuh ka por, ki ophisar ki la kyntait ba kiba ioh ia kane ka skhim ki dei ki briew kiba la riew spah ne ki kontraktor klas I bad ki la kyntait ruh ba ki bank kim dam on ban ai ram ia ki samla kiba don thmu shisha.
Kumba long haduh mynta, ka jingdon ki briew kiba ioh skhim PMEGP ha Meghalaya ka long tang 8 percent kaba mut ba kiba bun ki samla kiba la nang la stad kiba seng kam ki duna bha kiba ioh na kane ka skhim ka sorkar pdeng kaba la thmu khnang na ka bynta ki samla.
Haba kren sha ki lad pathai kubor myn hynnin ka sngi, u Director jong ka Khadi Village Industries Commission (KVIC) u V S Bagul u la ong ba ka daw jong ka jinghiar ha kaba pyntrei kam ia ka skhim PMEGP hapoh ka jylla Meghalaya dei na ka daw bym biang ka internet.
Haba kren ha ki nongthoh khubor mynta ka sngi la ong ba kane ka skhim ka trei kam bha ha kiwei ki jylla na ka bynta ban iarap ia ki samla khamtam ha ki nongkyndong ba kin seng iala ki jong ki kam ki jam ban ieng hala ki jong ki kjat.
U la ong ba kane ka skhim hapoh ka jylla Meghalaya ka trei kam bha mynshwa hynrei hadien ba la pyndon kam da ka online, kala hiar bha ha kane ka jylla bad ha u snem 2018 kala long tang 8%.
Na ka liang jong ka KVIC ka kyntu ia ki samla ba kin wan shakhmat ban aplai ia kane ka skhim jong ka sorkar pdeng ban seng kam la jong namar ka don ka jingiarap pisa 35% ha ki nongkyndong na ka jinglut jong ka kam kaba u ne ka ki seng bad ha ki jaka sor ka long tang 25%.
Haba jubab ia ki jingkylli u Bah H Marbaniang u CEO jong ka MKVIB, u la ong ba ka jingjied ia ki briew ban ioh ia kane ka skhim ka long katkum ka kam kaba ki aplai ban seng ia ka kam bad ia kane la ju jied ia ki briew lyngba ka ophis jong u Deputy Commissioner lyngba ka Task Force Committee.
“Ia kiba aplai la jied da ka Task Force Committee na ophis Deputy Commissioner ba la don lang ki briew na Bank bad na DCIC", u la ong.
Ki ophisar na DICI ki la kyntait ruh ba kiba ioh ia kane ka skhim ki dei na kito ki kontraktor klas I ne ki briew kiba la riew spah lypa.
Katba u heh jong ka SBI u G Bijoy Kunar, u la ong ba ka jingeh ka long ba bun sien hadien ba la mang ia ki skhim ki don ki samla ki bym treh shuh ruh ban shim bad ka jingbym lah jong ki Bank ban ai pisa namar ki skhim kim biang.
“Ka bank ka jied ia ki briew ban ai ram katkum ka kam kaba ki lah ban ioh nong", u la ong.
Kane ka jingkhot ia kane ka jingiakynduh bad ki nongthoh khubor mynta ka sngi ka long ban kyntu ia ki samla kane ka jylla ba kin wan shakhmat ban shim ia kane ka kabu ban ioh bai seng ia ka kam kaba ki kwah ban trei.
Katkum ka experience jong nga.
Ka SBI Bank ka discourage bha ia ngi ban shim Loan na ka bynta ka PMEGP.Ha ka jaka ban pynshlur ne ban iarap ia nga, U Branch Manager ka SBI, Jowai Branch u ong ba lada nga lah ban mortgage ne ban invest kham bun (ka PMEGP ka don tang 5% own contribution) ban ia ka 5% te u ai loan, lym kumta te un ym ai loan.
Ka dei na ka daw ba don ki bank bad manager ba kum kine kin sa duna kiba ioh skim lyngba PMEGP.Da u Bah Philip MarweiñKa jingdon ki khlieh briew ha Meghalaya mynta ka la kot sha ka 35 lakh ei ei bad ynda ka jylla kan dap 50 snem ha ka snem 2022 ka jingdon ki khlieh briew kan kot la kumno kumno 36 lakh ngut.
Ka jingdon ki doktor ha ka jylla ka duna haduh katta katta.
Ia kane lah ban ithuh shai kdar na ka jingiaknieh ban jong ki paidbah nongpang ban leit iakynduh doktor la ha ki hospital lane ha ki Clinic (Klinik) bapher bapher.
Ha nongbah Shillong ngi don 8 tylli ki hospital heh bad kine mki dei ka Civil Hospital, ka Ganesh Das Hospital, ka NEIGRHMIS, ka Robert Hospital, ka Nazareth Hospital, ka Woodland Hospital, ka Bethany Hospital bad ka Supercare Hospital.
Katba nang mih ki sngi katta ki Hospital ki shlei da ki Nongpang haduh ba ki hospital ki shem jingeh ban ai jingthiah namar ym don jaka.
Nalorkata ruh ki hospital ki shem jingeh ban pdiang ia ki nongpang namarba duna palat ki doktor, naduh ki Generalist (doktor paidbah) bad khamtam ki ba la tbit bha ha ki jait jingpang bapher bapher (Specialists).
Kat shaba phai ka don ka jingud ba ym don doktor lane duna ki doktor.
Kane ka dei ka jingpang (jingeh) duna doktor jong ka Meghalaya.
Ha ka jylla baroh kawei ka sorkar Meghalaya ka don tang 12 tylli ki hospital, tang 27 tylli ki Community Health Centre (CHC), tang 109 tylli ki Primary Health Centre (PHC) bad tang 444 tylli ki Health Sub-Centre (HSC).
Laitnoh ha ki HSC namar ym lah ban buh doktor namar ym lah ban pynbiang doktor, ka sorkar ka shem jingeh ban pynbiang doktor wat ha ki hospital , ki CHC bad PHC.Ia kane la iathuh da u Health Minister, u Bah A.L Hek bad u Secretary jong ka tnat Health, u Prabin Bakshi.
Ki la iathuh ruh ba kan ka jingduna jong ki doktor ka dei na ka bynta ki Generalist bad Specialist.
Ki la kren shai ba haba shim kyllum ia ki Generalist bad Specialist ka jingduna jong ki doktor ha ka jylla ban shakri ha kitei ki hospital, CHC bad PHC ki long kumba 50 per cent hynrei lada khein tang ia ki Specialist ka jingduna ha ka jylla ka long jin haduh 65 ne 70 per cent.
“Nangno kein ngin ioh doktor Spcialist ha ka jylla? Wat ka NEIGRHMIS ruh kaba dei ka hospital jong ka sorkar India ka dang donkam shibun ki doktor Specialist", ki la ong.
Kane ka jingduna doktor ka buh ia ka sorkar ha ka jingeh kaba khraw.
Bun na ki CHC bad PHC ha ka jylla ki don tang khyndiat ki doktor.
Dei na kane ka daw ba ka sorkar ka la aiti 2 tylli ki CHC, 19 tylli ki PHC bad kawei ka Dispensary sha ki riew shimet ba kin pyniaid na ka bynta ban ai jingsumar na ka bynta kiba pang ba shitom.
La ong da ki ophisar jong ka Health ba ka jingsumar jong kine ki briew shimet ha kine ki jaka ka biang bha.
Nangta khnang ban ioh doktor ki ban trei ha ki hospital, ki CHC bad PHC ka sorkar, manla ka snem, ka phah pule doktor ia ki samla jong ka jylla (sponsor) ha ki Medical College bapher jong ka Ri India da kaba kitkhlieh ia ka lut ka sep jong ki.
Ki samla kiba leit pule kumne ba la phah da ka sorkar ki hab ban soi ia ka soskular (Bond) kaba ong ba ynda ki la pyndep ka jingpule ki hab ban wanphai biang sha ka jylla ban shakri ha ki hospital ,CHC lane PHC katkum ba la phah da ka sorkar na ka bynta bun bun snem bad lada kim wanphai shuh ban shakri ia ka sorkar ki hab ban siew lut phar ia ka jingpynlut pynsep baroh bad ki hab ruh ban siew noh mar mar ia ka kuna kaba la kot T.50 lane T.60 lakh tyngka sha ka sorkar.
Na ka bynta kito ki ba la long doktor lypa hynrei kiba kwah ban leit pule pyntbit shuh shuh ha ka lain sumar ia ki nongpang, la ailad ia ki ba kin leit ha ka jinglut jong ka sorkar hynrei, maki ruh ki hab ban iasoi ia ka soskular (Bond) kaba rem bha kaba la kot haduh T.1 klur.
Lada jia ba kito ki doktor kiba leit pule pyntbit kim wanphai shuh ban shakri ia ka sorkar kin hab ban siew ia ka bailut bai sep baroh ryngkat bad ka Bond kaba T.1 klur.
Lym kumta, kin shah pynsaja katkum ba shong ka ain.
Shuh shuh ban ioh doktor ban shakri ha ki hospital, CHC ne PHC ka sorkar ka khot application na kylleng lyngba ki kotkhubor khnang ban thung ia kiba pass ha ka interview ha ki jaka ba lait bad ha kane ka rukom ka lah ban ioh doktor, hynrei bun na kito kiba la pass pule doktor kim join ia ki kam sorkar hynrei ki ialeh ban join ha ki Hospital private lane sdang ia ki Clinic lajong ban kham kamai bha.
Ka sorkar ka ai kam kloi kloi ia kito ki doktor kiba la wan pass na ka jingphah pule da ka sorkar.
;Nangta, ban kham ioh doktor ban shakri ia ka jylla bad khamtam ha ki hospital sorkar, ka sorkar mynta ka dang ialeh katba lah ban sdang pyntrei shait shait ia ki ar tylli ki Medical College ha ka jylla, kawei ha Tura bad kawei ka Mawdiangdiang.
Ynda la dep tei ia kine ki kolej pule doktor ka sorkar kan sa thung ia ki doktor kiba la pyntbit bha ban hikai ha kine ki kolej bad kan sa rai katno seat yn don ha kawei pa kawei ka kolej.
Ki samla kiba la pass ne kine ki kolej kin sa trei ha kane ka jylla da kaba shakri ha ha ki hospital sorkar lane ha ki hospital paidbah lane ki lah ruh ban sdang iala ki jong ki Clinic lane ki lah ruh ban leit pule pyntbit shuh shuh sha kiwei kiwei ki jaka pyntbit ban long ki doktor.
Khnang ban nang pynbha shuh shuh ha ka rukom ai jingsumar ia ki paidbah bad kumno ban pynjanai ia ka jingpyniaid ryntih ia ka koit ka khiah ha ka jylla, ka sorkar ka la thung ia kawei ka Komoti ba la khot ka High Power Committee hapoh ka jingpyniaid jong u Chief Secretary.
Ka dei ka kamram jong kane ka Komiti ban peit bad khmih nadong shadong kiei ki jingdonkam jong ka koit ka khiah ha ka jylla, kumno ban pynbha bad pynjanai, kumno bad kiei ki bynta ban pyndap ha ki jaka ba dang thylli bad ban pynthikna ia kiei kiei ki bym thikna la ka dei ha ka jingpyniaid ryntih ia ki kam ki jam (Administration), la ka dei ha ka jingbymbiang ki Nors ki doktor, ne ki dawai dashin, ne jingdonkam shuh shuh ban tei ia ki hospital, CHC, PHC bad kiwei kiwei ki bynta.
Kumba ka long mynta, ki briew ki ioh ia ki jait jingpang bapher bapher bad ka jingjyllei ki nongpang ha ki hospital ka bymlah ban batai, baroh ki saw aiom.
Ym lah ban jer kyrteng lut ia ki jait jingpang bapher bapher bad katba nang mih ki snem ki hospital ki la nang shlei, ki dukan thied dawai lane ki pharmacy ki la nang bun bad nang shlei da ki nongthied dawai bad ka jingsumar na ka bynta ki nongpang ka la nang dawa shuh shuh kham bun.
Shuh shuh ka rukom sumar ia ki nongpang bad ia ki jingpang ka la nang dawa ka jingpyntbit shuh shuh (need upgradation in healthcare and drugs specilization) bad wat ki komepni ba pynmih dawai ruh ki hab ban ialehthma ban shna ia ki jait dawai kiba lah ban pynkoit kham bha ia ki nongpan.
Shillong 22 Rymphang: Ka Congress ka kwah ba u Dr Mukul Sangma uba long u nongialam ha kane ka jylla, ba un iakhun ia ka MP elekshon na Tura pyrshah ia ka NPP kaba lah ban pyniakhun da ka Agatha K Sangma.
Ha ka jingshisha, ka Congress kam pat shim ia kano kano ka rai iano ban pyniakhun na Tura ha kane ka kynti hynrei ka la don ka jingpasiaw bad ka jingiakren hapdeng ki nongialam ia ka kyrteng u Dr Mukul Sangma.
Ka MLA ka Congress ka Ampareen Lyngdoh ka la ong ba u Dr Mukul uba long u  nongialam ka Congress Legislature Party (CLP) u dei uba biang eh ban iakhun na Tura Parliamentary.
“Kan long kumba ka jingphoh sniew kan urlong lada u nongialam ka CLP  un pdiang ban iakhun na Tura namar ba ngi donkam ban ioh ia ka jingjop", la ong ka kong Ampareen mynta ka sngi.
Ka kong Ampareen ka la ong ba ki don shibun kiwei ki nongialam ka party hynrei u Dr Mukul u dei uwei na ki nongialam ba kham biang tam.
Ka MLA ka Congress ka la ong ba ki dang pyrshang ban pynngeit ia u Dr Mukul Sangma ba un iakhun ia ka MP na Tura hynrei kam mut pat ba ka party ka duna briew hynrei ka dei ka jingjied napdeng kiba bun.
“Ngin pyrshang ban pynngeit ia u Dr Mukul ban iakhun na Tura Parliamentary", la ong ruh u president ka MPCC u Dr Celestine Lyngdoh kham mynshwa.
U Dr Mukul u dei u MLA ka Songsak constituency hadien ba u la iehnoh ia ka Ampati bad la mih bujli da ka khun jong u ka Mianmi Shira.
Shillong: Ka dei ka jingjia kaba kham pher kaba la jia ha ri Lum Garo ha kaba ka lok ka la pain nong ha ki riew thrang snam ban pyniap ia u lok jong ka bad ka dor ba ka paiñ nong ka long T.60 hajar tyngka.
Katei ka jingjia ka dei kaba la jia ha ka shnong Rensigre kaba hap hapoh Damal Asim Out Post, katei ka jingjia ka dei kaba la jia slem naduh u bnai nailur jong u 2018.
Ha katei ka jingjia, ki pulit ki la iathuh ba uwei u briew uba la tip kyrteng kum u Gileng B Marak u la jah rngai na la ing naduh ka 29 tarik u nailur, 2018 hynrei ym shym la don satia ba pyntip pulit ia katei ka kam, khadduh u hynmen jong u hadien ba u la ioh jingtip na ki para shnong ba kim shym la iohi ia u, u la leit ban ujor pulit bad ki pulit ki la sdang ban wad.
Hadien ba la sdang ban tohkit ia katei ka kam, ki pulit ki la lap ba ka mobile phone jong u Gileng ka dang treikam bad ka dang pah haba phone, nangta ki la lap ba ia ka thuk thuk jong utei u briew la pyndonkam da u pyrsa kurim jong u -u Ome B Marak.
Suki pa suki ki pulit ki la sdang ban tih bniah lyngba ka jingujor ba la ujor da u hynmen jong u ha ka 18 tarik u risaw, 2018.
Ha sdang jong ka jingtohkit ki pulit ki la sdang na ing jong u ban kylli bniah hynrei ka lok bad ki khun ki ong ba kim tip eiei, ki pulit ki la shim kes ia katei ka jingjia ha ka 12 tarik u kyllalyngkot mynta u snem bad ki la thung ia u ophisar ban tohkit ia katei ka kes.
Dei tang hadien katto katne sngi ba ki la lap ia ka metiap jong utei u briew kaba sah sa tang ki shynrong khlieh bad ki shyieng.
Haba tohkit bniah ia katei ka jingjia, ki pulit ki la lap ba la pyniap ia utei u briew da ki riew thrang snam kiba la pain nongda ka lok jong u hi ka Nojeni B Marak ha ka jingsiew kaba T.60 hajar tyngka bad ki la lap ksai ruh ba ka daw jong ka jingphah pyniap ia u ka dei namarba u la leit beiñ ban shoh ban dat ia la ka lok manla ka sngi.
Na ka jaka ba la lap ia ka metiap ki pulit ki la lap ia ka mobile kaba la pait, ki slipar na surok bah jong ka Gabil Road kaba don ha Anogre kaba hap hapoh ka Jengjal PS.Ha ka jingtohkit la lap ruh ba ka lok jong u ka la ia sylla bad u khunjong ka u Theman B Marak bad u pyrsa kurim u Ome B Marak ban pyniap bad bret ia ka met jong u.
Da ka jingioh kem ia kitei ki pulit ki la ioh kem ruh ia ki 3 ngut ki briew kiba la shim nong ba trei ia katei ka kam , kitei ki briew ki dei kiba la tip kyrteng kum u Lesbath D Sangma, Pinal D Sangma bad Raseng B Marak, kiba la phla ba ki la pyniap ia u.
Shillong: Ka HNLC lyngba ka khubor na u General Secretary jong ka u bah Saiñkupar Nongtraw ka la ong ba la da ka sorkar ka kwah ban ia kren ka long kaba kloi ban pdiang sngewbha bad ka kwah ba lada ka sorkar ka kwah ban ia kren ia suk ka dei an thung ia u ksiang ban pynbeit ia katei ka kam.
Ka HNLC ka la ong ba ka pdiang sngewbha lada ka sorkar ka thung ksiang da u General Secretary ba la shongthait na katei ka seng ruh u bah Cheristerfield Thangkhiew ne lada ka thung da uno uno u briew uba ka sngewbit.
Katei ka seng ka la ong ba dei ka sorkar kaba pynlong kamkai ia ka jingthmu ban ia kren ia suk bad ka la ong ruh ba lada ka sorkar ka ong ban ym buh kyndon ban ia kren ia suk ka dei ruh ban ym buh kyndon ban pyndem wait shuwa.
Katei ka seng ka la pynpaw ruh ia ka jingsngewkhia kaba la jia ha kine ki sngi ha Umwali bad ha ki thaiñ Langpih.
Da ka jingthmu ban tehlakam halor ka jingsdang ban jyllei ki bar jylla kiba la wan ban trei bylla ha ki thain Jirang, ha Ri Bhoi, hynne ka sngi ki dkhot ka HYC, Ri Bhoi Sepngi, ka la leit khynra kynsan kynsan ha ki katto katne ki jaka kaba la trei bylla da ki bar jylla bad ha kane ka jingleit khynra, ki la ioh ban pynher krad ia ki katto katne ngut ki bar jylla kiba trei ha katei ka jaka bad ki bym lah ban pyni ia ki kot ki sla kiba biang.
Ha pyntip sha ki Nongthohkhubor, u Bah Alfred Lyngdoh, u la ong ba ka daw kaba la pynlong ia ka seng ba kan leit khynra ha kitei ki jaka ba trei ki bar jylla, ka dei hadien ba ki la iohi ia ka jingioh laitluid ki bar jylla, ki bym tip ba ki dei naei, hynrei ki wan ban trei bylla ha katei ka thain.
U la ong ruh, ba kaba la pynlong ia ka seng ban pynher krad noh ia kitei ki nongtrei bar jylla, ka dei hadien ba ki la iohi ba ia katei kam kaba la trei da kitei ki bar jylla, la lah ban trei da ki samla Khasi.
Shuh shuh, u la ong ruh ba ka seng ka sngewkhia ban iohi ba bun na ki kam kaba lah lah ban trei da ki samla Khasi, hynrei la trei pynban da ki bar jylla, kiba khlem lah ban pynshisha ba ki dei kiba na kano ka jaka bad ki bym lah ban pyni ia ki kot ki sla kiba biang.
Haba iadei bad ka jingnang jyllei ki nongtrei bar jylla ha katei ka thain, na ka liang ka HYC, ka kyntu naduh ia ki nongialam shnong kiba don ha katei ka thain ba ki dei ban kham pyrkhing haba iadei bad ka rukom ai bylla ha ki bar jylla.
Shillong 22 Rymphang: Ka Shillong Lajong FC ka la iakhaid salit 1-1 pyrshah ia ka Gokulam Kerala FC ha ka jingiakhun kaba long mynta ka sngi ha JN Stadium , Shillong  ka lumpung Hero I-League 2018-19.
U Marcus Joseph ka Gokulam Kerela u la ioh ban thep ia ka kol ha ka 42 minit hynrei ka Lajong lyngba u  Samuel Lalmuanpuia ka la ioh ban pynphai da ka penalty ha ka 65 minit ban pyniakhaid ia kaba la shah thep.
Ka la pynlong ia u ban ioh thep  10 kol ha kane ka I-League.
Da ka jingiakhaid, ka Lajong ka kamai 11 point na ki 18 sien ialehkai ha kane ka i-league bad ka don ha trai duh ka miej kamai point ha kane ka lumpung.
Mynta ka Lajong kan pynkhreh ban leit iakhun sha Aizawl ha ka 4 tarik Lber ban wan.
kumba ka long mynta ka Lajong ka la leh sniew bha ha kane ka i-league kaba ka la iakynduh ia ka jingshah rem kaba lynter tait naduh ba la sdang kane ka lympung.
Kiba bun ki la iohi ba kane ka dei namar ba ka Lajong ka la pynialehkai da ki nongialehkai na kane ka jylla bad ka dong mihngi khlem da thied nongialehkai nabar ri kumba long ha ki snem ba la dep.
Ka jingiakhun pre quarter final jong ka lympung 2nd Invitation Knock out Football Tournamement bala pyniaid da ka New Nongstoiñ Sport Social & Cultural Club (NNSSCC), kan long biang ha ka 25 tarik ha kaba ka kynhun ialehkai jong ka MLP kan iakhun pyrshah ia ka kynhun ialehkai jong ka Khliehriat.
Katei ka jingiakhun ka ban long hapdeng kitei ki ar tylli ki kynhun kan sdang ha kapor 1:30 PM ha ka madan jong ka shnong New Nongstoiñ bad la khmih lynti ruh ba katei ka jingiakhun pre quarter final khlem pep kan long kaba itynnad bha.
Kumta na ka liang jong ka NNSSCC sa shisien ka khot ka wer ia baroh ki paidbah riew ieid phutbol jong ka thaiñ ba kin wan ban sakhi ia katei ka jingiakhun ka ban long hapdeng kitei ki ar tylli ki kynhun.
Nga la ioh ban thep vote naduh u snem 1978 ha ka Polling Station Photjalei mynba nga dang don ha ka shnong Nongkrong.
Bad nga la shon ia ka shap ha ka dur jong u Sing ba la jop da u babu H.L.Nongsiang kum u MLA jong ka Mawthengkut Constituency.
Naduh ka snem 1978 haduh ka snem 2018 ba nga la long u nongshong shnong ha Seinduli ka la long 40 snem ba nga la iaineh ha ka HSPDP.Nga la sdang ban trei ia ka kam ilekshon na ka bynta jong ki paralok da kaba khroh briew da ki jingkren bad da ki jingrwai naduh ka snem 1983.
Hooid don ki khep ba kita ki paralok jong nga ki la rem hynrei nga la iaineh skhem triang watla nga la shah kren bein bunsien ha ki briew.
Namar ka jingiaineh jong nga ha ka party HSPDP ki paidbah ki la jied ia nga ban long u kitkam jong kane ka party.
Nga la shah jied ban ia treilang ha kane ka party ha ki san tylli ki post, kita ki long (i) General Secretary HSPDP Mawshynrut Constituency, (ii) Secretary HSPDP Seinduli Primary Unit, (iii) Asst.Secretary HSPDP Seinduli Circle, (iv) Secretary Election Committee HSPDP West Khasi Hills District bad (v) Member HSPDP jong ka HSPDP Central Body.
Ha ka jingshem jong nga uba la iaineh ha kane ka party la 40 snem, nga shem ba mar iakhyllait u Maieid Hoping Stone Lyngdoh ki la nangmih ki kynrum kynram kiba bun jait ba um don shuh mano mano ruh ba la ban sop spain bad syrpai syrpud kumba ju leh u Maieid myshuwa.
Shisha nga don ka jingieit ia kane ka party kumba nga burom ia u Maieid Hoping, tangba ngan leh shuh kumno haba um don dawai ban kyllan ia ka jingmong jong nga khamtam ha kane ka snem 2019 ba la wan ialeh MDC da i kong Badariti.
Ki don bun ki daw kiba la pynmong ia nga tangba ngam pat kwah ban iathuh lut.
Kawei ka long ba i kong Badarit i kham burom ia ki hehspah kum ki jong u bah J.Wanniang uba trei Chowkidar ha ka Sub-centre Seinduli uba la kylla long uwei na ki heh spah jong ka thain jong ngi.
Shi bynta nga iaroh ia u bah J.Wanniang ba u long u briew uba shlur watla u trei kam sorkar pynban u nud ban leit kanbas ia i kong Badariti kylleng ki jaka wat ha ki jaka iew.
Mynta lei lei u bah J.Wanniang u la nang ioh bor namar u la ioh kiew ha ka kyrdan President jong ka Seinduli Circle ba la thung tang da ki 14 ngut (kynthup ia 10 ngut ki nongthep vote ha Rambrai bad 4 ngut ki nogthep vote ha Mawshynrut), da kaba iaid lait na kiba halor bad pynkhein ia ka Procedure.
Ka jingioh long President jong u bah J.Wanniang (uba don vote ha Rambrai-Jyrngam Constituency) ha ka Seinduli Circle mynta u snem 2019 ka long ka daw bah ba la pynlong ia nga ban kynran dien noh namar ba nga long u briew uba duk bad ngam lah ban iakob bad u ha ka jingdon pisa (Klur).
Kane ka la pynlong kat haduh ba i kong Badariti im khein briew shuh ia nga watla nga la mynjur da kaba nga la soi ia la ka kyrteng ryngkat bad ka seal ban pynioh tiket ia i ha kane ka ilekshon 2019.
Kumta, hapdeng ka jingsngewbuhkhoh bad jingpangnud mynta, naduh ba la mih kane ka jingthoh ha kane ka kot khubor nga pynbna ba nga la iehnoh lut ia kitei ki kam ba nga bat kiba long (i) Ka kam General Secretary HSPDP Mawshynrut Constituency, (ii) Secretary HSPDP Seinduli Primary Unit, (iii) Asst.Secretary HSPDP Seinduli Circle, (iv) Secretary Election Committee HSPDP West Khasi Hills District bad (v) Member CEC HSPDP jong ka Central Body.
Ia kane nga la rai hi marwei ban iehnoh khlem da don mano mano ba pynbor.
Ngam kwah shuh ban dang bat ia kitei ki post namar ba ka jingiadei jingmut para nongtrei party kam don shuh bad ba nga la noh ka met ka phad ha ka jinglong tymmen.
Tangba wat pyrkhat ba nga la phet na ka party, namar nga dang kwah ban nion ia u budam ha pyrshah ka dur u Sing.
Da kaba burom nga kyrpad ia u bah K.P Pangniang uba long u President jong ka Central Body, ia u bah H.Witting Mawsor uba long u President HSPDP Mawshynrut Constituency uba hikai mynta ha ka Lyngngam Presbyterian Higher Secondary School Mawthengkut ba kin pdiang noh mardor ia kane ka jingiehnoh kam jong nga na ka Seng HSPDP.Ieh ia nga shadien bad ailad ia kiwei ban iaid shakhmat ia mynta.
Ha kajuh ka por nga kyrpad ia i kong Badariti ban ym sngew ei ei ia nga, ym dei ba nga lehbein ia phi, hynrei nga ailad ia ki menriewspah ban ialam ia phi shakhmat.
Ka jingkyrpad kaba kyrpang bad ba khatduh jong nga ka leit sha u babu M.Umyiap uba bat ia ka Post President HSPDP Mawshynrut Constituency, uba hikai ha ka skul ba nga la hikai ma nga mynshuwa (LPHSS Mawthengkut) ba phin trei shitom ban pynjop donburom ia i kong Badariti kumba phi la trei shitom ban pynioh tiket ia u bah Gigur Myrtong na u Conrad Sangma haduh ba u la jop thiaw shisha mynshem snem.
Naduh mynta ka sngi ba la mih ka jingthoh jong nga ha kane ka kot khubor, nga la shong aramse ha iing, ngam dei shuh u nongkitkam ba ha khmat jong ka HSPDP, ngam tuklar shuh ia ka jingtreikam ba khlem procedure jongno jongno bad nga kyrpad ia u babu M.Umyiap ba un phah briew ne un wan shim hi ia ki kot jong ka party kiba don ha ka kti jong nga.
Tangba ia ki seal phin hap ban siew pisa namar ha ka por ba nga phah shna nga la lut hi ma nga u kohduk.
Lada ym don mano mano ba kynthoh pyrshah ia nga te nga la kut tang katne.
Hynrei lada don ki ban thoh pyrshah ia nga, ngan sa thoh pat da kaba kham bniah, kham shai bad kham jrong hadien ynda la mih ki jingthoh jong kiwei.
Nang ia trei shitom sa ma phi ko paralok, nga te nga la shongnoh.
khublei shibun bad shi hajar nguh.
Ex.Rev.K.Langrin.
Nongstoiñ: Ki Sengbhalang ka thaiñ West Khasi Hills kiba kynthup ia ka HYC,HANM, WKSU bad WYF myn hynnin ka sngi ki la leit ban ia kynduh ia u Deputy Commissioner ka West Khasi Hills District u Bah T.Lyngwa ha ryngkat ka jingthoh ban dawa ban phah trei noh ia ka jingsam bording ha ka shnong Umwali kaba don ha ki thaiñ Langpih namar ba ia katei ka jingtrei la pynsangeh da ki pulit Assam ha ka 14tarik Rymphang 2019 kaba la poi ruh shaduh u pud jong ka jingiaklumar bad jingiamynsaw.
Shuh shuh kitei ki nongialam jong kitei ki Seng, ki la dawa ruh na u DC ba dei ban ai jingiada ia ki nong trei ki ban trei ha katei ka shnong khnang ba ka jingtrei kan ia sted namar kan don ka jingiaseng ha katei ka shnong ha u bnai Lber.
Ha kaba iadei bad kitei ki jingdawa jong kitei ki Seng na ka liang jong u DC u la bthah ba kin leit ia kynduh shwa ia ka tnad MeECL bad ai jingthoh khnang ba na ka liang jong ki kin ioh ban ai jingtip sha u bad ruh ban leh ia kaba donkam.
