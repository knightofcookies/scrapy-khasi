U Nehemaiah u la iathuh ha ki paid ba ka kti u Blei ka long kaba bha halor jong u bad ia ki kyntien u Syiem Artaxeres.
Kumta u Nehemaiah u ong “Ia ngin ia ieng bad ngin ia tei" Nehemaiah 2:18.
Kaei kaba la jia? La don katto katne ki briew ki la iarkhie bein ia u Nehemaiah kum ki jong u Goshem u nong Arab, ki da ong – Kaei phi leh? Phin ia leh pyrshah ia u Syiem? U Nehemaiah u jubab – “U Blei ka bneng ma u un pynmanbha ia ngi, namar kata ngi ki shakri jong u “NGIN IENG BAD NGIN TEI" hynrei phi phim don ka bynta lymne ka hok, lymne ka dak, ha Jerusalem".
Nehemaiah 2:19-20.
Kaei kaba ngi iohi hangne ka long ba u Nehemaiah u long tang u nongrah khuri jong u Syiem Persia, hynrei u long pat u briew uba sheptieng Blei, wat la u trei ka kam barit tam hynrei u Blei u pynkhraw ia u, kat haduh ba u Syiem Artaxeres ka Persia u ieit bad burom eh ia u Nehemaiah, ka daw ka long ba u Nehemaiah u kohnguh bad ieit ia u Blei bad um ju pep ban duwai.
U Nehemaiah u ong – “Hangta nga la duwai ha u Blei ka bneng".
Nehemaiah 2:4.
Kumta hapdeng ki jingeh bad jingpyrshah jong ki nongshun ban  tei ia ki kynroh Jerusalem, pynban ka long ka jingjop, namar ka kti u Blei ka don ryngkat bad u Nehemaiah kum u nongialam ban tei pat ia ki kynroh Jerusalem.
Kane kajuh ka jia ha kane ka Ri baieit jong ngi ba lada ki briew kin sheptieng bad duwai ha u Blei bad mih shakhmat ban tei pat ia ki kynroh ka longbriew manbriew ba la twa, u Blei un don ryngkat beit namar u Blei hi u ong – “Ba lada ki briew kin wad ia ka khmat jong nga, kin phai na ki lynti bymman te ngan sngew na bneng, bad ngan mab ia ki pop jong ki, NGAN PYNKHIAH IA KA RI JONG KI".2 Khronikl 7:14.
Kumta donkam ia ki briew kiba kum u Nehemaiah uba burom ia u Syiem u nongshynshar bad uba sheptieng ia u Blei bad ban tei pat ia ki kynroh ba la pra ka Ri ka jaid bynriew.
Ai ba ka Ri kan phai sha u Blei u nongthaw jong ka dei hangta ba yn pynieng pat ia ki kynroh ba la twa jong ki jaid bynriew.
Da u briew, kata ka bym lah, ha u Blei baroh ka long kaba lah.
To ngin ong kumba iong u Nehemaiah “Hangta nga la duwai ha u Blei ka bneng".
Duwai na ka bynta ki Syiem ki nongsynshar kiba khraw batri baroh ba ngin ioh im ka jingim kaba suk ba jar jar ha ka jingriew Blei bad jingshida baroh.1 Timothy 2:1-2.
Kumta “To ngin ia tei noh" Nehemaiah 2:17.
U Blei u la pyndonkam ia u Nehemaiah, un pyndonkam ruh ia ki briew kiba sheptieng ia u kiba don ha ka Ri jong ngi.
Amen.
Ia U Atal Bihari Vajpayee, myntri rangbahduh barim ka India, la leh burom khadduh bad la thang ia ka met jongu, hynnin ka sngi ha Smriti Sthal, ka jaka kaba don ha nongbah Delhi, ha ryngkat ka jing ia synran jong u paidlang uba bun jong ka nongbah Delhi bad kiwei de ki Jylla ba marjan, ha ka jingdon ki heh sain pyrthei, ki nongialam jong ka sorkar India, ba kynthup ia U Narendra Modi, myntri rangbahduh, U President ka Ri, U Ram Nath Kovind bad kiwei de ki nongialam na ki Ri ba marjan.
La thang ia ka met jong U Vajpayee, uba don 93snem ka rta, da ka Namita Kaul Bhattacharya, kaba dei kaba U Vajpayee, u la kam khun ia ka.
Ka jing leit on thang, ka dei kaba la ia tuid da u paidlang ka nongbah Delhi bad kaba dei, ka jingleh burom kaba bun briew bha, hadien ka jingleit on thang ia U Rajiv Gandhi, ha u snem 1991.
Shillong: Ki nongshong shnong ka Jyntah ki la kynnoh ba ki shipai Assam Rifle, ki ju long ki nongpyndik briew bad nongpynthut ia ka leit ka wan jong ki paidbah khamtam kiba iaid kjat na jingkieng ka Wah Umkhen.
Katkum ka jingong u Rangbah Shnong ka Jyntah kaba don marjan bad ka Madanrting, u bah u Arester Sohtun, la kynnoh ba ki bor shipai ki ju pynthut man ka por ia ki briew ba iaid lynti bad kane ka pynbitar ia ki paidbah.
Ka jingpyndik jongki, ka long da kaba khang iaid lynti, bad kiwei ki kam haduh ba ki nongleit nongwan naduh ki khynnah skul, ki nongleit iew leit hat ki la salia khait ia kane ka jingleh donbor bad hangamei ki shipai.
U Rangbah Shnong u la ong ba ki shipai Assam Rifle, ki la khang ban iaid lynti na katei ka jingkieng ba la shna naduh ka por jong ki phareng.
“Ki la khang bad ker ia  ka jingkieng  da ki sainar shiah", la ong u Rangbah Shnong.
U la iathuh ba mynta lah shitaiew ki shipai, ki la khang ia ka jingkieng da ki sainar shiah kaba la wanrah jingeh ia ki paidbah ha ka leit ka wan, ki paidbah ki hap ban iaid napdeng ka Wah Umkhen kaba wanrah jingma ia ki paidbah kham tam ha ka por ba heh um.
La iathuh ba ha ki por ba myn [bteng sla 7]shwa ka la don ka jingiateh soskular hapdeng u DeputyCommissioner bad ki bor shipai ban ailad ban iaid na katei ka jingkieng, hynrei mynta pat ki la bteng biang ban pyndik.
Haba iakren bad katto katne ki nongshong shnong ki la iathuh ba kane ka jingleh jong ki shipai kam dei satia ka sien ba nyngkong, hynrei na ka por sha ka por ki ju pyndik ia ki paidbah wat ban thung ia ki mawpud ha ki jaka rep.
Ki la iathuh namar kane ka jingleh jong ki shipai ban skut wat sha ki jaka rep na ka liang jong ki katto katne kim banse ban die noh ia ki jaka jongki sha ki Mizo ban buh lum jingtep ha ka jaka ban shah tuh ha ki shipai.
Ha kajuh ka por ki la pynpaw ia ka jingeh khamtam ia kiba pang ba shitom ki khynnah skul bad ki tymmen ki kro ban iaid lynti napdeng wah namar ka jingshah khang noh  katei ka jingkieng ha ki shipai, bad ka lah ban wanrah ruh ka jingjia ba sngewsih ha ka por ba heh um.
Shillong: Ka Kong Meba risha Sohphoh kawei na ki longkmie kaba la ioh rah ia ka nam 1st runners -up ha ka jingiakob Miss and Mrs India International Global, 2018 ka la pynkhreh ban leit iakhun na ka Ri India sha ka Mrs Asia Tourism International Global, 2018 kaban long ha Philippines ha ki bnai ban wan.
Ka longkmie Mebarisha ka la ioh rah ruh ia ka nam sub-title kum ka Mrs Talented, kaba la long dang shen ha nongbah Guwahati.
Ha ka jingiakob ia ka Miss bad Mrs India International Global, 2018 ha nongbah Guwahati ha ka 12 tarik Nailar, ka Kong Mebarisha Sohphoh ka la rah ia ka nam ha katei ka jingiakhun bad  ka la shim bynta ha ka jingiakob Mrs Glamour India, 2017 bad ioh ia ka nam 2nd runners up.
Ka Kong Meba risha Sohphoh ka dei kaba shong ba sah ha ka shnong Umsamlem, Ri-Bhoi district, Umsning bad ka long ka khun jong ka Kong Fabiola Sohphoh bad ka kurim jong u Bah Paulus Shadap.
Kum ka nongjop wat la kam shym la wan shakhmat hynrei ka sngewnguh ia U Blei, ia la ka kmie ka Kong Fabiola Sohphoh, ia la u kurim u Bah Paulus Shadap, ia ka Women Organisation ka Ri-Bhoi district, ia ki paralok paralok.
Ia ka met jong U Atal Bihari Vajpayee, yn thang mynta ka sngi, ha ka por 4baje janmiet ha ka nongbah New Delhi, ha Smriti Sthal.
Ki don shibun ki nongmihkhmat na ki Ri bapher, ki ban shim bynta ban leh burom khadduh, ia utei u nongialam ba khraw jong ka Ri India.
Kat haduh ba thoh ia kane ka khubor, la rah ia ka met jong U Vajpayee sha ka ophis jong ka seng BJP ha New Delhi, ha kaba yn leh burom khadduh ia utei u nongialam jong ka seng, ha ka jingdon ryngkat U Narendra Modi, myntri rangbah duh lem bad kiwei de ki nongialam ba rangbah jong katei ka seng.
U paidlang, uba bun, u ia tuid ban ia synran khadduh ia ka met jong utei u nongialam, ha ka jingiaid lynti jongu, sha ka ophis jong katei ka seng BJP, kaba don ha Deen Dayal Upadhyay Marg.
U Atal Bihari Vajpayee, u myntri rangbahduh barim jong ka sorkar India, ula khlad noh myn hynnin ka sngi, ha ka jingshah sumar ha ka hospital All India Institute of Medical Science (AIIMS), ha New Delhi.
Ka jingpynmih khubor jong ka AIIMS, ka pyntip ba U Vajpayee, ula khlad noh ha ka por 5.05baje mynta ka janmiet Sngi Palei, ka 16tarik Nailar 2018.
U Vajpayee, 93, u dei uwei na ki nongseng jong ka  Bharatiya Janata Party (BJP) bad ula long kum u myntri rangbahduh ka Ri, na ka bynta 13 sngi, ha u snem 1996 bad nangta 13 bnai, ha u snem 1998-99 bad nangta, ula bat san snem kynthih, kum u myntri rangbahduh jong ka sorkar National Democratic Alliance (NDA) naduh u snem 1999-2004.
U Vajpayee, ula rai ban shongthait noh na ka kam ialeh elekshon ha u snem 2005 bad ula iehnoh syndon ia ka kam sain pyrthei, ha u snem 2009, hadien ba ula ioh ia ka jingpang stroke bad hadien pat, ba u ioh ia ka jingpang dementia.
La kha ia U Vajpayee, ha ka 25tarik Nohprah 1924 bad ula pyniasoh ialade bad ka seng Rashtriya Swayamsevak Sangh ha u snem 1939 bad ha u snem 1951, ula pyniasoh ialade sha ka shnat sain pyrthei jongka, ka  Bharatiya Jana Sangh bad hadien kata, u sa kiew shajrong, ha kaba ula shimti kum U President jong ka Bharatiya Jana Sangh ha u snem 1968.
U Vajpayee, ula shah set phatok ha ryngkat bad kiwei de ki nongialam liang pyrshah ha ka por jong ka jing synshar shipai ha ki snek  1975-77.
Ula pyniasoh ia ka  Jana Sangh sha ka seng Janata Party, ha kaba ki la ia khun pyrshah ia ka Congress ha ka elekshon ha u snem 1977 bad ula long u myntri iada ri jong ka sorkar India, ha katei ka por, ba U Morarji Desai, u long u myntri rangbahduh.
Hadien ka jing pynduh noh ia ka Janata Party, U Vajpayee, ula seng ia ka  BJP, ha ryngkat U  LK Advani ha u snem 1980.
U Vajpayee, ula ioh ia ka nam  Bharat Ratna ha u snem 2015.
Shillong:Ka la mih ka jing shong bishar ha Supreme Court, ha ka 13tarik Nailar 2018, halor ka jingkhang dewiong jong ka National Green Tribunal (NGT) bad katei ka dei halor ka mukotduma, ba la leit rah da U Ma Lber Laloo, na Panaliar, Jowai.
Ha katei ka jingshong bishar, ka Supreme Court, ka la bthah ia ka sorkar India ba kan phah ia ka jubab sha ka Kashari, halor ki lad ki lynti, ba la shim da ka sorkar India bad ka sorkar Meghalaya ruh kumjuh, ha kaba iadei bad ka kam tih dewiong ha Meghalaya.
Na ka liang jong ka Meghalaya, ka kwah ba ka sorkar India, kan weng noh ia ka Meghalaya na ka ain jong ka sorkar India, lane ka MMRD Act bad ban ailad ba kan sdang biang ka jingtih dewiong, kumba ju long ha ka Jylla.
Hynrei kam dei tang katta, na ka liang jong ka sorkar India, ha ka jubab jongka sha ka kashari, ka iathuh shuh shuh ba ka sorkar Meghalaya ruh kam shym kren shai satia halor katei ka phang bad ka ju kylla ia ka jingmut jongka bad halor katei ka phang, U Ranjit Kumar, uba dei u riewsaid jong U Ma Lber Laloo, u kynnoh kylla ba katei ka dei ka jingsngew jong ka sorkar India bad kam dei satia ban pyn kit pop sha ka sorkar Meghalaya.
Ka dei ha ka 7tarik Jymmang 2018, ba ka sorkar India, ka kren shai ha khmat ka kashari, ba ka jingpynbeit ia ka kam dewiong, ka don ha ka bynta kaba kut bad ka dei halor katei ka phang, ba ka Supreme Court, ka khmih lynti ba kan mih ka rai kaba kut ha ka 30tarik Naitung 2018 bad ka dei ha ka 30tarik Naitung 2018, ba ka sorkar India, ka ong ba kan wan rah ia ka kaiphod kaba shai, tang hadien ar sngi.
Ka dei ruh ha katei ka sngi, ba ka Hima Nongstin Land Owners, Coal Traders and Producers Association, ka dawa ban ailad ban pyllait noh ia u dewiong, uba la dep tih lypa.
Ha katei ka jingshong bishar, ha ka 13tarik Nailar 2018, ka Supreme Court, ka la bthah ia ka sorkar India, ba kan pynbiang lut ia ki jubab kiba shai bad ka la buh sngi, ba kan shong bishar biang ha ka 31tarik Nailar 2018 lane kaba long hadien ar taiew.
Shillong: Ki lok jong ki 3 ngut ki nongialam shnong ka Amlanai kaba hap hapoh Amlarem Civil Dub-division, West Jaintia Hill ki kwah ban phah tohkit ha ka CBI ne ha ka SIT halor ka jingshah pyniap dusmon ki lok jong ki kaba la jia ha u naitung, 2018.
Ka High Court ka la pynmih ia ka hukum ha ka 10 tarik mynta u bnai ka la ong ba ka dei ka jingjia kaba sngewlehraiñ  kaba la jia ia ki 3 ngut ki nongialam shnong bad ha ka hukum ka la ong ba ki lok jong ki 3 ngut ki nongialam shnong kim hun satia ia ka jingtohkit kumba ka iaid mynta bad ki la kyrpad ia ka kashari ba kan hukum ban ai tohkit noh ha ka SIT ne ka CBI bad ka kashari ka la hukum ba u Investigation Officer (IO) u dei ban wanrah ia ka ripod kaba dang shu ioh lum sha kashari bad u dei ruh ban donlang lang ha ka 14 tarik u nailar.
Ha ka 14 tarik u nailar u Investigation Officer (IO) u la wan sha kashari bad u la wanrah ia ka ripod ba la kem ia 7 ngut ki briew, ki don 31 ngut ki sakhi, la ioh kurup 15 tylli ki tiar ba la pyndonkam da ki nongpyniap bad la shim ruh ia ka jingkynthoh (statement) jong ki 31 ngut ki nongsakhi katkum ka section 164 CrPC bad ki dang ap ia ka ripod jong ka FSL bad u IO u la ong ba ka jingtohkit ka iaid beit iaid ryntih.
U IO u la ong ba ka jingtohkit ka hap hapoh ka jingpeit jong u SP bad u la kular ban pyndep ia ka jingtohkit kumba ka dei ban long.
Hadien kitei ki jubab ka kashari ka la buh por biang ban tian bishar ia katei ka kam ha ka 28 tarik mynta u bnai.
Lah ban kdew ba ha ka 6 tarik u naitung ha ka por 3 baje nohphai sngi u Rangbah Shnong ka Amlanai u bah Thomlin Surong, u Secretary Shnong u bah Hamboi Langshiang bad u wei u dkhot dorbar shngn u Shan Khongiong ki la shah pyniap ha ka shnong Trangblang bad ki don sa 3 ngut kiwei pat kiba la mynsaw jur.
Ha katei ka sngi ki pulit ki la kem ia u George Rosming Manner, u George Hemingson Manner kiba dei shi para trai bad u Lasawki Manner bad kham hadien la kem sa ia u George Kerry Manner, u Tam Manner bad u Khamti Myrlia.
Shillong: 12,481 ngut ki nonghikai skul SSA kiba don hapoh ka lama jong ka Meghalaya School Teachers Association kim shym la ioh tulop la 4 bnai kynthih mynta kumjuh ka Arrear kaba 8 bnai kaba dei na ka bynta u snem 2016-17.
U President katei ka kynhun ki nonghikai SSA u bah Aristotle C Rymbai u la ong ba ka jingbym ioh tulop la 4 bnai bad ka Arrear jong u snem 2016-17 kaba 8 bnai ka la ktah bha ia ki nonghikai kiba donkam ban pyndap ia ka jingdonkam ka ïng ka sem jong ki.
U la ong ba katei ka jingbym ioh tulop kam ktah tang ia ki 12,481 ngut hynrei ka la ktah lut ia ka ing ka sem jong ki bad ka ktah ruh ia ka jingmut jingpyrkhat namar ki jingjynjar.
U la ong ba katei ka jingbym ioh tulop ka la ktah khamtam ia kito ki nonghikai kiba hap ban shong kali haba ki leit sha jaka hikai jong ki.
U la kyrpad ia ka sorkar ba kan phai khmat bad shimkhia ia ka jingeh ki nonghikai.
Shillong:Ka Seng Samla Seng Khasi Kmie, Mawkhar Shillong lyngba kane ka kyrwoh ka pyntip sha baroh ki Tnat Seng Samla Seng Khasi bapher bapher kiba don sawdong hapoh la ka jong ka ka Bri u Hynniew Trep u Hynniew Skum ba kan don ka Dorbar Bah hapoh Shillong ha ka 18 tarik Nailar, 2018 (La shi sngi) hapoh ka Seng Khasi Secondary School Jaiaw Shillong ka ban sdang naduh kapor 11 baje mynstep.
Ka jingthmu kaba kongsan da kaba wanrah ia katei ka Dorbar Bah ka long kum shi bynta ha ka ban iateilang bad btin lynti kumjuh ruh ban pynsngew pynsngap ia ka rukom ban wanrah ia ka Jylli pyrkhat kam kaba thymmai jong ka samoi 2018-2020.
Kumta, da kaba shai halor katei ka bynta kumba la kdew haneng, la kyntu jur ia baroh ki nongkitkam khamtam ki President bad Secretary napoh ki Tnat Seng Samla jong ka Seng Khasi kiba don sawdong hapoh ki dong bad ki Shnong bapher bapher ban iapoi khlem pep sha katei ka Dorbar Bah la kumno kumno ym ban palat na ka 5 ngut ki riew dkhot khnang ba kan wanrah ia ka bynta kaba khraw hapdeng ki jingmut jingkhan kiba donkam bad kongsan eh.
Ka Seng Samla Seng Khasi Kmie kan jin da la sngewnguh shikatdei eh na ka bynta ka jinglong ba la kloi ban pynlait ia ka por kaba kordor da ka jingaiti bad shakri ia la kajong ka Niam ka Rukom kumba la buh ryntih da U Blei Nongbuh Nongthaw.
Shillong: Ka jingialehkai basketball kaba la ai kyrteng kum ka Independence Cup ba la pyniaid da ka ophis u Deputy Commissioner bad District Sports Officer, East Jaintia, ha ryngkat ka jingiatreilang bad ka EJHD basketball association ka long kaba shong shit kaba la pyllong ha ka sngi laitluid ka Ri India.
Ka United SC kala rah ia ka nam lahduh hadien bala pynliem iaka Thangskai SC haka liang ki shynrang.
Haka liang ki kynthei pat, ka Jaintia Eastern College kila rah iaka nam lahduh hadien ba ka la lah ban pynliem iaka Khliehriat Higher Sec School.
Ha ka jingialehkai phutbol kiba hapoh 15 snem ki khynnah shynrang pat la rah da ka Rymbai  YSWO.Kane ka jingrah iaka nam lahduh kala wan hadien baka Rymbai SYWO kala lah ban pynliem iaka Khliehriat Higher sec school da  1-0.
Ia kane ka Independence  cup kaba ar ha ka phutbol la pyniaid daka East Jaintia hills District Football Association, bad ka ophis u Deputy Commissioner ,East Jaintia hills District  lyngba ka Scheme Chief minister  youth Development scheme (CMYDS).
Ha kane ka sngi la iadonlang u Deputy Commissioner u Bah FM Dopth, u SP, u DSO, ki dkhot ka District  sports Association, ki dkhot ki seng phutbol, basketball ryngkat bad ki nongkitkam iong ki.
Shillong: Ka sorkar jylla ka la pynbna shuti ha ka sngi thohdieng jong ka taiew ka 17 tarik u nailar kum ka dak ka jingsngewsih na ka daw ka jingkhlad noh u Myntri Rangbahduh barim ka Ri India u Atal Bihari Vajpayee.
U Myntri rangbah ka jylla u Conrad K Sangma la pynbna lyngba ka Tweeter jong u ban pyntip sha baroh ba ha ka sngi thohdieng baroh ki ophis, ki skul, ki kolej jong ka sorkar ki dei ban khanglut.
Kiba bun ki jylla ha ka ri India ki la ai shuti lashai ka sngi bad don ruh kiba ai shuti shiteng sngi.
Ka sorkar India ka la pynbna 7 sngi kum ka sngi ba dum kum ka dak ka jingsngewsih namar ka jingkhlad noh jong u Vajpayee bad la pynbna ba ki ophis sorkar ki dei ban kyntiew tang shiteng ha kine ki 7 sngi naduh mynta ka sngi haduh ka 22 tarik u nailar.
U Chief Secretary jong ka jylla u Yeshi Tsreing u la pynbna kyrkieh sha baroh ki Deputy Commissioner ha ka jylla ba ka sngi thohdieng kan dei ka sngi shuti ha ka jylla.
U Myntri rangbah  bar-ar ka jylla u bah Prestone Tynsong u la pynpaw ka jingsngewlem na ka jylla Meghalaya bad ki paidbah jong ka halor ka jingkhlad noh jong u Vajpayee, u la ong ba ka sorkar ka pynbna lashai ka sngi thohdieng kum ka sngi shuti bad 7 sngi ka sngi ba dum.
Shillong:Ka Hills Farmer Union (HFU), hapoh ka jingialam ong u bah Commander Shangpliang President bad u bah Allfondbirth Kharsyntiew, General Secretary ki la pynpaw ia ka jingaikhublei ia ka tnad ka rep ka riang (Horticulture), ka Agriculture Marketing Board jong ka sorkar jylla bad kumjuh ruh ia u MLA ka Mylliem Constituency bah Hamlet Dohling, kiba la shimkhia ia ka jingdawa jong ka seng ban plie noh ia ka iew die jhur bad iew die soh jong ki Nongrep kaba don ha Upper Shillong 5mer.
Halor kane ka bynta na ka liang jong ka seng ka kyntu ia ki nongrep kiba kwah ban wan die ia ki jhur lane ki soh ha katei ka iew ba kin iakynduh ia ki nongialam jong ka seng.
Ha kane ka iew kan nym don ka jingot kilo kumba la leh ha Iewduh bad kan nym don ruh ka jingkhrong bai musur na ki nongrep bad ka seng kan peit ban nym ailad ia kane.
Ha ka juh ka por ka seng, ka la kyntu ruh ia ki nongkhaii jhur kiba kwah ban wan thied jhur na kane ka iew ba kin wan sha kane ka iew na ka bynta ka jingiadie iathied.
Ka seng ka pyntip ba kino kino ki nongrep kiba kwah ban die jhur lane ki nongkhaii kiba kwah ban wan thied jhur ba kin phone ha ki nongialam ka seng 8974071503, 8837287374.
Shillong: Ki nongniah Auto,  ki pyntip ba ki nongshong kali, kiba ia kynduh jingeh bad ki nongniah Auto, ki lah ban kren sha ki nong kitkam jong ka seng Polo Auto Rickshaw Owner and Driver Association.
Na ka liang jong katei ka seng, ka la pynlong ia ka General Meeting jong ka polo auto rickshaw owner and driver association ka la pynthymmai ia ki nongkitkam ha kaba la jied President ia U Bah Hilarius jyrwa,General Secretary ia U Bah Greatman Syierlait,Vice President ia U Bah John Paul Mawlong, Asst Gen.
Secretary ia U Bah Kitboklang pyngrope,Sport Secretary Bah George Micheal wahlang,Asst.Sport Secretary Bah Bankerlang nongdhar,Finance Secretary  Bah Edilbirt jyrwa,Discipline secretary Bah Skanbor Lyngdoh,publicity secretary Bah Tony rynjah,Treasurer Bah Histerwel wahlang, Adviser Bah John milton Marngar lem bad 10 ki Executive Member.
Lyngba kane ka kyrwoh, ka seng ka pyntip ba kino kino ki nongshong kali kiba ia kynduh jingeh ha kaba iadei bad ki nongniah kiba niah auto Mawlai Polo kin sngewbha ban pyntip sha ka Association lyngba kine ki phone number 8257832821,8794415053,9774249292,8837401903,lane ha ka Facebook page PARODA"im sngi la ka hok".
U Atal Bihari Vajpayee, myntri rangbahduh ka Ri, ula khlad noh mynta ka sngi.
U Vajpayee, u don 93snem ka rta.
U Vajpayee, ula shah sumar ha ka  All India Institute of Medical Sciences naduh U Jylliew 2018.
U Atal Bihari Vajpayee, ula don mynta ha ka jingshah sumar ha ka hospital ha AIIMS, la 9 taiew kynthih, hynrei ha ki khyndiat sngi ka jinglong ka koit ka khiah jongu, ka la nang hiar shi katdei eh  bad hynnin ka sngi, la iathuh ba U Vajpayee, u la hap ban ring bad pynhiar mynsiem, da ka bor jong ka mashin.
U Vajpayee, uba don 93snem ka rta, u dei u myntri rangbahduh ba 10 jong ka India bad ula leit shah sumar ha AIIMS, ha ka 11tarik Jylliew 2018, na ka jingpang khyllai bad ka jingpang shadem ruh kumjuh.
U Narendra Modi, myntri rangbahduh ka Ri, ula leit jngoh ia U Vajpayee, hynnin ka miet, ha ka por 7.15 bad u don ha ka kamra jong U Vajpayee, 50 minit bad kane ka dei ka sien kaba saw, ba U Modi, u leit jngoh ia U Vajpayee, uba don ha ka jingshah sumar ha AIIMS.U Vajpayee, uba la kha ha u snem 1924, u don ha ka jingsumar jong U  Dr Randeep Guleria, uba dei ruh U  Director jong ka AIIMS.U Dr Guleria, ula sumar ia U  Atal Bihari Vajpayee la laiphew snem kynthih.
Shillong: Ka Executive Committee ( EC) ka KHADC  myn shisngi ka sngi ka la rai ban pan biang noh ia ka Khasi Social Customs of Lineage Second Amendment Bill 2018 na ka sorkar namarba ka sngew donkam ban pynbeit biang ia katei ka Bill kaba la mynjur da ka ïng dorbar.
U Chief Executive Member ( CEM) ka KHADC u bah H.S Shylla u la ong ba ki dang don ki jingduna kiba ka KHADC kan hap ban pynbeit bad kata ka long ban weng noh ia ki kyndon ki bym sngew iahap bad ban bsuh ruh da kiwei pat.
U la ong ba kaba nyngkong ka long ba ha ka Khasi Social Customs of Lineage Act 1997 ka la kdew ruh ia u Rangbah Kur hynrei kumno ban thung ia u Rangbah Kur bad kaei ka jingtreikam jong u ym shym la kdew satia.
U la ong ba kawei pat ka jingbakla haba ki thep thymmai ia ka kyndon kaba ong ba yn ym kheiñ Khasi ia ki kynthei kiba ioh lok da ki bym dei Khasi ka dei namarba ki khlem weng satia ia ka kyndon kaba rim kaba ong ba lada ka kynthei Khasi ka ioh lok da ki bym dei Khasi bad lada ka ai jait shalade ki khun jong ka kin dei ki Khasi.
Sa kawei pat ka jingbakla u bah Shylla u la ong ba ka KHADC ka khlem weng ia ka kyndon kaba la ong ba lada don uno uno u bym dei hok u Khasi hynrei lada u kam ialade ba u dei u Khasi tang ban ioh ia ka Schedule Tribe Certificate un shah daiñ kuna T.5000 tyngka.
U bah Shylla u la ong ba dei ban weng noh ia katei ka bynta namarba kam sngew shongnia ban daiñ kuna tang T.5000 bad kam don jingeh hi ruh ia u briew ban siew kuna tang T.5000 tyngka lada un kamai da ki lak bad kam don jingeh ruh ban siew watla dei da ki klur haba u kamai da ki klur tyngka.
U bah Shylla u la ong ba hadien ba ka sorkar kan pynphai noh shuwa ia katei ka Bill sha ka KHADC, un sa lum ia ka dorbar kyrpang ban ia kren bniah bha ban thaw ia ki kyndon kiba biang bad ban iatai sani bha khnang ba katei ka bill kan dei kaba biang.
U la ong ba la thaw ruh ia ka komiti ka ban lum ban lang ia ki jingtip ba donkam ban pynjanai ia katei bad kumjuh ruh ka jingpyrkhat na ka bynta ban kynthup lang ia ki shynrang ruh ha katei ka aiñ.
U la ong ba ka jingshim rai ka KHADC ban  pyrkhing ia ka shongkha khleh kam shym la dei satia ka rai kyrkieh hynrei ka la dei ka mat ia kren kaba la slem bha ha kaba la don ruh ki nongialam balang ha ki snem ba mynshuwa kiba pynsngew ia ka jingktah ka shongkha khleh.
Ka Cosmos Co-operative Bank Ltd, kaba don ha Pune, ka la ujor ha ka sngi hat majai bad ki don ki briew kiba kam shym la tip sabut satia lem bad kawei ka kompeni na Hongkong, kiba la pynjot ia ka site jong katei ka bank, haduh ar sien kynthih bad ki la sei tuh ia ka pisa kaba T.94klur, ha kaba ki la thep sha ki account bapher ha India bad shabar ri ruh kumjuh.
Ki bor pyniaid jong ka Cosmos Bank, kaba dei kawei na ki Co-operative Bank ba wan ba ar, ha ka jingheh ha India, ki la ujor sha ki pulit ha  Chatushringi, ha kaba la kynnoh ba la pynjot ia ka server jong katei ka Bank, ha ka 11 bad ka 13tarik Nailar 2018.
La ujor ba ka don haduh 15,000 sien ka jingsei pisa na katei ka Bank, ha ka por 3baje janmiet haduh ka por 10baje mynmiet jong ka 11tarik Nailar 2018 bad na katei ka pisa, la iathuh ba la sei T.80.5 klur sha ka Bank kaba shabar ri, ha ka jingsei pisa kaba  14,849 sien bad nangta sa  T.13.92 klur la sei tuh ha kata kaba la tip kum ka  SWIFT transaction.
Nalorkata, la iathuh ba ka don ka pisa kaba T.2.5klur ba la phah sha ka account ha India, lyngba ka  National Payments Corporation of India (NPCI) bad VISA.Kitei ki nongpynjot ia ka cyber, ki la rung biang ha ka por 11.30 mynmiet jong ka Lah Sngi U Blei bad la thep T.13.92klur sha ka account jong ka  ALM Trading Limited ha Hang Seng Bank ha Hong Kong.
U OP Rawat Chief Election Commissioner ka India, ula kyntait ban pynlong lang ia ki elekshon ha kylleng ka India, ha kajuh ka por, namar ba u kam, ba ka donkam ka ain kaba thikna, lada dei ban pynjlan ne ban pyn lyngkot ia ka por trei kam jong ki iing dorbar Jylla, lyngba ka ain jong ka riti synshar Ri.
“Lada ka por trei kam jong ki dorbar Jylla, dei ban pyn lyngkot lane ban pynjlan, kumta ka donkam ban don ka jing pynkylla jong ka riti synshar Ri bad nangta ka mih sa ka jingeh, halor ka jingdon jong ki mashin VVPATs ban pyndonkam ha baroh kawei ka Ri ha kajuh ka por" ong U Rawat, haba kren ha ki kotkhubor mynta ka sngi.
U Rawat, u iathuh ba ka mat jong kawei ka Ri bad kawei ka elekshon, ka long kaba la dep ai jingmut, da ka tnat pyniaid elekshon naduh u snem 2015 bad kiwei ki jingdonkam ki long ia ki pulit, ia ki nongpahara ban pyniaid beit ia ka jingthep vote.
Ka jingkren jong U Rawat, ka dei hadien ba U Amit Shah, u nongialam ka seng BJP, ula pynsngew ia ka jingdonkam ban don noh tang kawei ka elekshon, ban pynduna ia ka jinglut jingsep bad ba kam dei ba u paidlang ka Ri, un ia shongshit elekshon sah lynter ka jingim jongu.
Lada yn pynlong lang ia ka elekshon Lok Sabbha bad ki elekshon dorbar Jylla, ha kajuh ka por ha u snem 2019, kumta kan donkam 24lak tylli ki EVMS bad ka ban long ar shah, na kaba yn pyndonkam ha ka elekshon Lok Sabbha.
Ka la mih ka jingthoh kaba tyngeh bha, halor ka jingleh bein ia ki nun ha ki jaka sah bapher jongki.
La thoh ia katei ka jingthoh kaba khor bha hynnin ka sngi, da U  Dr Suresh Mathew, ha ka makasin ‘Indian Currents’, kaba dei ka kotkhubor, kaba ju pynmih shisien shitaiew na Delhi bad katei ka dei ka kotkhubor, ba la pynmih da ka  Capuchins of Krist Jyoti Province of North India.
“Ha India, ki don bun bah ki nuns, ki bym ioh tang ban pyndonkam mobile phone ruh lane ki bym lah ban buh ia ki email shimet jongki, ba kin ia thoh shithi ia kiba ieid ba thoin jongki.
Ka don ka jingleh shiliang ia kito kiba pynioh pisa bad ki bym pynioh pisa, wat la ki dei ha kajuh ka kynhun balang" ong ka editorial jong katei ka kotkhubor.
La ong shuh shuh ba wat ia ki jingdonkam kiba kongsan jong ki nuns, ym ju pynbiang satia ha ki convent bapher bad wat tang ki napkin, ym ju don ba ai ba kin pyndonkam ha ka por ba ki poi bnai bad la ju ai da ki jain, kiba long ki bym bha bad ki bym koit bym khiah satia.
Katei ka jingthoh, kaba mih hynnin ka sngi, ka long kum ka jingsei madan ia ki jingshisha, hadien ba ka la mih ka jingkynnoh ia ka jingbat bor kynthei jong ki Lyngdoh niam ha ki jaka bapher ha kine ki sngi ha India.
La ong shuh shuh ba ki don shibun ki jingshah leh bor ki kam bat bor, kumba la jia ia U Franco Mulakal, uwei na ki lyngdoh niam, hynrei ki nong pyniaid balang, kim ju nud ban sei ia kitei ki jingjia shabar, namar ba ka pynsngewsih ia ki Lyngdoh niam lane ia ki Bishop.
Shillong:Kum ban sah kynmaw ïa ka lyngkhuh snem ba nyngkong ban kynmaw burom ïa I Crystal Gayle Kharnaior, iba la khlad noh shi snem mynshwa ha ka jingjia ba sngewsih ha ka 12tarik Nailar, 2017 ha surokbah ba hajan paki dulan jong u Lat ka jylla, ka Riti Academy ka la seng ïa ka khusnam ban ithuh bad pyrto ïa ki samla ba tbit tam ha ka thohdur, ka sawangka, ka durim bad ha ka rwai ka siaw ka put ka tem.
Ha ka jingrakhe ka ba synlar ka ba la long ha shlem treikam jong ka Riti Aacdemy, u wei na ki khlieh sorkar jylla, U K N Kumar, Additional Chief Secretary, u ba long u kongsan u la kynmaw tympang ïa ka jingjia ha kaba u la leit hi da lade ban thaw lad ban pyllait im ïa kito ki ba hap ha kata ka  apot, haduh ba ym lah shuh ban leh ei ei namar ba lah jubor than ka jingkhia jong u dieng u ba lah khyllem.
U la kren pangnud bad myllung ïa baroh ki mynsiem briew ki ba lah khlad ha kata ka sngi khamtam ïa I Crystal Gayle iba u la kham shim khia na ka daw ba ki la lap ba I dang ksaid bad sah mynsiem.
Kiwei pat ki kynrem ba la ïa don lang ki long u Lyngdoh Sad,  Most Rev Dominic Jala, Archbishop jong ka Shillong Arch-diocese, U Bah P S Dkhar, Deputy Commissioner, East Khasi Hills bad u Dominic Sangma, u barikor shna durim.
Baroh ki kynrem ki lyndan ki la ïaroh ïa ka jingpyrshang jong ka Riti Academy bad ka khusnam ka long kawei na ki lad ban ai mynsiem bad pynshlur shuh shuh ïa ki samla.
Ka khusnam ba nyngkong ha ka kyrteng jong I Crystal Gayle la ainam ha u barikor ba tbit, u Skhemlang Hynñiewta bad la sam da u K N Kumar bad Lyngdohsad Dominic Jala.
Ha kajuh ka por la pynkup burom ruh ïa ki samla ba la shim bynta ha ki jinglehkai sawangka ba la pyniaid da ka Riti Academy.
Shwa ïa kane U Lyngdoh Sad Dominic Jala u la kyrkhu ïa u durmot jong u Sohblei Sylvanus Sngi Lyngdoh ba la shna da u barikor Skhemlang Hynñiewta ha ka ba la lamkhmat bad pynïaid da ka Riti Academy.
U Sohblei Sngi Lyngdoh u long u riewniam uba tbit tam ha ki kam ban kyntiew ïa ka stadblei, ka lariti bad ka thohkot thohsla Khasi ha ka ba la pyrto kyrpang da ka Riti Academy bad ki para dkhot jong ka seng.
Shillong:Ka seng saiñpyrthei ka Lok Janshakti Party(LJP) ka la thoh sha u myntri ka koit ka khiah ka sorkar pdeng ban pyntip ba ka don ka jingduna Nos ha NEIGRHIMS bad katei ka pyndkoh ia ka rukom treikam katei ka jaka sumar.
U nongialam katei ka seng u Jamil Ahmed u la ong ba ha ka jingiakynduh bad u Director ka NEIGRHIMS la iathuh ha u ba katei ka jaka sumar ka donkam  sa 840 ngut ki nos bad u la phah jingtip sha ka sorkar pdeng ba dei ban thung sa 840 ngut ki nos, hynrei haduh mynta ym shym la ai  jingtip.
Ka LJP ka la thoh sha ka sorkar pdeng bad ka la  ong ba ka dei ruh ka lad ioh kam ioh jam ki samla jong kane ka jylla.
Nongpoh:Myn hynnin ka sngi ha ka por 2 baje ei ei nohphaisngi, ki riew paidbah ki la lap ia ka metiap jong kawei ka samla lud kaba kaba la thiah iap ha kawei ka Wah rit kaba don hajan ka NRL Pump jong ka shnong Mawsmai kaba don ha ki thain Jerobad ha Ri Bhoi.
Ka metiap jong ka samla kaba la ioh tam na kawei ka Wah rit hajan ka NRL Pump ha Mawsmai.
Shillong:Ka Hill Farmers Union) HFU), ka la dawa  na u Deputy Commissioner (DC), ka East Khasi Hills District ba un tuklar ban pynduh noh ia ka jingot kilo ia ki mar rep kiba leit die ha Iewduh, Shillong.
Ha ka shithi ba la soi da u bah Allfondbirth Kharyntiew General Secretary ka HFU, u la ong ba hadien ba ka seng ka la ioh ka jingujor na ki kiba bun ki nongrep, ka seng ka la bundien ia kane ka kam,  ha kaba iadei bad ka jingshah khniot bein ia ka dor ka mur jong ki mar rep ha iew Mawlong  bad la lap ba ka don ka jingshah ot kilo kaba ki la lap da la ki jong ki khmat.
“Hadien ka jingia kynduh jong ngi ia u Minister Ka Rep Ka riang bah Banteidor Lyngdoh ha ka 9/8/2018, bad pynsngew ia kane ka jingeh kaba ngi ia kynduh.
Kumta na ka liang ka seng ngi buh ka jingkyrpad ha phi bad ia ka office ba don burom jong phi ba phin ai hukum ban pynduh noh ia kane ka jingot kilo ha iew" ong shuh shuh kane ka shithi da u bah Kharsyntiew sha u DC.Haba kren ha ki nongthoh khubor u bah Kharsyntiew u la iathuh ba na ka liang jong u DC u la kular ban shimkhia ia kane ka kam bad u la maham tyngeh ia kino kino ki briew kiba shim kabu ban ot kilo khlem nongrim kaba biang.
U bah Kharsyntiew u la ong ba, haduh mynta ka sngi ruh ka dang don ka jingot kilo ia u sying bad ki jhur.
Kumta u la ong ba na ka liang jong ka seng kan dang iai buddien halor kane ka kam tad haduh ban da pynduh syndon ia ka jingot kilo beain jong ki nongkhaii na ki nongrep kiba leit die ia ki mar ki mata ha iew ha hat.
Shillong: Ka Executive Committee (EC) ba thymmai ka KHADC hapoh ka jingialam u bah H.S Shylla kum u Chief Executive Member (CEM) ka la sdang ban tih bniah ia ka rukom pynlut ia ka pisa ba ka District Council ka ioh na ka sorkar pdeng kaba haduh T.28 klur tyngka bad la ong ba la sdang ruh ban lap ksai ba ka don ka jingbamsap kaba shyrkhei na katei ka T.28 klur tyngka.
Kham mynshuwa kiba bun ki MDC wat ki Executive Member (EM) kiba rim ruh ki la kynnoh ba kim don jingtip eiei ia ka rukom pyntreikam ia ka T.28 klur tyngka bad ki la kynnoh ba la pyntreikam ia katei da u CEM ba rim ka KHADC u bah Pynshngaiñ N Syiem.
La sngewthuh ba u bah Shylla u la sdang ban lap ksai ia ka rukom pyntreikam bakla ia katei ka pisa kaba T.28 klur tyngka bad la ioh jingtip ruh ba kan don ka jingialang ba kyrpang jong ki MDC kiba don ha ka liang synshar mynta ka sngi ban tih jylliew bha ia kane ka kam bad ban sei ia baroh ki jingshisha kiba ia dei bad katei ka pisa kaba la pynlong ka dawbah jong ka jingkhyllem ka EC u bah Pynshngaiñ N Syiem kaba ki MDC ka PDF ruh kim hun satia ia kane.
Lah ban kdew ba kham mynshuwa 2 ngut ki MDC ka PDF ka kong Grace Mary Kharpuri bad u bah James Sylliang ki la shah sospon ha ka seng PDF na ka daw ka jingkynthoh jong ki ia ka rukom pyntreikam ia katei ka pisa kaba T.28 klur tyngka.
Ka la don ruh ka jingpan jingshai ki MDC kiba don hapoh ka PDA na u CEM barim bah Pynshngaiñ shaphang ka rukom pynlut ia katei ka T.28 klur, lah ruh ban kdew ba ka la don ka jingleit tied miej ki MDC sha kamra u bah Pynshngaiñ khyndiat bnai mynshuwa, namar katei ka pisa.
Nongpoh: Ki nongialam ka Hynniewtrep Youth Council, Ri Bhoi District, myn hynnin ka sngi ki la leit ban jurip ia ka iing skul SSA kaba don ha shnong Khliehumwang, Ri Bhoi District, kaba la shah pynjulor dang shen ha ki Pulit ka Assam.
Ha kane ka jingleit jurip ia katei ka skul, la ialam da u Bah Hercules Suting, General ka HYC ha Ri Bhoi, ha ryngkat ka jinngdonlang u Bah Marbud Biam, Vice-President lem bad ki dkhot jong ka HYC na ka Raid Nongtung Circle.
Hadien katei ka jingleit jurip, u Bah Hercules Suting, haba kren sha ki lad phathaikhubor, u la ong ba kum ka seng kam lah khlem da pynpaw ia ka jingsngewkhia bad ka jingbitar ban iohi ba kine ki kam lehdonbor da ki Pulit ka Assam ki nangjur katba nangmih ki sngi.
“Ngam lah shuh ban mutdur haduh katno ka jinglong riewkhlaw ki Pulit ka Assam, ha kaba ki nud wat ban pynjot pynpra ia ka Building kaba la shna na ka bynta ban pynlong kum ka jaka ai jinghikai ia ki khynnah, wat lada ka dang dei ka jaka iakajia pud hynrei ban leh ia kum katei ka kam, la dei ban pynrem da baroh ki nongshong shnong ym tang ha ka jylla hynrei ha ka ri hi baroh kawei" ong u Bah Hercules Suting.
U la ong ruh, ba haba iadei bad kane ka jingiai pyni bor da ki Pulit ka Assam ha ki shnong Khasi ba don ha ki thain khappud, ka seng kan sa pynlong ia ka jingialang kaba kyrpang bad ban shim ia ki lad ki lynti kiba kham tyngeh.
Kumba ka long na ka por sha ka por, ka seng ka kyntu jur ia ka sorkar jylla ba ka dei ban shimkhia bad iapynbeit bad ka sorkar Assam bad khamtam eh haba iadei bad katei ka jingshah pynjulor ia katei ka skul, kaba dei ruh ka skul kaba dnkam tam ia ki khynnah ha katei ka shnong, u la bynrap.
Nongpoh: Ka Bara Killing Football Club, ka la ioh ban rah ia ka namlahduh ha ka lympung ialehkai phutbol kaba la pynlong da ka Umlangpur Youth & Cultural Club, hadien ba ka la lah ban pynliem noh pyrshah ia ka Baridua Youth Club da 1-0, ha ka jingiakhun phainal kaba la long ha ka sngi Saitjain ha madan ialehkai ka shnong Jorbil, Killing.
Haba pynkut ia katei ka lympung ialehkai phutbol, la leit ban pynkut da u Bah Sosthenes Sohtun, MLA ka JIrang Constituency, ha ryngkat ka jingdonlang u Bah Victor Ranee, MDC ka Jirang Constituency, ki Rangbah shnong lem bad ki paidbah nongshong shnong jong katei ka thain.
Khyndiat haba phai sha katei ka jingiakhun, la sakhi shisha ia ka jingiakhun kaba iakhaid bha, ha kaba baroh ki ar-kylla jong katei ka jingiakhun la pynshongshit shikatdei eh ia ki paidbah kiba la sakhi ia katei ka jingiakhun.
Dei ha ka kylla step jong ka jingiakhun, ki rangialehkai ka Bara Killing FC ki la ioh ban thep ia katei ka shikol bad kaba la neh haduh kaba kut jong ka jingiakhun bad kaba la pynthikna ruh ia ki ba kin long kum ki nongjop hadien ba ki la lah ban pynliem noh ia ka Baridua Youth Club da 1-0.
Ka Bara Killing FC, kaba la ioh ban rah ia ka namlahduh, ka la ioh ban khung ia ka song pisa kaba T.15 Hajar lem bad ka Trophy, katba ka Baridua Youth Club kaba la shah rem noh ka la ioh ban rah ia ka song pisa kaba T.5 hajar lem bad ka Trophy.
Ki nongpyniaid jong katei ka lympung ialehkai, ki la sam ruh ia ki khusnam shimet, ha kaba ia ka nam Best Goalkeeper la ioh da u Hesting Sangma, Best player jong ka Tournament ka la leit sha u  Walnang Momin, Top scorer da u Karan Marak, katba ia ka nam Best Biscipline team la ioh da kaUmnawe Football Club.
Ha katei ka sngi, la ioh ruh ia ka jingkren na u Bah Sosthenes Sohtun bad kumjuh ruh na u Bah Victor Ranee, ha kaba ki la pynpaw ia ka jingkmen ban iohi ia ka jingshimkhia da ki Nongialam ka Umlangpur Y&CC na ka bynta ban pynlong ia katei ka lympung ialehkai, kaba long ruh kum shibynta ban kyntiew ia ki khun samla kiba don ia ka sap ha ki kam ialehkai phutbol.
Ki la ai ruh ka jingiaroh sha ki rangialehkai kiba la ialehkai ha katei ka sngi, ha kaba ki la ong ba kim lah ban mutdur ban iohi ia ka jingtbit jong ki rangialehkai, wat lada ki ialehkai ha ka Madan kaba bym pat biang bad kaba dang don shibun ki jingduna.
Namarkata, na ka bynta ban iarap ha ka ban kyntiew ia ki kam ialehkai ha katei ka thain, U MLA bad MDC ka Jirang Constituency, ki la ai ruh ka jingkular ba ki long kiba kloi ban iatreilang na ka bynta ban pynbiang ia ka jingdonkam ki khun samla kiba don shisha ia kata la jingthrang ban kiew ha ki kam ialehkai.
Shillong: Ki pulit ki la pynkhlaiñ ia ki bor pahara ha kylleng ka nongbah Shillong ban pyntikna ba ka jingrakhe sngi Laitluid kan long kaba iaid beit iaid ryntih khlem kano kano ka jingpynthut.
U SP ka East Khasi Hills u Davies NR Marak u la ong ba la pynap bor pahara ha manla ki kad ban rung shapoh nongbah Shillong bad nalor kata la pynap sad a ki pulit ki ban shang kylleng ka sor bad la pynap ruh sa ki pulit ki ban talasi ia ki kali ha sor bad khapsor khnang ba  ki bor ba nabar kin ym lah ban wan pynthud ia ka sngi rakhe Laitluid.
U SP u la hiar ruh mynta ka sngi sha Polo ka jaka kaba yn pynlong ia ka jingrakhe ha kaba u Myntri rangbah ka jylla u Conrad K Sangma un pynher ia ka lama India.
Ki pulit ki la pynbiang ia ki bor pahara kiba khlaiñ tawiar ia ka madan Polo.
U SP u la ong ba ym dei satia ban kheiñ sting ha kum kane ka sngi naba bunsien la ju ioh ki jingshah byrngem na ki seng lehnoh bapher ban pynthud ia ka rakhe sngi Laitluid.
U SP u la iathuh ruh ba la kham pynbun ia ki bor pahara mynta ka kynti, khamtam hadien ba la paw ki ripod ba ki la don ki lehnoh kiba wan na bar ri kiba la ioh rung hapoh India.
S.A.KurbahKa Shalyntem jong ka por ka batai ia ngi ba katba nangmih ki sngi bad ki ia, ka jingbun briew ha ka pyrthei ka la nangkiew nangkiew.
Wat ha ka bri u Hynniewtrep jong ngi ruh, ngi la nangia-bun paid katba nangmih ki sngi bad ki snem.
Ka jingheh ka  khyndew ne ka jaka ka puta pat ka neh kumjuh bad ka la nangrit ha kiwei pat ki phud wah ba la bam noh da ka um.
Kane ka jingbun paid ka la seisoh ha ki bun ki jaka, don pat ki jaka ba ki pynduh khun noh.
Kumta ka sa mih ka kyntien “Shong khlem kha.
" Don pat ki jaka kum ba ki shynrang ki shongkha bun ngut ki kynthei, bad ki kha khun shibun shibun.
Kita ki ri bad ki jaka kiba pynduh khun kim don khynnah rit shuh ha ki skul.
Ki nongtrei ki duna shibun eh ban trei ha ki kharkhana shna (kali) lieng-khyndew, shna lieng-suin, shna lieng-um bad kiwei kiwei.
Kumta, ka jingniewkor ia ka khyndew ne ka jaka ka puta ka la nangngam ha ki jingmut jing pyrkhat ki briew, kumta, ki jaka ki puta ki kiew-dor bad ki remdor bha katba nangmih ka por.
Kiwei pat ki jaitbynriew kiba heh paid shispah shah ban ia ngi ki Hynniewtrep kum ka ri Bangladesh, kum ka Jylla Assam kaba ha syndah jong ngi, ki peit khliaw ki khmat ban ioh klun jaka puta da kaba thaw bun ki lad ki lynti ban iohlongtrai ia kane ka jaka puta jong ngi.
Te ngin leh kumno ban iada ia la ka jaka puta bad ia ka jaitbynriew la jong? Ka dei tang ban ker kynroh da ki Ain Bakhlain jong kata ka ri ne ka hima jong ngi kein.
Ngim dei ban ia-isih ne ban ia pynlong nongshun ia kita ki briew kiba shong marsyndah bad ka jylla jong ngi.
Ngi donkam markylliang ha ka khaii ka pateng, ka iadie ka iathied.
Ngi dei ban burom ia ki ain jong kiwei pat ki jylla ne ki ri kiba syndah bad ngi.
Mangi ruh, ngi dei ban thaw ki ain khangba kiwei pat ki jaitbynriew kiba kyllur-kam ha ka khaii ka pateng kin burom bad niewkor ia ngi.
Kum ha Saudi Arabia, ka ri ki musulman, ki thaw ki ain ba kito ki musulman kiba wan na Pakistan, na Bangladesh, Afghanistan, kiba leit ban trei bylla ha Saudi Arabia, ki dei ban don ia ka “Jingbit ban bylla" batang ar bnai ne lai bnai duh.
Nangta ki dei ban leit phai noh sha ri la jong.
Haba ki donkam ban trei biang ban pyndep ia ka jingtrei bylla, ki dei ban pan “Jingbit biang" kumba ki wan trei thymmai, bad ha ri Saudi Arabia kim ju shah ba ki kynthei jong ki kin shongkha bad kita ki musulman kiba trei bylla ha Saudi Arabia bad kita ki nongtrei bylla ruh kim dei ban pyrkhat ban shongkurim ha kata ka ri.
Kim donkam ban ong kumba ong mangi “ba lada ka kynthei Khasi ka iohtnga da u nongwei, bar jylla, mynder-ri, ka dei ban leit bud noh ia uta u tnga khyllah-jait khyllah-shnong.
"Te lada ngi shah kumta namar basynjor ka ain, ki kynthei jong ngi ki lah lut.
Kan poi ka por ba ki shynrang jong ngi ki lah duh kynthei, bad ngin sa leit wad kynthei sha kiwei pat ki jaka ha kaba ka kynroh ain jong ki ka khlain palat ban ia ka kynroh China.
Ki musulman ki shna ia ki ain ba kiwei pat ki jaitbynriew kim lah ban shongkurim ia ki kynthei jong ki.
Katba maki ki lah ban shongtnga ia ki kynthei jong kiwei pat ki jaitbynriew ha ka pyrthei ban pynheh hima bad ban pynheh ia la ka balang jong ki.
Hynrei lada don pat ki shynrang jong ngi kiba bit babiang ka kyrdan bad ka spah ka hajar, kita ki jaitbynriew mynder ki da phah khnang khnang ia la ki kynthei bhabriew ban ai-lain ia ki shynrang jong ngi ban iashongkurim bad kin shim kabu ia ka dustur “Tang-jait" jong ka dustur jong ngi.
Haba ka la ioh ia kata ka jait ryngkat bad ki khun, ka dawa kam trai pat ia ka khyndew bad ka spah ka hajar da ka kyrteng bad ka jait Khasi ba la tang, katba ka niam pat kam dei dustur ban iakyllur bad ka jong u tnga Khasi jong ngi, namar ka dustur ka Niam Khasi ruh kam treh ban mushlia ia kata.
Kumta, ngi dkhaw shuh shuh sa na kane ka liang ruh.
U Khasi Khristan ruh u leh kumjuh, bad um da kwah eh ban tan balang ne tan niam ia kata ka tnga khyllahjait bad ia ki khun kiba mih na ka.
Namar ka kur jong u ruh kam pdiang ban kyllur-lang ia ka jingiadei niam bad ki kha.
Na ka bynta ki Khasi Khristan pat kiba lah dep iashongkha bad kibym dei Khasi, ki sngewdei ban khring lang sha ka niam bad ka balang la jong ia u tnga ne ka tnga bymdei Khasi, kiba don ha kiwei pat ki balang ne ki niam barim jong ki.
Da ka jingleh kumne la “Khasialized" ia kiba kum kita ki jaitbriew ha ka jingiashongkhakhleh.
Kumta, ka Ain KHADC/JHADC ka dei ban thir bha.
Ka la don ka jingiakyllur jingmut jong ki katto katne ngut ki briew ha ka Suriohidur ba ki ong ruh: “Ba ki khun shipiah kiba iohtnga da ki kynthei Khasi paka, yn pdiang ia ki kum ki Khasi ha ka jylli Jaitbynriew Khasi.
" Kane ka long kaba bakla shibun.
Namar na u Symbai bsein, un mih hi u ‘Sein-puh, bad u khun jong u, u dei u ‘Sein-her" (Is 14:29).
Nangta pat, la kren ruh shaphang ka “Adoption" ba lada “Adopt" ia ka dkhar ne khyllahjait, la ia u shynrang ne ka kynthei, ngim dei ban kyllur hapoh la ka kur ka jait jong ngi, ka dei hi ban sah ka jinglong tynrai jong u/ka.
Kane ka jingleh jingkam kam da bun eh.
Wat la katta ngi donkam ki ain ban pyrkhing namar ka spah bad ka khyndew ka shyiap ka ju leit sha kita ki “Adopted Child" ka ban sa bam bumarang kylla ia ngi ha kaba ngi pynduh khun da kaba shim kabu ia ka “Adoption System.
" Ka “Rap Iieng" ka dustur jong ngi ka kyllur tang hapoh para Hynniewtrep ym bad ki khun khyllahjait.
Hynrei ka “Rap Iieng" ka sniew namarba kata ka Rympei Iieng kam don khun kynthei, ka don tang ki khun shynrang suda.
Kumta, ki pynlong da ka “Rap Iieng" da ka khun jongno jongno na ka kur la jong, bad teng khat ba ym don briew, ki shim da ka khun dkhar ban leh ia ka Rap Iieng bad ia ka khyndew ka shyiap katba don ka leit sha kata ka briew kaba la pdiang da ka rukom “Rap Iieng" kaba shu wan hap nangno nangno ban ioh kabu ia ka spah ka hajar bad ka khyndew ka shyiap baroh; katba ki khun shynrang la jong pat ki long kum ki “Ksew Kynther Slap" bymdon jaka rieh.
Kane ka long ka dustur basniew tam ba ki kyllur bad mane-dustur.
Ka jaitbynriew jong ngi ka donkam ki Nongapphira da ka met, ka bor pyrkhat bad ka mynsiem.
Ngi donkam ban thaw ki ain bakhlain ban iada ia la ka Hok ha la ka jong ka singmana.
Bun ki dkhar kim sngewthuh ban pynkyllur ia ka Khasi Social Custom of Lineage Bill jong ka jaitbynriew jong ngi namar ka kyllain jalabi kumba kren kyllain ki jalabi bad ki khiahshipun ha kine ki sngi ba la dep.
Kane ka dustur Ai-jait kynthei ka la wanrah pynban ia ka kynrum kynram hapoh ka bri u Hynniewtrep ban hap thaw sa kita ki ain “Khiahshipun" “Khardkhun" “Kadawkhla" “Masawkhli" “Surawkhli" kaba pyniohnong ia ki “Khaitpohjar" da ka dustur “Khasaitpohji.
" Kine ki la kylla long ki nongshun hapoh la ka Ri namar ka dustur jong ngi hi ka pynthaw-buit ban poi sha kata ka jingkulmar.
Kine ki Khasi-II ki Khasialized ia ki mynder bad ia ki symbai khohkadun na Bangladesh, na Assam, na Punjab (kharmetor), na China, na Bihar, na Nepal, na Pakistan, na West Bengal bad kumta ter ter da kata ka dustur “Ai-jait Kynthei.
" Ka Ain ka dei ban don ruh ban pynshai ba kito ki khun Hynniewtrep kiba la palat ia ka Sanphew hajar ngut kiba shongkha para Hynniewtrep bad ki Ai-Jait sha u kpa Hynniewtrep ki dei ki jaitbynriew aiu pat? Namar ka Ain  2005 kam pdiang ba ki dei ki Khasi hapoh ka singmana jong ka KHADC ym ha Jaintia Hills.
U symbai ka longbriew manbriew u wan na u rangbah longkpa.
Hynrei kiba ban pyrshah ia ka Ai-jait sha u kpa Hynniewtrep ki dei hi ki kynthei iohtnga dkhar namar ki la mane-blei ia la u kynrad la jong u tnga dkhar, bad katba ong u tnga dkhar ka kynthei Khasi kan kohnguh beit, bad lada kam kohnguh ruh ha kawei ka sngi ka sa dkut u ryndang ne kan shah thang-im.
Katba dang rit paid, ki shah ban pynphong pynkup da ka jait kmie Khasi kum ka permit ban kyllur kam.
Ynda ki la bun paid kin sa bret noh ia ka number plate (surname) jong ka kmie khasi sha wahumkhrah, kin sa pyndonkam beit da ka original seed na ka jait u kpa jong ki la u dei u Bangali, Nepali, Bihari, Punjabi (kharmetor), kada khlaw bad kumta ter ter.
La jyllei ki MLA KHIAHSHIPUN ki ban thaw-ain ban pyndkhaw ia ngi.
Te shuwa ba kine kin leh ia kata da ki buit beinbsah bad buidksah ha ki rynsan sain hima sima, ngi dei ban kyllur noh wut wut ban pynduh jait ia kane ka dustur basniew jong ka jingiashongkha khleh lada dei ia u shynrang ne ka kynthei ruh.
Kumba ong i Bah H.S.Shylla, ba ki kmie ki kpa kim lah shuh ban synshar ia la ki khun ki kti, bad ki khun ki iaid la ka mon ka mon khamtam lei lei ki khun kynthei kiba iohtnga kyllahjait “khaitpohjar" kumba bujli jainphong.
Ha kaba kawei ka kynthei ka don hynniew ngut ki khun na ki hynniew ngut ki tnga mynder.
Bad ia kitei ki khun la tip kum shipara.
Kane ruh ka long ka jingbakla tasam.
Ngim lah ban khot ia kita ki khun kiba la kha na kajuh ka kmie na ki hynniew ki tnga ba ki dei shipara.
Ki dei “shimeirain" kein; namar ki la mih na kawei bad kajuh ka Kobsohbriew da kaba pynkhlemrain ia la ka dong, ka shnong, ia ka kur ka jait, ne ia ka balang bad ia la ka jaitbynriew.
Bad kum ia kata ka briew la tip kum ka nuti nutit bad kusbi kusbit.
Ha ka balang khristan lei lei ki ot  balang ne ki pynduh ia ki riti-niam.
Pule ka kot “Shimeirain bad Shiparain" 2018 da une u nongthoh.
Balei ka jia kumne? Dei namar ba ngim ker kynroh ia la ka jaitbynriew naduh na Rympei Iieng, Dorbar Kur, Dorbar Shnong, Dorbar Raid, Dorbar Hima.
Kumta, ki mih kine ki huri hura.
Bad kane ka wanrah ia ka shongsang ha ka jaitbynriew jong ngi, namar ujuh u briew u leit tnga bun ngut, bad kita ki khun, kim tip ia u kpa trai, ki tip tang ia ka kmie bad na ka jait kmie, ynda ki la samla iakynduh ha iew ha hat, ka iapmat iappung te ka kyllur beit, namar ka doh  bad ka snam ka thawbuit  poikha poiman ha ka jinglong khohkadun bad khapkapun.
Shillong:Ka HNLC, ka la kynjoh sha ka rta kaba 31snem jongka mynta ka sngi bad  katei ka seng  ka ai khublei kyrpang ia ki para nongialam, ki paradkhot, ki nongiarap ka seng khamtam eh ia kiba ha iing ba ha sem jong kito ki dkhot ka seng kiba lah khlad noh.
Ka HNLC, ka pynpaw shuh shuh ba  ha ki snem kiba lah leit, ka la mad ia ka jingduk jingkyrduh, ka jingleit pyndem noh ki dkhot, ka jingshah pyniap,ka jingshahkem ki dkhot kumjuh ki tiar ialeh, hynrei kine ki dei tang ki bynta ha ka jingialeh, kiba kum ka seng ka hap ban iatyngkhuh.
“Kumba long mynta ngi iohi ba ngi lah khambiang ha ka liang ka pisa, ngi lah khambiang iaka jingdon ki dkhot ha ka jingbunpaid khamtam eh ka jinglah jong ka seng ban thied ia ki tiarsiat kiba dang thymmai,  wat lah ngi hap ban iaid lyngba kino kino ki jingeh, hynrei ka Seng kam shym lah shongthait ban trei katba jan ka kti ne ka khlieh na bynta ban kyrsiew pat ia ka Jaidbynriew ba kan lait na ka jingshahtyllep,  ka jingshah sait jabieng ha kita ki bor kiba napoh bad ki bor kiba nabar" ong shuh ka kyrwoh na U bah Sainkupar Nongtraw Publicity Secretary ka HNLC.Ka HNLC, ka pynsngew ruh ba ha ka jaka ba ki Hima ki Shnong ha ka bri u Hynñiewtrep kin rakhe ia ka sngilaitluid ka Ri India ha ka 15 tarik u Nailar, ki lah dei ban rakhe da ka sngilyngkhuh sngikha jong une u riewialeh bym lah pyndem kum ka ‘Wickliffe Syiem day’  uba la kha ha kajuh ka tarik kata ha ka 15tarik Nailar 15, 1909.
Ha kine ki 31 snem ba lah leit ka HNLC ka ieng halor kitei ki jingshisha,  halor kitei ki nongrim ba ka Jaidbynriew Hynñiewtrep kam shym dei satia ka bynta jong ka ri India.
Ka Sorkar India kan nym lah daleilei ban pynbeit ia kine ki jingeh da ki bor jong ki ktang suloi, hynrei ka donkam ban weng ia kine ki jingeh hajrong ka miej ban iakren sngewthuh lym kumta ka HNLC kan nym shongthait wat lada ka dang shimpor biang sa 31 tylli ki snem ruh.
Ha kane hi kajuh ka sngi ka Seng ka wer ia ki khun samla ka bri u Hynñiewtrep ba lada ki don shisha ka mon bajwat ban iakhun na bynta ka jinglaitluid jong ka synshar khadar ka Jaidbynriew, ba kin rung sha ka HNLC, namar ka dei ka sengtreimon sngewbha.
Shillong:La ioh khubor ba ka Executive Committee jong ka KHADC, kan ia kynduh noh lashai ka sngi, ha ka jaka mynta ka sngi, kumba la pynbeit kham mynshwa bad katei ka long, ban iakren halor ka ain shongkha khleh jong ki kynthei Khasi, ha ryngkat bad kiwei de ki mat iakren ki ban sa mih ha ka jing ia kynduh jong ka EC lashai ka sngi.
Ha ka jingialang lashai ka sngi, la sngewthuh ba kan mih ruh ka mat ban iatai halor ka jingshong kha khleh jong ki shynrang Khasi ruh, namar ba U Bah HS Shylla CEM, ula pynpaw ba um kwah ba katei ka ain kan trei kam tang ia ki kynthei kiba ioh ia ki khyllah jait, hynrei kan trei kam lang ia ki shynrang ruh kumjuh.
Shillong:Ka seng NEIPF, hapoh ka jingialam U Ma Yoomeki President jongka, ka la leit ia kynduh ia U President ka Meghalaya Cement Ltd ban iakren halor ka jingleh khlem rain jng uwei u shipai BSF ia kawei ka thei samla ha ka lad Goldstone.
Ha katei ka jingiakren mynta ka sngi, la maham tyngeh ia utei u nongialam Meghalaya Cement, ba un ai jaka ia ki BSF, ba kin sah hapoh katei ka kompeni bad ha katei ka jingiakren, la mynjur ban nym ai jaka shuh ia kitei ki shipai ba kin sah ha ki jaka sah jong kitei ki kompeni dewbilat.
Lah ban pynkynmaw, ba ha ka miet jong ka 8tarik Nailar 2018, uwei u shipai BSF, U  Depenkar Ghosh, u mut ban bat bor ia kawei ka kynthei briew ha katei ka jaka kaba don hajan ka kompeni dewbilat.
Shillong: Ka jingiaid lynti ka jingdawa ia ka ktien Khasi ban rung ha ka khyrnit ba phra ka ri, ka dang sahkut ban pynbiang ia ki jingdonkam ki jnit ki jnat, kumba la pan da ka tnad kam pohiing ka ri India.
Ha ka jingiakren bad ka Director ka tnad Arts and Culture, ka Kong Matsiewdor War, ka la ong ba watla ka kam ka dang iaid, hynrei kawei ka jingpan ka tnad kam pohiing ka ri, ka long ia ka khanasumari ha kaba iadei ban tip katno ngut ki briew kiba kren bad thoh Khasi.
“Ka kam ka la iaid hynrei ka dang don ki jingdonkam ban pynbiang kaba la pan da ka tnad kam pohiing ka ri, bad kawei na kine, ka long ka jingkhein katno ngut ki briew kiba kren bad thoh ktien Khasi", la ong ka Kong Matsiewdor haba kren ki nongthoh khubor.
Ka la ong ka Komiti kaba la thaw da ka sorkar, ka la pan na ka tnad Directorate ka Census ka jylla halor kane ka jingkhein ban tip ia ki briew kiba kren bad thoh Khasi.
Ka ing dorbar ha u snem 2016, ka la iakren  ba ka sorkar ka fei ban shim ia ki lad ki lynti ban pynthikna ba ka ktien Khasi  ka dei ban ioh rung ha ka 8th Scheduled ka riti synshar ka ri.
La iathuh ba ka komiti ba la thung ka sorkar, kala iashong bunsien ban iathir iathain halor kane ka kam bad haduh mynta ka dang iaid ban pynbit pynbiang ia ki jingdonkam.
Ka Khasi Author Society (KAS)  kala iai buddien ia kane ka kam ban dawa pynrung ia ka ktien ha khyrnit ba phra ka ri India naduh ki phew snem kham mynshwa, ka la dawa ba ka sorkar ka dei ban iakhun tyngeh ban pynurlong noh ia kane shwa u snem 2019.
Ka Director ka la ong ba kam dei ba kam iaid ka kam hynrei ka la iaid hynrei ka dang hap ban pynbiang ia ki jingdonkam kumba la pan na ka sorkar pdeng.
“Ka kam ka la iaid haduh mynta bad ngi dang donkam ban pynkhreh ban pynbiang ia ka jingdonkam", la ong ka Kong War.
U Narendra Modi, myntri rangbahduh ka Ri, ula kren shai mynta ka sngi, ba ka jingjop ia ka seng BJP, ka la ap lypa ha u snem 2019.
Ha ka interbiw da ka email bad ka Times of India, kaba la pynmih mynta ka sngi, U Modi, ula kren shai ba ka sorkar BJP, ka don jingthmu ban nang pynbha ia ka longbriew manbriew jong baroh ki nong India, khlem da iakren ia ka jingngeit jongki.
“Ngi sngew thikna ba ngin jop kham bun, ban ia kaba ngi jop ha ka sien ba ladep bad ngin sa pynkhein lut ia baroh ki jingkhein ba la jop, da ka kynhun NDA (National Democratic Alliance) ha ki sien ba ladep bad ban nang ioh ia ka burom kaba kham khraw" ong U Modi.
Ka BJP, ka jop 282ngut ki dkhot ha ka iing dorbar Lok Sabbha ha u snem 2014, ha kaba ka la ioh ban synshar hi marwei bad haba khein lang bad ki paralok jongka, ha ka kynhun NDA, ka la jop 336ngut ki MP, ha ka iing dorbar kaba 543ngut.
Shillong: Ki doktor kiba na Assam, ki la leit jngoh ia ka shnong Kongthong, ha kaba ki la leit ban ai jingsumar ei ha katei ka shnong, kaba sha ki thain Khadarshnong.
Kitei ki doktor, ki ai jingiaroh ia katei ka shnong, namar ba ka don ia ka sur tynrai, kaba iadei bad kawei pa kawei ka kur, ha katei ka shnong lane kaba ki tip kum ka jingrwai iawbei.
Kitei ki doktor kiba don ha ka kynhun Go Northeast, ki la ia kynduh ia U Bah Rothel Khongsit, uba dei u lamphang jong ka komiti jong ka shnong Kongthong bad ha katei ka jing ia kynduh, ki la ioh khubor ia ka jinghiar jong ka jingai jingsumar sha katei ka thain, ka pule puthi bad kiwei de ki bynta jong ka roi ka par kyllum jong ka thain.
La iathuh ba ka jaka sumar kaba jan eh na Kongthong, ka don ha Khrang, kaba jngai kumba 20 minit ban iaid bad ka bym don doktor satia ha kiba bun ki sngi ha katei ka jaka sumar bad ka surok ka dei kaba dang shu dep shna ha u snem 2013 bad ka bym pat iaid kali bha satia bad nangta sa ki khynnah skul, kiba lah ban pule tang haduh Class 8.
Kitei ki doktor kiba na Assam, ki la leit san ngut ha katei ka shnong, ha ka 11 bad 12tarik Nailar 2018, ba la ialam da U Dr Nitu Deka bad ha ka jing ai dawai, ki la lap ba ki jingpang kiba bun eh, ki long na ka jingpang sniehdoh, ka jingbym iaid bha ka kpoh, ka jingbym leh khuid bad ka bam ka dih.
La ong shuh shuh, ba katei ka kynhun, kan dang pynlong ia ki jingai dawai ha kiwei pat ki shnong, ha ki sngi ki ban sa wan bad kin iarap ruh ban kyntiew ia ka kam shang pyrthei ha katei ka thain.
Guwahati: Ka la nang jur ka jing dawa ia U Rajen Gohain, myntri khynnah ka tnat rel, ba un shah weng noh, kum u myntri katei ka tnat, hadien ba ka la mih ka jing ujor pyrshah ia u, na ki arngut ki kynthei, kiba la kynnoh ba ula leh shait ia ki, da kaba u tyrwa ruh ba un ai kam.
Mynta ka sngi, ka seng Congress bad ka AIUDF, ki dawa ba dei ban weng noh ia utei u myntri, na ka kam jongu, kum u myntri ka sorkar India.
U Apurba Bhattacharya, General Secretary ka  Assam Pradesh Congress Committee (APCC), u shim ba ka jingweng noh ia U Gohain, ka long kaba donkam bha, ba kan don ka jingtohkit kaba shai bad kaba khuid bad ba un nym ioh lad ban tuklar ia ki bor jong ka ain, da kaba u long kum u myntri ka sorkar India.
U Champak Kalita, uba dei u nong ai ktien ka AIUDF, ula pynpaw ia ka jingsngew lyngngoh jongu, ba kumno ka briew, kaba la ai jing ujor sha ki pulit, ba ka sa weng pat kham hadien ia ka jing ujor bad U Kalita, u dawa ba U Gohan, un mih shakhmat bad un kren shai halor ka jingiadei jongu bad katei ka kam leh shait kynthei.
Lah ban pynkynmaw, ba la ujor pyrshah ia U Gohain, ha ka 2tarik Nailar 2018, da kawei ka kynthei, kaba ym tip kyrteng satia kaba na Nagaon, kaba dei hi ka Constituency, kaba u mihkhmat U Gohain.
Uwei u khun jong u heh spah, ula tuh ia ka pisa kaba T.46lak na ka jaka buh pisa jong u kpa jongu bad ula sam pahuh sha ki paralok jongu, hadien ka sngi ia rakhe paralok lane ka  Friendship Day.
Ym tang katta, hynrei, don kito kiba kwah smartphone ne ki kynjri rupa ruh u pynthied ia ki de.
La iathuh ba utei u khynnah skul, uba na Madhya Pradesh, um shym sam ia katei ka pisa tang sha ki paralok jongu, hynrei wat ia ki para klas ruh u ia sam lem pahuh.
La iathuh ba u kpa jong utei u khynnah, ula ioh pisa T.60lak, hadien ba ula dep die ia kawei ka iing bad haba um lap shuh ia katei ka pisa, ula ujor mar mar sha ki pulit.
Ki pulit, haba ki la tohkit, ki lap pynban, ba u dei u khun jongu hi, uba la shim ia katei ka pisa.
La iathuh ba utei u khynnah rit, uba dang leit Class X, ula ai haduh T.15lak ia uwei u paralok jongu, uba dei u khun jong u misteri bad ka daw, ba ula ai haduh kattei, ka long namar ba ula pyndep lut ia ki home work jongu.
U khun jong u misteri, mar ia ioh ia katei ka pisa, ula jah syndon na skul bad la iathuh ba uwei pat u paralok jongu, ula thied da ka kali, mar ia ioh pisaU kpa jong utei u khynnah, ula ai kyrteng sha ki pulit ia ki khynnah, kiba la ioh ia katei ka pisa bad ki pulit, ki la ai por ia ki kmie, ba kin pynphai noh ia kitei ki pisa hapoh san sngi.
Philip MarweinKi la don ar tylli ki mat kiba kongsan kiba la pynkhih phaloh ia ka Ri u 7trep naduh u Naitung (July) mynta kane snem.
Kawei ka dei ka Khasi Custom Lineage (2nd Amendent) Bill ba la wanrah da ka Khasi Hills District Council kaba ong ba ka kynthei Khasi kaba shongkha ia u Dkhar(Non-Khasi) kan duh noh ia ka jinglong Khasi Scheduled Tribe (ST) lem bad ki khun ba kha na ka bad ki khun ruh kin duh noh ia ki kabu ST baroh.
Kawei pat ka mat kaba la pynkhih bha ka dei ka National Register of Citizens (NRC) ba la pynmih paidbah da ka Assam ha kaba 40.07 lakh ngut ki briew kiba shong ba sah ha Assam (kham bun bah na ki, ki dei ki khar poi-ei kiba la buhai shnong be-ain ha Assam baroh shi katta), kim don kyrteng satia ha kane ka Register jong ki nongshongshnong jong ka Ri India lane ka NRC.ha Meghalaya ruh, lehse la donkam noh ia ka NRC ban tip mano ba dei ki Nong India bad mano bym dei hok, namar u bymdei u Nong India u don hok aiu ban ioh ia ki hok bad ki kabu ba dei tang na ka bynta ki nongshongshnong.
Ha kaba iadei ba katei ka Bill kiba la pynkhih paidbah ki dei kito ki Khasi (khamtam lehse kiba la shongkurim khleh) ki ong ba kane ka Bill, lada ka long ain, kan pyntroin bad ka pynduh jait shisyndon ia ka jaitbynriew khasi.
Nalorkata, ki ong ba kane ka pyrshah ia ka hok longbriew manbriew bad iaid pyrshah ia ka Riti synshar jong ka Ri India bad kumta kan ym long ain lano lano ruh.
Kiwei pat ki kynhun, jong ka jaitbynriew Khasi hi, ki ong ba kane ka Bill ka long kaba bha ban lait na ka jingshongkha lyngkar ia u dkhar u lynkien, u dohiong u dohstem bad kiba jrong khmut bad kiba syndam khmut.
Ki ong ba ka shongkha khleh ka la pynmih shibun ki khun shipiah shisuka, shi ana haduh ba ym i don khasi haduh ba ka snam khasi ka khleh milai palat bad kane hi ka pyntroin bad pynduh ia ka jinglong khasi nylla.
Ki la ong ba ki la mih sa kiwei kiwei ki jingma haduh ba ia ki hok ki riti bad jinglong tynrai jong ka jaitbynriew naduh ka kheinkur kheinkha, ka niam ka rukom bad ki riti ki dustrur baroh ka la jaktung lut.
Kane ka jingiatai ka dang thnam bha haduh mynta ruh, kumba lah ban iohi ha ki rynsan bapher bapher.
Kane ka Bill kaba la leit sha ka sorkar jylla bad u Lat jong ka jylla ka la sdang wanphai biang sha ka District Council da kaba bthah ia ka ba kan bishar bad peit bniah sa shisien bad sa phah biang lyngba kajuh ka lynti ynda la pynbit pynbiang nadong shadong.
Hooid, la donkam hi ban pynjanai shuwa ia kane ka Bill shuwa ban phah biang sha ka sorkar bad sha u Lat.
Kaba sngewsih ha kane ka jingiakwang nia ka long ba ki don na baroh arliang ki jingiakwang ktieh da ki nia bad ki ktien ki bym don burom satia, kiba la thadrong madan ialade bad ka jaitbynriew hakhmat ki khyllah jait- ki dkhar ki lynkien haduh ba ki la ioh ban iarkhie bein pahuh.
La don ruh ki jingthoh kiba la kynthoh bein tyngeh ba ki tnga (kurim) Khasi ki phet tnga noh bad ki ieh jyndat ia la ki kurim.
Hooid ki la don kiba kum kita, hynrei ym baroh.
Ki la don ruh bun ki tnga dkhar (khylah jait) kiba la iashong bad ki kynthei Khasi bad ki la iehnoh jyndat ia ki.
ki la don ruh kiba iashong ruh ki pyndonkam da ki buit kyllain, ki tan sha ka rukom im jong ki, ki pynkylla niam bad dustur ruh haduh ba wat haba ai kyrteng bad ia ka jait ruh ki pynkylla haduh ba la mih sa ki kyrteng bad jait khleh Dkhar-Khasi ban ioh shim ia ki kabu schedule Tribe.
Ki ju mih khah khah ha ki Kotkhubor ba hadien katto katne snem ynda ki la sngew lyngkhum jingmut ba iakynduh jingeh ki la leh noh da ka Affidavit.
Kin dang don ki ban leh kumne,sa peit-thuh bha ha ki Kotkhubor.
Sa kawei pat kaba la pynkhih phaloh bad pyntieng ka dei ka NRC ba la leh ha Assam.
Ka jingsyier ia u paid 7trep halor kane ka long ba kito ki poi-ei kiba khlem rung kyrteng ha kane ka NRC kin wan tyllep ban buhai shnong kat shaba lap ha ka Bri u 7trep bad ha jylla Meghalaya baroh kawei.
Lada une u poi-ei 40 lakh tam (kham bun bah ki dei ki Muslim na Bangladesh) un wan shane yn ym iohi Khasi-khasei shuh bad haba kumta ka don jingmut aiu ban iakren shaphang ka Jaitbynriew Khasi-khasei bad ka khangkha khleh, haba la wan tyllep da kane ka umsaw bah.
Ka jylla Meghalaya ka don kumba 35 lakh malu mala (2018) ngut ki briew bad tang u 7trep (Khasi-Pnar) ki don kumba 14.12 lakh (2011census).
Kumta ka dei hok ba ki bor sorkar jylla bad ki Seng trei monsngewbha kum ka KSU, FKJGP, HYC, HANN, HNYF bad kiwei kiwei ki kyntu ia baroh ki nongshongshnong ban iarap peitngor lem ioh kine ki 40 lakh ki poi-ei na Assam kin ban rung ha kane ka jylla jong ngi, khamtam ha ka Bri u 7trep.
Khlem da iakren than tang shaphang kita ki 40 lakh tam ki poi-ei hangthie ha Assam, hynrei ki poi-ei kiba la dep wan rung shane bad kane ka jingwanrung ruh kaba dang bteng shaid-shi-shaid ka long kaba shyrkhei.
Hagno kata ka jingteh lakam ha kita ki Check-Gate.
Kam don satia.
Kine ki Mynder bad ki khyllahjait kiba wan na kiwei ki Ri ba marjan bad jylla lyngba ka Assam, Tripura bad kiwei ki jylla ki jyllei haduh katta katta haduh ba ki la shlei ha Ri Bhoi,ka West Khasi Hills, ha sor Shillong, ha ki khap sor, sha New Shillong Tornship, ha Jaintia Hills bad ha ki sor barit jong ka jylla, yn nai iakren ha Garo Hills.
Ki wan tuid da ki hajar hajar shisngi shisngi.
Ki la dap shoin ha ki surok bah, ki surok rit, ki lynti ki synkien, ki trei naphang ha ki jait kam bapher, ki die madan ha ki surok bad lynnti iaid kjat, ki tur sha ki jaka khap sor bad nonkyndong, ki die ia ki Carpet, ki bed sheet, ki jain pyrda, ki mobile bad electronic, juti, slipar, ki tiar sekhonhan, ki thied ia ki nar jot, tin jot, ki leh bun ki kam be-ain ha ka tuh, lute, bad jynrat ia ki jingdeng ksiar.
Ym tip ki shong hangno, ki thiah hangno, mano ba ai jaka ia ki, mano ba ai jingtrei ia ki; ki bylla katba ioh bad katba ai, bun ruh kiba ai jaka bad ai kam ki dei ki Khasi hi ha ki dukan, ki karkhana, ki kontraktor ki mlien bha ban ai kam ia ki.
Kim don laisen ei ei, kim don dulir ban pynsabud ia ka jinglong traishnong jong ki bad bun kiwei kiei ki kam bymman jong ki.
Bun na ki, ki dei ki ba dang samla -ha ki 16,17,18, 20 bad 30 khlieh bad ki dei khamtam na kawei ka kynhun niam.
Ynda la sah katto katne bnai bad snem ki la tip jaka, ki la ithuh briew, bad ki nang ban pynjuh ia ki malik bad ki malik pat ki aiti ha ki ia ki kam ba kham heh haduh ban da aiti wat ia ki passbook ne aiti ia ka iing ka sem ruh.
Bad ynda ki la sngewtrai bud sa ka jingiajuh iajem bad ia-ithuh bad sammut samla bad ki samla kynthei khasi.
Namarba ki kham nang ban ai ksai bad ai lain, ki kynthei ki ngop bad ki kylla iashong lok noh.
Don napdeng jong ki, ki la shah rong bak sha ki shnong jong ki haduh ba ym lap shuh lada pyrsahg leit wad ruh.
Kiba kum kine ki la jia bad kin nang jia katba nang iaid ka por namar ym don jingteh lakam na ki bor sorkar, ki bor District Council, Hima, ki Raid, ki shnong, ki kur bad ki longiing longsem.
Ym dei ba duh tang longjait longsker, ka riti dustur hynrei duh bad ka briew baroh Bad sa kawei ruh ha kane ka juk, ym don ba lah ban teh lakam ia ki khun samla ha ka shongkha shongman.
Kumta, la i don donkam shisha ban pyntreikam ia ka ILP ha kane ka jylla.
Kiba khang ia kane ki dei kito kiba kwah ba ka jylla kan long laitlan ban aili katba kiba kwah ban wan shongkhnong ha kane ka jylla.
Ka ILP kan iarap shibun ban teh lakam ia ka jingwan tuid ka umsaw.
Ki iashongkha katba mon, ym don kmie-kpa, ym don ki hymmen ki para, ym don kni namarba shaei phin leit wad ia kita ki kni, ym don kur, ka kur kam don bor ei ei ruh bad lada don bor dei tang ki kmie ki kpa bad ki hymmen ki para.
Ha kane ka juk mynta ki kur bad ki kni kim don bor ei ei.
Ka juk kni ka la leit bad ka la wan ka juk ki kmie ki kpa, khamtam u kpa.
Dei ban kham pynleit jingmut bad pynkhlain ia ki longiing longsem.
Ha kane ka juk ba mynta, ka la don ka jingpyrshang ban ia-lum kur, hynrei kine ki jingpyrshang baroh ki long tang ki rongphong bad ki kut tang ha ka jingiakhrong pei bad iabamja ne bamkhana, ym don kita ki jingmih kiba pynkhlain ia ka longkur longjait wat hapdeng kane ka jinglyngkar bad jem rngiew ka jaitbynriew khasi ba la shah thombor ha ki mynder.
Ki hok bad ki Riti tynrai shano ki la leit/.
Halor kine ki bynta kein dei ban iatai bad ban ialehthma, ban iada bad pynim pat.
Dei halor kine kein ba ki District Council kin imsngi bad thaw ain.
Ka ain halor shongkha khleh ka long tang kawei na kita.
Shillong: U nongialehkai ka Malki u Ousseynou Kamara u la thep ia ka kol ia ka Malki hynrei kane kam shym la lah ban leh eiei namar ba ka Langsning ka la lah ban pynphai kylla da kaba suk haduh 4 kol ban khur ia ka nam jop ha ka jingiakhun ka lympung Shillong Premier League 2018 kaba long ha kane ka sngi Saitjain.
Ia ki saw kol ka Langsning la thep da u Ebormi Buam ha 37 minit, Ronalkydon Lyngdoh Nonglait ha ka 52 minit, Kynsaibor Lhuid ha ka 57 minit bad ka kol bakla ka Malki ha ka 79 minit.
U Kamara u la thep ha ka 72 minit ia ka Malki.
Ka Malki kan iakhun sa ia ka Rangdajied United ha ka 16 tarik por 4:00pm.
Tura: Ka National People’s Party (NPP) ka la kynnoh ia U John Leslee K Sangma, MLA barim bad uba dei u kandidet jong ka elekshon shiteng samoi na South Tura Constituency, ba ula pynkhein ia ki kyndon na bynta ka elekshon ka ban long ha ka 23tarik Nailar 2018.
Ha ka jing ujor sha U Returning Officer, ka seng, ka kynnoh ba U John Leslee, ula leit ban pyni ia ki video jong U PA Sangma, ba la khlad noh, ba u leit rung sha ka Mandir bad ba u shah ban tah tikka, ha kaba ula kynnoh ba katei ka pyni ba U Sangma, ula kylla  niam Hindu ialade.
La kynnoh shuh da ka seng NPP, ba U John Leslee, ula kren pyrshah ia ka Agatha Sangma, MP barim jong ka Tura Constituency, da kaba ka khot ia ki Pastor jong ka Balang Baptist, na ka bynta ban ia pynlong jingduwai, wat la ialade ka dei kaba na ka balang katholik.
Ka NPP, ka dawa namarkata, ba dei ban pynsaja ia U Leslee, ba ula pynkhein ia ki kyndon elekshon bad ba u kwah ban pynthnam ia ka jing pynkhreh elekshon, kaba iaid jai jai ha kine ki sngi.
Silchar: Shi taiew mynshwa, U Rajen Gohain, uba dei u myntri kam rel jong ka sorkar India, ula shah kynnoh, ba u bat bor ia arngut ki kynthei, halor ka nongrim ba u tyrwa ban ai kam ia ki; mynta pat ka la mih sa ka kyrteng jong ki lai ngut ki MLA, kiba la shah ujor halor katei ka kam bat bor kynthei bad ka jingdon bynta ha kaba die kynthei.
Kitei kiba la shah ujor hynnin ka sngi, ki long U Aminul Haq Laskar na ka seng BJP, U Kishore Nath (BJP) bad U  Nizam Uddin Chaudhury (AIUDF).
La iathuh ba kitei ki dei kiba ju leit khah khah sha katei ka iing kaba don ha  Mehrpur Pushp Vihar Lane, kaba dei ka ktem bah jong ka jing pyniaid ia kitei ki kam khaii met.
Guwahati: Ka la mih ka jingjia kaba khyllah bha ha kaba pyn treikam ia ka National Registration Register (NRC) ha Assam bad kata ka long ba uwei na ki nongtrei jong katei ka tnat ban peit ia ki mynder ri, ula dei lypa ialade uba la dep rai ba u dei u mynder ri.
U Mohammed Khairul Islam, uba dei u nonghikai ha Thengsali Khanda Pukhuri Lower Primary School ha Marigaon District, ula shah rai mynder ri, ha ka Foreigners Tribunal of Marigaon, ha u snem 2016.
U Islam, u trei mynta ia katei ka kam tohkit mynder ri ha ka NRC Seva Kendra ha Mikirbheta.
La iathuh ba ynda katei ka jingjia, ka la paw pyrthei shabar, ba ki bor sorkar, ki la weng noh ia u na katei ka kam.
Shillong:Ka  Executive Committee jong ka Khasi Hills Autonomous District Councils (KHADC), kan ia kynduh lashai ka sngi, na ka bynta ban iakren biang ia ka ain shongkha shongman jong ka Khasi Hills Autonomous District (Khasi Social Custom of Lineage) kaba kynthup ia ka ain kaba la thaw kham mynshwa bad kane kaba thaw mynta ruh.
La iathuh da U bah HS Shylla, ha ki katto katne ki kotkhubor, hynnin ka sngi, ba ka don ka bynta kaba thoh ha ka ain kaba rim, ba ki khun kiba mih na ka jing ia poi kha jong ka kynthei Khasi bad u shynrang u bym dei Khasi, kin dei ki Khasi bad ia katei ka bynta, yn hap ban weng noh.
Ha katei ka ain shongkha shongman jong ka  Khasi Hills Autonomous District (Khasi Social Custom of Lineage) (Second amendment) Bill, 2018, ka Council ka la pyn kylla ia ka Section 3 jong ka ain kaba rim.
Nalor ka  Section 3 (c), la buh sa ka sub-section 3 (d), kaba ong “Kano kano ka kynthei Khasi, kaba shong kurim ia u bym dei Khasi bad kynthup ruh ia ki khun jongka, yn ithuh ba kim dei ki Khasi bad kitei kin duh ia ka kyrdan jong ka jinglong Khasi bad kiwei kiwei ki jingmyntoi na ka jinglong Khasi, kaba ailad kyrpad ia ki kum ki Khasi".
Haduh mynta U Bah Shylla, u iathuh ba kam don kano kano ka kyrwoh, na ka sorkar Jylla, halor kane ka phang, wat la U Bah Shylla, u kren shai, ba ka sorkar Jylla, kan lah ban pynphai biang ia katei ka ain sha ka District Council.
U Bah Shylla, u pynsngew ba ki lai tylli ki District Council, ki don ia katei kajuh ka jingthmu, ia kaba kum katei ka ain, na ka bynta ban khanglad ia ka kynthei Khasi, ban ia poi kha bad kiwei pat ki jaitbynriew.
“Ka dei ka GHADC, kaba nyngkong eh ban thaw ia katei ka ain bad mynta ka JHADC ruh, ka don ia katei kajuh ka jingthmu na ka bynta kaba kum katei ka ain" ong U bah Shylla.
U Bah Shylla, ula ia kren ia kane ka ain bad U Bah Madonbai Rymbai, CEM ka JHADC ha ka sngi thohdieng ba ladep.
Shillong:Ka Garo Hills Autonomous District Council (GHADC) ka la ia kynduh jingeh mynta ka kynti, namar ba la mudui mukotduma ha Meghalaya High Court, halor ka jing pyndonkam bakla la ia T.100.71 klur, ka pisa kaba wan na ka  Special Plan Assistance (SPA) jong ka Ministry of Tribal Affairs (MTA).
La ujor ia katei ka mukotduma da U  Nilberth Ch Marak (Dingnen) na Williamnagar, kaba hap ha East Garo Hills.
U Nilberth, ula ujor ruh halor ka jing bym pyntreikam thikna ia ka skhim MDC ha Williamnagar Constituency, ha ka por ba u long CEM, U  Denang T Sangma bad ula thoh ruh sha ka  Ministry of Tribal Affairs, hynrei kam shym la iaid kam eiei ruh em.
Ha katei ka skhim jong ka SPA, la ai bhah ia ka GHADC T.100.71klur bad na katei ka pisa, la pyllait T.69,21,44,816 na ka bynta ban pyntreikam ia 1167 tylli ki skhim ha ki 29 tylli ki Constituency jong ka Garo Hills District Council bad ia katei ka pisa, la pyllait ha u snem 2015-2016.
Na shibun ki jing ujor, U Nilberth, ula pyni ia ka jingthaw ia ki shnong kiba shu thok tang ban ioh pisa bad nangta sa ka jing bym pyntrei dep ia ki projek bapher, ha kaba la pyni ruh ia ki kot ki sla kiba la trei pyndep ia kitei ki projek.
Da kaba pyni nuksa ia ka Williamnagar constituency, la pyni ba na ki 46 tylli ki projek, ki don 15 tylli ki bym pyntreikam eiei ruh em, katba 13 tylli na kitei ki dei kiba la shu trei malu mala.
La pyni ruh ia ka jingshna ia ka lynti iaid kjat ha ka shnong Cherupara, ha kaba la mang pisa, na ka bynta ban thaw ia katei ka lynti iaid kjat bad la iathuh ba tang ka shnong ruh kam don kaba kyrteng kumta.
Shillong:  U Myntri tnad Social Welfare u Bah Kyrmen Shylla, u la ong ba u la bthah ia ka tnad ba kan thaw ia ki lad ki lynti ban pyllait noh ia ka jingai jingiarap sha ki tymmen ki kro, bad kumjuh kiba duna dkhot met kaba la sahteng la shi snem eiei mynta.
Ha ka jingiakren bad ki nongthoh khubor, u Bah Kyrmen u la ong ba naduh ka kyrdan u myntri rangbah u Conrad K Sangma ruh la dep shim khia ia kane ka kam, ha kaba la bthah ia ka tnad ba kan pyllait ia ka pisa khlem pynslem.
“La bthah ban pynsted ia ka jingai jingiarap sha kito ki tymmen ki kro, bad kumjuh kiba duna dkhot met, kiba iap lok bad kiwei", la ong u Myntri.
Katkum ka jingong u myntri, ka tnad Social Welfare ka la pynkhreh shaid shaid bad tang shu ioh ia ka pisa, yn sa pyllait noh ia kiba dei ban ioh.
Kane ka skhim Chief Minister Social Assistance Scheme (CMSAS) ka ai jingiarap sha ki tymmen, ki kynthei ba iap lok, kiba duna dkhot met naduh u snem 2015 hynrei ha u snem 2017 kaba la long shi snem pura mynta.
Ki don kumba 50 hajar ngut tam ki briew ha ka jylla kiba dei ban ioh ia ka jingiarap na kane ka skhim.
Halor ka jingdawa ban pynheh na ka T.1000 shi bnai ia kiba duna dkhot met, u myntri u la ong ba ka sorkar kan sa bishar halor kane lada ka don pisa.
Kham mynshwa, u MLA ka South Shillong u Bah Sanbor Shullai u lakynduh ia u Myntri Rangbah u Conrad K Sangma ban kyntu ia u ban shim khia ban pyllait noh iaka bai iarap bnai ia ki briew kiba duk, kiba duna dkhot met, ki longkmie ba iap lok kaba la sahkut la shi snem tam mynta naduh ka sorkar barim.
Katkum ka jingong u Bah Sanbor, ka sorkar barim ba ialam ka Congress ka la set haduh 15 bnai mynta ia ka pisa baibam bnai jong ki briew kiba shem jynjar kaba la ai ka sorkar lyngba ka Chief Minister Social Assistance Programme bad ka pisa baroh ha kine ki 15 bnai ka la kot sha ka 4 klur tam.
Ka sorkar barim ba ialam ka Congress ka la shah set haduh T.4.77 klur shi bnai, kaba la pynphai noh ka sorkar ia ka pisa sha kiwei ki tnad ha u snem ba la dep.
Ha ka por ba synshar ka sorkar barim ka jingpyllait ia ka pisa kam ju long thikna namar ba don ba pyllait hadien saw ne san bnai.
Kane ka skhim ka dei ban ai man u bnai ha ka dor T.5 spah shi khlieh sha ki 99,552 ngut kiba don ha ka jylla, ba kynthup 53,573 ngut kiban ioh baibam tymmen, 30,284 ngut ki kmie ba iap lok bad 11,695 kiba duna dkhot met ha ka jylla baroh kawei.
Katkum ka jingong u Bah Sanbor kane ka bai bnai ka la rit palat bad u la kyntu ia u myntri rangbah ban pynkiew noh na ka T.500 sha ka T.2000 shi bnai khnang ban iarap kham bha ia kiba duk bad kiba jynjar.
Ka jingiarap ka la rit palat bad nga la kyntu ia u Myntri Rangbah ban pynkiew noh sha ka T.2 hajar shi bnai.
Nongstoiñ: Ha kawei ka jing aksiden kali kaba shyrkhei, u wei u samla u la duh ei ia la ka jong ka jingim, katba u wei u pat u la mynsaw jur, hadien ba ka taksi kamai kaba ki shong  ka la shah tynrah bad shah rat ha kawei ka trok kit umphniang.
Katkum ka tyllong khubor ba la ioh lum, la ong ba katei ka jingjia kala jia ha ka miet jong ka 9 tarik kaba dei ruh ka sngi Palei jong ka taiew ha kapor kumba 11:00 baje shiteng miet bad katei ka jingjia ka la jia ha ka suroh bah Nongstoiñ-Shillong, ha ka jaka kaba la tip kum ka Mawkohhiar kaba don ha ka shnong Nongkasen.
Shuh shuh ka tyllong khubor ka iathuh ruh ba katei ka taksi kamai kaba don ia u No ML 06 2524, ba la ñiah da u Pynskhemlang K Budnah kala mih na ki thaiñ Nongkasen bad thmu ruh ban leit sha Nongstoiñ ha ryngkat u wei u nongshong kali, hynrei kyndit kumno re kumno mar iapoi ha katei ka jaka katei ka trok kit umphniang kaba la wan mar pyrshah ka la la leit ban tynrah bad rat ia katei ka taksi haduh ba kan da pra phom.
Ha katei ka jingjia u nongñiah jong katei ka taksi kamai kata u Pynskhemlang K Budnah u ba dei u nongñiah u la khlad noh hashen katba u nongshong kali pat u la don hapdeng jong ka jingmynsaw kaba jur bha bad la ong ruh ba hadien katei ka jingjia na ka liang jong u nongñiah jong katei ka trok kit umphniang u la phet krad noh na katei ka jaka bad ieh ia ka trok hajuh.
Na ka liang jong ki pulit hadien ba ki la ioh ia ka jingtip halor katei ka jingjia bran bran ki la her sha katei ka jaka ban pynlong ia ka jingtohkit bad ruh ban pyndep ia ki jingdonkam katkum ka aiñ bad ki pulit ki la register ruh ia ka case ha Nongstoiñ Police Station katkum ka case number 66(08)2018 u/s 304A/279/337/427 IPC.Shillong: Ka Meghalaya Human Rights Commission (MHRC) ka la hukum ia u Chief Secretary ka jylla u Y.Tsering ba u dei ban thaw ia ka kynhun tohkit kaba halor ban tohkit bniah halor ka jingiap jong ki 5 ngut ki nongtrei bylla surok na ka daw ka jingshah bat ilektrik, kaba la jia ha u bnai ba la dep ha ri Lum Garo.
U Secretary ka MHRC u bah A.Mawlong u la ong ba katei ka Commssion ka la mudui Suo Moto  halor katei ka kam bad ka la hukum ia u CS ba ka kynhun tohkit kaba un thung  kan dei ka kynhun kaba kin dei da ki ophisar kiba ym duna ia ka kyrdan jong u Secretary bad ia ka ripod dei ban pynpoi hapoh ka 45 sngi.
Katei ka Commission ka la ong ba ka la pynmih ia katei ka hukum khnang ban tip ia ka daw ka jingthur mur jong ka tnad ba dei peit kaba la pynlong ia kitei ki briew 5 ngut ban shu iap ei.
Lah ban kdew ba ha u bnai ba la dep ha ka 25 tarik ha ka por 4:30 baje janmiet ki la don 5 ngut ki briew kiba dei ki nongtrei bylla surok ki la iap na ka daw ka jingshah bat ding ilektrik ha ka shnong Manikganj kaba hap hapoh North Garo Hills.
Kham mynshuwa u District Magistrate u la pynmih hukum ba dei ban tohkit da ki Majistor ka ban ialam da u 1st  Class Magistrate u Tangchiring K Sangma ia katei ka jingjia bad ban pynpoi ia ka ripod hapoh 30 sngi.
Shillong: Ka Meghalaya’s Got Talent (MGT) ba la pynbit pynbiang da ka Meghalaya Talent Search Organisation ka la iaid sha khmat ia ka jingbishar kaba la sdang na Pynursla, ha ka 01 tarik Nailar, 4 tarik ha Mawkyrwat, 6 tarik ha Mairang  bad 8 tarik ha Dawki mynta u bnai.
Ki nongiashim bynta bad ki riew don sap jong kine ki saw tylli ki jaka ki la mih shakhmat ban pyni ia ki sap kaba ki don.
La iohi shisha ia ki sap bapher bapher jong ki kum ka put bisli, beat box, tem drum, tem ksing, put sla ki nongshad nongrwai bad kiwei ha  kine ki saw tylli ki jaka ba la wan iashim bynta naduh kiba la ryngbah samla haduh ki hep ki barit.
Ki nongpyniaid ki khot ki wer ia ki riew don  sap jong ka jylla Meghalaya baroh kawei ban ia mih sha khmat ban pyni ia ka sap kaba phi don lyngba kane ka rynsan.
Ki dang don sa phra tylli ki jingbishar kiba dang sah bad kiba shah jied sha khmat yn pyni ha ki TV channels kum DD North East (Dish TV, Tata sky, Reliance, Airtel, Videocon) T7 News, YouTube  ka page jong ka seng Meghalaya’s Got Talent Season 3 bad ki kot khubor, la ong ki nongpyniaid.
Shillong:  Ka Meghalaya Baby League (MBL) 2018 kan bteng biang mynta ka sngi.
Kane ka jingialehkai kan long ha madan Third Ground bad ha Jawaharlal Nehru Stadium.
Ka MBL 2018 ka dei ka jingiatreilang ka Tata Trusts, Meghalaya Football Association bad All India Football Federation.
Kiban iakhun lashai ki long ka Kickstart FCC Rhinos, Langsning Greenergy Lions, Mawlatbah SC Hawks, ENE Falcons, Unified Gorkha Gators bad Little Star Clouded Leopards bad ka Sunnydale School Doves, Touchline NE Cubs, Nongthymmai GC Scorpions, Nongtrai Cheetahs, Wahlakhiat Bulls bad ka JNS Jaguars.
Ka jingialehkai kan sdang 9:30 am haduh 1:00pm.
Shillong: Ka Laban ka la pynliem  2-1 ia ka Mawlai ha ka jingialehkai ka lympung 1st Division League ka SSA hynnin ka sngi Thohdieng ha madan Polo.
U Beckyson Kharkongor ka Laban ula thep ia ka kol ha ka 66 minit katba u Victor Shadap ula thep ia ka kol banyngkong ha ka 17 minit katba ka Mawlai ka la pynphai shikol da u Stephanfield Lanong ha ka 89 minit.
Ha ka jingiakhun  baroh ar tylli ki kynhun ki la ialehkai bha bad la iohi ba ha ka kylla miet, ka jingiakhun ka la nang khluit ha kaba ki rangialehkai ka Mawlai ki la pyrshang ban iakhun tyngeh ban pynphai kylla, hynrei ka Laban ka thep biang ia ka kol ba-ar lyngba u Beckyson Kharkongor ha ka 66 minit ban pynthikna ia ka jingjop.
Hadien ka jingia-khun tyngeh ka Mawlai ka la ioh ban pynphai shi kol ha ka 89 minit lyngba u Stephanfield Lanong bad haduh ba kut ka khlem lah shuh ban thep kol kumta ka hap ban phai iing da ka nam rem da 1-2.
Babu Kular KhongjiremHa kine ki khyndiat taiew ba la dep, ngi iohi ba ka la mih sa kawei pat ka kam ba phylla bym poi pyrkhat (unexpected development) bad kata ka long ka jingshem jong ka sorkar ia ka jingdon ki dawai enjek ha ki dohkha ba bam ki briew da kita ki dawai ba la ju ai enjek ia ka met iap ki briew (deceased) khang ban lait na ka jingsma bad jingpyut jong ka doh jong kata ka met iap da ka jait dawai enjek ba ki khot ka ‘Formalin’.
Kane ka jait dawai enjek ki ong, ka long kaba khlain bor bha (powerful) bad ka long ruh ka dawai kaba don jingma (dangerous) shi katdei eh ia ka koit ka khiah ki briew lada ka ioh rung (entered) ha ka met uba koit ba khiah bha (healthy people).
Ki ong ba kane ka jait dawai kan wanrah bun bah ki jait jingpang ba khyllah khyllah ba laiphew jait naduh ki jingpang TB haduh ka jingpang Cancer ruh.
Dei na kata ka daw ba ka Sorkar lyngba ka Fishery Department ka la khang shuwa shipor (banned) ia ki jait dohkha ba wan na shabar ha ka state jong ngi khnang ban iada ia ka koit ka khiah ki briew jong ngi ha kane ka liang.
Haba la ai bih ha ka bam ka dih (food items) jong ngi, mano pat ba lah ban lait na ka.
Ia ka dohkha lei, ngi ju thied bad ai khnang ia kito ki tymmen ne kito kiba pang tlot pang swai.
hynrei mynta pat mar khongpong pynban kumba lehbein ia ki bapli.
Kane ka jingpynsangeh thied dohkha ka Sorkar shipor ka la pynkyndit bad pynpeitmat pynban ia ngi ba nangne shakhmat ngi dei ban nang ban ieng hi ha la ki jong ki kjat ha ka Khaii ka pateng, ka ri dohkha dohpnat ym ban shu shaniah na kiba wan na bar na lait.
Lada ngi sngewthuh shisha ia kane, kan wan rah shisha ka jingmyntoi bad ki jingkylla ha ka ioh kam ioh jam, ka trei ka ktah ba ngin ia roi shisha parum – pareh para ma ngi ha kane ka ri jong ngi ha ki liang baroh.
Ha kane ka juk jong ngi mynta, ngi iohi ba baroh ki jait jingbam jingdih jong ngi kim lah lait shuh na ka jingdon ki dawai (Chemicals).
Kat kaba ngi bam ngi dih naduh ka um ba ngi dih haduh ki jhur ki jhep, ki soh ki pai, u khaw u kba haduh ka doh ka kah la ioh rung lut ki dawai baroh (Chemicals) Naduh ka um, ka lyer, ka khyndew ka shyiap bad ka pyrthei mariang salonsar baroh ki la kylla sniew lut bad kylla bih ruh na ka daw ka jingpyndonkam dawai palat.
Ka um ha sor Shillong ruh ba la tan na Mawphlang water supply Scheme la pynkhuid shuwa da ki dawai (Chemicals) ba kin iap ki khniang jingpang (germs) shuwa ban supply ia ka sha Shillong.
Ki um dih ha ki bitor plastic lei (drinking water) kim lah lait satia na ki chemical.
Yn nai da ia kren ia kiwei kiwei jait jingdih ba lai phew jait.
Dei tang ka um na thyllong mawsiang (natural sources) kaba dei ka um jong ka mariang (Natural Water) kaba lah ban lait na ki dawai (chemical).
Ki jhur lei ha ka por bathung ia ki, khlem dawai khlem long artad.
Ki long kiba ma shibun lada ngi bam ia ki.
Ki Jait jhur aiu kiba lait na kaba ai dawai bad ber dawai.
Kiba kham ibang bad kham itynnad lei lei, kito ki kham ma shuh shuh pynban.
Kaba bam ia kum kine ki jait jhur, kan wanrah ki jingpang kpoh ba lai phew jait naduh ka dap lyer (gastric), ka pynhiar, ka prie, jingpang shadem, ka jinghiar ka jingkiew ka BP (Blood Pressure), ka jingpang iap shiliang (Paralysis) bad ka jingpang iap kyllon da ieng kynsan (heart attack).
U Khaw ba ngi bam man ka sngi ruh khlem ber dawai um lah ban neh slem bun snem.
Ka dud ne ka sha lei yn nai ia kren shuh, kim long hi khlem ki dawai (chemicals).
Mynta pat ki dawai (chemicals) ki rung syndon sa ha ka doh.
Ka dohkha na um ruh ka don Formalin.
Ki syiar bad sniang na farm ruh ki ong hana, ba la ai enjek ia ki ym tang ba kin lait na ki jait jingpang bapher bapher hynrei ruh ba kin kham heh bad kham san kloi bha.
Ki masi ki blang ruh kiba ju ai dud ia ngi man ka sngi ki ai enjek ba kin koit kin khiah bad kham pynmih dud shibun shibun.
Haba kumta, hangno ngin ioh ia ki jingbam jingdih jong ngi kaba lait na ki dawai ki dashin (Chemicals).
Ka la dei ka por namarkata, ban ia bud noh ia ki ri kiba shai (Developed countries) ban don noh ar jait ki dukan ha iew.
Kawei ka dukan kaba die ia ki jait jingbam bym don dawai (Natural food items) bad kawei pat kaba ber dawai (Chemicals).
Lada long ha kata ka dur, bun ki ban ia beh (rush) ban thied ia ki jhur/soh na ki dukan bym pyndonkam dawai wat lada ki kham rem ruh kam pher namar kim don jingktah (side effects) ia ka koit ka khiah bad kin kham im slem ne im tymmen ruh kum ki riew hyndai.
Ki jingbam lang ia ki jingbam jingdih kiba don dawai (Chemical) kan ktah kylla ia ka koit ka khiah jong ngi bad ka lah ruh ban khate noh ia ka rta bad jingim jong ngi ki briew ban im shiteng por kumba ka jia ia ki briew ha kine ki juk thymmai jong ngi mynta.
Lada long ha kata ka dur, ka jingbam ba ki bam ha ka por ka sotti juk ki long shuwa man shuwa khlem pyndonkam dawai ki long pynban kiba kham bha bad ki dawai bah ia ka koit ka khiah u briew.
U Soso Tham ruh u ngeit ia kane namar u ong; “Ka jingpynim jong kane ka pateng kaba mynta bad ka ban sa wan ka shong eh ha ka jingsngewthuh bad ka jingshem pat ia la ka jong ka Hyndai" U thoh namarkata ia kine ki lain:-“Kumba ka skei sha la dien trai,Ka phai kylla khadduh iawai".
Bah Staising Kharbteng,Thainthynroh, Lyngiong LyngdohshipKa jingialeh ban pynioh ia ka jinglaitluid jong ka Ri India na ki kti jong ki dohlieh kiba bat ia ka bor synshar la jan kumba 200snem eiei da ki nongialam ka Ri jong ngi ka long kaba eh haduh katta katta namar ka jingpyneh ka sorkar Phareng ban ai da kaba suk ha ka kti ki nong India ban synshar hi dalade.
Ngi sakhi ia ka jingshah shitom kiba bun kiba la duh noh ia la ka jong ka jingim bad shibun ki longing longsem ki la duh ia la kiba ieit bathoin.
Ha ka jingialeh ban pynioh ia ka jinglaitluid ia la ka Ri, ki nongshong shnong kiba kynthup ia ki jaitbynriew bapher bapher ki la mih shakhmat ban ia snohktilang khlem da ailad ban pynrung ia ka mynsiem jingsngewpher ha kano kano ka bynta.
Ka thong ba ha khmat eh ka long ban ioh ia ka jinglaitluid.
Ngi iohi ia ka mynsiem ba shitrhem bad jingiatylli hapdeng ki paidbah ban ieng pyrshah ia ka bor ka sorkar Phareng da kaba weng sharud ia baroh ki jingsngewpher jaidbynriew ne jingngeit.
Da shisha katei ka mynsiem iatreilang jong baroh ka la wanrah ia u soh ka jingjop ha kaba khatduh ban ioh ia ka jinglaitluid na ka sorkar Phareng ha ka 15tarik Nailar, 1947.
Ha ka jingiaid lynti ban ioh ia ka jinglaitluid hapoh ka jingialam ki nongialam kiba bun jong ka Ri, shibun ki jingeh bad diengpyngkiang la hap ban iaid lyngba bad tyngkhuh khamtam haba ki bor sorkar Phareng ki wanrah ia ka mynsiem iapher jingmut para nongshong shnong ka Ri ha ka kyrteng ka Niam bad Jaidbynriew.
Katei ka mynsiem iapher jingmut ba la saindur da ki nongwei ka la ioh ban phrung ha ka jingmut jingpyrkhat kiba bun balang kat haduh ba ka la wanrah ia ka jingdon shibun ki kynhun bapher bapher ban mih la ki jong ki jong ki jingdawa.
Ha pdeng ki jingtynjuh kiba bun kaba ki nongialam ki ialam ia ka Ri ban ioh ia ka jinglaitluid, lyngba ka jingshlur bad jinglen lade ki paidbah ka Ri bad ki nongialam ban pha ia la ka jingim na bynta ka lawei jong ka Ri, ki bor ka sorkar Phareng ki hap ban pyndem ban aiti noh ia ka bor synshar jong ki ha ki trai shnong jong ka Ri India kaba kynthup ia ki jaidbynriew kiba bun jait, ki jait ktien ba bun, ki jingngeit kiba bun bad ka jaka kaba iar.
Ka jingthmu jong ki nongialam ha kata ka por ka long ban pynioh ia ka bor synshar ha la ki para Ri da ka jingkyrmen ba ngin dap ngin biang ha baroh ki liang bad ban weng ia ki jingeh bad diengpyngkiang ban kyntiew shaphrang ia ka Ri.
Ha ka jingiaid lynti jong ka Ri ha kine ki snem naduh ba ngi la ioh ia la ka jinglaitluid ka ban kynjoh sha ka 71snem mynta u snem ka long kaba kongsan haduh katta katta ban phaidien ba kumba ki nongialam jong ngi ki la pynioh ha ngi ia ka jinglaitluid na kti ki dohlieh ka dei ka kamram jong ngi pat ban kyntiew shaphrang shuh shuh ia ka Ri sha kliar jong ka nam ,ban pynioh ia ka jinglaitluid jong ka Ri bad imlang sahlang na baroh ki jingsniew kiba bun jait bad diengpyngkiang kum ka jingsngewpher ha bun ki liang, ka jingsahdien ha kano kano ka bynta,ka jingjyllei ki jingdih kiba sniew kum u drok bad kiwei kiwei ki jingeh.
Kumjuh sa shisien pat ka mynsiem iatylli ka dei ban don kum ha ka por jingialeh laitluid khnang ba ka jinglaitluid ba janai katkum ka jingthrang ki nongialam ba la leit noh kan urlong da shisha bad ba baroh ki nongshong shnong kin dap kin biang, kin pahuh pahai ha baroh ki jingdonkam ha ka jingim jong ki kaba man la ka sngi naduh ka bam ka dih, ka kup ka sem ,ka thiah ka dem ka kam ka jam ,ka koit ka khiah,ka jingshong shngain bad kumta ter ter khlem da don kano kano ka jingleh shilliang khmat.
Shillong:U Conrad K Sangma, myntri rangbah ka Jylla bad uba long ruh U President jong ka  National People’s Party (NPP), ula leit ban kanbas ilekshon na ka bynta U Martin Danggo, ha ka jingialang kaba la pynlong ha Ranikor, West Khasi Hills District mynta ka sngi.
Ki don kumba 3hajar ngut ki paidbah, kiba wan shim bynta ha ka jingialang, ha kaba ki don ki jait bynriew bapher, kiba wan shim bynta ha ryngkat bad ki rong ki rong bad ki jing iashim bynta jongki ha ka rwai ka siaw.
Haba kren ha ka jingialang, U Conrad, ula ong “U kpa jongnga, U PA Sangma, u ju pynpaw ia ka jingsngewkhia jongu ia ka Ranikor Constituency bad ula ju ong ba lada ka don ka lad, ngi dei ban leh eiei ia ia ki briew jong katei ka thain bad nga sngew burom shibun eh, ba ngi don mynta ia ka lad ba ngi la lah ban leh eiei ia ka Ranikor".
Ha katei ka jingialang, U Martin Danggo, ula shong lang bad ki paidbah sha madan, ha kaba la kren da U Dr WR Kharlukhi President jong ka NPP ha ka Jylla, U Ma Sniawbhalang Dhar, myntri kam pynroi nongkyndong ka sorkar Jylla nalor kiwei pat ki nongialam.
U Conrad, ula ong shuh shuh ba U Dango, ula len ialade, da kaba iehnoh ia ka jinglong MLA jongu, na bynta ka jing myntoi ka Ranikor Constituency.
“Um shym la risain, na bynta ka jingmyntoi shimet jongu, hynrei u sngewkhia na ka bynta ki paidbah bad ba u kwah ban pyn urlong ia ka jing khmih lynti jong u paidlang ka Constituency".
U Conrad, u khot ia ki paidbah, ba kin ailad ia u Danggo, ha kane ka kynti, da kaba pynjop don burom ia U Danggo.
Ula ther tyngeh ia U Mukul Sangma, uba la long u myntri rangbah barim ka Jylla, uba la pyniaid bakla ia ka pisa kaba wan na ka sorkar India bad kane ka la ktah shibun ia ka roi ka par ka Jylla.
Shillong:  Ki samla ba la pyndep ia ka jingpule ha ka rep ka riang  na ka bhah sorkar ki la shong kyrain ban dawa na ka sorkar ban thung noh ia ki ha ka tnat ba ki la pyndep ia ka jingpule kumba la bhah.
Kine ki samla hapoh ka lama Meghalaya Agriculture Students and Graduates Association (MASGA) kiba don kumba 20 ngut ei ei ki la pynlong ia kane ka jingdawa ha phyllaw jong U Soso Tham Auditorium.
U president ka MASGA, u samla Baiarbor Nongbri u la ong, “Naduh u snem 2008 haduh mynta 2018 ym pat don mano mano napdeng jong ngi kiba la pass katkum ka bhah sorkar ba ngin shah thungkam".
U la iathuh ba na kane ka jingbym thung kam jong ka sorkar, kiba bun ki samla ki la sakma ban trei da kiwei pat ki kam kontrak, kum ha ki bank bad kum ki nongtrei kontrak ha ICAR.La iathuh ba ka jingioh bhah man la u snem na ka sorkar ban pule ka long 8 ngut na ki Khasi-Jaintia, 8 ngut na Garo bad 4 ngut na kiwei pat ki jaitbynriew, bad bynrap ba ki don haduh kumba 180 ngut ki samla ba la pass na kane ka bhah ki bym pat ioh kam ha kane ka tnat sorkar.
Kine ki samla ki la leit ruh ban iakynduh ia u Myntri kam rep ka jylla, u Bah Banteidor Lyngdoh ban pynsngew ia ki jingdawa jong ki, bad ki la iathuh ba u Myntri u la kular ban shimkhia ia kane ka jingeh jong ki.
Ha kawei ka liang, u Myntri ka tnad ka rep ka riang ka jylla u Bah Banteidor Lyngdoh u la kular ba ka sorkar kan sa shim khia ban pynbeit noh ia ka kynrum kynram ha kaba iadei bad ka jingthung kam ha ka tnad ka rep ka riang ka jylla, kaba la sah pongding slem bha mynta.
Haba kren sha ki lad pathai khubor mynta ka sngi, u Bah Banteidor u la ong ba ka jingeh ka mih ka dei namar ba ka don ka mukotduma ha iing kashari kaba la ujor pyrshah da ki samla pule ia ka jingpynbna khot rung kam ne advertisement ka sorkar kham mynshwa.
Katkum ka jingong u Bah Banteidor, kane ka sorkar kaba dang shimti shen ia ka bor, kam shym la shong kli kti ban pynbeit ia kane ka kam bad u la ong ba kan pyrshang katba lah ban pynbeit hapoh lai bnai.3 sngi hadien ka jingwan ban pynsangeh ia ka jingpyntrei ia ka Building jong ka skul SSA kaba don ha shnong Khliehumwang, Ri Bhoi District.
Mynta ka step, la ioh jingtip ba ki pulit ka Assam ki la wan ban pynpra noh ia building ban shna pynbha ia katei ka skul.
La ioh jingtip ruh ba mynta ka sngi,  ki pulit ka Assam kiba la wanrah bad ka Puh shilum ki la wan hajan jong katei ka skul ha ka por mynstep, hynrei tang hadien katto katne por ki la pynpra noh da kaba da katei ka Puh shilum.
Nongpoh: Mynhynnin ka sngi ki briew na ka tnat Enforcement Wing jong ka Khasi Hills Autonomous District Council, ki la hiar ban jurip Trading bad Labour License ia ki dukan bad jaka pynlong khaii da ki bar jylla kiba sah ha ki thain  Jerobad Mawsmai, Ri Bhoi District.
Ha kane ka jingleit jurip, ia ki briew ka Enforcement Wing, la ialam da u Bah F.Kharsyntiew lem bad ki nongbud jong u kiba la don kumba 5 ngut ei ei, ha kajuh ruh ka por ha kane ka jingleit khynra Trading bad labour License, la synranglang da ki nongialam shnong ka Mawsmai bad Barridua.
Ha kane ka sngi, ki briew ka District Council, ki la sdang ban khynra naduh ka por 11 baje ei ei mynstep bad haduh kaba kut ki la ioh ban khynra kumba 28 tylli ei ei kaba kynthup naduh ki dukan bad ki Petrol Pump bar jylla kiba ha katei ka jaka bad na kitei ki 28 tylli, la lap ba ki don tang kumba 7 tylli ki dukan ki bym shem la don ia ka Trading License, hynrei bun na ki dukan ki khang khyrdep ha ka por ba ki briew ka District Council ki leit khynra.
Haba peit bniah ha kane ka jingleit khynra Trading bad labour License, la iohi ba ki bar jylla kiba don dukan bad ki jaka khaii ha katei ka jaka, ki da burom ia kine briew ka District Council kiba la leit khynra, ha kaba bun na kitei bar jylla kiba don dukan ha katei ka jaka, ki da ai ruh ka jingkular ba ki pynbiang ia ki kot ki sla.
Haba peit bniah ia ka rukom long ki bar jylla kiba don dukan ha katei ka jaka, la iohi ba ki kloi ban pynbiang ia ki kot ki sla, hynrei ka daw kaba la pynlong ia ki ba kin ym pynbiang ia ki kot jingdonkam, ka lah ban dei namar ka jingbym shimkhia da ki briew ka District Council ban pynlong ia ka jingleit khynra kaba man ka por.
Hadien ba la kut ka jingkhynra ha katei ka jaka, ki briew na ka District Council, ki la ong ba ka jingkhynra Trading bad Labour Licennse kan dang iaibteng ha kine ki sngi ki ban dangwan bad ka jingkhynra kan long ia baroh ki dukan bad ki jaka khaii jong ki bar jylla kiba don ha katei ka thain kaba khappud bad ka Assam.
Haba iadei bad kane ka jingwan khynra Trading bad labour license da ki Pulit Enforcement ka District Council, ki nongialam shnong kiba kynthup ia u Bah Ioanis Narleng, rangbah shnong ka Baridua lem bad kiwei ki rangbah shnong, ki la pynpaw ia ka jingkmen kaba khraw ban iohi ba ka District Council, ba kin pynlong ia kaba kum kane ka jingleit khynra.
Nalor ba ki la pynpaw ia ka jingkmen, ki la ai ruh ka jingkar ba ki kloi ban ai ka jingiatreilang lada ka District Council kan donkam jingiarap na ki bor shnong haba iadei bad ka jingkhynra ia ka Trading bad Labour license ia ki bar jylla, kiba la wanbuh Dukan bad pynlong jaka khaii ha katei ka jaka.
Kum ki rangbah shnong ha kane ka thain,  ki kyntu ia ka District Council ba na ka bynta jong kito kiba donkam ban pynthymmai ia ki Trading License, ki dei ban wan pyntip shwa sha ki Bor shnong, khnang ba kan pynsuk ha ka rukom treikam hapdeng ki bor shnong bad ka District Couuncil, khang eh ha kiba kum kane ka por ba ki pynlong ia ka jingkhynra ia ki Trading bad Labour Liicense, ki la bynrap.
Shillong:Ka sorkar Meghalaya, ka la rai ban buh da ka dor thymmai, na ka bynta ki heh sorkar, kiba kwah ban buh kali ba kin pyndonkam ha ki kam ophis jongki.
Haba kren sha ki kotkhubor, hadien ka jingialang jong ka Cabinet, U bah Prestone Tynsong, myntri rangbah ba ar, u iathuh ba haduh mynta, kam don satia ka jingbuh dor ia ki kali, na ka bynta jong U Lat ka Jylla bad kumjuh ia u myntri rangbah ka Jylla bad mynta ka sorkar, ka la buh dor T.40lak na bynta ki kali jong U Lat bad jong u myntri rangbah ka Jylla.
La iathuh ruh ba ka dor jong ki kali, na bynta U Deputy Chief Minister, ki Cabinet Minister, U Chief Secretary, ka long haduh T.20lak, kaba long mynshwa T.15lak bad na ka bynta U  Additional Chief Secretary,   DGP, Principal Secretary ka long T.12lak, na kaba ju long T.10 lak mynshwa.
Ka dor jong ki kali, na bynta U  Secretary,  Deputy Commissioner, IGP kan long mynta T.9lak bad T.7.5lak ia ki  Heads of Department  bad T.7lak ia ki ophisar ha ki District.
La ong shuh U Bah Tynsong, ba ka jingbuh dor ia ka jingthied kali, kam iahap shuh ha kine ki sngi, namar ba ki kali ki la remdor shibun.
Jowai: Uwei u shipai BSF uba la tip kyrteng kum u Dipankar Ghosh (28) u la shah kem ha ki pulit ka East Jaintia halor ka jingkynnoh ba u la jrong kti ia kawei ka samla khynnah kaba dang 16 snem ka rta ha ka miet sngi Balang.
Katkum ka khubor na ki pulit, ki la iathuh ba ka jingjia ka la jia ha ka por kumba 9 shiteng eiei hynnin ka miet ha kawei ka dukan jong ka hynmen jong ka kaba don ha Chiehruphi ha jan ka Topcem Cement.
Katei ka hynmen jong ka ka la leit ban pyntip sha ki pulit ha lumshnong ha ka por kumba 10:30 pm eiei.
Katei ka hynmen kala iathuh ha ki pulit ba hynnin ka miet ki shipai BSF kiba don ha Topcem Cement ki la wan sha dukan jong ka ha kaba uwei na ki u la jrongkti bad thmu ban bat bor ia ka para jong ka ha kapor ba ka dang thmu ban leit sha painkhana.
La ong ba katei ka samla lud ka la lyniar bad ha ba ka hynmen jong ka ka la mih ban leit iarap ka la iohi ia uwei  u shipai ba phong uniform u la phet shapoh u pud u sam ka Topcem Cement.
Na ka liang u SP ka East Jaintia Hills u la iathuh ba mynta ka step la ithuh ia utei u shipai bad ka kem noh ia u bad la pynngat ia u hapoh ka kyndon POCSO.Shillong:  Ka sorkar ka la pynbeit pali ia ki myntri sorkar ba kin pynher ia ka lama ka ri ha ka sngi Laitluid ka ban long ha ka 15 tarik mynta u bnai.
U Symbud Myntri rangbah u Bah Prestone Tynsong u la iathuh ba u Myntri rangbah ka jylla u  Conrad K Sangma un pynher ha Shillong katba u Bah L Hek un leit ha Nongstoin.
U myntri sor u Bah Hamlet Dohling un pynher ha Nongpoh, u Bah Sniawbhlang Dhar un pynher ha Jowai bad u Bah Prestone un pynher ha  Williamnagar, East Garo Hills.
U myntri tnad kam pohiing, u James K Sangma un pynher ha Ampati, u Bah Samlin Malngiang ha Resubelpara, u Bah  Banteidor Lyngdoh ha Khliehriat, u Bah Metbah Lyngdoh ha Mairang.
U Bah Lakhmen Rymbui ha Amlarem, u Bah Comingone Ymbon ha Sohra.
U Symbud Lamphang u Timothy D Shira ha Dadenggre, u chairman ka State Planning Board chairman u Bah Lambor Malngiang ha Pynursla.
Ha Tura, Mawkyrwat bad Ranikor yn pynher lama ki ophisar ka sorkar namar ba ka don ka elekshon shiteng samoi ha South Tura bad ha Ranikor.
Pynursla: U Chief Executive Member ka KHADC u bah H.S Shylla  ryngkat bad katto katne ngut ki MDC ka KHADC, ki la hiar myn hynnin ka sngi sha ka jingialang paidbah kaba la long ha Pynursla kaba la pynlong da ka FKJGP bad HYC Ri-War Mihngi Circle na ka bynta ban pynshai paidbah ia ka Khasi Social Custom of Lineage Second Amendment Bill 2018.
Haba kren ha katei ka jingialang u Shylla u la ther tyngeh ia ki  2 ngut ki longkmie kiba pyrshah ia katei ka Bill, kata ka kong Angela Ryngad bad ka kong Patricia Mukhim bad u la ong ba ka jingmih jong ki ban pyrshah ka dei namar ka jingshah kynshoit ha ki tnga jong ki kiba dei ki bar jylla.
“Ngim don por ban kren kyllaiñ hangne da kumwei pat, hynrei nga kren pyrshah pyrshah ha doh bad nangne shakhmat kito kiba ioh tnga dkhar kim dei shuh ban dang kren eiei shaphang ka jaitbynriew, ki dei kine ki juh ki briew kiba pyrshah beit man ba wanrah ia kano kano ka aiñ ban iada ia ka jaitbynriew" ong u bah Shylla.
U bah Shylla u la kynnoh ruh ba ki briew kiba pyrshah ia ka jaitbynriew, ki ju pyndonkam da ka kotkhubor phareng ban pynlong kum ka tynghung pynsawa sha kiwei pat ki briew kiba nabar, “La pyndonkam da ka kotkhubor phareng ba long trai da u khar Bengali ban pynthohbria bad ban thad madan ia ka jaitbynriew jong ngi, lada phi sngewkhia shisha ia ka jaitbynriew balei phim thoh phim kren ha u Mawphor, Rupang, Nongsaiñhima, Kynjatshai, ai ba ka ri bad ka jaitbynriew kan tip, ngim shah ia kiba kum kitei ki riew shim kabu ban myntoi ialade shimet ba kin kynthoh eiei ia ka jaitbynriew jong ngi" ong  u bah Shylla.
U la ther ruh ia ka Chairperson ka Women Commission ka kong Theilin Phanbuh bad u ong ba ka jingleh jong ka da kaba pyrshah ia katei ka bill ka dei ka jingpynkheiñ ia ka bor bad  ka shuki ba ka shong bad  kam dei ban leh kum ki nongialam sengbhalang.
U bah Shylla u la ong ba da ka jingpyrshah jong kitei ki briew u Lat ruh u sngewthuh bakla noh bad u la pynphai ia ka Bill sha ka sorkar, “Lymda dei na kine ki briew katta ka Bill ba la Pass da ki 28 ngut ki MDC ka la long aiñ" ong biang u bah Shylla.
Halor katei ka Bill jong ka KHADC u la ong ba ka dei ka Bill ka ban tehlakam nangne shakhmat ia ka shongkha khleh bad ka jingioh lok lyngkar ki kynthei Khasi da ki briew kiba nabar namarba katei ka jingioh lok jong ki da u briew uba nabar kan sa pynduh jait ia ka jaitbynriew shisien ka sngi, “Ki bar jylla kim ioh lad shuh ban phrung khlieh bad ban leh trai khlieh naba ka don ka Land Transfer Act, ka Trading by Non Tribal bad kiwei ki aiñ hynrei ki iohi kliaw ba ka don sa kawei ka jingkhang bah bad katei ka dei ka jingshongkha, na kata ka daw ngi wanrah ia kane ka Bill bad ngi ap khmih lynti ba hapoh 3 bnai dei ban pynlong aiñ noh ia ka lym kumta ngin khot da ka dorbar bah ka Bri u Hynñiewtrep" u la ong.
U bah Shylla u la ong ba ia kaba la dep la dep, hynrei ai ba katei ka aiñ kan sdang thymmai noh naduh ba u Lat un shon muhor ia ka.
“Kito kiba la dep long ki kynum, ki paduh ki padeng ym lei lei kdup bha noh ia ki, hynrei nangne shakhmat kan ym jia shuh" u la ong.
Shuh shuh u la ong, ba ha kine ki sngi u la shah kynthoh ba u la pynshlur ia ki kynthei Khasi ban ioh khun shibun shibun, “Kitei ki juh ki briew ki la kynthoh ki ong ba u bah Shylla u pynshlur ban ioh khun shibun shibun, ka dei ka jingshisha ba nga pynshlur, ngi dei ka jaitbynriew kaba rit paid  lymda dei na ka jingkha khun bun ngut jong ki longkmie jong ngi katta ngi sah sa tang 5 lak ngut hynrei da ka jingiaioh khun bun jong ki mynta ngi don 20 lak ngut, ka jaitbynriew jong ngi kam dei ban sngap ia ka jingpynshlur ka sorkar ban ioh khun tang 2 ngut hynrei katba u blei u dang ai pdiang beit, da u ai 10 ngut ruh pdiang, 30 ngut ruh pdiang, pyndam noh ia kato ka Sign Board kaba thoh ka longing kaba rit dei ka longing kaba suk, dei na kane ka daw ba ha ka por mynshuwa nga ai Award ia ki longkmie kiba ioh bun ngut ki khun" ong u bah H.S Shylla haba kren ha ka jingialang paidbah kaba la long ha Pynursla.
Wat hapdeng ka jingjaw slap iohi ba ha katei ka jingialang ba katba u bah Shylla u dang kren ki paidbah ki la nang ia bun ia bun bad ka la pyndap ruh ia katei ka jaka ha Parking Lot ha Pynursla.
Kiwei pat kiba  la kren ha katei ka jingialang ki long u President rangbah ka HYC u bah Robertjune Kharjahrin, ki nongialam ka STIEH ba kynthup ia ka kong Badariti Lyngdoh Nonglait, ki MDc kiba la ai jingkren ki long u bah Manstudy Nongrem, bah Jansing Tynsong, bah Victor Rani , kong Grace Mary Kharpuri.
Shillong: Ka Kynhun ki longkmie Khasi hapoh ka lama ka Saindur Tip-kur Tip-kha Ieng Tylli Ehrngiew-Khun Hynniewtrep (STIEH) ka la iakynduh hynnin ka sngi ia u Symbud Myntri Rangbah u Bah Prestone Tynsong ban kyntu ia ka sorkar ba kan pynsted ia ka Khasi Social Custom of Lineage (Second amendment) (KSCL) Bill 2018, ban ioh noh ka jingmynjur na u Lat ka jylla.
Ki nongialam kane ka kynhun ki la ong, ba wat la kane ka Bill ka lah ban don ka jingduna, hynrei ym dei pat ban pynslem ban pynbeit ia ka, namar ba ka long kaba donkam ban iada ia ka jaitbynriew na ka jingshongkha khleh ki kynthei Khasi bad kiwei ki bym dei Khasi.
“Ka jingmut jong ka jingiakynduh ia u Symbud Myntri Rangbah ka long beit ban kyntu ia ka sorkar ba kan pynsted ia kane ka Bill ban ioh noh ka jingmynjur hadien ba la phah na ka Khasi Hills Autonomous District Council (KHADC)", la ong ka Kong F Majaw, bad kumjuh ka Kong Badariti L Nonglait.
Ki la ong ba na ka liang u Bah Prestone, u la ong ba wat la u kyrshan ia ka Bill, hynrei ka dang don ki jingduna ha kaba ka sorkar kan phah biang sha ka KHADC hadien ba la ioh pdiang na u Lat ka jylla, khnang ba ka KHADC kan sa pynbeit bha ia ki jingduna.
“U Bah Prestone u la ong ba ka sorkar kam don jingpyrshah ia ka Bill hynrei ka donkam ka jingpynbeit ia ki jingduna", la iathuh ka Kong F Majaw.
Katkum ka jingiathuh kine ki nongialam ka STIEH, ka jingbym shai kane ka Bill, ka long kumno yn leh lada ka kynthei Khasi ka ioh lok da u dkhar hynrei lada u phet, kan ioh biang ia u shynrang Khasi bad kawei pat ka dei ka jingai lad ia ki shynrang ban ioh lok dkhar ha ka kyrteng ka Tang Jait.
Ka kong F Majaw ka la ong ba katkum ka jingong u bah Prestone, ka donkam ruh ban pan jingmut na ki paidbah, tangba kam dei ban slem kaba lah ban long 15-10 sngi shwa ba ka KHADC kan pynbeit ban mynjur ha ka dorbar bad ban phah biang sha u Lat ban mynjur.
Ki la ong ba wat u CEM u bah HS Shylla u la ong ba ka KHADC ka kloi ban pynbeit pynjanai ia kane ka Bill.
“Kito kiba pyrshah ia kane ka Bill ka mut ba ki don eiei ka jingmut ba sha lyndet", la kam kine ki nongialam ka STIEH.Lah ban kdew ba ki nongialam ka STIEH ki la iakynduh ruh dang shen ia u Lat ka jylla ban kyntu ba un soi noh ia kane ka Bill hynrei na ka liang u Lat ka jylla u la phah biang ia kane ka Bill sha ka KHADC ba kan pynbeit ia ki jingbym shai.
Joannes JTL LamareIa ka Khasi Social Custom of  Lineage Act, 1997 la pass da ka Khasi Hills Autonomous District Council (KHADC) haka 13 tarik u Lber (March) 1997 bad u Lat ka jylla Meghalaya ula soi  ban mynjur ia kane ka Bill ha ka 23 tarik u Rymphang  2005.
Ia kane ka Bill la pynmih  ha ka Gazette jong ka jylla Meghalaya haka 25 tarik  u Rymphang 2005.
Kum ban shu pynkynmaw ka KHADC ha ka 25 tarik u Naitung (July) 2018 ka la pass ia ka Khasi Social Customs of Lineage Second Amendment Bill 2018.
Ha kane ka sngi baroh ki MDC jong ka KHADC kiba don 28 ngut baroh, da kawei ka sur ki la ia rah la ki kti ban pynpaw ia ka jingmynjur ka jong ki ia kane ka Bill.
Shuh shuh ha kane ka sngi, ki 3 ngut ki MDC Kynthei kiba iadonlang ki ruh ki la ia mynjur lang ia kane ka Bill.
Hadien Arsngi ba la Pass ia kane ka Bill da ka KHADC, U CEM ka KHADC bad ki katto katne ngut ki MDC ki la ialeit ban kynduh ia u Lat ka Jylla ban ai ha u ia ka Bill ba la pynkylla.
Hadien kane kumba la iatip lut baroh ba la mih shibun ki jingjia kiba kynthup ia ki jingkyrshan bad jing bymkyrshan ia kane ka Bill.
Don ki nongialam jong ki Pressure Group ki la pynpaw ia ki jingpyrshah jong ki ia kane ka Bill hana ba ki kynnoh ba kane ka Bill kam long kaba biang satia na ka bynta ki Kynthei bad ka long kaba iashah shilliangkhmat.
Ym lah ban sngewthuh ba balei ba mih kum kine ki jingpyrshah.
La pynlong shibun ki jingiatainia halor kane ka phang ha kiba bun ki Rynsan la ka long ha ki jaka paidbah lane ha ki Prokram ha ki Channel bapher bapher ha ki TV.La pynlong ruh shibun ki jingialang da ki seng bapher bapher ban pynshai paidbah halor ki nongrim ki jong ki ba balei ki kyrshan ne pyrshah ia kane ka Bill.
Na ka liang kito kiba pyrshah ia kane ka Bill, ki la leit ban kynduh ia u Lat ka Jylla ban ai ha u ia ki jingsoi kyrteng jong ki 35 ngut ki longkmie kiba hana ba ki pynpaw ia ka jingpyrshah ia kane ka Bill.
Ngam lah pat ban sngewthuh ba napdeng kine kiba pyrshah ia kane ka Bill la paw kyrteng iwei i Sistar Judith Shadap.
Shu kwah ban tip ba ha kano ka nongrim ine i sistar i pyrshah ia kane ka Bill? Hato ine i sistar i la ioh jingbit ne kumno na ka Balang Katholic ban leh kumne? Ne hato la phah ia i ban pyrshah ia kane ka Bill da ka Balang? Nga da kwah eh ban shai bad ban tip halor kane ka bynta.
Lada ine i sistar i leh ia kane da ka bor lajong, hato ki heh lane ki nongsharai jong ka Balang Katholic kin shu sngap jar? Lane lada don kano kano, nga da sngew kwah ban tip halor ka nongrim aiu ba ine i sistar i pyrshah ia kane ka Bill.
Shuh shuh, na ka liang jong ki katno katne kiba la soi kyrteng ban pyrshah ia kane ka Bill, la ju shem ba ki ju pyrshah ia baroh kiba ka Sorkar khamtam leilei haba ka KHADC ka thmu ban leh eiei na ka bynta ka jingmyntoi ki paid ka Ri Khasi.
Kine kiba ju mlien ban pyrshah kat ia kab don naduh ban pyrshah ia ka Village Administration Bill, ban pynkynriah ia ki nongdie jingdie madan, etc bad mynta sa ia kane ka Bill ka KHADC.Don aiu mo ban pyrshah lut kat ia kaba thmu ban wanrah?Ha man ki rynsan ba iatai shaphang kane ka Bill thymmai, ki pynpaw ba ki pyrshah bad ki pyni nia kumba sngewstad eh bad sngew tip lut.
Hynrei ha kane ka kynti kaba mynta, la iohi ba bun ki la kyrshan tyngeh ia kane ka Bill bad sngewtynnat shibun ba la mih sa kawei ka seng ki kynthei kiba la seng syndon da ka Seng STIEH ban kyrshan ia kane ka Bill ka KHADC.Ka STIEH ka la ioh ia ka jingkyrshan jong kiba bun ki paid ka Ri Khasi bad Jaintia, ym kum kito kiwei kiba ia pyrshah ia kane ka Bill kiba don tang kumba 35 ngut kumba la paw ha ki jingsoi ba ki la phah sha u Lat ka Jylla.
Hangne la dei ban sngewthuh bad tip ba kiba kyrshan ia kane ka Bill ki kham bun shah ban ia kiba pyrshah.
Ka sorkar Jylla bad khamtam u Lat u dei ban peit ia ka Sur u Paidbah halor kane ka bynta.
Ym ban sngap ia ki khyndiat kiba pyrshah.
Ka Sur u Paidbah ka Ri Khasi bad Jaintia ka sawa jam ban pdiang noh ia kane ka Amendment da u Lat.
Bun ki la angnud ba kane ka Ain kan treikam noh namarba ki sngew ba kane ka Bill ynda ka la lah ban long ain, kan khanglad bad tehlakam ia ka kam shongkha shongman khleh kaba la i jyllei bha ha kine ki Sngi.
S.A.KurbahKa Jaitbynriew Hynniewtrep Hynniewskum ka dang ehrngiew ha ka Juk u Kni ba u dang kyllur ia ka Niam Kur bad u dang don iktiar ban sneng ban kraw ia la ki para ki pyrsa wat lada ka kynthei ka synshar ia ki rympei iieng kum ka kmie bad kum ka kiaw ha la ka jait ka jait.
“Ka kmie ka long ka khlieh jong ka iing.
Ka synshar ka khadar maka: ka sngap ka sngew maka: ka pyrkhat ka pynbeit maka: ka ai bam ka ai dih maka: ka sumar ka sukher maka: ka ri ka dup maka: ka lum ka kynshew maka ia ka kamai ka kajih baroh, kaba kamai u tnga, lane ki hynmen ki para lane ki khun ki ksiew baroh: bad ka bat bad ka pyndep pynbiang maka ia ki niam ki rukom baroh kiba dei ia kata ka iieng.
Kumba ki Khasi ki khein jait khein kur na ka kynthei, kumta ruh ki seng ia kiei kiei baroh kiba iadei bad ka jinglong jingim jong ki ha kane ka nongrim.
Ki seng ia ka iing ha ka kynthei, ki seng ia ka niam ha ka kynthei bad ki seng ia ka raid ka hima ruh ha ka kynthei" (Ka Niam Khasi 1937, sla-191, da u Homiwell Lyngdoh).
Kane ka dustur ai-jait kmie ai-jait kynthei ka la pynjyllei ia ki Ksew-kynther-slap hapoh kane ka jaitbynriew.
Kine ki ksew kynther-slap ki la jyllei ha Motphran, ha Iewduh, bad ki kynthei jong ngi ki la long kita ki nongri ki nongkdup bad ai-ja ai-dohkha, ai-jaka-rieh ai-jaka-dem ia kitei ki ksew kynther-slap.
Hadien katto katne snem ba ki la ri ia ki, kine ki ksew kynther-slap, ki dait ia ki nongri nongkdup haduh ba ki la mong lut ka met ka phad bad kit khohkadun na ki da ki phew hajar ngut kiba la nangpynlyngkien ia kine ki ksew kynter-slap hapoh ka bri u Hynniewtrep.
Ialade pat ruh ki kylla ksew kynther-slap, rynjiw rynjiw rynjaw rynjaw, bad ki wiar pynheh sur ha ki Suriohidur (Television), bad la paw pen ryngkew ha ki Kortimat (Computer), ki Napdiah (Mobile) jong ka pyrthei hi baroh kawei.
Ki jlaw kyrthat-iap ha man la ki jaka ba ki shong para-ksew kynther-slap bad ki byrngem ban dait lamwir kat ia kiba iaid ba ieng ha lynti syngkien.
Ka Khasi Social Custom of Lineage Bill (Second Amendment Bill) 2018 ka dei kawei na ki badonkam  tam jong kane ka Juk ban beh krad ia ki ksew kynther-slap na ka bri u Hynniewtrep u Hynniewskum.
Ki la don bun ngut ki kynthei jong ngi kiba kren pyneh ryndang bad la jan mih sa ki phyllew khmat shabar ba ki iania ban pyrshah ia ka Second Amendment Bill 2018 jong ka KHADC.Ki kren koppia ba kin challenge ia ka KHADC ba ki kloi ban iada ia kata ka Dustur Ai-jait Kynthei (Ai-jait kmie), haba ialade ruh kim tip ba ki dei na ka jaitbynriew aiu! Ka surname te Khasi Khara, ka Engine pat na Bihar, na West Bengal, na Nepal, na Punjab (kharmetor), na China, na Bangladesh, na Delhi, bad na kiwei kiwei ki ri jong ka pyrthei.
Kumta, kitei kim kwah ban duh ia ka bor jinglong kynrad kumba la thoh ha ka kot ka Niam Khasi 1937 da u Homiwell Lyngdoh.
Ha ka por ba draft ia ka Khasi Social Custom of Lineage Bill 1997 u la don u rangbah Seng Khasi uba la long Chairman  ban tynruh ban pynlong ia katei ka Bill bad ka la long ain ha u snem 2005.
Uta u briew uba la long u Chairman u la long uba shim jait sha lade ia ki khun.
U nongthoh u la iania bad utei u chairman ha u snem 1993 ha ki kot khubor jong ka ri da ki jynthoh.
Ka jingiatyrkonia ka la long kaba khluit bha ha katei ka snem.
Kumta, ka KHADC kam dei ban khot ia kum kitei ki rangbah na ka Seng Khasi ban ioh jingmynjur halor ka Second Amendment Bill 2018 jong ka Khasi Social Custom of Lineage, ba kum kitei ki rangbah ki sa nangpynjyllei shuh shuh ia ki ksew kynther-slap hapoh ka jaitbynriew Hynniewtrep namar ki jingmut jong ki ki long kiba lynshing shibun eh.
“Ki dang kwah thung phan bad khmihlynti pat ban mih da ka shriew.
"Ha kine ki bnai ba la dep ka la don ka jingialang jong ka Seng Khihlang ha ri Pnar ha kaba uwei na ki nongkitkam jong ka, u la kynthoh tyngeh “ba dei ban pynshitom ia kito ki rangbah Hynniewtrep kiba shongkurim ia ki kynthei Hynniewtrep bad kiba shimjait shalade.
" Hynrei tang hadien ar ne lai bnai la paw pynban ha ki kot khubor ba i shah shim action pynban ialade bajlaw tyngka iohei.
La thad madan madiah ia ka jinglong ‘khasaitpohji’ jong u ha ki kot khubor jong ka jylla baroh kawei.
Kum kine ki jaitbriew kiba dang iai-kwah ban pynksan ba ka kynthei kan nangsynshar ia ka rympei, ia ka raid, ka hima, ia ka niam bad ter ter.
Kumta, ha kane ka juk, ki paw penryngkew lut ki jingleh jingkam jong kata ka dustur basniew (Is 14:29), ba ki briew jong ngi kiba long khristan ruh ki mane-blei ia ka dustur (Mk 7:7-8, 13).
Ka Seng STIEH kaba dei kawei na ki kynhun ba la kyllur da ki kynthei, ki la sngewthuh bha ia kane ka jingmut “ksew kynther-slap.
" Kumta, ki la kyrshan ia ka “Khasi Social Custom of Lineage Bill (Second Amendment) 2018.
Kim kwah ban iohi ba kin nangjyllei ki ksew kynther-slap mynder bad ksew kynther-sla trai-ri.
Ba ki paidbah kin sngewthuh bha sa pule ka kot “Ka Jaidbynriew Shahrah Umsaw" “U Tngoh-kada" “Beh i’u Kada Khlaw" “Ki Mraw ha la Ri" Ka Synjuklang ki Hima Khasi" “Ka Congress ha Ri Khasi Mynhynnin haduh Mynta Nangne pat sa shano?".
Shillong: Ki samla ba la pyndep ia ka jingpule ha ka rep ka riang  na ka bhah sorkar ki la shong kyrain ban dawa na ka sorkar ban thung noh ia ki ha ka tnat ba ki la pyndep ia ka jingpule kumba la bhah.
Kine ki samla hapoh ka lama Meghalaya Agriculture Students and Graduates Association (MASGA) kiba don kumba 20 ngut ei ei ki la pynlong ia kane ka jingdawa ha phyllaw jong U Soso Tham Auditorium.
U president ka MASGA, u samla Baiarbor Nongbri u la ong, “Naduh u snem 2008 haduh mynta 2018 ym pat don mano mano napdeng jong ngi kiba la pass katkum ka bhah sorkar ba ngin shah thungkam,".
U la iathuh ba na kane ka jingbym thung kam jong ka sorkar, kiba bun ki samla ki la sakma ban trei da kiwei pat ki kam kontrak, kum ha ki bank bad kum ki nongtrei kontrak ha ICAR.La iathuh ba ka jingioh bhah man la u snem na ka sorkar ban pule ka long 8 ngut na ki Khasi-Jaintia, 8 ngut na Garo bad 4 ngut na kiwei pat ki jaitbynriew, bad bynrap ba ki don haduh kumba 180 ngut ki samla ba la pass na kane ka bhah ki bym pat ioh kam ha kane ka tnat sorkar.
Kine ki samla ki la leit ruh ban iakynduh ia u Myntri kam rep ka jylla, u Bah Banteidor Lyngdoh ban pynsngew ia ki jingdawa jong ki, bad ki la iathuh ba u Myntri u la kular ban shimkhia ia kane ka jingeh jong ki.
Ha kawei ka liang, u Myntri ka tnad ka rep ka riang ka jylla u Bah Banteidor Lyngdoh u la kular ba ka sorkar kan sa shim khia ban pynbeit noh ia ka kynrum kynram ha kaba iadei bad ka jingthung kam ha ka tnad ka rep ka riang ka jylla, kaba la sah pongding slem bha mynta.
Haba kren sha ki lad pathai khubor mynta ka sngi, u Bah Banteidor u la ong ba ka jingeh ka mih ka dei namar ba ka don ka mukotduma ha iing kashari kaba la ujor pyrshah da ki samla pule ia ka jingpynbna khot rung kam ne advertisement ka sorkar kham mynshwa.
Katkum ka jingong u Bah Banteidor, kane ka sorkar kaba dang shimti shen ia ka bor, kam shym la shong kli kti ban pynbeit ia kane ka kam bad u la ong ba kan pyrshang katba lah ban pynbeit hapoh lai bnai.
New Delhi: U Harivansh Narayan Singh, uba dei u kandidet jong ka seng synshar ka  National Democratic Alliance (NDA), ula shah jied mynta ka sngi, kum U Deputy Chairman ka iing dorbar  Rajya Sabha, ha kaba ula pynliem ia u kandidet jong ki liang pyrshah, U  B.K.Hariprasad.
U Harivansh, u dei uwei na ki nongthoh khubor ba pawkhmat jong ka Bihar bad u mihkhmat na ka seng  Janata Dal-United (JD-U) ha ka iing dorbar Rajya Sabbha bad ula jop da  125 pyrshah ia 105 vote.
Ka jingdon ki dkhot ka Rajya Sabbha mynta ka long 244ngut bad kiba shim bynta ki long 230ngut.
Ka Aam Aadmi Party (AAP) bad ka YSR Congress party kim shym la shim bynta satia ha kaba thep vote.
La synran ia U Harivansh, hadien ka elekshon sha ka jaka shong jongu, da u nongialam jong ka iing dorbar Rajya Sabbha, U Arun Jaitley, U Ananth Kumar, myntri kam iing dorbar bad U Ghulam Nabi Azad, nongialam liang pyrshah.
U Narendra Modi, myntri rangbahduh, u ai khublei halor ka jingjop U  Harivansh bad u iathuh ba U  Harivansh, u dei u briew, uba la pule bha bad uba la thoh ruh shibun ki jingthoh ba kordor.
Shillong: Ka Hynniewtrep People Federation (H.P.F) Tyrso Circle kaba hap hapoh Ri Bhoi District, hapoh ka jingialam u Bah Jesril Mangu, President, Tyrso Circle ryngkat ki nongialam ka Ri Bhoi District, ka la hiar ban khynra bar jylla ha kylleng ka thain border kaba hap hapoh ka thain Tyrso kum ka Block II, Mawlasnai, Umjatalong, Umsaw, Umshyngkat bad Birsiej.
Katei ka jingleit khynra, ka dei halor ka jingioh khubor na ki paidbah nongshong shnong jong kitei ki thain ba ka jingwan rung beain ki bar jylla.
Na ka liang ka seng, ka la lap katto katne ki bar jylla ba khlem kot khlem sla (kum ki EPIC, ne kino kino ki kynja Identity Proof) kim shym la don satia bad ki bad ka jubab jong ki ruh kam shym la long kaba biang, kumta ka Seng ka la phah noh ia ki na ka jaka ba ki wan.
Ka Seng ka kyntu jur ia ka Sorkar Jylla ba kan shim khia noh ha ba iadei bad ka Inner Line Permit (I.L.P) khnang ban nym ioh rung laitlan ki bar jylla shapoh ka jylla.
Shillong: Hynnin ka sngi, ki shipai BSF, ki la ioh kem ia uwei u khar Bangladesh, na khappud jong ka India bad ka Bangladesh, ha ki bynta jong ka Baghmara, South Garo Hills.
Utei uba shah kem, u dei U Md Jaharul Islam (26) bad utei ula phla ba u dei u dkhot jong ka seng Jamat-e- Islami bad ba u dei uwei na ki ehrang jong katei ka seng.
Ula iathuh ba um shym la hun satia ia ka jingtreikam jong kane ka sorkar  Awami League bad ula rung sha katei ka seng lehnoh, namar ba ula shah pynshitom ha ki nong kyrshan ka seng Awami League, namar ba ialade, u dei u dkhot jong ka seng BNP.Ula kren shai, ba ialade ruh un sa iap, hynrei ha shwa kata, u kwah ban pyniap shwa ia kito ki bym burom ia ka niam Islam bad ia ka Quran.
Ka jingwan jongu sha Garo Hills, ka long ba u kwah ban iaid sha ki Jylla jong ka dong shatei lam mihngi.
Ha kawei pat ka jingjia, ki shipai BSF, ki la ioh kem ia U Noor Alam (23), uba na ka shnong Baluchar, Mankachar jong ka South Salmara District (Assam) bad utei u dei uwei na ki nongkhaii masi, uba dang wan phai na Bangladesh, ha ryngkat ki tum ki tam jongu.
Shillong: Ka sorkar Jylla, ka la mynjur ban sam ei ia 72 jait ki dawai sha ki nongpang ha ka Jylla hi baroh kawei.
Katei ka long katba kum ka ain free drug policy, kaba treikam kat kum ka ain jong ka sorkar India.
U Bah Prestone Tynsong, Deputy Chief Minister, u iathuh ha ki nongthoh khubor, hadien ka jingialang jong ka kynhun myntri mynta ka janmiet, ba kin don 72 jait ki dawai, ban ai ei sha ki hospital sorkar, kynthup ia ki CHC, ki PHC bad ki Sub Centre ruh kumjuh.
Ka jingmang pisa, na ka bynta katei ka skhim ka long 90:10, ha kaba katei ka dei ha ka prokram jong ka  National Health Mission jong ka sorkar India.
Shillong:Ka jingialang jong ka Mahila Morcha, ka la long hynnin ka sngi, ha ka ophis jong ka seng BJP bad ha katei ka jingialang, la wan mihkhmat da ki District Mahila Morcha, ha ryngkat bad U Ma Shibun Lyngdoh, nongialam jong ka seng BJP jong ka Jylla.
Ha katei ka jingialang, la jied ia ka kong Annasa Stasia, kum ka nongialam ba thymmai jong ka Mahila Morcha jong ka seng BJP ha Jylla.
Shillong:  U bah Omar T Shangpliang u Commandant jong ka  Border Wing, Home Guard, Mawdiangdiang, Shillong u la ujor sha ki pulit ba ha ka 5  tarik mynta u bnai ha ka por 9:30 baje myniet ki la don 4 ngut ki briew ha kawei ka kali kaba don ia u nombar ML-10A-9577 ki la leit sha Civil Defence & Home Guard complex bad ki la pynieng ia ka kali jong ki shabar ka khyrdop.
Kham hadien 3 ngut na kiba shong ha katei ka kali kiba la tip kyrteng kum u Shaimanile Marboh (34 snem), Tebor Rymbi (35 snem) bad u  Probert Louies Syiemiong (33 snem),  ki la rung jubor shapoh jong ka khyrdop bad ki la shoh ia ki pulit kiba ap pahara ha khyrdop , ki la knieh ruh ia ka suloi jong kitei ki pulit bad hadien ba kitei ki pulit ki la pyrta briew la ioh ban kem noh ia ki.
Shillong: Ka jingiadei hapdeng ki ar tylli ki seng riewlum ka jylla kata ka United Democratic Party (UDP) bad ka Hills State People Democratic Party (HSPDP) ka la nang kham jan ha kine ki sngi.
Shi bynta ban nang pyniajan bad ban pynkhlain ia ka jingiadei jongki, ka UDP myn hynnin ka sngi ha ka jingialang ka Central Executive Committee (CEC) ka la rai ban saindur shuh na ka bynta ban tei ia ka jingiasngewthuh jingmut na ka bynta ka elekshon MDC kaban sa wan lashem snem.
Ha ka jingkren sha ki lad pathai khubor, u general secretary ka UDP u Dr Jemino Mawthoh u la ong, “Na ka bynta ka MDC elekshon, la thaw ia ka Sub-Committee kham mynshwa ba khlieh da u Bah Paul Lyngdoh ba dei ka bynta ka Regional Democratic Alliance (RDA) bad ka HSPDP.Ngi la don ka jingialang bad ka HSPDP ban iakren ia ka MDC elekshon bad kan don ruh mynta ka sngi".
U Dr Jemino u la ong ba ka UDP ka kwah ban don ka jingiasngewthuh jingmut hapdeng jong kine ki ar tylli ki party kumba leh ha ka MLA elekshon ba la dep ban iapynbeit ban iakhun ha ki jaka ne konstitwensi kiba hap ha Khasi bad Jaintia Hills.
“Kyrmen ban lah ban iasam ia ka jaka hapdeng ka HSPDP bad ka UDP ha ka elekshon MDC watla kam dei ka jingiateh hynrei ka dei ka jingiasngewthuh jingmut hapdeng kine ki ar tylli ki party", u la ong.
U la ong ba lyngba ka jingiakren iakhana kan ialam sha ka jingsngew iajan iajuh wat ban poi sha ka jingiatylli ruh.
“Ka donkam ka jingiakren namar ba lyngba ka jingiakren namar ym lah ban tip ba na ka jingiasoh, lah ban poi sha ka jingiatylli.
Namar ba ka jingiakren kan wanrah khamjan khamjan", u la ong.
U la ong ban poi sha ka jingiatylli kam long ia kano kano ka seng sain pyrthei ban iatreilang namar ba baroh ki don lajong ka nongrim, bad ban iatreilang ka donkam ia ka jingiasngewthuh jingmut shwa bad shwa ka elekshon MLA, ka UDP ka la iateh bad ka HSPSP bad kane ka dei ka sien ba nyngkong ban iaid shakhmat.
Ha kajuh ka por, ka jingialang ka UDP ka la thaw ia ka State Election Committee na ka bynta ban pynkhreh ia ka elekshon MP 2019.
Ia kane Committee yn khlieh da u President u Dr Donkupar Roy bad u secretary da u General Secretary ba kynthup ki dkot baroh ki MLA, MDC, president jong ki district, nalor u Bah BM Lanong, Bah Paul Lyngdoh, Kong Pretty K Pyngrope, Banalari Khongwar, Bah Allantry F Dkhar, Bah Paul Simpli, Bah Welcome Dkhar, ka Mera A Sangma, u Utpal Arength na Garo Hills, ki president ka Youth wing bad women wing.
Kumba la sngewthuh napdeng ki nongialam ka UDP, ki don katto katne ngut kiba kwah ban iakhun MP kynthup u Bah Paul Lyngdoh, u Dr Jemino Mawthoh hynrei kin sngap ia ka sur jong u paidbah shano ka mon jongki ka thiah napdeng kine.
La sngewthuh ba ka UDP ka kwah ba ha ka elekshon MP, ka NPP kan kyrshan ha Khasi bad Jaintia Hills, katba ha Garo Hills, ka UDP kan kyrshan ia ka NPP.Jowai: Ki nongshong shnong na ki 55 tyli ki shnong kiba hap hapoh ka thain Narpuh ki ieng tylli ban dawa na ka sorkar ban pynneh ia ka C&RD Block ha Lumshnong ha East Jaintia Hills.
Da ki hajar ngut ki paidbah ka thain Narpuh ki la wan poi sha ka Public Hearing kaba la pynlong da ka bor District mynhynnin ka sngi ha Lumshnong na ka bynta ban ioh sngew ia ki jingai jingmut ki paidbah halor ka C&RD Block kaba don hapdeng ka jingiaknieh hapdeng ka Ki paidbah ka thain Wapungskur bad ki paidbah ka thain Lumshnong.
Ha kane ka public hearing, ki paidbah ka thain Narpuh ki la pynpaw ia ka jingdonkam ban don ka Block Office bad Block Head-quarter ha Lumshnong na ka bynta ban myntoiki paidbah ka thain.
Ka thain Lumshnong lada khein ia ki shnong kiba hap hapoh ka thain Narpuh ka jngai haduh 101 km na Malidor shaduh sha Wapung bad ki paidbah kiba leit ban pyndep ia ki kam bad katei ka ophis kin hap ban pyllut ym duna ia ka shih ajar tyngka ka bai kali bad teng teng kin nym ioh kali shuh ban leit phai sha la shnong naba ka la jngai palat", la pynpaw ki nongkren ha katei ka public hearing kaba la pyniaid da u Deputy Commissioner ka East Jaintia Hills u bah FM Dopth.
La iadonlang ruh ki magistrate bad ki government pleader nalor u Block Development Officer ka Saipung, u MDC ka thain, u Dolloi nalor ki nongialam shnong.
U Local MLA ka thain u ma Shitlang Pale ruh u la wan ban kyrshan ia katei ka jingdawa ki paidbah ba ka Block Head – Quarter kadei ban don ha Lumshnong.
Kham mynshwa u DC ka East Jaintia hills, u bah Dopth haba kren lamprang, u la pule ia ki order jong ka sorkar bad kumjuh ia ka hukum ka iing bishar ba don burom ka Meghalaya High Court.
U la iathuh ruh ba halor kane ka jingpynlong ia ka jing ia sngap paidbah, un sa phah ia ka report sha ka sorkar.
Hynnin ka sngi nyngkong, ka bor District East Jaintia, ki la dep ban pynlong ruh ia ka Public hearing ha ka shnong Wapungskur ban sngap ia kaei kaba ki paidbah ha katei ka thain ki don ban ong.
Ka kynrum kynram kaba la mih halor kane ka mat ka dei namar ba ka sorkar barim hapoh ka jingialam u Dr.Mukul Sangma u la kynriah bad pynkylla kyrteng ia ka Khliehriat C&RD Block sha Wapungskur ha kaba la dep ruh ban plie paidbah bad la sdang ruh ban tei ia ka iing ophis kaba ka jinglut ka la kot sha ka 7 lakh tyngka.
Hynrei namar ka daw jong ka Election 2018, u Dr.Sangma u la pynkynriah biang ia ka na Wapung sha Lumshnong.
Ka Meghalaya Court ka la pynsangeh ia ka rai jong ka tnad C&RD Block ban pynkynriah ia katei ka ophis u BDO na Wapung sha Lumshnong hadien ka PIL ba la ujor da u DL Rymbai bad ka la ai por ruh shi bnai ia ka sorkar ban ai ia ka rai ba khadduh katkum ka jingbit jingbiang u paidbah.
Shillong: Ka All Jaintia Student’s Union (Khanduli Unit), ka la ioh jing ujor na ki paidbah, halor ka jingdie rem u nongsam ia ka sharak ha Khanduli bad kaba nang kiew dor man la u bnai.
La iathuh ba ki thied ia ka dor jong ka umphniang sharak T.29 shi litar bad ki die pat T.35 shi litar.
Na ka liang jong ka seng, ka dawa na ki bor sorkar, ba kin tohkit halor katei ka jingrem dor jong ka umphniang, ong ka kyrwoh na U Bah K Lyngdoh, Publicity Secretary ka AJSU.Ka Saudi Arabia, ka la siat iap, ia uwei u briew, uba dung iap ia kawei ka briew ha katei ka Ri.
Utei u dei uba na Myanmar, ha kaba la siat iap ia u bad la sah narphna ia u bad la wah ia ka met jongu, ha jrong ka surok bah ha Mecca ha ka Sngi Balang.
U Elias Jamaleddeen, ula rung sha ka iing sah jong kawei ka longkmie, ha kaba ula siat bad dung pyniap ia katei ka briew.
Ula shah rai pynrem, ba u tuh ia ka iing bad ba u thmu ban bat bor ia ka bad ba u tuh ia ki tiar na katei ka iing.
La ai bor ban siat iap ia u, da U Syiem Salman, ong ka khubor bad hadien ba la siat iap ia u, la wah da kaba sah narphna ha ka surok bah jong ka Mecca.
Ka Saudi Arabia, ka dei ka ri, kaba bun tam ha ki kam pyniap briew, ha kaba sah narphna ia ki briew bad ia kito kiba shah rai pynrem, la khrai khlieh bad la wah ia ka met iap ha ki jaka paidbah.
Ha ki saw bnai ba ladep jong une u snem, la ioh jingkhein ba ki la don 48ngut ki briew, kiba la shah siat iap, ong ka khubor bad kitei ki kynthup ia kiba donkti ha ki kam pyntriem, ki kam bat bor, ki kam tuh bad ki kam rahbor kynthei.
Ka Saudi Arabia, ka don ha ka jing ia kynad mynta bad ka Cana, namar ba katei ka Ri, ka dawa ba dei ban pyllait noh ia ki briew kiba shah set phatok bad halor katei ka jing ia pyni bor, ka Saudi Arabia, ka la beh noh ia u nong mihkhmat ka sorkar Canada, da kaba ai por 24 kynta ba un mih na katei ka ri bad ba ka la khot noh ruh ia u briew jongka na Ottawa bad ka sangeh noh ruh, ha ki kam khaii pateng bad katei ka Ri, da kaba kynnoh, ba ka la mushlia ia ki kam poh iing jong ka Saudi Arabia.
Shillong: Ka FKJGP ka la dawa ba ka sorkar jylla ka dei ban pyntreikam noh ia ka National Register of Citizens (NRC) ha kane ka jylla kumba la leh ka jylla Assam bad nalor kata ka la dawa ba ka sorkar ka dei ban pynkhlaiñ ia ka  Inter-State Migrant Workmen Act, 2011 kaba la don lypa.
Ka la kyntu ruh ia ka sorkar ba ka dei ban buh da ki CCTV ha ki khyrdop ba peit ia ka jingrung jingmih ki briew kiba nabar.
Haba kren sha ki nongthohkhubor hadien ba la wai ka jingialang CEC u President ka FKJGP u bah Wellbirth Rani u la ong  ba ki don haduh 40 lak ngut ki briew kiba la shah kyntait ha ka Assam bad kane ka la buh jingma ia kane ka jylla.
U la ong ba ka FKJGP ka dawa ba dei ban pyntreikam noh ia ka NRC da kaba shim ia u snem ot kyrteng naduh u snem 1971.
Ka FKJGP ka la pynpaw ruh ka jingkyrshan ia ka jingkhynra mynder jong ka KSU ha kine ki sngi da kaba leit ban pynieng da ki khyrdop lajong bad u bah Wellbirth u la ong ba ka FKJGP ka kyntu ruh ia baroh ki Unit jong ka ba ki dei ban long kiba peitngor bha ha manla ki kad ban pyntikna ba ki mynder kim dei ban ioh rung ha kane ka jylla.
Halor ka  Inter-State Migrant Workmen (Regulation of Employment and Condition of Service) Act, 2011, u bah Wellbirth Rani u la ong ba ka sorkar ka dei ban pyntreikam ia katei ka aiñ kumba ka dei ban iaid, “Baroh shi katta ka tnad Labour ka sorkar ka la pheil bad kam shym la pyntreikam ia katei ka aiñ bad kim ju leit ruh ban khynra ia ki nongbylla mynder kiba ioh ban bylla laitluid ha kane ka jylla hynrei na ka por sha ka por phi iohi hi ba la ju leit khynra nongbylla bar jylla tang da ki sengbhalang" ong u bah Wellbith haba ia kren bad ki nongthohkhubor.
Shillong: Ka UDP ka la kyntait ba ka la pan jingkyrshan ne don ka jingtyrwa na ka Congress ban ai jingkyrshan na ka bynta ka elekshon shiteng samoi na Ranikor bad ka la ong ba kan iaid la kajong ka lynti.
Haba kren sha ki nongthoh khubor hadien ba la wai ka jingialang ka Central Executive Committee (CEC) myn hynnin ka sngi, u General secretary ka UDP u Dr Jemino Mawthoh, u la ong, “Ym tip ia ka jingkyrshan ne kam kyrshan ka Congress hynrei  ngi iaid la kajong ka lynti ha kaba iadei bad ka Ranikor".
U la bynrap, “U kyrtong jong ngi (Bah Pius Marwein) u la khlain bha bad ha ka jingialang ka Coordination Committee, ki la ong ban kyrshan ia ka UDP bad don kiba ngiah ia u Martin M Danggo, ki wan ban kyrshan ia ka UDP".
U la ong ba ka Congress ka don la kajong ka thma bad kata ka long ban pynrem ia u kyrtong ka NPP.“Ngi iaid beit da ka lynti lajong bad ka Congress ka iaid la ka lynti lajong kaba long ban pynrem ia u Danggo".
Ka la rai ban iakhun tyngeh ban jop na ka elekshon shiteng samoi na Ranikor katba ha kajuh ka por, kan kyrshan ia u kyrtong ka NPP na South Tura.
U general secretary ka UDP u la ong ba ha Ranikor konstitwensi, u kyrtong u Bah Pius Marwein u khlain bha bad ha kane ka kynti kan pynthikna ba un jop ha kane ka elekshon shiteng samoi.
“Ngi sngew ba ka long kaba donkam eh ia ka party ban jop ym tang ban pynkhlain ia ka party hynrei ban pynkiew jingbun ki MLA.La plan ban leit ialap elekshon da baroh ki nongialam ka party naduh ki MLA, myntri, MDC, ki nongkitkam sha Ranikor", u la ong bad bynrap,  ki nongialam ka HSPDP ruh kin leit ban ialap elekshon ia ka UDP.Ha kaba iadei bad ka South Tura, u Dr Jemino u la ong ba ka party kan kyrshan beit ia u Conrad K Sangma uban iakhun na ka NPP.U la ong ba u Kabul Sangma u la phet noh na ka UDP hadien ba u la rai ban iakhun kum u kyrtong shimet  bad ka party ka kwah ba ki paidbah ki dei ban tip ba um dei shuh u dkhot ka UDP, namar ba u la ialeh pyrshah ia ka seng.
“Ka party na Garo Hills, ki la kohnguh ia ka rai ka seng ban kyrshan ia u Conrad Sangma", la ong u Dr Jemino.
Bah Philip MarweinBaroh u paid Khasi-Khasei shibyndar u sngewthuh shai ia ka jingthmu jong kane ka Bill.
Ka jingthmu hi ka thew sha kaba bha namarba la don shibun bah ki daw, khamtam ki daw iing, kiba la dep pyntroin ia ka jaitbynriew Khasi-Khasei ha bun ki bynta, bad ki lad jingiada naduh na iing, naduh ki kmie ki kpa haduh ki kur bad ki shnong ki thaw bad ka sorkar, kim khlain satia.
Hooid, donkam ki ain ban iada hynrei, lada ym don ba pyntreikam lane lada kim khlain satia ban pyntreikam, ka ain kam lah ei ei.
Mano ba lah ban teh ia jinglong laitlan ki khun samla mynta? Ym don kmie ym don kpa, ym kni ym don pyrsa, ym don kur ym don kha, ym don sorkar ba lah ban tem ia ka mon jong ki, khamtam ha ka liang ka shongkha.
Ki shim katba mon, khlem pyrkhat ia ka lawei.
Ka shongkurim ia ki dkhar lane ki khyllah jait ka la kynrei naduh na sor haduh nongkyndong.
Ban pynsngewthuh ia kane ka bynta dei ban sdang naduh na iing ter ter haduh shabar ha ki bynta bapher bapher.
Ha kano ka rukom ka shongkha khleh ka pynkhlain ia ka jaitbynriew, kumba la pynksan da ki ba bun ngut, kam da shai bha namarba kim pynsabut da ki nuksa kiba shai.
Ki la don shibun ki dak ki shin pyntroin bad ka jingshim kabu da ki Khasi bad ki bymdei khasi-khasei ruh lyngba ka shongkha ka jur bha.
Hooid, kata ka tangjait tang kur ka la lah ban don mynshuwa, hynrei mynta kam da don shuh, lait tang tohkhat eh hangne hangtai ha baroh kawei ka Bri u Hynniewtrep.
Kane ruh ha kano ka dur ka pynkhain ia ka jaitbynriew khasi-khasei kam da shai haduh katta katta.
Ki samla shynrang, tang khyndiat eh, kiba shongkurim ia ki khyllah jait, khamtam ia ki dkhar.
Tangba, hooid, donkam ban kham pynjanai bha ia ka Amenment Bill ba la pass ha ka 25 tarik u Naitung, 2018, da ka KHADC.Mynta, kaba kham shyrkhei bad kaba long kum ka umsaw, ka dei ka jingwan tuid ki khyllah jait bad ki mynder ha ka Ri u Hynniewtrep bad ha Meghalaya kumjuh, khamtam kiba dei na kawei ka kynhun niam.
Da ki hajar hajar shi bnai shi bnai, khamtam kiba na bun bynta jong ka Assam bad Tripura.
Kine ki ba wan tuid ki dei kiba dang samla khynraw kiba ha ki khathynriew, khathynniew ter ter haduh ki arphew bad laiphew khlieh.
Ki shlei ha surok bad lynti ki synkien jong baroh ki kyntoit jong ka sor Shillong bad bun kiwei ki bynta jong ka Ri Khasi-Jaintia.
Tip ki sah hangno bad kumno.
Ki poi die jingdie tyrwa bunjait bad ki poi ha ki shnong ki thaw ruh ha ki rukom bapher bapher.
Ki bylla ha ki jait kam bapher bapher naduh ki kam iew, kam niah kali, kam die juti slippar, jain bad bun jait, wan thied nar jot tin jot ha ki shnong ki thaw bad don napdeng jong ki ki jynrat ia ki jingdeng ksiar, tuh bad lute bad kumta ter ter.
Haba la kylli ki wan naei- bun na ki, ki jubab ba ki wan na Barpeta, Goalpara, Nagoan, Hailakandi, ki bynta jong ka Lower Assam, Kamrup District bad kiwei kiwei.
Namarba kham bun na ki, ki dang samla bad ynda ki la sah katto katne por ki la ia-ithuh briew bha, ki la iajuh bad ki kynthei ne samla khasi bad namarba ki kham shalak bad kham nang ban ai lain, kham bun na ki samla kynthei khasi kim lah shan bad shah rah lang sha shnong jong ki lane shah hangne ruh bad la kylla rong bad dur bad kiwei kiwei ki bynta.
Kiba kum kine ki la dep jia bad kin nang iai jia shi jia.
Namarba la iakhleh shi iakhleh, iatyllun shi tyllun bad iakynduh shi kynduh, ka long kumba buh lang ka dohkha bad ka miaw.
Hato ka miaw kam bam ia ka dohkha?.
Nangta, kane ka jingwantuid lynter jong kine ki Mynder bad ki khyllah jait kam wanrah tang ia ka jingiashongkha khleh hynrei ka kjap ia ka jaitbynriew ha ki bynta bapher bapher, kum ha ka kamai kajih, ka bylla ka sngi bad ka khaii-pateng kaba dei ban shim da ki samla lajong, ka mut ka ktah ia ka kam ka jam jong ki trai shnong trai muluk, khamtam ia ki samla kiba suhsat ban iohkam iohjam.
Ka ktah ruh ia ka khyndew ka shyiap bad kham shyrkhei, kine ki dkhar ne mynder kin kylla long ki heh paid katba ki Khasi-Jaintia bad Garo kin long noh ki ritpaid kumba la jan long artat mynta.
Sa tang khyndiat snem kan jia-long kumta, lada kane ka jingwantuid ka iai long kumba ka long mynta.
Kine ki khyllah jait kim shongkurim tang ia ki Khasi-Jaiantia bad Garo, ki shongkha ruh ia ki para jait lajong bad ki wanrah bad lok bad khun shane sha Ri jong ngi, kumba la dep iohi ha ki snem ba la leit.
Nang pynbun briew shuh shuh.
Ynda la poi ha kane ka apot sepsngi, lada ki Khasi – Jaintia bad Garo ki Kha mar mar 20 ngut ki khun ruh ym pat long ei ei.
Dei ia kane kein ka umsaw ba dei ban iada tyngeh katba dang don ka por.
Ka kam mynder ri bad khyllah jait kam dei ka jingphohsniew hynrei ka dei ka jingshisha jong ka iap ka im.
U paid khasi-sei shi byndar un leh kumno, ki shnong ki thaw kin leh kumno, ki hima kin leh kumno, ki ADC kin leh kumno bad khamtam ka sorkar kan leh kumno? Ki lad jingiada kiba don mynta kim long ei ei ruh pyrshah ia kane ka umsaw.
To tip ia kata.
Phin leh aiu ia kata ka Promotion jong Tourism haba ka jaitbynriew ka la shah nguid bad kumjuh ki jaka puta ruh kin long kumjuh.
Sa tang ban kyntiew ia ka kam shangpyrthei na ka bynta ki khyllah jait.
Pynneh shuwa iala ka nongrim bad ka thymmei sa iabeh pat sha kiwei ki bynta, kane kam mut satia ba ngi isih khyllahjait, em, hynrei pynkhlain shuwa iala ka jong shuwa ban ia jngi bad kiwei.
Shillong: Lai tylli ki skul kin mihkhmat na ka East Khasi Hills District sha ka Stata level Subroto Cup football tournament 2018.
Ka H Elias HSS kan mihkhmat ha ka kyrdan ba hapoh 17 snem ki shynrang katba ka Umthli SS kan mihkhmat jong ki kynthei bad ka Umpohliew Jingtip SS, kan mihkhmat ia ki khynnah shynrang ba hapoh 14 snem.
Kane ka long hadien ba ki la lah ban jop haka jingialehkai ban iaknieh ia ka nam lahduh kaba long myn hynnin ka sngi napdeng ki skul jong ka East Khasi Hills, kaba la long ha madan JN Stadium, Shillong.
Ha ka jingialehkai jong kiba hapoh 17 snem ki shynrang, ka H Elias ka la pylliem salit ia ka OM Roy Memoral HSS da 1-0 kol bad ia kane kawei ka kol ka jingjop, la thep da u Henry Nengnong haka 42 minit.
Ha ka jingshisha, ka jingialehkai, kine baroh ki long kiba iabiang bor bha namar ba ka bol ka mareh khlem shongthait namar ka jingiakhun tyngeh ban ioh thep ia ka kol.
