Ki don ruh kiwei pat ki mission kiba thymmai jong ka sorkar kum ka “Aqua mission" kaba ki briew kiba ïoh jingïarap na katei ka mission, ki dei tang kito kiba lah ban pynïadei bad ki ophisar jong katei ka tnad.
La ong ba haba wat lada kim don jaka wat tang kat kawei ka pung tong um ruh, hynrei ka jingïarap ban shna pung dohkha ki ïoh beit.
Hato kitei ki mission jong ka sorkar ki long ban ïarap ïa kiba donkam ne ban ïarap ïa kiba lah ban ai percentage ïa ki ophisar?.
Ka sorkar ka hap ban ai ka jubab lymda kumta ka jingpynbna sha ki paidbah nongrep ïa kitei ki mission ka long tang ka jingthok jingshukor ïa ki paidbah.
Kaei kaba la jia ha ka nongbah Shillong ha kine ki sngi kam shym la dei satia kaba phylla ha kaba iadei bad ka jingroi jong ki kam nuti kiba long ka jinglehraiñ kaba khraw ïa ka jaidbynriew Hynniewtrep; hynrei ka jingkiew skong jong kine ki kam lehraiñ ka la pynkyndit ia kiba bun ban iohi ba ki kam awria kala jam sha u pud ba haduh kita kiba iadon bynta ki la ong “ka banse ka thom ia ka sang" haduh ban da mih syndon bluit da ka seng jong ki nuti kaba la tip kum RAM.Kum ki riew paidbah kam long kaba suk ban jai jai ïa kum kane ka kam kaba ktah mationg, hynrei la don shibun kiba la pynpaw ïa ka jingsngew bitar shla bad naduh ki seng ieit burom haduh ki shnong ki thaw ki pynpaw ba kim lah da lei lei ban aili ïa kum kitei ki kam ban thad bad pynlehraiñ ïa ka jaidbynriew.
Katei ka ishu ka la mih paidbah dei hadien jong ka jingbuh jingkylli jong u MLA bah Adelbert Nongrum hapoh jong ka Iing Dorbar Thawaiñ, ban pan jingshai na u Myntri ki kam pohïing jong ka sorkar, uba la pynpaw ba ym shym la don jingtip satia ïa kiba kum kita ki kam nuti, hynrei tang hadien khyndiat sngi katei ka seng jong ki nuti ka RAM dalade hi kala mih shakhhmat ban pynpaw paidbah kumba la lah ban ïohi lyngba ki kot khubor bad ruh ki Digital Media.
Hadien kane la ïohi ruh ba kala mih ka jingpyrkhat na ka liang jong ka sorkar ban thaw ïa ki lad ki lynti kumno ban ïarap ia kitei ki briew kiba la ñiew ba ki dei ki riew shempap bad ngat ha ka jinglynshop ki jingeh ka jingim kaba la pynlong ña ki ban leit kat shaduh utei u pud.
Katno katne snem mynshuwa ngi la wanrah ña ka jingkynthoh ba hato la ka jaidbynriew Hynniewtrep ka la long la kloi mo ban pdiang ban ithuh noh ia ki kam nuti kum ka kam kamai jakpoh ban ithuh noh da ka aiñ? Ha kane ka kynti ruh la iohi ba na ka liang jong ka RAM ka la pynpaw ba ka kwah ban dawa na ka sorkar ban leh kumta.
Shisha kum ka jaidbynriew ka long kaba eh ban kynthup ïa ka kam nuti ha ka imlang sahlang, khamtam lei ka dei ka jaidbynriew kaba dang shitroh bad ka nongbah shillong hi ka dang long ka sor kaba rit eh.
Kat kum katei ka jingkylli ba la mih na u MLA la paw ba kitei ki nuti ki pynlong ktem ne steshon beit ha Khyndai lad kaba long tang ma ka hi ka jaka kaba baroh ki nongshnong shnong ka Shillong kim lah ban kiar na ka haba leit ba wan.
Ha kine ki sngi shuwa ka Lockdown bad naduh ba ka la sdang shongshit bha ka iew die madan miet ha khyndailad, bun bah ki la sakhi ia ka jingsdang kiew ki kam nuti bad haduh ba ka surok naduh lyndet Assembly barim haduh Parking jan SBI ka la long ka jaka iaid paret jong ki thei nuti bad ki kali ba bun jait ki poi ha kitei ki jaka.
Ha kawei ka liang ka jong mih jong katei ka seng RAM ka bha shibun khnang ba ki paidbah bad ruh ka imlang sahlang kin ïoh ban tip shai kdar kat haduh u pud ba kumno ka kane ka kam nuti ka la kiew ha kane ka jylla khamtam ha ka nongbah Shillong.
Haba sngap ïa ki jingkren bad ki jingphla jong ki ‘thei nuti lyngba jong ki digital media, la lah ban sngewthuh ba haduh katno ki la dei ki riew shempap.
Katba lah ban sngewthuh hi ki kam nuti ki mih na ki ar jait ki jingjia kawei ka long ba don na pdeng jong ki kiba kwah ban im ha ka jingim sngewbha ha ka jingbrai jong ka doh bad khatduh ki kut pynban ha katei ka kam bad kiwei pat ka dei ka jingban khia jong ka jingim na ka jingshah ieh noh ha u kpa ki khun kumta ter ter.
Hynrei lada ka dei ia ka sorkar ban thaw ïa ki lad ki lynti na ka bynta ban ïarap ia kiba kum kitei ki riew shempap, kan bha shibun lada ka sorkar ka ïawer ia ki briew kiba shakri ïa ki mynsiem, kiba ka jingïarap bakongsan jong ki ka long ban wallam pat sha ka bor pyrkhat kaba thymmai da ka jingkylla kaba mut.
Kata ka long da ki jingiasyllok kiba ai mynsiem ïa ki ban ym duh jingkyrmen wat la ki la ngop hynrei ka lad kaba thymmai ka don.
Dei hadien ba ki briew kiba kum kitei kin ïoh mad ia ka jingthymmai ka jingim kin sngewthuh ïa ka jingkit khlieh ïa ka burom ka akor bad ap kyrmeh ïa ka jingiarap na u Blei uba aibor ïa ki ban im ka jingim kaba beit lyngba ka jingshem mynsiem, ki kti ba sbun ki para briew bad ka sorkar.
Ka ïing pdem sboh ka dei ban long kaba khuid bad siang dewbilat.
Nyngkong pdem ha ka um ïa u skum ba la daiñ rit haduh ba un da kjit um bha.
Shi sngi shuwa ban pdem sboh, khleh lang ia ki sboh dawai (6 kg ka sboh mluh, 7.5 kg ka sboh dpei, 7.5 kg ka sboh shyiap bad 3.8 kg u skop kew).
Synreit um ban sngem, lum lang shi jaka bad tap da ka plastik khnang ba ki sboh dawai bad u skum kba ba la pynsngem lypa bad sa kynton ïa u ha ka jingker (ba la shna da ki lyntang bad dieng pynïar kumba la batai shakhmat).
Kyrdem ba un skhem bad ieh ia ka kynton skum haduh 5 sngi.
Ïa kane ka kynton skum dei ban pynpra bad lum biang bunsien khnang ban pynïamilai ia u skum bad ki dawai kumba la batai harum.
Sien kylla kaba nyngkong (hadien 5 sngi):- Namar ka bynta ba najrong bad kynriang ka kynton skum ka dei lyer bad tyrkhong bad kan ym lah ban kylla sboh, katba ka bynta ba hapdeng pat ka khluid kat ban pynpyut ia u skum.
Kumta, donkam ban pynpra ia kane ka kynton da kaba weng noh shiphut ka bynta ba nabar.
Pynpra pat sa ka bynta ba hapdeng kaba khluid khnang ba kan ioh lyer.
Hadien kata sa kynton biang ia une u skum; da kaba thep hapdeng ia ka bynta ba shabar bad tap pat nabar da ka bynta ba hapdeng khnang ba u skum un ih ryntih.
Ha ka por ba kynton biang ia u skum khleh ryngkat bad ki dawai sboh (3 kg sboh mluh, 3.8 kg u skop kew bad 12 kg ka mithai lali) kiba la dep khleh lypa shi sgi shuwa ban kylla ia u skum.
Lada u skum u i tyrkhong, pynsngem ia u tangba dei ban phikir ba um deiban jhieh.
Sien kylla kaba ar (hadien 9 sngi):- Ha ka sien kylla kaba ar, weng ia ka bynta ba shabar sawdong jong ka kynton skum (shi phut – shi phut tam) da kynther bha ia u bad buh shi jaka.
Pynpra ia ka bynta ba hapdeng, kynther bha ba kan ioh lyer.
Kynton biang da kaba thep ia ka bynta ba shabar hapdeng bad tap da ka bynta ba napdeng shabar bad nalor.
Sien kylla kaba lai (hadien 12 sngi):- Pynpra biang ia ka kynton skum bad kylla biang kumba la batai haneng.
Ai ruh 75 kg u Gymsum ha ka por ba kynton pat ia u.
Sien kylla kaba saw(hadien 15 sngi):- Pynpra biang ia ka kynton skum (ha kane ka kynti u skum u la sdang pyut ban long sboh) ha ka juh ka rukom.
Pynsngem lada u skum u i tyrkhong.
Sien kylla kaba san(hadien 18 sngi):- Kylla kum ha ka sien kylla kaba saw.
Sien kylla kaba hynriew (hadien 21 sngi):- Kylla kum ha ka sien kylla kaba san.
Sien kylla kaba hynñiew (hadien 24 sngi):- Kylla kum ha ka sien kylla kaba hynriew.
Sien kylla kaba phra (hadien 27 sngi):- Ha kane ka sien u skum kba u la iashoh bad pyut bha.
Lada ka sboh ha kane ka kynti kam sma iwkhong shuh (ka jingsma jong ka ammonia) kata, ka sboh ka la long ban bet symbai.
Hynrei lada shem ba ka sboh ka dang don ka jingsma, donkam ban kylla biang ia ka man la ka saw sngi.
Ka jingsngem jong ka sboh ruh ka dei ban biang (lah ban sngewthuh da kaba shim shi kham ka sboh ha ka kti bad sa khem ia ka; kam dei ban jhieh bad snoh ha ki shynriah kti lane tyrkhong).
II.KABA BET LANE PYNPUR SYMBAI ÏA HA KA REP TIT BUDAM.Thep ia ka sboh ha ki synduk dieng/ rynsan siej lane pla plastic kumba 2 inshi ei ei.
Breiñ symbai halor ka sboh.
Tap sboh pat halor u symbai kumba 2 inshi bad thap ryntih ia ka.
Ïai leh kumne tad ynda dap shi synduk ka sboh khnang ba u symbai un ioh shong 3 haduh 5 syrtap.
(Pyndonkam1 haduh 2 son u symbai ha ka shi synduk ka sboh; 3 pawa haduh 1 song u symbai shi pla plastik ka sboh).
Hadien kata, tap ia ka sboh da ki kot khubor.
Tynrong ia ki synduk kawei halor kawei (haduh 4-5 kyrdan) lane pla plastik halor rynsan ha ka kamra thung kaba la pynkhuid bad pynsngem lypa.
Synreit ia ki kot khubor da ka um dawai formalin 2% (shi pawa ka dawai ha ka 5 litre ka um) tad kin da sngem bha.
……………………( Yn dang bteng ).
Nongstoiñ, Jymmang, 7: Watla na ka liang u District Magistrate ka West Khasi Hills District, u la dep u la pynjari da ka 144 Crpc ba la khang pyrshah ïa ka jingpom pathar ïa ki ki dieng ban thang rnga, namar ka ktah ia ka mariang.
Hynrei imat ki paidbah kim patiaw ei ei ïa kane ka jingpynmih hukum bad la lap kylleng ki jaka ba ka jingthang rnga ka dang iai beit shakhmat kumba long baroh shikatta.
Ha ka jingjurip jong u nongthoh khubor ha kylleng ki jaka, la lap ba ka jingthng rnga bad ka jingpom pathar ïa ki dieng ka dang kynrei bha bad dang lap ruh ba ki trok kit rnga ki dang don da ki phew tylli man ki jaka bad ïaid sahuh man ka miet khlem jingsalia.
Nalor nangta ka kam shalan dewiong ruh ha kane ka tlang ba la dep ka pjah slam slam bha bad imat dei na kane ka daw ba ka kam thang bad shalan rnga ka iaid kam bha.
Ha kine ki sngi ba la dep la lap ba ha ki thaiñ rimen bad kiwei kiwei ki jaka jong ka West Khasi Hills, ka jingthang rnga ka jur haduh katta katta bad ha ka por mynmiet lei lei, ka tdem kaba mih na ki thliew rnga ka tap lup haduh ba lada ki kali kiba ïaid bun ba kim imat shuh wat lada ki pynmeh lait ruh.
Ym tang katta hynrei ha ki bun ki bynta ba sharum jong ka Nongstoiñ kata ha ki shnong shwa ban poi Mawshynrut, ka jingthang rnga ka jur palat.
Katei ka jingthang rnga bad pom pathar ïa ki khlaw ka dei ka kam kaba la leh hi da ki paidbah nongshong shnong, da kaba kam ba ka jingbteng jong ki ban thang rnga, ka dei na ka daw jong ka jingkyrduh bylla namar ba la khang ban tih dewïong.
Ha kine ki sngi la sakhi ha ki thain Rambrai ruh ka jingthang rnga ka la long kaba jur bha.
Ka jingong jong ki ka lah ban long, tangba ym baroh kiba thang rnga ki dei kiba leit bylla tih dewïong, namar ka jingthang rnga ka la sdang naduh ba ka National Green Tribunal (NGT) kam pat khang ban tih dewïong.
Palat mar shiteng kiba ju trei bylla bad kito ki nongkhaïi kiba ju pyndap rnga ïa ki phew tylli ki karkhana saiñ nar ha Byrnihat kim ju leit tih dewïong.
Ha kine ki sngi ki khlaw ki btap ki la nang syllen, ka jingpyn sniew dur ïa ka mariang ka la nang jur bad lada ki bor sorkar kim leh da kaba tyngeh ban khang lad ïa ka jingpynlulor ïa ki khlaw ki btap, da kaba pyntreikam pura ïa ki aiñ, khlem artatien kan wanrah ïa ka jingeh kaba khraw ha ki snem ban wan.
Nongstoiñ, Jymmang, 7: Hapoh 48 kynta ba jia ka jingshah shoh jong uwei u rangbah ha Lad stand Civil Nongstoiñ, ki pulit ka West Khasi Hills da ka jingtrei shitom jong ka kynhun ba kyrpang ka ANTF, ki la ïoh ban kem noh ïa u Johnnystar Kharbani u ba shong ba sah ha ka shnong Mawkhlam Nongpyndeng, u ba dei u snar doh drok ba la satar bha, ong ki pulit.
Katkum ka khubor na ki heh pulit ka District la ïathuh ba ka jingïoh kem ka dei hadien ka jingsuba bad jingïai thwet ïa utei u runar, naduh ka sngi ba jia ka jingshah shoh jong u Shaibandon Nongrim.
Kumta ha ka jingïai thwet, hynnin janmiet ki pulit ki la ïoh kem ïa u Johnnystar Kharbani na nongbah Shillong ha ki bynta jong ka thaiñ Polo.
Lah ban pynkynmaw hangne ba ha ka janmiet 4 tarik, u Bah Shaibandon Nongrim u ba buh dukan hajan lad stand civil, u la shah bom shah shoh da u lyngka ha u Johnnystar haduh ba un da mynsaw jur bad don hapdeng ka jingbym tip briew haduh mynta.
Ki heh pulit ki la kren shai ba ka jingnud jong utei u runar ban leh ïa kane ka kam ba shyrkhei, ka dei namar ka daw jong u drok.
U la leit khnang ha katei ka dukan ruh da ka jingthmu ban tuh ban lute.
Na ka liang ki pulit ki dang phah ïa utei u runar sha Judicial Custody bad yn tohkit bniah ruh ïa u.
Kumjuh ruh na ka liang ki heh pulit ka District, ki la pynpaw ka jingai khublei sha ki paidbah bad ki Village Defence Party, kiba la ïatreilang shisha ha kine ki khyndiat kynta ban thwet bad ïoh kem noh ïa utei u runar.
Nongstoiñ, Ïaïong, 07: Ka shnong Langdongdai ka dei ka shnong kaba la don naduh hyndai hynthai bad ka dei ruh ka Headquarter jong ka hima Nonglang Sirdarship bad ka dei ruh kawei na ki shnong kiba ka sorkar pdeng ka la ithuh kyrpang kum ka Aspiration village naduh u snem ba la dep.
Hadien ba ka sorkar pdeng ka la ithuh ïa katei ka shnong, ki heh sorkar na ki tnad treikam bapher bapher napoh ka jylla ki la leit ban ïuhkjat bad ban ïaphylliew jingmut bad ki paitbah nongshong shnong, halor ka jinglong jingman jong ka jaka, ka thung ka tep, ka trei ka ktah, ka pule puthi bad kiwei iwei.
Dang ha kane ka 4 tarik kaba dei ha ka sngi balang lai ngut ki saïantis u Dr Satyavirsingh Principal Saïantis & BI Socïal Science II WBR, DR Rajkumar Principal Saïantis Land & Breeding, Dr Anil Khipal ding lem bad hynriew ngut ki nongtrei jong ka KVK Nongshillong, ki la hiar sha katei ka shnong ha kaba ki la pynlong ïa ka jingïaphylliew jingmut bad ki paitbah nongshong shnong.
Ha katei ka sngi la pynlong ïa ka jingïakynduh lang ha ka hall jong ka Langdongdai Higher Secondary school ha kaba ki nongsynshar shnong ka thaiñ, ki riewrangbah bad ki paitbah nongshong shnong ki la ïapoi.
Ha katei ka sngi kitei ki saïantis ki la hap ruh ban ïaid lyngba ka surok kaba khohruh khoram bad kaba ktieh naduh Mawdiang haduh Langdongdai, ha kaba ka la pynlyngngoh haduh katta katta ïa ki ban lap, ba katei ka thaiñ ka dang sahdien ha kaba tang ka surok ruh ym idei satïa ba ki kali ki lah ban ïaid.
Nalor kata ha katei ka sngi hadien ka jingïaphylliew jingmut bad ki paitbah kitei ki saïantis ki la sam ruh haduh shispah jait ki symbai jhur ka sboh, ki dawai na ka bynta ki jingri jingdup kum ki sñiang, ki syiar bad kiwei kiwei.
Ka jingleit jong ki ha katei ka shnong ka la long shisha ka jingkyrkhu bad ka jingmyntoi kaba khraw ïa ki paitbah nongshong shnong.
Haba phai ha ka jinglong jong katei ka thaiñ ym lah ban len ba lada ki don ki surok kiba biang ka ïoh ka kot, ka kamai kajih ka kiew sted bha, namar ka dei ka thaiñ kaba seisoh bha bad baroh ki jait jingthung naduh u kwai, tympew, sohtrun, ka kait, ki jhur ba laiphew jait ki mih bha namar ka khydew ka long kaba seisoh bha.
Jowai, Jymmang 07: Ka Jaiñtia Career Coaching Center (JCCC) kawei na ki jaka ai jinghikai ïa ki samla ban ïakhun ïa ki eksam wadkam kum ka DSC bad MPSC mynta ka sngi kala sdanag ïa kane ka lad ai jinghikai ei ‘Free Coaching Class’ ïa ki 100 ngut ki samla kiba la shah jied kyrpang hadien bala dep pynlong ïa ka Entrance Test.
Ïa kane ka prokram la wan ban plie da u kongsan uba dei ruh u MLA ka 2-Jowai Constituency ma Wailadmiki Shylla haka jingïalang kaba la long ha Ladthadlaboh Community Hall ba la pynïaid da ka B.Sharma ha ryngkat ka jingdonlang kiwei de ki riew rangbah lem bad ki samla pule.
Na ka liang u ma M.Syngkon Vice Chairman JCCC ula batai khyndiat shaphang ka jingthmu jong kane ka Center kaba long kyrpang eh ïa ki khun samla ban kin ïoh jinghikai khambniah halor kumno ban pynkhreh ïalade ban ïakhun ïa kino kino ki eksam wadkam la ki dei hapoh ka District, ha ka jylla bad shabar kum juh.
Shuh shuh ula pynsngew ïa ka JCCC la seng ïa ka naduh ka 18 tarik u December, 2021 bad ka batch (DSC) kaba nongkong ka la sdang ha ka 1 tarik u February 2022 haduh ka 30 April 2022, ka JCCC ka la dep pynlong ïa ka Orientation Programme na ka bynta kiba ïakhun DSC bad MPSC ha ka 21 March, 2022 ha District Library Jowai bad ha ka juh ka por ula pynsngew shaphang ki Cours bapher bapher kiba lah ban ïoh jinghikai ha kane ka Center lyngba ki nonghikai kiba la pass ha ki kyrdan.
Katba na ka liang u kongsan u kyntu ïa ki samla pule ban kin ïaishah haduh ba kut jong ka jingshah hikai, khnang ba kin ïoh shibun ki lad ki jingtip, da kaba kyntu ki samla pule dei ban long kiba mihnot ban pule kot ha ryngkat ka jingïarap lang jong ki Coaching Class kumba ka por kala dawa mynta.
Ula ai mynsiem ruh ba dei ban don ïa ka thong ha ka jingim da kaba ïaleh khlem da artatien haduh ban da jop bad ha ka juh ka por ban long kiba janai ha ka kam.
Ula ai mynsiem ïa kane ka JCCC ba kan dang kiew shaphrang ha ki lad ai jinghikai ïa ki samla wad kam bad kum ka jingkyrshah ïa ka Center u ma Wailadmiki ula synñiang hadun 1 lak tyngka na ka bynta ki jingdonkam.
Kiwei de kiba ai jingkren ki kynthup ïa u Sanatan Das (Sub Regional Employment Officer, Ministry of Labour & Employment, Directorate General of Employment ka sorkar India), u Secretary ka All Hynñiewtrep People United Front (AHPUF) ma Chandame Sungoh ha kaba kane ka seng kala synñiang ruh da ki miej bad ki ben shnong haduh 8 tylli.
Hashwa kane la ïoh ka jingpule na ka ktien U Blei bad ka jingduwai na u ma B.Kharbani katba ïa ki kyntien ai khublei la ïoh da u Asst.Centre Head ma B.Samyang.
Mawkyrwat, Jymmang, 07: Ka Seng Samla Shnong Mawkyrwat (SSSM) bad ka Khasi Student’s Union (KSU) ka Mawkyrwat Circle mynta ka sngi ka 7 tarik u Jymmang, 2022 ki la pdiang burom kyrpang na ka bynta ki khun samla jong ka dong ka thaiñ kiba la wanrah burom ha ka jingleit ïa shimbynta jong ki ha ka Meghalaya Games 2022 kaba la long ha Nongbah Shillong ha ki tarik 2 haduh 7 u Jymmang, 2022.
Ha kane ka sngi kum ka dak ban pdiang burom na baroh ki nongleit ïa shimbynta, na ka liang ki ar seng ka la ïoh ban pynlong ka jingïalang ba lyngkot kata na ka liang ka Seng Samla Shnong Mawkyrwat (SSSM) ka la pynlong ha Phot Umnew katba ka KSU Mawkyrwat Circle hapoh ka ophis treikam ha kaba u Assistant Secretary jong ka Environment Cell KSU Mawkyrwat Circle, u Brightstarland Khardew-saw u la pynïaid ïa ka jingïalang.
Haba kren ha ka jingïalang hapoh Phot Umnew, u President jong ka Seng Samla Shnong Mawkyrwat (SSSM), u Kitborsing Lyngdoh Marshilong u la pynpaw ka jingsngewkmen ba mynta ka sngi ki la ïoh ban pdiang burom na ka bynta ki khynnah samla kiba la mih khmat ïa ka South West Khasi Hills District bad ymtang ba ki leit ïa shimbynta hynrei ki da wanruh ruh ka nam ka burom na ka bynta ka dong ka thaiñ lyngba ka nam jingjop ba ki ki la ïoh.
“Ka jingjop jong ki, ka long ka burom nyngkong eh ïa ka ïing ka sem, ka shnong ka thaw bad ka distrik hi baroh kawei", ong u bah Kitborsing, kumta da ka juh ka mynsiem jong ka jingieit ka Seng Samla ka ai ruh ka burom na ka bynta baroh kiba la poi sha ka thong bad kumjuh ruh ki bym poi sha ka thong hynrei ka mynsiem jingïakhun jong ki kan nang ïai rhem na kawei ka por sha kawei pat.
U la ong ruh ba lyngba ka jingjop jong ki ha ka jingleit ïashimbynta, kan long sa long ka nuksa na ka bynta ki khynnah samla kiba don ka jingthmu ban kyntiew ha ki kam ïalehkai.
Ha kane ka sngi la ïadonlang ruh naduh ki nongkitkam ba shakhmat jong ka Seng Samla Shnong Mawkyrwat (SSSM) bad kumjuh ki khynnah samla.
Ha kajuh ka por, na ka liang ka Khasi Student’s Union (KSU) ka Mawkyrwat Circle ha ka program ba lyngkot jong ka ban pdiang burom ïa ki khynnah samla kiba la wanphai sha ka shnong ha ryngkat ki khusnam, da ka mynsiem jong ka jingkmen ka la pynpaw bad pdiang sngewbha ïa ki ba ka jingwanrah burom jong ki ka la long ka jingsarong ïa ka dong ka thaiñ baroh kawei.
U Iengskhem Syiemlieh, Vice President jong ka KSU Mawkyrwat Circle bad u Plosborlin Kharjahrin, EC member jong ka KSU Mawkyrwat Circle, ha ka jingkren jong ki ha kane ka sngi pdiang bad ai burom na ka bynta baroh ki nongleit ban ïa shimbynta ha kane ka Meghalaya Games 2022 la ka long ïa kiba la poi sha ka thong ne wat ki bym poi sha ka thong jong ka jingjop ruh, ki la pynpaw ba ka jingleit ban ïa shimbynta jong ki ha kane ka jingïalehkai ka la long da shisha ka jingmyntoi namar ki la pyndonkam hok ïa ki sap ba ki ki don.
Namarkata, ki la ai mynsiem ba kiba jop kim dei ban don noh ïa ka mynsiem jong ka jingsngewsarong ba ki ki la jop bad kiba rem ruh kim dei ban don noh ka mynsiem jong ka jingduh jingkyrmen, hynrei ai ba ka jingjop bad ka jingrem jong ki kan long pynban ka jinghikai ba kin sa nangïai ïa leh bha shuh shuh ha ki sngi ki ban sa wan da kaba don ka jingthmu ban poi ha ka National Level ne wat ha ka International ruh.
Kum ki khun samla haba ki dang don ha ka karta kaba dang khie san, wat shah ba ki jingsniew kiba ker sawdong ïa ki kin long ka daw jong ka jinglynshop ne jingpyntroiñ na ka bynta ka jingthmu ba ki ki don ban kiew ha ki kam ïalehkai, namar wei la ngop ha ki jingsniew tang kata ka jingthmu jong ka la troiñ lypa.
Nongpoh, Jymmang 07: Ka Ri Bhoi Students Union Sengkmie hynnin ka sngi kata haka 6 tarik u Jymmang 2022 ka la lah ban pynhap pyrda noh ïaka ;1st Eastern Ri Bhoi Inter School’s Sports Meet 2022’ ïa kaba la sdang naduh ka 4 tarik bad la pynkut pat ha ka 6 tarik u May 2022 ha kaba haduh 15 tylli ki skul ki la wan ban ïa shimbynta ha kane ka School’s sport Meet kiba dei ki skul na ka thain Ri Bhoi Mihngi.
Ka seng hap;oh ka jingïalam jong u Samla Everjoy Nongpluh kum u President bad u samla Amberlight Masharing, Working President haka jingïashimbynta byntalang jong ki Dkhot ki la lah ban pynkut noh ïa kane ka jingpynïalehkai ïaki khynnah skul kane ka thain hapdeng ka prokram kaba phuh ba phieng bad ruh ba la lah ban sam ïa ki khusnam bapher bapher na ka bynta ki skul kiba la khur ïa ka jingjop ha kane ka lympung ïalehkai sport ba lai sngi kyntih ha Madan Kurakalang, Bhoirymbong ha Ri Bhoi.
Ki nongshah khot sngewbha haba ai jingkren ha kane kasnig ki la pynpaw ïaka jingsngew kmen ba ki samla rangbah ka thain ki don ïa kiba kum ine ki jingmut ban kyntiew ïaki kam ïalehkai na ka bynta ki khynnah skul kaba la long ruh hadien2 snem jong ka jingïashong ing namar ka khangdam halor ka pang covid 19.
Hynrei dei ha kane ka snem ba ka jinglong jingman ka pyrthei ka la ailad biang pat ïaki khynnah skul ban bteng ban leit sha ki jaka pule bad ruh ban ïalum lang na ka bynta ki kam ïalehkai bad kiwei kiwei.
Ha kaba janmiet jong ka sngi u Bah Banteidor Lyngdoh uba dei u Myntri ki kam ïalehkai sport jong ka sorkar jylla u la wan ban sakhi ïa kane ka Sports Meet kum u kongsan haka jingïadonlang jong u Bah Ngaitlang Dhar uba dei u MLA barim jong ka Umroi Constituency, u Bah Samborlang Diengdoh uba dei u Vice President barim jong ka Seng RBSU, ki nongïalam jong ka seng RBSU, ki rangbah jong ka thain, ki nonghikai skul, ki paidbah kiba na kylleng kiba la wan ban sakhilang ïa kane ka sports meet jong ki khynnah skul ka thain.
Ka Kyrdem Presbyterian Secondary School ka la long ka lahduh haka Mass Drill na ka liang jong ki Senior, bad ka Bethany Secondary School pat napdeng ki Junior.
Haka March Pass pat haka kyrdan ki junior ka Plielad Secondary School ka la long ka lahduh bad ka Kyrdem Presbyterian Secondary School haka kyrdan jong ki Senior kum ka lahduh.
Ïaka best Discipline la iohrah da ka Modern English School Lumsohpieng.
Jowai, Jymmang 07: Ka Jaiñtia Students Movement (JSM) Central Body mynta ka ngi kila pdiang burom ïa ki rang ïalehkai ka West Jaiñtia District Sports Association (WJDSA) kiba la wan ban ïashim bynta ha ka Meghalaya Game 2022 da kaba wanrah shibun ki takma ha ki kyrdan bapher bapher.
Na ka liang ka JSM Nartiang Circle bad ka Kur Pale ha kane ka sngi kila pynkup burom ïa uwei na ki rang ïalehkai u Santify Pale ha ryngkat ka jingdon lang ki dkhot ka WJDSA kaba la long ha Mookyndur hajan ka kilon ‘Welcome to Jaiñtia Hills’, shuh shuh utei u samla uba dei na ka shnong Moodop, Nartiang WJHD uba la ïoh khur haduh ar tylli ki takma ksiar kata haka jingïakop mareh 800 Meters bad 1500 Meters.
La ïathuh ba na ka liang ka WJDSA kala ïohlad ban phah ïa ki nongïalehkai sha kane ka lympung ha ki kyrdan kum ka Athletics, Football, Basketball bad ka Archery, ha ka Athletics kila ïoh khur haduh 6 tylli ki takma ksiar, 8 tylli ki takma rupa bad 7 ki takma Rnong bad kiba la ïoh ruh ïa ka kyrdan ‘Runners Up’ na ka liang ki shynrang.
Ha ka Archery kila ïoh 2 tylli ki takma ksiar bad kawei ka rupa, katba haka phutbol kila ïoh ha ka kyrdan jong ka takma rnong.
Shillong, Jymmang 07: Ka Jylla mynta kala kiew biang sha ka 10 ngut ha ka jingdon jong ki briew ba dang pang Covid-19 ne ki active case.
Kane ka jingpang kala rung biang ha ki lai tylli ki District ka Jylla kiba kynthup ïa ka East Khasi Hills kaba don 3 ngut ki Nongpang, ka Ri-Bhoi kaba don 6 ngut bad ka West Garo Hills-1.
Ha kine ki arphew saw kynta bala leit noh, ym shim la don satia kiba dang ïabit jingpang ne kiba koit.
Ka jingdon jong kiba ïap haduh mynta kala kot 1593 ngut.
Haduh 93807 ngut ki briew kila ïabit ïa kane ka jingpang ha kine ki laisnem mynta hynrei haduh 92204 ngut kila ïoh pat ïa ka jingkoit.
Nongpoh, Jymmang 07: Ban sei madan ïa ki sap ki phong jong ki nongrep bad ki khun ki kti jongki ha ka kam ïalehkai phutbol, ka Abani, ka kynhun trei mon sngewbha ban kyrshan ïaki nongrep bad ryngkat ka jingïatreilang bad ka Red Horns Division, ka FOCUS, Ka Infinite Solutions bad ka Out There Public Engagement ki la pynlong ïa ka lympung ïalehkai phutbol ha ka shnong Marngar ba la tip kum ka Farmers’s World Cup 2022 naduh ka 30 tarik u Lber bad mynta ka sngi ki la lah ban pynhap pyrda noh ïa kane ka jingïalehkai da kaba sam ruh ïa ki khusnam sha ki kynhun nongjop.
Haba ïa khun ïa ka thup jong ka phainal, ka liang jong ki kynthei ka Marngar Women’s Team ka la ïakhun pyrshah ïaka South Garo Hills bad haka jingïalehkai jong ki shynrang pat ka Marngar Men Team ka la ïakhun pyrshah ïaka West Garo Hill.
Kane ka jingïaaireng kine ki kynhun kynthup ki shynrang bad ki kynthie wat hapdeng ka jingpynthud u slap ki la sei la ki sap ki phong ban pynjop ïa la ka kynhun na ka bynta ban ioh khur ïa ka nam jop bad haba ïa knieh ïa ka nam jop na kaliang jong ki kynthei ka West Garo Hills ka la Lah noh ban pynliem ïaka Marngar women Team 2 da 1-0, bad ha ka jingïakhun jong ki shynrang ka Marngar Men Team 2 ka la Lah ban pynliem noh ïaka East Garo Hills da 3-0.
Kum ban pynpaw paidbah, la pynlong ruh ïa kane ka lympung ïalehkai jong ki nongrep, ka dei shi bynta ban rakhe ïa ki jingnoh synñiang ki nongrep sha ka imlang ka sahlang lyngba ka kam rep ka kam riang bad ki don haduh 12 tylli ki kynhun kiba la wan ban shim bynta na kylleng ka jylla Meghalaya bad kyntup ruh na Rilum Khasi bad na Ri Lum Garo.
Haba pynkut noh ïa kane ka Farmers World Cup 2022, la wan ruh ban sakhi da ka jingdon lang u Major General S.Murugesan, General Officer Commanding Red Horn s Division, u MLA ka Nongpoh Constituency Bah Mayralborn Syiem, Conel P P Sharma, Commanding Officer 1st Assam Regiment, Brigadier T.S Hothi, Previous Commanding, Spear head Brigade, Brigadier K.M Shinde, Shaurya Chakra Commander, Spearhead Brigade.
Kumba la pynpaw da u Bah Kit Shangpliang bad u Samla Arku Nongrum kiba dei ki nongpynïaid kane ka lympung, ki la ong ba ka jingthmu ba kyrpang kane ka lympung ïalehkai phutbol ki nongrep ka long ban wan rah ïa ka mynsiem shi paralok, ka jingïatylli bad ka jingïatrei lang hadpeng ki Nongrep bad shuh shuh kum ki nongpynïaid ki don ruh ka jingkyrmen b akum kane ka lympung kin dang lah ban pynlong ha ki snem ban sa wan na ka bynta ban kyntiew ïa ki nongrep.
Shillong, Jymmang 07: U Bah Prestone Tynsong Symbud Myntri Rangbah ka jylla bad MLA ka Pynursla Contsituency ha ka sngi Saitjaiñ ka 7 tarik Jymmang 2022 u la plie paidbah ïa ka ïing Dorbar Hall cum Multi Facilities jong ka Pynursla kaba ai jingshakri na bynta lai tylli ki dong ba kynthup ïa ka Neng Gate, Umkor bad ka Pynursla Proper ha ka jingïadonlang ka Kong Grace Mary Kharpuri kaba dei ka EM jong ka KHADC bad MDC ka Nongskhen kum ka symbud kongsan.
Haba ai jingkren ha kane ka sngi na ka liang ka Kong Grace Mary Kharpuri kala ai jingïaroh bad ong ruh u Bah Prestone udei u nongmihkhmat uba trei shitom bad don ka mynsiem ban kyntiew ïa ka ïoh ka kot ka roi ka par hapoh ka thaiñ bad ruh ha ka jylla hi baroh kawei.
Kala pynpaw ruh ba na ka liang jong ka watla kam dei ka MLA hynrei ka pyrshang ban wanrah ka roi ka par hala ka jong ka thaiñU Bah Prestone Tynsong haba ai jingkren u la ong ba ka Pynursla mynta kala kylla bak-ly-bak bad kala ïaryngkat kyrdan bad ka nongbah Shillong.
U la ong ruh ba ka Pynrusla kadei kawei na ki shnong kaba kiew stet bha hapoh ka jylla bad kala kiew ka roi ka par ba haroh ki liang namar ba ki briew jong kane ka shnong ki pynleit jingmut bha ha ka pule puthi.
Ha kajuh ka por u la ong ruh ba Pynursla kala donkam ka jaka theh niut kaba paka namar ka jingnang bun biew bad ruh ka roi ka par.
U la pyntip ruh ba ka sorkar MDA kala trei shitom ban shim ïa ka rai ban pynkynriah noh ïa ki briew na them ïew mawlong.
Ha kane kajuh ka sngi u Symbud myntri Rangbah u la plie ruh ïa ka Fete bala pynlong da ka shnong Pynursla.
Ha kane ka sngi la ïadonlang ka SDO jong ka Pynursla Civil Sub-Division ka kong Ibarina Liza Warjri, BDO ka Pynursla C&RD Block Bah Gautam Warjri, Rangbah Shnong ka Pynursla Pyllun Bah Mudonsing Khongthaw, Rangbah Dong ka Pynursla Proper Bah Nilus Massar, Syiem Khynnah ka Hima Khyriem, ki longkmie longkpa, ki samla haduh ki hep kiba rit.
Shillong, Jymmang 7 : Ka Lenovo, kaba long ka shlem kaba la pawnam ha ka pyrthei kum kawei na kiba tbit tam ha ka global, bad ka Meghshala Trust, kaba long ka seng treimon sngewbha ha ka liang ba ai jinghikai ha ki kam technology, kala nangpynkhlaiñ shuh shuh ia ka jingtreikam jong ka ia kaba la tip kum ka Meghshala program sa na ka bynta palat 100 tylli ki skul ha Meghalaya, bad baroh ki skul mynta ki don haduh palat 200 tylli kiba la ïoh ïa ka jingkyrshan na ka tnad Education, ka sorkar Meghalaya, bad na ka State Education Mission Authority (SSA) bad ka Directorate of School Education and Literacy, Shillong, Meghalaya.
Ban kyntiew ïa ka kam kaba ïadei ba ki jinghikai ïa ki technonlogy bad ban nang pyntbit shuh shuh ïa ki khynnah ha kaba ïadei bad ka jingsngewthuh ïa ka technology, kane ka prokram kan ailad ïa ki ba kin ïoh ban pule ïa ka Science, Technology, Engineering/English, bad Mathematics (STEM) lyngba ka rynsan digital khnang ba ka jingai jingmut jingpyrkhat ha kaba ïadei bad ka STEM kan long kaba khlaiñ.
Ka Meghshala kan ïatreilang ha kine ki skul bad ai jingkyrshan ïa ki nonghikai ban pyndonkam ïa ka Lenovo tabs ban ai jinghikai.
Kane ka projek ka long kaba la ai jingmyntoi shisha ïa ki nonghikai bad ki khynnah skul, bad la pynkup bor ïa ki ba kin ïoh ban pule kham bun shuh shuh ïa ka STEM.Palat 55% ki jinghikai ka Meghshala ba pyndonkam ha Meghalaya kidei kiba ha ki class (6, 7, bad 8).
Kane ka pyni ba ki nonghikai ki sngewtynnad ban hikai ïa ki jinghikai ha kine ki class namar ba ka prokram ban ai jinghikai ka long kaba bun kiei kiei kiba hap ban leh, ki bun ki video bad ki projek ba lah ban leh ha kamra klass.
Da kaba pyndonkam ïa kine ki lad ai jinghikai ha ki kamra klass ki long kiba pynsngewtynnad ïa ki nonghikai bad kumjuh ruh ïa ki khynnah.25% na ki khynnah skul kiba ïoh jinghikai lyngba ki buit stad treikam jong ka Meghshala ha ki kamra klass ha Meghalaya ki la ïoh 60% bad kumba 20% na ki khynnah ki la ïoh distinction (70% shajrong) ha kaba ïadei bad ka jingstad bad jingsngewthuh, bad ka jinglah ban pyndonkam ïa ki jingshemphang ha kaba jubab ïa ki jingkylli.
Haduh palat 200 tylli ki jinghikai lynnong ba la kren da ka ktien Garo lah ban ïoh na ka Youtube channel “Meghshala Meghalaya" na ka bynta ki paidbah.
La pynlong haduh 18 tylli ki lympung ai jinghikai ha baroh kaiwei ka prokram hapdeng u bnai Naitung 2020 bad Rymphanng 2022.
La pynlong ruh haduh 12 tylli ki jingia jinghikai lyngba ka online bad 6 tylli ka jingai jinghikai ha ki jaka ai jinghikai bad 8 tylli ki webinar la pynlong ha ka por ba don ka jingkhang dam ban ai jinghikai ïa ki nonghikai ha kaba ïadei bad ki lynnong ba don bad ka jingbtai da kaba kren ne voiceover bad la pynlong ruh ïa ki jingshim klass lyngba ka online.
Ka jingpyrshang jong ka Lenovo ha ka ban ïasnoh kti lang bad ki kynhun treimon sngewbha ha ki shnong ki thaw bad ban nang ailad shuh shuh ïa ki briew ba kin ïoh lad ban tip shaphang ka technology da kaba ai jingkyrshan ïa ki khynnah skul ha ka jingpule jongki bad ban ai jinghikai ïa ki nonghikai bad ruh ban pynkhlaiñ ïa ka bor jingmut jingpyrkhat ha kaba ïadei bad ka STEM ha ka jabieng jong ki khynnah.
Ki buit stad treikam thymmai jong ka Lenovo’s EdTech Classroom bad ka Meghshala Teacher Enablement Program ka ai jingkyrshan na ka bynta ban wanrah ïa kaei kaei kaba biang tam ha ka jingai jinghikai khnang ban kyntiew ïa ki sap ki phong jong ki nongpule.
Kane ka jinghikai pyntbit ïa ki nonghikai ka la long shisha kaba ai jingmyntoi na ka bynta ban pynkup bor ïa ki skul ha ka por jong ka jingkhang dam bad ha ka por jong ka jingïaid lynti ban wan sha ka jingkylla jongka digital.
Ha ka snem 2020, ka Meghshala bad Lenovo ki la ïatreilang ban pynmih ïa ka Meghshala- Lenovo ha Meghalaya bad ka jingthmu ka long ban trei bad ki 100 tylli ki skul, kaba wanrah ka jingmyntoi ïa ki palat 200 ngut ki nonghikai bad palat 7000 ngut ki khynnah skul.
Kane ka prokram ka la tam ban ïa kaei kaba la angnud bad ka la ai mynsiem shuh shuh ïa ki nonghikai ki bym dei hapoh ka Meghshala ba ma ki ruh ki lah ban ïadon bynta lang bad kane ka prokram, bad kane ka ai jingmyntoi shibun wat ïa kito ki bym ioh bynta mar khmat.
“Ngi sngew kmen haduh katta katta ïa ka tnad Pule puthi ka sorkar Meghalaya bad khamtam ïa i Bah V.S.Nongbet, Joint Director School Education and Literacy, Shillong, Meghalaya ha kaba khlem ka jingkyrshan jong I ngin ym lah ban don hangne.
Teng khat eh ba ki NGO ki shait ïa kynduh ïa ki kynhun ba ïatehlok kiba biang! Na ka bynta jong ngi, kata kadei ka Lenovo.
Ki long kiba la ïaineh bad ngi, ban ïarap ïa ngi ha kaba ïadei bad ka technology bad ruh ha ka hardware khlem ka jingkhnuim.
Ngi ai khublei ïa kiei kiei baroh ba phi la leh, ka Lenovo bad ki paralok!" Ong ka Jyoti Thyagarajan Founder& Executive Trustee, Meghshala Trust.
Haba kren shaphang kane ka jingïalang, ka Ms.Pratima Harite, Head of Philanthropy & CSR, Lenovo Asia Pacific ka ong, “Ka buit stad technology kaba biang na ka bynta baroh ki briew kadei ka jingshakri paidbah jong ka Lenovo bad kumjuh ruh ïa ka jingpynïaid ïa ka kam khaïi.
Ka jingthrang jong ngi ban pynkupbor ïa ki imlang sahlang kiba dang sahdien da kaba pynïoh ïa ki technology bad jinghikai jong ka STEM la lah ban leh lyngba kane ka jingïatehlok.
Ka jingpyrshang jong ngi ban ban wanrah ïa ki jubab lyngba ka EdTech bad plie ïa ki lad ki lynti ïa ki briew ban ïoh lad ban pyndonkam ïa ki ka long kum ka jingaiti jong ngi ïa ka kam kaba ïadei bad ka jingwanrah ïa ki prokram na ka bynta ki nonghikai, ka jinghikai ïa ki da kaba ai lad ba kin ïoh ktah ïa kine ki kor ki bor, bad ka jingpykylla digital ïa ka rukom ai jinghikai bad pynkylla digital ïa ki STEM ha ki ktien lajong bad kane ka ïarap ïa ngi ban ïoh lad ban ai jinghikai kham bun shuh shuh ïa ki khynnah.
Ngi ngeit skhem ba kane ka prokram kan ïai bteng ban ai jingkyrshan ïa ki nonghikai skul bad ïarap ïa ki ba kin ïoh lad ban pyndonkam ïa kine ki buit ai jinghikai.
"Khnang ban pynkupbor bad iarap ia ki nonghikai ban nang kyntiew shuh shuh ia ki sap jongki, ka Lenovo ka ai jingkyrshan ia ka Meghshala Trust da ka jingiohi jngai jong ka ha kaba ïadei bad ka jingnang jingtip na ka bynta ban ïoh ïa ka pyrthei kaba bha.
Kine baroh ar ka jingpynleit jingmut jong ki ka long ban ai jinghikai ha kaba ïadei bad ki jingtip ne jinghikai jong ka STEM-na ka bynta ki khynnah ha ki kamra klass.
Ka Meghshala kadei ka kynhun kaba nyngkong ban ïatehlok bad ka Lenovo ban pyrshang ïa ka jingpyndonkam ïa kane ka buit treikam thymmai ïa kaba la tip kum ka “Tablets for Education" kaba ïahap bad ka jingthmu jong ka jingtreikam ka Lenovo ban pyndonkam ïa ki buit stad khnang ban long ka jingmyntoi na ka bynta ka imlang sahlang.
Ha kine ki san snem ba la leit, ka Lenovo ka la ai jingkyrshan ïa ka Meghshala da ka buit stad technology kum ki kor technology ha ki skul kata da kaba ai haduh palat 1500 tylli ki tablet ha ki skul, 25 tylli ki laptop, bad 450 tylli ki smartphone ryngkat bad ka buit treikam ban ïarap ïa ka Meghshala kumno ban tip ha kaba ïadei bad kine ki kor, ki lynnong ai jinghikai, bad ka jingïoh lad ban pyndonkam ïa kine ki tiar ki tar.
Kane ka la ïarap ïa ki nonghikai ba kin lah ban ai ïa ki jinghikai ïa ki lynnong jong ka Meghshala bad ka jinghikai ruh kaba long kaba ïashim bynta lang hapdeng ki khynnah.
Naduh ba sdang ka jingpyn ïa jngai iwei na iwei bad ka jingkhang dam, ha kaba ïadei bad ka jingïada na ka jingsaphriang ka COVID-19, la pyndonkam bha ïa ka Meghshala App bad kumba long mynta, ka jingpyndonkam ka long palat 28,000 kynta.
Ka Meghshala ka thaw ïa ki prokram ha ki kamra klass ban ïarap ïa ki nonghikai bad ki khynnah skul ba kin ïoh ki jinghikai kiba ki la duh.
Da ka jingïarap jong ka Lenovo, ka Meghshala ka pynlong ïa ki prokram ai jinghikai lyngba ka online bad offline na ka bynta ki nonghikai ha Meghalaya.
Ka Lenovo ka la ai jingïarap ruh ban thoh ïa ki lynnong ha ki ktien shnong ban pynkupbor ïa ki nonghikai ba kin lah ban long ki nonglam khmat ha ki kamra klass khnang ba ka jinghikai kan poi ruh shaduh ki kyndong kynshrot jong ka imlang sahlang ha ki bynta jong ka ri India.
Shillong, Jymmang 07: U Principal secretary ka tnad ri jing ri jong ka sorkar Meghalaya u GHP Raju u la ong ba ka jylla Meghalaya ha ka shisnem ka bam doh sniang kumba 18000 Matric Ton haba ïa dei bad kane ka bynta ka ïew ban die kala don lypa kumta la khot ïa ki kompeni ba kin wan ban bei pisa sha kane ka jylla ha kane ka kam ri sniang.
Haba kren ha ka jingïalang mynta ka sngi ha Polo la ong ba lada ki wan ban bei pisa sha kane ka jylla ka long ba kin shna ia ki jaka ri sniang kin pynïaid ïew da kaba song ïa ki ha ka rukom kaba khuid ba suba namar ym don kam shuh ban wanrah sniang na sha bar hynrei kila don lypa ki sniang na kane ka jylla.
Kine ki sniang kiba na kane ka jylla Meghalaya ki kham rit, ki duna ka kshong hynrei ki long kiba bang bha, kine ki sniang ki kham suki ba kin heh kin san hynrei ki long kiba bang shisha ban bam bad ka jingdawa ïa kine ki sniang ha iïw ka long kaba jur bha.
Na ka liang jong u Principal Secretary jong ka jylla u khot u wer ïa ki kompeni kiba kwah ban wan bei pisa ha kaba ïa dei bad ka kam ban song ïa ki doh lada ki wan sha ka jylla Meghalya kyrpang na ka bynta ka doh sniang ka ïew ka la don lypa kim dei ban khuslai ïa ka iew.
U Raju u ong ba ka jingdonkam ki paidbah ïa ka doh ha kane ka jylla kam dei tang doh sniang hynrei ka doh masi, ka doh kha ruh kumjuh, ka jingdawa ïa ka doh ha kane ka jylla ka long kaba jur bha, u khot u wer iï ki kompeni ban wanrah ïa ki kor ki bor ha kane ka jylla ban pynmih ïa ki doh ba la song lypa na kane ka jylla.
Shillong, Jymmang 7 : Ka jylla Meghalaya ka la sdang ban mad ïa ka jingduna doh masi namar ka jingpyndik palat ka Assam ban wan kit ïa ki masi sha kane ka jylla.
Na ka liag ka seng Khasi Jaintia Butchers’ Association (KJBA) ka la kynnoh ba dei ka sorkar Assam kaba la pynwit bad pynthut ban pynpoi ïa ki masi sha kane ka jylla.
Kane ka thaiñ shatei lam mihngi ka dei kawei na ki thaiñ ba ki briew ki bam eh ïa ka doh masi bad ïa ki masi la wan kit na kiwei pat ki jylla kum na Bihar bad kiwei kiwei bad ïaid lyngba ka Assam.
Hynrei na ka liang ka sorkar Assam ba la ïalam daka BJP ka la pyntreikam ïa ka Assam Cattle Preservation (Amendment) Act 2021 bad naduh ba pyntreikam ïa kane ka aiñ la pyrkhing ïa ka jingkhaïi ïa ki masi sha kane ka jylla Meghalaya bad sha kiwei ki jylla jong kane ka thaiñ.
Na ka liang ka KJBA ka la ther ruh ïa kane ka sorkar MDA ba la ïalam da u Conrad Sangma ba ka khlem shim khia ei ei ruh em ban peit bad ïakren bad ka sorkar Assam halor kane ka jingeh ba ki nongkhaïi masi ki ia kynduh.
Na ka por sha ka por ka la leit ïakren bad ki bor sorkar ba kin shim khia ban ïakren bad ka Assam khnang ba kin ym pynthut ïa ka jingkhaïi masi hynrei kim shym la leh ei ei ruh em.
“ Ngin sa ong ïa ka sorkar ba ka dei ban sangeh shisyndon ban ai ïa kita ki challan namar kan myntoi aiu ban don kita ki challan haba ki masi pat ym ïoh" ong u bah Generous Warlarpih General Secretary ka KJBA.Kumba long mynta ïa ki masi la khaïi beaiñ sha ka jylla ha ka dor kaba rem bha bad lada kane ka sorkar kam shim khia ban ïakren bad ka Assam lehse kan poi ka por ban ym ïoh doh masi shuh ha kane ka jylla, ong biang une u nongïalam ka KJBA.Ka um klong ka long kawei napdeng ki jingdih kaba lah ban ai jingmyntoi shibun ha ka liang ka koit ka khiah.
U klong u dei uwei napdeng ki j ait jhur ba dap da ka jingdon ki bynta ba ai jingmyntoi shibun ha ka liang ka koit ka khiah.
U dei uba phi lah ban shet jingtah.
Ka lynti kaba myntoi tam ban bam ïa une u jhur ka dei da kaba shu dih da ka um.
Ka um jong une u jhur ka dei kaba kham paaw halor ka jinglah ban ai jingmyntoi bad ïarap ban pynduna ka jingkhia.
Ka jingmyntoi ha ka liang ka koit ka khiah na ka jingdih ka um jong u klong : Ka jingmyntoi halor ka jingtylliat jingbam : Ka um jong une u jhur ka dei kaba dap da ka jingdon ka fibre.
Ki jingbam ne ki jingdih kiba dap da ka jingdon ka fibre ka dei kaba lah ban ai jingmyntoi halor ka jingtylliat jingbam.
Ka jingdih ka um jong une u jhur ka ïarap ban pyllait na ka jingeh kpoh.
Ka jingpynneh ban don um ha ka met : Ha ka por lyiur phi donkam ban dih shibun ki kynja um bal ah ban pynbiang ka jingdon um ha ka met.
Ka um jong u klong ka dei ka jingdih kaba lah ban pynbiang ka jingdon um ha ka met.
Ka dei kaba lah ban wallam ka jinglong pyngngad bad lah ban pyllait na ka jingtyrkhong ka met.
Ka dei ka jingdih kaba kynsai bal ah ban pynkhuid ka jingdon ki jakhlia ha ka met.
Phi lah ruh ban ïoh jingmyntoi na ka bynta ka sniehdoh.
Ka jingdih kaba phi dih hadien ba la dep kilan met : Ka um klong ka dei ka jingdih kaba phi lah ruh ban dih hadien ba la dep ban kilan met.
Kane ka jingdih ka don khyndiat ka shini bad kiba bunjait ki nutrient.
Kane ka lah ban ïarap maramot hadien ba la dep kilan met.
Ka koit ka khiah u klongsnam : Kane ka um ka dei kaba bha bad ai jingmyntoi na ka bynta u klongsnam.
ka dei kaba lah ban tehlakam halor ka hypertension ba wallam ka jingbha na ka bynta ka koit ka khiah.
Shillong, Jymmang, 06: Ka Seng ka la pynrem jur ïa ka Sorkar Jylla kaba lah wanrah ïa ka Aiñ ban nym kheiñ be-aiñ shuh ïa ki kam khalai ha ka Jylla lyngba ka Meghalaya Regulation of Gaming Act, 2021 bad kumjuh ruh ka Rules, 2021.
“Lyngba kane ka Aiñ, ka Sorkar Jylla ka lah plie war ïa ka lynti ban pynlong ïa ka Jylla ka jong ngi kum kata ka Jylla ha kaba ki briew kin tip noh kum ka “Gambling State" ne “Jylla ïa khalai," ong u kyrwoh ba la phah da u General Secretary ka HYC CEC, u Bah Roy Kupar Synrem.
Ka Seng ka pynpaw ïa ka jingkyrshan ïa ki kynhun Balang bad kumjuh ruh ïa ka kynhun ki Niam bapher bapher kum ka KJCLF bad ka SAFF kiba lah mih shakhmat ban pynpaw ïa ka jingpyrshah bad ban dawa ba dei ban pynduh pyndam noh ïa katei ka Aiñ.
“Ym tang ba ka khalai lane kita ki Casino ki long pyrshah ïa ka niam ka rukom jong ngi hynrei khamtam ka long pyrshah ïa ka burom ka ijot longbriew manbriew (morality), kaba kum ka Jylla bad ka jaidbynriew ngi kheiñkor haduh katta Katta.
Ngi pynpaw ruh ba kane ka Sorkar imat kam pyrkhat bha ba ka Khalai ka lah ruh ban wanrah sa kiwei ki jingsniew ha ka imlang sahlang, kum ka jingdih buaid naduh ki droks, ki kam awria bad kiwei kiwei ki jingsniew ha kitei ki jaka khalai," ong u kyrwoh na ka HYC.“Ngi pyrshah ïa ka jingkren u Myntri Rangbah ka Jylla u Conrad Sangma ban pynpaw ba ka Sorkar kam pat pyntreikam ïa katei ka Aiñ haduh mynta bad ba kin dang ïakren bad ïathir sani bha ha shuwa ban shim Rai.
Kane ka long kaei kaei ka bym lah ngeit namar lada ka long kumta, ka Sorkar Jylla ka ladei ban ïamir jingmut ha shuwa ban wanrah ïa ka Aiñ hapoh Ingdorbar Thawaiñ bad ruh kam pat dei ban shna ïa ki Rules.
Hynrei kumba ka long mynta ka Aiñ ladep shna bad kaba sah ka long tang ban jied ïa ki jaka ban buh ïa ki Casinos bad ban ïoh ïa ki kompeni ki ban pynïaid ïa ki jingïalehkai bapher bapher.
Dei tad ba lah mih ka jingpyrshah ba u Conrad Sangma u sa pynpaw ïa kitei ki kyntien bad kiba dei tang ki kyntien ban da rapjot ïa ka jingleh bakla jong ki," la kynthoh ka Seng.
“Ka Seng ka dawa, ba lada Sorkar ka kwah ban pynheh ïa ka jinglum khajna ka jong ka khnang ba kan lah ban leh ïa ki kam pynroi ha ka Jylla, ka dei ban shim da kiwei ki lad ki lynti ym da kaba pynlong ïa ka Jylla ka jong ngi kum ka jaka Khalai.
Ngi dawa ba dei ban pynduna ka jingleh lut phut ban pynlut ha ki tamsa kiba bapher bapher ki bym phoida ei ei ïa ka Jylla, ban nym siew shuh kano kano ka jingsiew ïa ki MLA/MDC, Ex MLA/MDC/MP kiba bat kum ki Chairman, Co Chairman, Vice Chairman bad kiwei kiwei ha ki Boards, Corporation, namarba kine baroh ki ïoh ïa ka tulop bad pension ka jong ki," la ong ka Seng.
“Dei ruh ban wanrah ïa ka rukom treikam ka bym ailad ïa ka bamsap bampong ha ka Jylla (zero tolerance policy on corruption).
Dei ban tehlakam ba ka khajna ba ka Sorkar ka dei ban ïoh kan ym syrwa kai (leakage of Revenue) bad ruh ban tehlakam ïa ki kam Benami kiba ailad ïa ki bym dei ki Riewlum ban trei ban ktah khlem da siew khajna sha ka Sorkar," la ai jingmut ka HYC.“Ngi dawa ba ka Sorkar ka dei ban pynduh pyndam (Repeal) ïa kane ka Aiñ bad ka Rules ha kaba ïadei bad ka Khalai bad ba kan thaw da kiwei pat ki lad ki lynti ban ïoh lum khajna na bynta ka Jylla," pynkut u kyrwoh.
Nongstoiñ, Ïaiong 2: Ki jaka ai jingsumar sha ki paidbah nongkyndong ha West Khasi Hills District lyngba Sub Centre ki la don bun bha ha ki shnong bapher bapher jong kane ka District.
Hooid ki la long ka jingmyntoi bad jingkyrkhu ïa ki paidbah, hynrei katkum ka jingïaid jong ka por bad ka jingroi ki nongshong shnong ki la nang bun, kine ki jaka sumar lane jaka ai dawai pat ki ïaineh sah kumjuh.
Kumta la donkam kyrkieh ban kyntiew kyrdan noh sha ki kyrdan ba kham halor.
Ka sorkar Jylla ka la dei ban phai khmat sha kane ka bynta, da kaba kan pyrshang noh ban kyntiew kyrdan ïa ki Sub Centre sha ka kyrdan jong ka PHC.Kumba long mynta wat ki PHC ki la shlei da ki nongpang bad ki nongwad dawai.
Hynrei, lada kyntiew kyrdan noh ïa ka Sub Centre sha ki PHC, kan ïarap pynsting ïa ka jingban khia jong ki PHC lane wat ha ki Civil Hospital.
Ha kine ki sngi ki riew paidbah jong ka thaiñ Seiñduli, Nongkynjang ha West Khasi Hills bad ki thaiñ Mawpud jong ka South West Khasi Hills, ki la pynpaw ba ka por ka la dei ban kyntiew kyrdan noh, khnang ban lah ban ai kata ka jingshakri kaba pura sha ki paidbah.
Ki la ong ba na ka liang ka tnad sorkar lyngba ka Directorate of Health Service, ki dei ban leh ei ei ban thaw buit thymmai ha ka ban kyntiew kyrdan noh ïa ki Sub-Centre sha ki PHC lane ki Health Wellness Centre.
Kumjuh ruh na ka liang ka seng WKSU sengkmie, ka la leit buddien na ka tnad treikam jong ka DM&HO Nongstoiñ lyngba ka Head Assistant, la lap ba ka tnad ka koit ka khiah na ki District ka la ïaid shakhmat, hynrei ka ap mynta sa na ka jingshimkhia jong ka sorkar bad tnad DHS.Ka seng ka dawa na ka sorkar lyngba ka tnad DHS Shillong ba ka dei ban approve noh katkum ba la phah proposal da ki District Health & Family Welfare, ban don noh la ki jong ki sub-Centre kum ka Langpih, Dikynthoiñ bad Marskuiñ.
Nangta ban kyntiew kyrdan noh ïa ka Kyrshai na ka sub-centre sha ka PHC/HWC, kum ba la dep phah proposal da ka tnad ba dei peit na Nongstoiñ.
U Bah D.Sun President ka seng, u la ong ba ka sorkar ka dei ban kyntiew kyrdan noh na ki PHC sha ki CHC kita ki long ïa ka Rambrai, Kynrud, Aradonga bad Myriaw.
Nangta ka tnad DHS, ka dei ban mang tyngka ha ki kam ha kaba ïa dei bad ki nongtrei ha ki sub-centre kum ïa ka Mawlangkhar, Nongthyllep, ha kaba ïa kine ki sub- centre ïa ka building la dep tei, hynrei ha ki kam pat ym pat mang satia.
Kumjuh ruh ban mang tyngka noh ha ki kam jong ki nongtrei ha ki sub- centre kiba la dep approved ban kyntiew kyrdan sha ki PHC/HWC, kum ïa ka Seiñduli, Nongkynjang West Khasi hills bad Mawpud ha South West Khasi Hills.
Ka sorkar ka dei ban shna sub-centre noh ha Langpih kumba la dep phah proposal bad ruh ban mang tyngka noh ïa ka Mawsyrpat sub- centre ha kaba ïa dei ban tei ïa ka building kumba la dep mynjur.
Halor kitei ki mat, ka sorkar jylla bad ka DHS ki dei ban tih bniah ïa kine ki kam kiba dang sahteng ha kaba ïa dei bad ki mat ai jingshakri sha u paidbah ha kaba ïa dei bad ka koit ka khiah.
Ka seng ka kyrpad ruh ïa ki DM&HO jong ar tylli ki District ba kin buddien biang sha ka tnad ba ha khlieh duh kiba khmih ïa kine ki lad pynroi ha ki tnad ka koit ka khiah jong ki ar tylli ki thaiñ, khnang ba ka jingai jingshakri ïa u paidbah kan long kaba ïa hap kyrdan bad ba paka.
Ka jingdon jong ki Bank ka long shisha ka jingïarap kaba khraw ym tang ïa ka imlang sahlang, hynrei khamtam eh ïa ka kam ban kyntiew bad kyrshan ïa ki kam khaii bad lad kamai.
Hynrei khyndiat eh la lah ban ïohi ïa ka jingiadonbynta jong ki Bank ha kaba ïadei bad ka imlang sahlang ha kaba iadei bad ka jingpynïar shuh shuh ïa ka rukom shakri jong ki sha ki paidbah khamtam lei kito kiba trei ha ki kam khaiï.
Namar ba kat kumba ka long haduh mynta la ïohi ba ka kamram jong ki Bank hi ka long eh tang ban pynbuh pynsat lem ïa ka jingdon jingem jong ki paidbah bad nangta da kata hi ka spah kaba la lum bad kynshew da ki paidbah la pyntyllun pat ïa shibun kiwei ki kam khamtam eh kaba pynïoh ram sha kito kiba kwah ban pynheh ne sdang ïa ki kam khaii jong ki.
Ka State Bank of India ka dei kawei na ki Bank kaba la rim eh, kaba la shaniah da baroh bad ruh kaba bunkam tam ha ba ïa nujor bad kiwei pat ki Bank.
Hooid kine ki Bank ki la rung sha jan baroh ki kyndon kynshrot ban pynïoh ia ka jingshakri kaba donkam sha ki paidbah ha kaba ïadei bad kaba pynlum pynlang ia ka pisa tyngka bad ruh ïarap ban kyrshan ram sha kito kiba donkam ia kata.
Hynrei ym baroh ki briew ki shlan ban shim kabu na ka jingiarap jong ki Bank namar ba ki don shibun ki jnit ki jnat kiba ki paidbah kin hap ban pynbiang khnang ba ki Bank kin lah ban ïarap ne ban kyrshan ram ïa ki.
Kumta na ka bynta ki briew ki bym pat da shemphang eh ka long kaba eh ba kin lah ban pynbit pynbiang ïa ki jingdonkam jong ki Bank khnang ba kin lah ban ïoh ïa ka jingiarap pisa ne ka ram.
Kan long ka jingïarap kaba khraw lada ki Bank ki shim khia ban wanrah ïa ki lad jinghikai sha ki paidbah na ka por sha ka por bad ruh ban ïai pynlong ïa ki prokram kiba kyrpang shaphang kumno ba ki paidbah kin lah ban pynheh ïa ki kam ki jam jong ki ha kaba ïadei bad ka kam khaiï.
Ha ka jingïashem bad kiba bun ki nongkhaiï kiba rit ba ria ki pynpaw ba kam dei kaba suh ïa ki ban leit sha ki Bank, hynrei lada ki Bank ki plie ïa ki lad ki lynti ban wanrah ïa ki lad jinghikai kiba long paidbah kan long ka jingmyntoi kaba khraw.
Ki paidbah khmatam kito ki nongkhaiï barit ba ria ki donkam ban tip ia ki lad bad ki lynti kumno ba kin lah ym tang ban lum ban lang, hynrei khamtam eh kumno ba kin lah ban pyniaid kham janai ia ki kam khaiï jongki lyngba ki lad jinghikai ba ki ïoh.
Shisha ki nongseng kam rit kam ria ki donkam eh ban sngewthuh khambha ha kaba ïadei bad kumno ban pynïaid bad pyntyllun ïa ki kam.
Naduh kumno ban buh jingkheiñ jingdiah, kumno ba kin nang ban don ka jingiadei kaba jan bad kito ki briew ne ki kompeni kiba lah ban kyrshan mar ïa ki.
Kaba kongsan ka long ba kin don ia kata ka jingtbit ha ka die ka thied bad kan don ka jingïadei kaba jan bad baroh kiba ïadon bynta bad ka kam khaii jong ki.
Ka jingshim khia jong ki Bank ban wanrah ïa ka jingshemphang ne kata ka Ecomomic Awareness sha ki nongkhaiï kiba rit ba ria khlem pep kan lah ban kyntiew shuh shuh ia ka ïoh ia kot ym tang ha ki jaka sor hynrei wat ha ki thaiñ nongkyndong ruh.
Khamtam lei ha kane ka juk jong ka jingstad technology ka jingai jinghikai sha ki nongkhaii ba rit ba ria kan iarap shibun ia ki ban suk ïa ïadie ia thied.
Wat ka jingmih jong ki app kiba bun jait ha kaba ïadei bad ka rukom siew ka la ïarap shibun eh ia ki paidbah nongleit nongwan hynrei kane kam pat poi lut sha baroh kito kiba donkam ban pyndonkam ïa ka.
Kumta ki Bank ki donkam ban shim khia ban wanrah sha ki paidbah ia kata ka jingshemphang ne ka awareness khnang ban pynsuk ïa baroh bad ban lah ban nangkiew stet ha ka roi ka par ym tang ha ki don ki shnong, hynrei ha ka jylla bad ruh ka ri baroh kawei.
Ki don shibun bah ki lad ki lynti kiba ym lah ban iew tang lut kiba ka Bank ka lah ban iarap na ka bynta ki paidbah ban kyntiew ïa ka roi ka par.
Nongstoiñ, Ïaiong 2: Ka jingrep ïa u sla sha ha West Khasi Hills ka la sdang la slem bha, hynrei haduh mynta hi kane ka kam, kam shym la paw na kane ka District.
Ka daw ka dei namar ba ki nongrep sla sha, kim shym pat la ioh jingmyntoi ha ka ban kyntiew ïa ka ioh ka kot bad ka kami kajih ka jong ki, watla ki la pyrshang ban trei shitom ha kane ka kam.
Kumban shu pynkynmaw ba ka jingrep ïa u sla sha hapoh ka District, ka la sdang nyngkong eh na Riangdo jong ka Mawshynrut Civil Sub Division bad katei ka jaka rep ka dang neh haduh kine ki sngi, watla ym shym la lah ban nang pynheh shuh shuh ïa katei ka jaka rep.
Ha katei ka kper sla sha ki don ruh ki nongtrei bad ki jaka sah jong ki, ïa kaba naduh ki snem ba mynshuwa la pynïaid ïa katei ka jaka rep da ka Agriculture Department bad baroh ki nongtrei ha katei ka kper sla sha ki hap hapoh ka jingpynïaid jong katei ka ophis.
Haba phai ha ka jinglong jingman jong ka jingshit jingkhriat jong ka suiñ bneng bad ka jingsboh jong ka khyndew, u sla sha bad wat u kophi ruh ha katei ka thaiñ, ki dei ki jingthung kiba biang bha ban rep ban kyrshan ïa ki paidbah nongrep.
Lada ka sorkar kan phai khmat bad thaw ki lad ki lynti ban kyntiew ïa ka rep sla sha, ym artatien ba kan long ruh kawei na ki lad ai kam ai jam ïa shibun ki nongshong shnong hapoh ka District.
Namar u sla sha u dei u mar rep u ba la ju thung tang shi sien bad u lah ban im da ki phew snem.
Kum ban pynkynmaw ba ha ki snem ba la dep katto katne ki nongshong shnong na ka thaiñ Riangdo, ki la pyrshang ban shna ïa kawei ka karkhana rit ban saiñ ïa u sla sha na ka bynta ba pynïaid ïew bad shalan sha kiwei pat ki jaka.
Hynrei, namar ka jingbym pat lah ban pynbiang ïa ki kor ki bor kiba bha bad ka jingbym don ïa ki nongtrei kiba la shah pyntbit ha katei ka kam, katei ka jingpyrshang jong ki ka la shu kut noh.
Ha ki snem kiba kham mynshuwa, ki nongpynïaid ïa katei ka jaka pynmih sla sha, ki la pyrshang ban pynshlur ïa kiba bun ki nongrep kiba don ïa ki jaka rep kiba biang ban rep sla sha.
Hynrei na ka daw jong ka jingbym biang jong katei ka jaka saiñ bad tylliat sla sha, katei ka jingpyrhang pynshlur ka la shu kut noh khlem poi haei haei ruh.
Ki la don ruh ki nongrep kiba la pynlut por ban rep sla sha, hynrei hadien katto katne por ki la iehnoh shrah noh ïa ki jaka rep jong ki haduh ba kitei ki jaka rep ki la kylla khlaw da ki dieng sla sha.
U Bah C.Dkhar uwei na ki riew rangbah na ki thaiñ Riangdo, u la ong ba baroh ki paidbah nongshong shnong hapoh ka jylla haduh mynta, ki dang pyndonkam beit da u sla sha u ba mih na Assam, Darjeeling bad na kiwei kiwei ki jaka.
Hynrei kim tip pat ba u sla sha u ba rep hapoh West Khasi Hills, u dei uba bha tam bad u ba bang tam na baroh ki jait sla sha kiba la pynmih na kiwei pat ki jylla.
Kumta kaei kaba donkam eh ka long ba ka sorkar Jylla ka dei ban theh buk buk ka pisa lyngba ka tnad ba dei peit ïa ka rep ka riang, khnang ban kyrshan ïa ki nongrep jong ngi ba kin lah ban pynurlong ïa ka jingangnud bad ka jingthmu jong ki.
Khliehriat Iaiong 2: Myn ha ki por ki sngi kiba la leit ïa ka Khasi Stidents Union ha ri lum Jaiñtia la khot kyllum lang da ka KSU Jaintia Hills Unit bad mynta ka sngi, ka 2 tarik u iaïong 2022 la pynskhem ïa ki nongialam bad ki dkhot ba pura jong ka KSU hapoh ka district ba la tip kum ka Khasi Students Union East Jaiñtia Hills District Unit, ha kaba la wan ban pyn bam smai ïa ki nongkitkam bad ki dkhot da u President rangbah ka seng u bah Lambok-starwell Marngar.
La sakhi lang ruh ia kane ka jingplie Unit ha East Jaiñtia Hills District da ki nongialam jong ki sengbhalang bapher bapher ba kumthup ka Jaiñtia Students Union, ba la mih khmat da u President, u samla Jersom Shylla, u President ka Jaintia Students Movement, u bah L.S.Rymbai, u President ka Federation of Khasi Jaiñtia and Garo People East Jaiñtia Hills District, u bah Mac Meral Suting, ka President jong ka STIEH, ka kong Deiwi Tongper bad kiwei kiwei, kumjuh ruh la ïa don ryngkat lang u myntri ka sorkar jylla, uba dei u MLA ka thaiñ u bah Kyrmen Shylla, u Deputy CEM ka Jaiñtia Hills Autonomous District Council, uba dei ruh u nongialam ba rim jong ka KSU nari lim Jaiñtia, u bah Lasky Rymbai, u MDC Khliehriat, u bah Finelyness Bareh, u Rev Fr George Shinning Lyngkhoi, u Rev Emlangmi Sapuh bad kiwei kiwei ki riew rangbah.
Haba kren ha ka jingialang, u President rangbah jong ka KSU Central Executive Council, u samla Lambokstarwell Marngar, u la ai mynisem lang ïa kiwei kiwei ki para nongialam sengbhalang kiba la ïa don ryngkat lang ha kane ka sngi da kaba ong ba “Ka kam nongialam kam dei ka paiñsngiat hynrei ka dei ka kamram bad kata ka jngkit kaba khia ka don ha nga bad ha phi, ngi shah beiñ ruh kiba bun, ki jingshah kynthoh ruh kiba bun, ki jingpyntieng ruh kiba bun bad ki jingwoh kjat ruh kiba bun, hynrei tang kita kiba skhem ka nongrim ki hap ban iaineh, lada sngap ki ong balei phi sngap, lada phi kren kin ong balei phi shu bun nia bad ngin nym sngap ïa kita kiei kiei hynrei ngi dei ban leh ïa kaei kaba bha tam ïa kaba kum ka jaitbynriew bad kum ki samla ki donkam ban noh syniang sha ka ri bad ka jaitbynriew baroh kwei"Kumjuh ruh u la ai ka jingkhublei kitbok kitrwiang bad buh ïa ki kyntien kyrkhu kyrdoh ïa ki nongialam bad ki dkhot ka KSU East Jaiñtia Hills District Unit kiba la pynskhem ha kane ka sngi.
Ki nongialam jong ka KSU-EJHU kiba la pyn skhem bad shah pynbam smai ha kane ka sngi, ki kyn thup u President, u samla Streamly.
S.Suchen, Vice President, u bah Satly Ryng-khlem, General Secretary, u bah Kwilnis Suchiang, Assistant General Secretary, u bah Pynshaikupar Dkhar, Finance Secretary, u bah Shaniahskhem Dkhar, Assistant Finance Secretary, u bah Cherity Suja bad u bah Khihlang Shylla,, Organising Secretary, u bahDeiniwan Lyngdoh, Assistant Organising Secretary, u bah Olenbat Pdang, Chibait Rymbai bad u bah Donbok Mukhim, Education Secretary, u bahEmmon Chyrmang, Assistant Educ ation Secretary, u bah Santoba Bamon, u bah Benito Suja, Publicity Secretary, u bahHamewn pynhun Ryngkhlem, Assis-tant Publicity Secretary, u bah Meshak Kyndoh, Office Secretary, u bahJovelity Dkhar bad Kyrshan Dkhar, Environment and Socio Cultural Secretary, u bah Phanuel Tongper bad kiwei kiwei.
Ia ka jingialang la pyn iaid da u Organising Secre-tary KSU Seng Kmie, u samla Ostanic Marbaniang.
Ha kane ka sngi la ia don ryngkat lang ruh ki nongia lam bad ki dkhot jong ka KSU Barak Valley na Assam.
La pynbyrngia da ki jingrwai na u kaitor ka ri khasi, u samla Bankerlang Khar-kongor bad ki jingshad na ki dkhot ka KSU Girls Wing East Jaiñtia Hills.
Jowai, Ïaïong 02: Kawei na ki kynhun treimon sngewbha jong ki 11 ngut shi paralok napoh ka Shnong Panaliar, Jowai kaba la tip kum ka ‘Sarot I Man’, mynta ka sngi 2 tarik u Ïaïong kala pynlong ïa ka prokram synñiang snam ha “Blood Donation" ha Jowai Blood Bank.
Hashwa kane la don ka jingïalang ba lyngkot ha kaba la ïoh ruh ka jingkren na ka Dr.Patricia Shylla, Medical Officer i/c Jowai Blood Bank, kumjuh na u ma Aziz War, dkhot ka Group, katba ïa ka jingïalang la pynïaid da u ma Jait dao Sumer, ha ryngkat ka jingdonlang ki dkhot ka Group SIM bad ki nongtrei ka Blood Bank.
Na ka liang ka Shylla haba ai jingkren kala ai ka jingïaroh ïa ka kynhuh ‘Sarot I Man’, kumba la tip ba kane ka kynhun ka don tang katto katne ngut ki dkhot hynrei kala shim pat ïa kane ka bynta kaba kongsan eh ban ïarap lem ïa ki para briew.
Shuh shuh kala batai shaphang kino ki briew kiba lah ban ai snam bad ïa kino ki bym lah ban ai hadien ba la dep ban test ïa ki jingdonkam baroh, kala pynsngew ruh ba ka jingai snam ka dei kawei na ki lad ban pynkhuid ïa ka met ka phat jong u briew.
Halor kane ka kyntu ïa kiwei de ban mih shakhmat da kaba bud ïa kane ka nuksa ba bha jong ka kynhun ‘Sarot I Man’ namar ka jingdon kum kine ki kynhun synñiang snam ne ki ‘Valuntary Blood Donors’, ka lah ban pynlait im ïa ki briew kiba donkam snam kyrkieh.
Ha ka juh ka por kala ïathuh ruh shaphang ka jingpang AIDS bad HIV, da kaba batai kumno kane ka jingpang ka ïabit na uwei u briew sha kiwei pat.
U ma A.War ha ka jingkren ula ong ba ka snam ka dei ka bynta kaba kongsan hapoh ka met ka phat jong ka jingim briew bad ka Blood Circulation ka ïarap ruh ban wanrah ïa ka oxygen hapoh ka met jong u briew.
“Wat ha ka jingstad jong u briew ha kine ki sngi ba mynta kum ka Science & Technology hynrei ïa ka snam ym pat lah ban shna ïa ka bad ‘ym pat don ruh kiba die ïa ka sha ki Pharmacy ne ki dukan dawai", ong u ma War.
La pynsngew ba ka kynhun ‘Sarot I Man’ kala dep ban leh shibun ki kam ban shynñiah ha ka imlang ka sahlang da kaba pynkynmaw ba ha u snem 2021 kane ka kynhun ka la ïoh ban synniang snam ha ka 17.04.2021.
Na ka liang ka kynhun ka dap da ka jingsngewkmen ba ka la ïoh lad biang sa shisien ban pynlong ïa kane ka juh ka prokram synñiang snam, la pyntip ba ka kynhun kan dang bteng nangne shakhmat ban leh ïa ki kam ba bha.
Katba ïa ki kyntien ai khubei la ïoh na u ma Jait dao Sumer, uba la pynsngew ryngkat bad u ki don sa kine ki riew rangbah kiba don bynta ban synñiang snam kiba kynthup ïa u Oliver Shadap Passah, u Anthony Challam, u Wombai Sumer, u Kyllimot Lhuid bad u Ram Sumer.
New Delhi, Iaiong 02: Ka jingiada ia ki longkmie bad ki khynnah kiba don ka bynta kaba 67.7% jong ka jingbun paid ka ri India bad ka jingpynthikna ia ka roi ka par kaba pura jong ki ha ka jinglong jingman kaba long kaba shngain ka long kaba donkam bha na ka bynta ka roi ka par kaba iaineh jong ka ri bad ruh ban pynurlong ia ki jingkylla ha ka ioh ka kot bad ka imlang sahlang.
Ka thong kaba kongsan jong ka tnat Women and Child Development ka dei ban pyndap ia ki jaka ba suda ha ki kam jong ki jylla na ka bynta ki longkmie bad ki khynnah bad ban kyntiew ia ka jingiatreilang ki tnat sorkar ban wanrah ia ki ain kiba pynthikna ka jingiaryngkat kyrdan ki longkmie, ki kynthei bad ki shynrang ha ka imlang sahlang, ki polisi bad ki prokram ban pynbiang ia ka jinglong jingman kaba ki longkmie bad ki khynnah ki don bynta, kaba long kaba jemdor, kaba lah ban shaniah bad kaba lait na kanokano ka jingibein bad ka jingthombor.
Ha kane ka bynta, la pyrshang ban pynurlongia ki thong hapoh ki skhim jong ka tnat lyngba ka jingkyrshan jong ki sorkar jylla bad ki bor pyniaid ia ki UT kiba bahkhlieh ia ka jingpeit ia ki skhim ha ki jaka ba pyntreikam.
Ban pynurlongia kine ki thong, ka kynhun Myntri jong ka Sorkar Pdeng ka la ai jingmynjur ia lai tylli ki skhim jong ka tnat ki ban pyntreikam ha ka rukom mission mode kiba long la Mission Poshan 2.0, ka Mission Shakti bad ka Mission Vatsalya.
Ia baroh lai tylli kine ki mission yn pyntreikam ha ka samoi jong ka 15th Finance Commission naduh u 2021-22 haduh u 2025-26.
Ka tnat kan sa pynlong ia ki Zonal Conference bad ki Jylla / UT ha Chandigarh (2 tarik Iaiong), Bengaluru (4 tarik Iaiong), Guwahati (10 tarik Iaiong), Mumbai (12 tarik Iaiong) bad Bhubaneswar (13 tarik Iaiong).
Ka jingthmu jong kine ki Zonal Conference ka dei ban ai jingtip ia ki sorkar Jylla / bor pyniaid UT shaphang ki lai tylli ki Mission jong ka tnat ban plie lad ia ka jingpyntreikam bha ia ki skhim ha kine ki 5 snem ki ban wan katkum ka jingtreikam lang ka Sorkar Pdeng bad ki Sorkar Jylla ban pynthikna ba ki jingkylla ha ka imlang sahlang kumba la thmu hapoh ki Mission ki urlong na ka bynta ka bha ka miat jong ki longkmie bad ki khynnah jong ka ri.
Mission POSHAN 2.0ka dei ka Integrated Nutrition Support Programme.
Ka thmu ban pynbeit ia ki jingeh kiba iadei bad ka jingbym ioh bam ba tei ki khynnah, ki samla kynthei, ki longkmie ba dang pun khun bad ki kmie kiba dang ai buin lyngba ka jingkylla na ka jait bam ba ai bad ka jingpynpoi ia kine bad ruh da kaba wanrah ia ka rukom treikam kaba pura ban kyntiew ia ki rukom im kiba kyntiew ia ka koit ka khiah, ka jingbha bad ka jinglah ka met ban iada na ki jingpang.
Ka Poshan 2.0 ka thmu ban pynbhaia ka jingbha bad ka jingpynpoi jong ka bam hapoh ka Supplementary Nutrition Program.
Ka Poshan 2.0 kan kynthup ia lai tylli ki prokram / skhim kiba kongsan hapoh jong ka kiba long ka jingai jingshakri ki Anganwadi Services, ka skhim na ka bynta ki kynthei samla bad ka PoshanAbhiyaan.
Ka Mission Shaktika thmu ban don kawei ka jingkyrshan kaba pura na ka bynta ki longkmie lyngba ka jingai jingsumar, ka jingshngain, ka jingiada, ka jingpynthymmai bad ka jingpynkupbor ia ki longkmie ban weng ia ki na ka jait shah teh mraw katba ki dang iaid lyngba ka jingim jong ki.
Ka Mission Shakti ka don ar tylli ki sub-skhim kiba long ka ‘Sambal’bad ‘Samarthya’.
Ka “Sambal" sub-skhim ka deina ka bynt aka jingshngain jong ki longkmie bad ka “Samarthya" sub-skhim ka dei na ka bynta ka jingpynkupbor ia ki longkmie.
Ka jingthmu jong kaMission Vatsalyaka dei ban pynthikna ka jinglong khynnah kaba koit ba khiah bad kaba dap da ka jingkmen na ka bynta baroh ki khynnah jong ka ri; ban wanrah ia ka jinglong jingman kaba sngewthuh, kyrshan bad iatreilang na ka bynta ka lawei jong ki khynnah; ban ai jingiarap ia ki jylla /UT ba kin pyntreikam ia ka Juvenile Justice Act 2015; bad ban kot sha ki thong SDG.Ki bynta hapoh ka Mission Vatsalyakin kynthup ar tylli ki kynhun kiba peit ia ki kyndon bad ki ain; ki lad ai jingshakri, ki jingai jingshakri; ka jingai jingiarap ha ka imlang sahlang; ka jingai jingiarap ha ki por ba kyrkieh; ka jingai jinghikai bad ka jingkyntiew ia ki jingnang jingstad.
Ki skhim hapoh ka Mission ki dei kiba bei tyngka da ka Sorkar Pdeng bad la pyntrei da ki Sorkar Jylla / bor pyniaid ia ki UT ha ka rukom kaba iabah lem ia ka jinglut jingsep.
Dang iasamia ki kyndon jong ki skhim bad ki jylla/UT.Khliehriat Iaïong 02: Ha ka jingialang jied nongkit kam jong ka party National People’s Party ba la pyn long mynta ka sngi ha Ladrymbai Dongwah, u MLA ba rim jong ka thaiñ, u ma Nehlang Lyngdoh uba long ruh kum u President NPP 6- Khliehriat Block Committee ba dang shu hied shen mynta, u la kyntu bad iawer lang ïa baroh ki nongkitkam, ki dkhot ban ïa treilang ban kyntiew ïa ka party.
Ha kajuh ka por, u ma Nehlang Lyngdoh, u kyntu ruh ïa ki paidbah ka thaiñ ba kin ai ka jingkyrshan ba pura ban jied biang ïa u sa shi sien pat kum u nongmih khmat jong ka thaiñ u ban sa iakhun ha kane ka MLA Election ka ban sa long ha u snem 2023 bad un iakhun na ka 6-Khliehriat Constituency “Lada kam don ka jingiatreilang bad ka jingiatylli kano kano ka party ruh kan nym lah ban poi sha ka thong ha kano kano ka kam ruh, kumta donkam eh ban ïa tylli bad ban ïa treilang" pynpaw u ma Nehlang Lyngdoh.
Haba kren ha ka jingialang, u wei na ki riew rangbah, u ma L.Ngamlai u la ong ba baroh kine kiba la shah jieh ban long ki nongialam, ki nongkitkam bad kumjuh ruh ki Dkhot jong ka NPP 6- Khliehriat Block Committee, ki dei ki briew kiba don ka jingshem phang ha ka liang ka kam synshar khaddar, u la ong kum u ma J.R.Pyrtuh bad u ma Nehlang Lyngdoh ki dei ki briew kiba la tbit ha ka kam synshar ne ka kam saiñ hima sima.
Ki nongialam bad ki dkhot jong ka NPP 6-Khliehriat Block Committee kiba la jied ki kynthup u President, u ma Nehlang Lyngdoh,Vice President, u MDC barim jong ka Bataw, u ma Joinriwell Pyrtuh, General Secretary, u ma Iasyllokki Lyngdoh bad u ma Kevin Dkhar bad ia ki dkhot jong ka Executive Committee yn sa jie pat haiden katto katne por.
Ia ka jingialang la pyniaid da u President NPP, East Jaiñtia Hills District u Dr.J.W.Dkhar, ha ka jingiadon ryngkat lang u MDC ka thaiñ, u bah Phasmon Dkhar, u ma Lalminga Nngamlai, uba dei u President National People Youth Front (NPYF), u ma Grimlang Dkhar, Secretary NPYF, u ma Dametreyo Rymbai bad kiwei ki riew rangbah kynthup ki longkmie bad ki longkpa jong ka thaiñ.
Nongpoh, Ïaiong 02: Ka shnong Khyndewso mynta ka sngi kala pynpaw ka jingsngewkhia halor ka jingjia kaba laa mih haka shnong Jatalong ha Ri-Bhoi hadien ba 4 ngut ki samla khasi kila shah shoh pynmyn saw bad kiwei pat kila myn saw malu mala.
Haba kren sha ki nong thoh khubor mynta ka sngi u Bah Nicholas Malai Rang bah Shnong ka Khyndewso u la ong ba kum ka shnong ka pynrem jur bad pynpaw ka jingsngewkhia halor katei ka jingjia bad katei ka dei ka jingthmu ban pynïap klep ïaki samla khasi bad ban thombor beit ïaki.
U la ong ruh ba ka jing jia hynnin ka miet ka dei tang hapdeng katto katne ngut hynrei balei ba ki Nepali ki mih syndon puk ban thombor pyrshah ïaki samla khasi lada kim don kano kano ka jingthmu kaba sniew.
U la ong ruh ba lada don kano kano ka jingbakla kila dei ban ïakren da ka ktien bad ka jingsngewthuh jingmut hynrei katei ka jingleh riewkhlaw jong ki Nepali ban ktah kti nyngkong ïaki khasi ka long ka bym lah ban pdiang da kaba bynrap ruh ba kum ka shnong ka pynrem ïa katei ka jingjia ba wanrah ka jingthud haka shongsuk shongsaiñ ki paidbah katba ka sorkar ka dang ïaleh ban pynbeit pud bad kyrmen ba ka suk ka saiñ kan wan biang ha katei ka jaka hadien ba ki bor jong ka aiñ kila leh ïaa kaba donkam.
Kumba shi kynhun ki samla kiba la kah durkhmat mynta ka sngi kila leit ban thombor ïaki bar jylla kiba shong iew haTyrso tang hadien ka jingkynad kaba la mih haka shnong Jatalong ha Ri-Bhoi hadien ka jingshah shoh pynmynsaw ki samla khasi.
Katkum ka khubor bala ioh lum mynta ka sngi ka dei ka iew Tyrso, ha kaba kila don kumba katto katne ngut ki samla kiba la kah durkhmat bad leit ktah kti beit ïaki bar jylla kiba shong iew kaba la wanrah ruh ka jingmynsaw.
Tura, ïaïong, 2: U Myntri Rangbah ka Jylla u Conrad K Sangma ha ka sngi Saitjaiñ u la pynbna ïa ka Pilot Project lyngba ka Payment for Ecosystem Services (PES) Approach ban ïada ka Wah Ganol da kaba mang pisa T.1.20 klur bad sam ruh ïa ki cheque sha ki kynhun nongrep hapoh ka FOCUS da ka jingsakhi lang jong u Chief Adviser jong u Myntri Rangabh u Thomas A Sangma, u Govt.
Chief Whip u Marcuise N Marak, u Principal Secretary jong ka Sorkar Jylla uba dei ruh u CEO jong ka MBDA u P Sampath Kumar, u Deputy Commissioner jong ka West Garo Hills u Ram Singh, u President jong ka Council of Nokmas u Skylance G Momin, ki ophisar na ki tnat treikam bapher bapher, ki Nokma bad ki paidbah nongshong shnong jong ki 20 tylli ki shnong kiba ju ïoh ïa ka umbam umdih na ka Wah Ganol.
U Myntri Rangbah haba pynbna paidbah ïa kane, u la ong, “ngi ïohi ba ka jingpynjot ïa ki khlaw ki btap ka long haduh katta katta bad bun na ki tyllong um ki la sdang ban ring tyrkhong bad ki paidbah ki la jynjar ban ïoh ïa ka um.
"Haba pyntip ba ka jinglong jingman jong ka suiñbneng ka la nang kylla, u la ong, ha kum kane ka khep, ka Sorkar ka la hap ban wanrah ïa ki prokram kiba lah ban weng ïa kine ki jingeh bad dei namarkata ba la pynbna ïa ka Payment for Ecosystem Services (PES) Approach.
“Ha kane ka projek, ka Sorkar kan ym pyntip paidbah shaphang ki polisi bapher bapher hynrei ïa kane ka prokram ka Sorkan kan shu ïarap ban bei pisa khnang ban siew ïa ka bailut baisep lane kino kino ki jingeh ba ki paidbah ki ïakynduh.
U Myntri Rangbah u la pyntip ba ka Sorkar ka la thmu ban pynneh pynsah haduh 4200 square kilometre ki tylong um ha ka jylla baroh kawei bad pyntip ba ka Sorkar kan sa kyrshan jingïarap pisa ïa ki shnong ki thaw lyngba ki tnat treikam bapher bapher.
Na ka iïang jong u Thomas A Sangma, u la ïaroh ïa kane ka sienjam ba la pynbna da u Myntri Rangbah ka ban ïarap ban pyntyllun pura ïa kane ka projek.
Ha kane ka sngi, u Myntri Rangbah u la pyllait paidbah ïa ka Inception Report bad sam ruh ïa ki Cheque sha ki 50 tylli ki Producer Groups lyngba ka FOCUS.Shillong, ïaïong, 02: U Myntri Rangbah ka Jylla Conrad Kongkal Sangma hynne ka sngi palei, ula iaroh ïa ka rai jong ka Ministry of Home Affairs (MHA) ban nang pynduna ïa ki jaka kiba la ithuh kum ki ‘Disturbed Areas’ (jaka ba jur ki kam kaikhlaw) hapoh ka Armed Forces Special Powers Act (AFSPA) ha Jylla Nagaland, Assam bad Manipur.
Haba ïakren bad ki nongthoh khubor, u Conrad ula ong “Ngi pdiang sngewbha ïa ka rai jong ka Sorkar India ban nang pynduna ïa ki jaka kiba treikam ka AFSPA ha ka thaiñ Shatei Lam Mihngi.
Nga ai khublei kyrpang ïa u Myntri Rangbah Duh ka Ri bad Myntri kam Pohïing ba kila shim ïa kane ka sienjam ba donkam eh na ka bynta ka bit ka biang jong ki paidbah ka thaiñ".
U Conrad u ong ba ka jingweng noh ïa ka AFSPA ka dei ka jingdawa bala slem bha jong ki paidbah ka thaiñ Shatei Lammihngi baroh kawei hynrei ka jingpynbna ban nang pynduna ïa ki jaka ba treikam ka AFSPA khlem pep ka dei ka khubor kaba bha ïa ki paidbah ka thaiñ bad ka dei ka sienjam kaba pdiang.
Haba banjur ba dei ban weng noh shisyndon ïa ka AFSPA na ka thaiñ haba khmih ïa ka jinglong jingman ba mynta, u Conrad ula ong “Ka AFSPA ka dei ka aiñ ka bym iahap shuh ban nang pyntreikam kat kum ka por bad kam shym la lah ruh ban poi sha ka thong ba thmu".
Hynrei watla katta u aikhublei ïa u Myntri Rangbah Duh Narendra Modi bad Myntri kam Pohïing Amit Shah halor ka sienjam bala shim bad pynpaw ruh ba kane ka dei ka dak halor ka jingsngew jong ki na ka bynta ki paidbah ka thaiñ Shatei Lam Mihngi.
Ka Sorkar India hynne ka sngi palei kala pynbna ban pynduna ïa ki jaka bala pynbna kum ki disturbed area hapoh ka AFSPA ha Nagaland, Assam bad Manipur hadien bun phew snem bala pyntreikam ïa ka namar kam shym la paw satia ba ka iarap ha kaban wanrah ïa ka jingshongshngaiñ ha kine ki Jylla bad ka thaiñ Shatei Lam Mihngi baroh kawei.
Kane ka jingpynbna kan treikam naduh ka 1 tarik Ïaiong 2022.
Shillong, ïaïong, 02: U Bah Joannes JTL Lamare ha ka sngi Saitjaiñ ula ujor sha u Chairman jong ka Meghalaya Human Rights Commission (MHRC) ba kan tuklar halor ka jingshah shoh pynmynsaw lai ngut ki Khasi ha kaba la kynnoh donkti da ki jaidbynriew Nepali kaba la jia ha ka shnong Jatalong, Ribhoi District kaba la jia hynnin ka janmiet sngi Thohdieng.
U Bah Joannes Lamare u la phah ïa kane ka ujor sha ka Commission da kaba kdew ïa ka jingjia ba la pynmih ha ki lad pathai khubor.
“Ba ka 1 tarik, Ïaiong, 2022 ha ka por kumba 6 baje janmiet, lai ngut ki nongshong shnong kiba kynthup ïa u Bah Barnabas Lyngdoh, u Bah Seldron Mukhim bad u Bah Flaming Sten na ka shnong Khyndewso, Ri Bhoi District ki la ïaid lynti lyngba ka shnong Jatalong, Ri Bhoi District haba ki la shah thombor ha ki paidbhur bad kine ki lai ngut ki la mynsaw jur," ong u Bah Lamare ha kane ka ujor ba u la phah kopi ruh sha u Chairman jong ka National Human Rights Commission, New Delhi.
“Kine ki jingjia la ithuh ba ki dei ki jingpynkheiñ ïa ka hok longbriew manbriew bad ïa kum kine ki jingjia ki buh jingman ïa ka jingim briew dei ban tem noh mardor bad ban pynïoh ïa ka hok sha ki lanot," u la ong.
U la ong ba ha kane ka jingshah thombor jong kine ki lai ngut ka pynpaw shai ba ka dei ka jingpynkheiñ ïa ka hok longbriew bad ka lah ruh ban lam sha ka jingduhei ki mynsiem briew lada kine ki lanot kim phet mar mar na ka jaka ba la shah thombor.
“Kine ki lai ngut ki lanot ki deihok ban ïoh ïa ka bailutksan halor kane ka jingshah thombor," la ong shuh shuh u Bah Lamare.
“Kumjuh ruh kane ka jingjia ka lah ban lam sha ka jingpynthud ïa ka shongsuk shongsaiñ bad kan pynjur ïa ka jingïakynad hapdeng ki ar jaitbynriew ki bashong basah ha ki shnong khappud namarba kane ka thaiñ ka dei kaba la shong shnong da ki ar jaidbynriew," la kdew u Bah Lamare.
“Lada ki jia kum kine ki jingïakynad hapdeng ki ar jaitbynriew kiba sah ha kine ki thaiñ, ïa ki kam pynroi yn ym lah satia ban pyntyllun shakhmat bad kan wanrah ïa ka jingduhnong sha ki paidbah nongshong shnong," u la ong.
“Namarkata, ngam don lad shuh da kumwei pat hynrei nga kyrpad ba ka Meghalaya Human Rights Commission kan pdiang ïa kane ka jingkyrpad ban leh eiei noh mardor khnang ban ïada na kano kano ka jingeh kaba lah ban mih hadien habud," ong shuh shuh u Bah Lamare.
Shillong, ïaïong, 02: Ha ka sngi pynhap pyrda ïa ka jingrakhe dap 50 snem jong ka shnong Kynton U Mon, Raid Nongkrem ka Hima Khyrim ha ka sngi Balang, u MLA & MDC jong ka Nongkrem Constituency u Bah Lambor Malngiang, u la plie paidbah ïa ka surok rong ba 1.258 kilomitar bad aiti ruh da ka pump um ha kane ka shnong.
Ïa kane ka surok la mang pisa ha u bnai Naitung, 2020 na ka tnad PWD ka Sorkar Jylla katba ïa ka pump um na ka bynta ka jingmyntoi ki nongshong shnong u Bah Lambor u la mang pisa na ka Special Rural Work Programme (SRWP).
Ka shnong Kynton u Mon ka la sdang ïa ka jingrakhe dap 50 ha u snem 2021 bad la pynkut pat ha ka sngi Balang ha kaba u Bah Lambor kum u kongsan u la pynhiar ïa ka lama ha ka jingïadonlang u Bah Bhalang Lyngdoh, Chairman ka Nongkrem Dorbar Pyllun, Bah R Wankhar, Rangbah Shnong, ki nongkitkam shnong nalor ki nongshong shnong.
La pynbyrngia ïa ki paidbah da ki jingrwai bad jingshad da ki khynnah skul na ki skul kiba don ha kane ka shnong bad da ki jingïaleh kai bapher bapher nalor kiwei pat ki prokram.
Haba ai ïa ka kyntien kyrkhu kyrdoh ïa ka shnong bad ki nongshong ba kin ïai don hapdeng ka met kaba koit ba khiah bad ban kiew irat ha ka khih ka kamai, u Bah Lambor u la ong ba ka jingwanrah ïa ka roi ka par ka dei ka jingïatreilang bad jingïatylli hi ka shnong.
U la ai ka jingïaroh ïa ka shnong hapoh ka jingïalam jong ki nongkitkam, ka shnong ka la nang ïai kiew ha ki bynta bapher naduh ki surok, ki lynti ki syngkien, ki jaka pule.
“Ngan sa ai ki jaka theh ñiut ban tehlakam ïa ka jingbret ñiut pathar ha baroh 6 dong jong ka shnong", u la ong.
Une u nongmihkhmat u la pynpaw ka jingkynmmaw burom ruh ïa u Bah Slam Kharkongor (bam kwai ha dwar u Blei) uba dei u Rangbah Shnong ba nyngkong kane ka shnong kaba la thaw nyngkong tang da 15 tylli ki longïing ha u snem 1972.
Ha kane ka sngi la pynlong ruh ïa ka phainal phutbol hapdeng ka Lwai bad Main Road ha kaba ka Lwai ka la rah ïa ka nam lahduh bad ïa ki khusnam ruh la sam da u Kongsan.
Kiwei kiba la ai jingkren ki kynthup ïa u Bah Bhalang Lyngdoh, u Bah R Wankhar nalor kiwei pat.
Tura, Iaiong 2 : Ki nonghikai SSA hapoh ka jylla haduh mynta ki hap ban ïakhih na ka bynta ka tulop jongki katba ka sorkar ka sngap man man kumta ka seng Association for Democracy and Empowerment (ADE) ka kyntu jur ïa ka sorkar ba kam dei ban byrngem ïa ki nonghikai da kumne kumtai namar ki ïakhih da ka lynti kaba jai jai bad na ka bynta ka hok jongki.
Ha ka jaka ban byrngem ka seng ka dawa ba dei ban siew thikna ïa ka tulop jongki khnnang ba ki lait ban ïakhih bad ïoh ban pynleit jingmut ha ki jinghikai ïaki khynnah skul.
Ha ka jingpyllait khubor na u President ka seng u Dalseng Bira Ch Momin, u la ong ba ki don 12,541 ngut ki nonghikai SSA ha ka jylla baroh kawei bad ki hap beit ban ïakhih na ka bynta ka tulop jongki hynrei hapdeng ki jingïakhih, da ki bun bun bnai ka sorkar ka khlem siew tulop ïa ki.
Ki la hap ban ïakhih da ki jingiakhih ba jai jai kum ka Non Cooperation Movement, deng lama iong, shong kyllaiñ myngngor bad ter ter ban pynkynmaw ïa ka sorkar halor ka hok jongki.
Naduh shwa Khristmas 2021 ki nonghikai SSA ki hap ban ïakhih ban ïoh ïa ka tulop jongki hadien ba ka sorkar kam shym la siew satia ïa ki.
Dang shen ki hap ban ïakhih ha nongbah Shillong.
Man ba ïakhih ki bor sorkar kin khot ïakren beit hynrei tang shu sangeh ïakhih ïa ka tulop ruh la leh klet ban pyllait kumta shi kumta ka sorkar ka shu thok shu shukor ïa ki nonghikai, ong ka kyrwoh ka ADE.Dang ha kine ki khyndiat por ka seng ka la ïoh jingtip ba ki nonghikai SSA ha ri lum Garo ki hap ban sangeh ban leit sha skul ban ai jinghikai ïa ki khynnah skul namar ba ka sorkar ka khlem siew ïa ka tulop jongki.
Hadien kane ka sorkar lyngba ka ophis Directorate of School Education and Literacy ki la thoh sha ki Education Officer bad Distrit Mission Coordinator jong baroh ki district ha kaba la bthah ba kin phah ïa ki kyrteng jong baroh ki nonghikai SSA kiba khlem leit shim klass sha ki skul khnang ban pynshitom ïaki.
Ka seng ka shim ba kane ka dei ka kam thmu thombor bad ïuh roit jongka sorkar ïa ki jingïakhih ba jai jai kat kum ka riti synshar paidbah jong ki nonghikai SSA.Ka dei tang ka jingpyntieng kohtympan ïa ki nonghikai nalor ba ïa ka tulop jongki pat ym shym la siew.
Ka ADE ka dawa ba ka sorkar ka dei ban siew kloi ïa ka tulop ki nonghkai khnang ba ki ruh kin lait na kino kino ki jingïakhih ba kin ïoh leit skul beit da kaba suk mynsiem bad ai jinghikai hok ïa ki khynnah skul.
Nalor kane ka seng ka dawa ruh ba ka sorkar kam dei ban byrngem bad lada ka sorkar ka leh ei ei ïa ki nonghikai ka seng kan ym aili hynrei kan ïeng tylli lang bad ki nonghikai la ka dei ha kano kano ka bynta ruh.
Shillong, Iaiong 2 : Ka Jaidbynriew hakhmat ka party shadien pynpaw rangbah u bah Charles Pyngrope namar wat la dei na kajuh ka sem ne ka party kata na ka All India Trinamool Congress (AITC) hynrei haba kren tam ïa ka jylla u kyrwait kylla dar.
Kane ka la jia ïa ka MP jongka AITC na West Bengal ka Shanta Chhetri kaba la wanrah ka jingdawa hapoh ka ïing dorbar thawaiñ Rajya Sabha ba ka sorkar Meghalaya ka dei ban ithuh ïa ki paid Hindu kum ki rit paid kumba ka sorkar pdeng ka la ai jubab sha ka ïing bishar Supreme Court.
Halor kane u bah Charles uba dei u President ka AITC ha kane ka jylla Meghalaya u la ong “ Kan jin da la bha ïa kane ka MP ba kan kren tang shaphang ka West Bengal ym ba kan tuklar ïa ka jylla Meghalaya.
Namar ngi dei ka jylla kaba laitluid haka jingmane Blei ban bud ïa kano kano ka niam ngim don jingteh jingkhum ïano ïano ruh kumta ym lah ban pdiang ïa katei ka jingdawa jongka ha kane ka jylla".
Kane ka jingdawa jong kane ka Chhetri ka long halor ka affidavit ba la ai da ka sorkar pdeng sha ka ïing bishar SC kaba la pynpaw ba ki jylla ki lah ban pynbna rit paid ïa kino kino ki jaid bynriew lada ki duna shisha ha kita ki jylla ba ki don.
Shillong, Ïaiong 02: Ka Jylla Meghalaya kala nang hiar nang hiar mynta ha ka jingdon jong ki briew kiba don ïa ka jing pang Covid-19 ne ki active case da ka jingnang bun kiba koit na ka sngi sha ka sngi.
Ki active case kiba don mynta ki sah tang 15 ngut bad ki District ba dang don bun eh ka dei ka East Khasi Hills kaba don 4 ngut.
Kat kum ka jingpyntip ka Tnad ka Koit ka Khiah, ki briew ba dang ïabit thymmai ïa ka jingpang kila don satang 3 ngut mynta ka sngi katba 6 ngut ki nongpang kila ïoh pat ïa ka jingkoit.
Ka jingdon jong kiba ïap ka long 1593 ngut baroh lang.
Haduh 93767 ngut ki briew kila ïabit ïa kane ka jingpang ha kine ki laisnem tam mynta hynrei haduh 92159 kila ïoh pat ïa ka jingkoit.
Shillong, Iaiong 2: Ki samla Congress hapoh ka lama Meghalaya Pradesh Youth Congress (MPYC) lem bad ki Seng longkmie Mahila Congress ki la pynlong da ka jingïakhih pyrshah da kaba rah placard bad shong ha Congress Bhavan ban pyrshah ïa ka jingkiewdor palat pud ka Petrol,Diesel bad ki marbam mardih.
Ki samla bad ki longkmie jongka Congress ki pynpaw ba ka jingkiew dor ka Petrol, Diesel bad ka tyndong lyer shet jingshet kam don jingïadei ei ei ruh em bad kata ka thma Russia-Ukraine kumba la aidaw da u Symbud Myntri Rangbah ka jylla u bah Prestone Tynsong.
U Manuel Badwar, Secretary ba dei peit ïa ka Social Media jongka Congress u la ong ba ka sorkar jylla ka lah ban pynhiar sor ïa ka petrol bad diesel kumba ka ju leh ha ki por ba mynshwa.
Ki bor synshar district ruh ki lah ban peitngor ïa ka jingkiewdor ki marbam mardih ym ban shu ai daw kumba la paw ha ki lad pathai khubor ba ka jingkiew dor ka dei namar ba ki trok kim ïoh rung shapoh ka nongbah ha ka por mynsngi.
Kane ka dei tang ka nia kai suda, ong une u samla.
Ka sorkar ka dei ban siew jingïarap ïa ki nongtrei bylla sngi namar ka la dep lum bun bah ka khajna ( labour cess) namar nalor ba ki im kyndoi jakpoh mynta lei lei tang ban bam ruh kim ïoh bam shuh.
Ka sorkar ka dei ban peit ba ki nongtrei ki dei ban ïoh ïa ki jingsiew jongki kham kloi ha kum kane ka por hiran.
“ Kata ka jingpynkhlaiñ seng kam naduh tynrai kaba la tip kum ka Prime Hub ka ïarap tang ïa kito ki nongsengkam ba la bit la biang ym ïa kiba duk ba kyrduh bad kane kam don jingkyntiew ei ei ruh ïaka ïoh ka kot" ong u Badwar.
U President ka MPYC u samla Adrian L Chyne Mylliem ula ong kane ka jingkiewdor ki umphniang kali ka la ktah jur ïa u duk kiba kyrduh bad ïa ki paidbah hi baroh ha ka jylla.
Ka president jong ka Mahila i kong Joplin Shylla i la ong ba kaba sngewsih ka long ba ki dor ki mur ha ka nongbah ka ïapher na kawei ka dong sha kawei pat ka dong bad ïa kane dei ban peit da ki bor synshar district.
Nongpoh, Ïaiong 02: Kumba shi kynhun ki samla kiba la kah durkhmat mynta ka sngi kila leit ban thombor ïaki bar jylla kiba shong iew ha Tyrso tang hadien ka jingkynad kaba la mih haka shnong Jatalong ha Ri-Bhoi hadien ka jing shah shoh pynmynsaw ki samla khasi.
Katkum ka khubor bala ïoh lum, kumba katto katne ngut ki samla kiba la kah durkhmat kila leit sha ka Iew Tyrso kaba long Iew mynta ka sngi bad thombor beit beit ïaki bar jylla kiba shong iew kaba la wanrah ruh ka jingmynsaw na katei ka jingjia.
Naka liang ki bor shnong jong ka shnong Tyrso kila pynrem jur halor katei ka jingjia bad ruh kin ujor da ka ejahar pyrshah ïa ki briew kiba thmu ban wanrah ïaka jingthud haka shongsuk shongsaiñ ha katei ka jaka.
Shillong, ïaïong, 02: Khnang ban pynlong ïa ka rynsan hapdeng ki nongdiebad nongthied kiba na Ri bad na shabar ruh kumjuh, ka Sorkar Meghalaya ka la treilang bad ka Agriculture &amp; Processed Food Products Expert Development Authority (APEDA) ban pynlong ïa ka ‘International Buyer Seller Meet’ ha ka 29 tarik u Lber ha State Convention Centre, Shillong.
La sdang ïa kane ka jingïalang da kaba plie pyrda bad ka leh burom ïa ki nongkren ba pawkhmat bad hadien katta la don ka jingpynithuh ïa ki nongthied bad ki nongshalan mar shabar ri, kiba na kylleng sawdong ka pyrthei.
Kiba la ïa don lang ha kane ka sngi ki long u Dr.Vijay Kumar D, IAS Commissioner and Secretary, Agriculture &amp; Farmers’ Welfare, na ka Sorkar Meghalaya; u U.K.Vats, General Manager, APEDA bad ka Vinita Sudhanshu, Deputy General Manager, Regional Head (NER), APEDA lem bad kiwei kiwei ki heh na ka Sorkar Meghalaya bad ka APEDA.U Dr.Vijay Kumar D, u la ong ba ka “International Buyer Seller Meet ka long ka rynsan ba kongsan ha ka jingïakynduh ki nongdie bad nongthied ym tang na ka jylla hynrei ruh na kylleng ka pyrthei.
Kane ka jingïakynduh ka long ka rynsan bakongsan ha kaba bun ki nongthied ki lah ban rah ïa ka kamai kajih jong ki sha kawei pat ka kyrdan.
Haba jam shakhmat, yn sa nang pynlong ïa kum kine ki jingïakynduh da ka sorkar jylla bad ka APEDA."La pynkut ïa kane ka jingïakynduh da ka jingkren ai khublei na ka Vinita Sudhanshu, Deputy General Manager, Regional Head (NER), APEDA.Kane ka jingïakynduh, ka la ïarap ban pynïasnohkti lang ki nongdie, nongthied, ki nongrep bad ki nongsengkam lajong na ka jylla.
La pynlong ruh ïa ka jingpyni ïa ki tiar ki tar kiba na jylla, ha kaba ki nongdie ki la ïa ïoh kren bad ki nongthied kiba na bar.
Ki nongmihkhmat bapawnam na ka Chamber of Commerce &amp; Industries, Sri Lanka bad ka Lulu Group International, ka Reliance Retail Ltd.
, ki dei ki kynrem ki lyndan ki ba la ïa don lang ha kane ka sngi.
La pynkut ïa kane ka sngi da ka jingïaphylliew jingmut ha kaba la shim ïa ki jingsngew bad jingshemphang jong ki nongshimbynta khnang ban lah ban kyntiew shuh shuh ïa ka jingkhaii jong ka rep ka riang hapoh ka jylla.
La pynlong ïa ka International Buyer Seller Meets (IBSM) ryngkat bad ka jingïatreilang jong ki Indian Missions kiba ha kiwei pat ki ri; ryngkat bad ka jingïashim bynta shitrhem jong ki kynhun ba kyrshan ïa ki kam khaii, bad kiwei kiwei.
Shillong, ïaïong, 02: Ki dkhot jong ka Shillong Chamber Choir (SSC) ha ka sngi Thohdieng ki la pdiang ïa ka khusnam ba ka Rotary Club Shillong Heritage ka la pynkup burom ïa u nongseng jong kane ka kynhun rwai u Bah Neil Herbert Nongkynrih uba la khladnoh dang shen.
Ha kane ka jingïalang pynkup burom ba la pynlong ha Pinewood Hotel ,Shillong, la sakhi lang da u Rotarian Kishan Tibrewalla, u Assistant Governor, Zone X,Rotary District 3240.
Ka jingpynkup burom ïa u Bah Neil Nongkynrih ka long halor u synñiang u bynhei ba u la noh sha u sup u thiar jong ka rwai ka siaw ym tang ha kane ka ri India hynrei wat shabar jong ka ri India.
Kiwei pat ki nongshah pynkup burom da ka khusnam ki long u Bah Darsing Syiemlieh uba long uwei na ki nongshtah dur uba pawnam bha na West Khasi Hills District, ka Barikor ba pawnam jong ka jylla ka Kong Careen Joplin Langstieh, ka Kong Dasumarlin Majaw kaba long ka nongseng ïa ka Smoky Falls Tribe Cofee kum kawei na ki nongsengkam ba la pawkhmat, ka Kong Samanda Phanwar ka nongtrei monsngewbha kaba bat ïa ka kyrdan Programme Manager jong ka Lamjingshai Project of Manbha Foundation.
U Tibrewalla haba kren kum Symbud Kongsan u la ïaroh ïa u synñiang u bynhei jong kine kiba la shah pynkup burom da ka khusnam ban pynpaw ïa ka jylla Meghalaya ha ka map jong ka pyrthei lyngba ki kam ba ki trei.
Ha kane ka jingïalang la ïashim bynta lang da ki dkhot jong ka Club bad kiwei kiwei kiba la shah khot sngewbha.
U President jong ka Club u Sandeep Das u la pdiang sngewbha ïa ki nongïoh khusnam bad ïa ki nongshah khot sngewbha bad pynpaw ruh ba kane ka sngi kan long ka sngi kaba kongsan tam ha ka almanak jong ka Rotary Club ha ka pyrthei baroh kawei bad kane kan dei ka sngi ba kin ithuh bad ïaroh ïa ka jingtrei shitom jong ki paidbah lyngba ka kam kaba ki la jied ban trei.
Nongpoh, Ïaïong 02: Kum ka jingpynkhreh ban ïa khun na ka bynta ka election 2023 hapoh ka jylla, ka party PDF mynta ka sngi ka la sdang shuwa ban pynskhem ïa ki nongïalam na Mawhati Constituencu bad ha kajuh ka por ruh ka la pynbna ba u Bah Roswel Shadap un long kum u kyrtong ka PDF ha kane ka election 2023 na ka Mawhati Constituency.
Haba pynskhem ïa ki nongïalam ka People Democratic Party (PDF) ha Mawhati la pynlong ïa ka jingïalang ha ka shnong Mawpat ba hap ha ka Mawhati Constitueny bad palat spah ngut ki paidbah kynthei bad shynrang ki la wan ban sakhi ha kane ka jingpynskhem ïa ki nongïalam ka PDF Mawhati Zone.
La wan ruh ban pynskhem da u President ka PDF Sengkmie bad uba dei ruh u Mytri sorkar ka jyla, u Bah Banteidor Lyngdoh ha ryngkat ka jingdon lang kiwei ki nongïalam na ka seng kmie ba kynthup ïa u Bah J.B Basaiawmoit, Vice President ka PDF Sengkmie, u Bah A.L Nonglait, Finance Secretary ka Sengkmie, u Bah Dipshon Ryntathiang, President ka PDF Ri Bhoi District, u Bah Joseph Makdoh, President barim ka PDF na Mawhati bad kynthup kiwei kiwei ki nongïalam na ka seng kmie bad kito kiba rung thymmai na Mawhati Constituency.
Ha kane ka sngi nalor kitei ki nongïalam ka PDF na sengkmie bad na Mawhati Constituencu la sakhi lang ruh da ka jingdon lang ki rangbah shnoing bad ki paidbah kynthei bad shynrang kiba la wan ban lumlang ha katei ka Madan ha ka Shnong Mawpat kaba ki la pynpaw ba kin ai kata ka jingkyrshan ïa ka PDF khamtam ïa u Bah Roswel Shadap kum u kyrtong ka PDF na Mawhati Constituency.
Ki nongïalam ka PDF na Mawhati Zone ki kynthup ïa u President, Kynpham Mynsong, Vice President, Dwes Madur, Shemphang Pale, Ledan Khymdeit, Jros Madur, General Secretary, Kytingdor Khymdeit, Adviser, Joseph Makdoh, Roswell Shadap bad kiwei kiwei ki nongïalam.
Ha kane ka sngi la pynskhem ruh ïa ki nongïalam ka Youth Wing ka PDF na Mawhati Zone ba kynthup ïa u President, Francis Kurbah, Vice President, Michael Marten, Genera Secretary, Ïaishah Masynting, Assistant Secretary, Shain Suphai, Organizing Secretary, Embhah Mynsong bad kiwei kiwei ki nongïalam bad ki dkhot ka Youth Wing.
Haba ai ïa ka jingkren kyllum kitei ki nongïalam naduh u Bah Banteidor Lyngdoh, uba dei u President ba rangbah ka PDF, u Bah Roswell Shadap bad kynthup ruh ki nongïalam na ka seng kmie ba kynthup ïa u Bah J.B Basaiawmoit bad au Bah A.L Nonglait, ka phang kaba hakhmat eh kaba ki la kren ka long ban pynkhlain ïa ka party PDF ym tang ha Mawhati Constituency bad ha ka jylla hi baroh kawei.
Ki la pynpaw ruh ba la seng ïa ka PDF ruh kaba dang ïaid lynti tang 5 snem ei ei ka dei halor ka nongrim ban peit kyrpang ïa ka jingeh ka jaid bynriew bad ym ba ki riew don spah don phew kin shu lehkai ïa ka jingim ki paidbah ka la ka long ha kano kano ka kam jong ka imlang ka sahlang bad ki kam pynroi pynpar.
Lyngba jong kane ka sngi ki la shim ruh kawei ka rai ba kin dang pynkhlain ïa ka party ha Mawhati Constituency bad ki don ruh ka jingangnud ban wan ka jingkylla, namar kumba la pynpaw da ki nongïalam katei ka thain ki la shah iehnoh khunswet ha ki nongmihkhmat khamtam u MLA uba la sangeh ruh wat ban ïa khun ïa ka election wat la ki paidbah ki la pynjop don burom ïa u ha ka election ba la dep.
New Delhi, Ïaiong 02 : U Myntri ka tnad Ïada Ri ka sorkar pdeng, u Rajnath Singh ha ka sngi Saitjaiñ u la ong ba ka jingïada bad ka shongsuk shongsaiñ ha ka Ri kadei ka bynta kaba hakhmat eh jong ka sorkar bad dei na kane ka nongrim ka pyrshang lut ki lad ki lynti ban ïada bad pynneh ka jingïatylli bad ka jinglong kawei.
Ïa kane u la kren ha ka jingïalang ba la pynlong da ka Indian Air Force Station, Hakimpet hynne ka sngi ban rakhe ïa ka jingrakhe Diamond Jubilee jong ka jingshakri ka Chetak helicopter sha ka Ri.
U Myntri u ong ruh ba kadei hok ban ai ka burom ïa baroh kito kiba la don bynta ban shakri ïa ka Ri da ka jingtrei shitom bad ka jingaiti lut.
Nalorkata, u ong ruh ba man ka sien ba ka Ri ka ïakhun thma na ka bynta ka jingshngaiñ bad ka shongsuk shongsaiñ kam dei satia tang ki shipai hynrei ka ri baroh kawei ka ïakhun lang ïa ka.
U ong ruh ba naduh ki scientist, ki engineer, bad ki technician na ki kynhun bapher bapher kum ka Hindustan Aeronautics Limited (HAL), kiba shna ïa ki helicopter kum ka Chetak bad kiwei kiwei ki don ka bynta khraw.
U Myntri u ong ruh ba da ki lak ngu tki nongtrei ha ki karkhana rit ki don bynta lang ha ka jingsuplai ïa ki jait tiar bapher bapher na bynta kitei ki projek.
Shuh shuh u ong ruh ba ka helicopter chetak kam dei satia tang ka mashin hynrei ka dei ruh ka bynta jong ka jingim kaba la shakri ïa ka Ri ha kine ki 60 snem tam.
U ong ruh ba kitei ki helicopter ym ba ki shakri ïa ka ri ha ka por thma hynrei ka don ka bynta kaba khraw ruh banleit ïarap ïa ki briew haba don ki jingjïa lyngshop mariang kylleng kylleng.
Katkum ka jingong jong u, kitei ki jait helicopter ki la shakri borbah bha ha ka thma 1971.
Ha kane ka sngi, la donlang ruh ki heh shipai, u VR Chaudhuri kumjuh ki heh shipai kiba la don bynta ha ka jingshakri ïa kitei ki helicopter nalor kiwei kiwei.
New Delhi, Ïaiong 02 : U Myntri ka tnad Minority Affairs jong ka sorkar pdeng, u Mukhtar Abbas Naqvi ha ka sngi Saitjaiñ u la ong ba bun ki samla kiba dei na ki jaidbynriew ritpaid ki shah jied ha ki kam kiba heh bad jop ruh ha ki eksam kam namar ka polisi (Backup to Brilliance) jong ka tnad.
Ïa kane u la kren hadien ka jingplie ïa ka Anjuman-I-Islam’s UPSC Academy (AIUPSC), kaba dei ka jak aai jinghikai na ka bynta ki Civil Services bad kiwei ki eksam ïakhun kam jong ka sorkar kaba long ha New Panvel hajan Mumbai.
U Myntri u la ong ruh ba ka jingdon ki rit paid ha ki ophis treikam jong ka sorkar pdeng ka dei tang hapoh 5 persen ha shwa u 2014.
Hynrei mynta pat u la ong ba ka la kiew sha ka 10 persen da kaba kam ruh ba katei kadei na ka daw jong ka polisi jong ka sorkar.
Katei ka AIUPSC kadei na bynta ki samla pule bad ki kyrtong kiba dei na ka jaidbynriew Muslim.
Ïa kane ka prokram ruh la pynlong da ki bor pynïaid jong ka Anjuman-I-Islam ïa kaba la bei tyngka da ka Central Waqf Commission, Ministry of Minority Affairs, Sorkar India.
U Myntri u la ong ruh ba ka skim Pradhan Mantri Virasat Ka Samvardhan (PM VIKAS) kaba la treikam naduh katei ka sngi, kan long ka sienjam na ka bynta ka ïoh ka ka kot, ka jingkyntiew ïa ka pule dangle jong kiba duna ka ïoh ka kot nalor ba ki ïoh ruh ïa ka lad ha ka ïohkam ïohjam.
Nalorkata, u Myntri ka tnad Minority u ong ruh ba ka sorkar ka la ai jinghikai ruh na ka bynta ban sengkam seng jam bad ki lad ban ïohkam ïohjam sha kumba 21.5 lak ngut ki briew na ki jaidbynriew ritpaid lyngba ki lad jingïarap bapher bapher kum ka “Hunar Haat", “Seekho aur Kamao", “Nai Manzil", “Nai Roushni", “Ustad" bad “Garib Nawaz Self-Employment Scheme" ha kine ki 8snem.
“Kane ka long mar khongpong na ka 20,000ngut ki ritpaid kiba ïoh jingïarap na kum kitei ki kabu ksiar ha shwa u 2014," la bynrap biang u Myntri.
Kawei pat ka bynta u Myntri u kdew ka long ba katba ki don tang 3klur ngut ki samla pule ba wan na ki jaidbynriew rit paid kiba ïoh jingkyrshan pisa na ka sorkar (scholarship) ha shwa u 2014, mynta na ka liang ka tnad ka la ai bai bam sha kumba 5.2 klur ngut ki samla pule ha ki 8 snem ba la dep.
Katkum ka jingong jong u, ki projek kiba shongdor palat 18,000 klur tyngka kiba la dep tei bad pynieng kylleng ki bynta ba long kyndong jong ka Ri.
Kine ki kynthup naduh ki skul, ki college, ki kamra class, ITI, polytechnic, hostel, common service centres, skill development centres, hospital, ki jaka pynbiang ïa ki umbam umdih, ki jaka ïalehkai, ki Sadbhav Mandaps, Hunar Hubs, nalor kiwei kiwei.
Shillong, Iaiong 2 : Ka jingbym hun ïa ka soskular ( Memorandum of Understanding (MoU) pynbeit pud ba la ïasoi da u Myntri Rangbah ka jylla u Conrad K Sangma bad u Myntri Rangbah ka Assam u Himanta Biswa Sarma ha khmat u Myntri Kam Pohiing ka ri u Amit Shah ha ka 29 tarik u Lber 2022 ka la nang jur nang jur khamtam hadien ba la mih ka list jong ki shnong bad jaka ba la pynngat sha ka Assam.
Mynta ka sngi sa ki bor synshar jong ki lai tylli ki Hima, ka Hima Mylliem, Hima Jirang bad Hima Nongspung ki la byrngem ban kiew ïing lieh ïing saw kata shaduh ïing bishar Supreme Court (SC) lada jia ba ka sorkar kam bishar bniah biang ïa ka soskular ba la ïasoi.
Kine ki himai ki la shim ïa ka rai mynta ka sngi bad ha kaba nyngkong kin ai shwa da ka jingthoh sha u Myntri Rangbah ka jylla ban bishar bniah biang ïa ka MoU bad lada jia ba u Myntri Rangbah bad ka Kynhun Myntri jongu ki sngap jar bad ïaid beit shakhmat kine ki Hima kim banse ban kiew sha ka ïing bishar SC.ïa kane ka rai ki la shim ha ka jingïakynduh lang ki bor synshar na ki lai hima mynta ka sngi ha ka Dorbar u Syiem Raid Marwet ha Baridua, Ri Bhoi.
Kine ki bor synshar jong kine ki lai Hima ki la pynpaw shai ba kim hun satia ïa kane ka rai ba la shim da ka sorkar ban ai ïa ki jaka sha Assam khlem da kynjoh ktien shwa na ki trai jaka puta bad ki nongshong shnong ha khappud shwa ban ïasoi ïa kane ka MoU.Ha kane ka jingïalang la don lang u Syiem ka Hima Jirang u paiem R.H Wahlang, Secretary ka Hima Nongspung E.Mawlong, Basan Nongkseh jongka Hima Mylliem u Nathaniel Thangkhiew, Syiem ka Raid Marwet paiem Ken Syiem, u nongïasaid aiñ u bah Erwin Sutnga bad I.S Teron u Chief Adviser ka Amri Karbi National Council Desh Demoria bad ki Rangbah Shnong jong ki hynniew tylli ki shnong lem bad ki seng bhalang bapher bapher.
Nongpoh, Ïaiong 02: Ka jingïakynad pher jaidbynriew hapdeng ki Khasi bad ki Nepali kala kyan mynta ha ka shnong Jatalong, Ri-Bhoi District kaba don ha khappud ka Assam, kaba la mih na ka jingshah shoh ki bun ngut ki samla Khasi ba na ka shnong Khyndewso ha kine ki jaidbynriew mynder ri.
Haduh saw ngut ki samla Khasi kila mynsaw jur bad bun ngut kila mynsaw malu mala na ka jingïakajia bad ki paid Nepali hynnin ka miet ha Jatalong, ka shnong kaba buhai shnong bun paid bha da ki Nepali.
Kine ki samla ba shah shoh ki dei ruh ki Dkhot jong ka Khasi Students Union (KSU) bad ka Hynñiewtrep National Youth front (HNYF).
Kat kum ka khubor, kane ka jingïakajia kala mih tang na ka daw ka jingiadait dor ïa ka kyaid kaba die be-aiñ ha kawei ka dukan ki Nepali.
La ïathuh ba laingut ki samla Khasi kila leit thied jingthied na kane ka dukan bad iadait dor ïa ka mar ka mata hynrei la kynnoh ba ki Nepali kila pynibor pynban bad ktah kti ïa uwei napdeng kine ki samla.
La ïathuh ba ki arngut ki samla Khasi kila pyrshang ban iarap ïa une u paralok hynrei la kynnoh ba ki Nepali kila mih pynban da ka kynhun bad kila thombor beit beit ïa kine ki samla kiba la pyrshang ban phet krad ban pyntip shala ki jong ki para shnong.
Kine ki saw ngut ki samla khasi ba shah shoh ki dei kiba la tip kyrteng u Bah Barnabas Lyngdoh, u samla Sildron Mukhim bad ki arngut ki bym pat shym la ïoh kyrteng satia.
Ki arngut kiba la mynsaw jur tam na kane ka jingshah thombor ki dei u Bah Barnabas Lyngdoh uba la mait da ka wait khukri na ki bynta ka durkhmat hadien ka jingshah tied shah bom, shah kura ha ka jingpyrshang ban iada ïalade lem bad u samla Sildron Mukhim uba la shah bom ha ki bynta ka durkhmat nalor ka jingshah kyrdem.
Haba ïakren bad u Mawphor, kine ki samla ba shah shoh ki pyntip ba ka jingsdang jong ka jingïakajia ka mih tang namar ka jingiadait dor ïa ka mar ka mata hynrei ki Nepali kila mih paidbah pynban ban ktah kti bad thombor ïa baroh saw ngut ki samla.
Kine ki ssamla ki pyntip ba la don napdeng jong ki, kiba la ïoh pyntip ïa kane ka jingjia sha ki Nongïalam ka KSU bad HNYF bad ki para samla jong ka Shnong Khyndewso hynrei haba ki samla Khyndewso kila poi ha kane ka jaka, kila shah thombor lang ha ki paid Nepali kiba la ap lypa ha katei ka ajka ryngkat ki tiar pynmynsaw bad ka jingsynran jong ki Pulit ka Assam.
Haba ïoh jingtip ïa kane, ki Magistor bad ki Pulit ka Ri-Bhoi District hapoh ka jingïalam u Bah MB Tongper, Additional Deputy Commissioner (ADC) kila hiar hynne ka step sha kane ka jaka ban tem ïa ka jinglong jingman bad ban khanglad ruh ïa ka jingwan rung jong ki kynhun Sengbhalang sha Jatalong.
Na ka liang ki Pulit ka Jylla Meghalaya bad Assam, kila syrtap ïa ka shnong Jatalong ban pynkhlaiñ ïa ka jing pahara khnang ba kan nym mih kano kano ka jingjia kaba lah ban nang aiding shuh shuh ïa ka jingïakynad.
U Bah MB Tongper ADC ka Ri-Bhoi District u la pynpaw ruh ba kumba long mynta la lah ban tem ïaka jingkynad bad kam dei satia naka daw ka jingsngewpher jaitbynriew hynrei ka dei tang ka jingïapher jingmut ha kawei ka dukan kyiad, bad kyrpad ruh ïa kiwei kiwei naduh ki kynhun sengbhalang ba kim dei ban pynshit ïa katei ka jingjia khnang ba ki paidbah kin shongsuk shongsaiñ ha katei ka jaka.
Ula pyntip ruh ba ki bor jong ka aiñ kila shimkhia ban thwet ïa kiba donkti bad ban khang noh syndon ïaka dukan kyiad beaiñ kaba don ha katei ka jaka.
Shillong, Ïaïong 03: Ka Lawsohtun SC kala ïoh ban khur ïa ki lai point hadien ba kala pynliem noh da 1-0 pyrshah ïa ka Smit SC ha ka jingïalehkai First Division Football League ba pynïaid da ka Shillong Sports Association (SSA).
Ha ka jingïalehkai ha ka sngi Saitjaiñ ha madan MFA, Polo, Shillong, ka jingïakhun hapdeng kine ki ar tylli ki team ka long ba mar ïabiang bor bad haduh ba kut ka kylla step ym don ba lah ban thep kol.
Dei ha ka kylla miet ba ka Lawsohtun SC kala thep ïa ka shi kol lyngba u Rohit Rasaily ha ka minit ba 51 bad khur syndon ïa ki lai point.
Shillong, Ïaïong 03: Ka Rajasthan FC kala pynliem da 2-0 pyrshah ïa ka TRAU FC ha ka jingïalehkai I-League ha ka sngi Saitjaiñ ha NaihatiStadium.
Ha kane ka jingïakhun ïa ki ar kol la thep da u Sardor Jakhonov ha ka minit 12 bad u Ningthoujam Pritam Singh ha ka minit ba 87 jong ka kylla miet.
Shillong, Ïaïong 03: Ka West Khasi Hills kala rung sha ka final jong ka lympung ïalehkai U-23 Women’s Inter District Cricket Tournament ba pynïaid da ka Meghalaya Cricket Association (MCA) hadien ba kala khur jingjop da kaba pynliem da phra wicket pyrshah ïa ka East Khasi Hills ha ka jingïakhun kaba khatduh ha ka Zone 1 ha ka sngi Saitjaiñ ha Nongstoin.
Ha kane ka sngi ka West Khasi Hills kala lah ban ïalehkai bha naduh ka kamai ron bad kawang bol.
Ka West Khasi Hills kaba la kawang bol nyngkong ka la lah ban teh lakam ïa ka jingkamai ron ki thei tied ka East Khasi Hills da kaba pynhap lut baroh ki wicket ha kaba ka EKH ka kamai tang 72 ron ha ki 27.5 over.
Ka Ridahun Nongsiej kala lah ban ïalehkai bha ha kaba kala khur 3 wicket ai kamai 10 ron bad kumjuh ruh ka Banrihun L Nongbri kaba khur 3 wicket ai kamai 15 ron.
Katba ka Evanrilin S Syiem kala ïarap khur 2 wicket ai kamai 13 ron na bynta ka West Khasi Hills.
Haba wan beh ïa katei ka ron, ka West Khasi Hills ka khlem lah ban kamai ron ha kaba sdang, ha kaba ka Sildamicresha Marbaniang kaba tied nyngkong ka kamai 42 ron na ki 37 bol da kaba khyrwit hyniew tylli ki boundary.
Hynrei ka WKH kaba la ïalehkai hala ïing ka la ïoh mynsiem bha na ka daw ka jingbym lah kamai ron bun ka liang pyrshah ha kaba kala pynliem syndon da phra wicket.
Kumta ka West Khasi Hills mynta kan pynkhreh ban ïa aireng pat pyrshah ïa ka South Garo Hills ha ka state final ban knieh nam lahduh kaban long ha ka 5 tarik Ïaïong 2022.
Ka South Garo Hills kala ïoh ban rung sha ka final bad kadei ka kynhun ba don ha ka kyrdan ba nyngkong ha ka Zone 2.
Jowai, Ïaïong 03: Ka lympung ïalehkai phutbol ba la tip kum ka ‘2nd U Adelbert Laloo Memorial Trophy’ jong ka kyrdan 3rd Division Football Tournament 2022 bala pynïaid da ka West Jaiñtia District Sports Association (WJDSA), ha ka sngi Saitjaiñ ha madan Kiang Nangbah Stadium, Jowai.
Ha ka jingïakhun ba nyngkong ba la wan ban aireng hapdeng ka Shangpung Khliehmuchut pyrshah ïa ka Riatsaliya Mihmyntdu, ha kaba ka kynhun ïalehkai jong ka Shangpung Khliehmuchut kala jop da 5-0 kol bad ïa katei ki kol la theh da u Eliser Suiam marwei haduh saw 4 kol kata ha ka minit ba 20,65,73 bad 80+2, u Bantei Iakai ula theh haka minit ba 53.
Ha ka jingïakhun ba ar pat kaba la long hapdeng ka Mawsiang FC Nongkhroh pyrshah ïa ka Nangbah Khloopano kala long kaba la theh shilling namar ka kynhun Mawsiang kala jop haduh 7-0 kol, ki nongthep kol ki kynthup ïa u Desiderius Pyrtuh ha ka minit ba 14 bad 52, u Ri-o Myrboh ha ka minit ba 18, 41 bad 46, u Pyndapbiang Myrboh ha ka minit ba 28 min bad u Sonowel Kharsati ha ka minit ba 68.
Katba ha ka jingïakhun kaba lai pat ka Iooksi Youth Welfare kala jop da 5-0 kol ïa ka Nangbah Mooknor bad ïa katei ki kol la thep da u Tympang Tangliang ha ka minit ba 14, 43 bad 62, u Pyrkhatbha Pasleiñ bad u Wympher Tangliang kila thep mar shikol kol ha ka minit ba 53 bad 57.
Ka jingïakhun ha ka sngi nyngkong jong ka 4 tarik kan long hapdeng ka Nonglatem pyrshah ïa ka Chyrmang Wah ha ka por 11 baje mynstep, ka Risingsun Mukhla pyrshah ïa ka Mynso Blazon ha ka por 1 baje nohphai sngi bad ka Madankynsaw Mookyndeng pyrshah ïa ka Newhills haka por 3 baje janmiet.
Ka Them Metor ka jaka bala ithuh kum ka slum bah jongka Nongbah Shillong, ka dei ka jaka kaba buhai shnong da ki paid Harrijan kiba trei kum ki nongsar surok, ki nongleit lum jakhlia na ki Iingbriew bad ter ter naduh ka por jong ka jingsynshar ka Bilat.
Hynrei hadien ka jinglaitluid jong ka Ri India bad ka jingioh ka Meghalaya iala ka jong ka Jylla, ka Shillong Municipal Board kala shimwai ia kane ka jaka ban pynshongshnong tang ia la ki jong ki Nongtrei haba ithuh ruh ia kiwei kiwei kum ki nongshongshnong ba be-aiñ.
Ka Sorkar naduh ki snem 1980 ter ter, kala ithuh ia ka Them Metor kum ka slum colony ba be-aiñ (illegal slum colony) bad kala pynmih ruh ia ka hukum ban kyndang ia ki briew ba shong be-aiñ The Meghalaya Public Premises (Eviction of Unauthorised Occupants) Act, 1980 hynrei ia kane ka hukum la pynsangeh da ka Iingkashari Guwahati High Court ha u snem 1986 da ka jingleit mudui jong ki Harijan kiba ieng pyrshah ia ki bor sorkar.
Ka Them Metor ka dei ka ishu kaba la iakhih da ki trai ri trai muluk ban weng noh na Them Iew Mawlong naduh ki snem 1970 ter ter haba kynnoh ruh ba kane ka jaka kala kylla long ka ktem ki riew sniew, ki Nonglute, ki Nongtuh Nongthiem, ki nongleh bymman bad ki briew kiba pyndik ia ka leit ka wan, ka khaii ka pateng bad ka kamai jakpoh jong kiba balang khamtam ki paid Khasi kiba shah thombor na ka por sha ka por.
Hynrei ka jingiakhih jong u snem 2018 ka dei kaba la jur thikna bad kane ka jingiakhih kala pynkylla madan thma ia ka thaiñ Motphran bad ki shnong ba marjan namar ka jingjia ba shah thombor ki paid Khasi ha ki Harijan ka Them Metor.
Kane ka jingiakhih kala pynkhie im ïa ka mynsiem ieid Ri, Ieid Jaidbynriew jong ki Khun Khasi Khara ka Bri u Hynniewtrep bad kane ka mynsiem ieid ri kala paw shai kdar ha ki samla shynrang bad kynthei kiba la mih paidbah ban ïakhun pyrshah ïa ka jingshah thombor, jingshah iuhroit bad jingshah leh kheiñ poh kum ka Jaidbynriew hakhmat kiwei pat ki Jaidbynriew heh paid.
Ka mynsiem ba shynrang bad ba satar jong ki Khun Khasi Khara ka dei ruh ka dak ban pyni sha ki Bor Synshar ba kim dei shuh ban shu leh khun jakai ïa u paidbah, ym dei shuh ka por ban shu ïa pynthame da ki buit bapher bapher hynrei ban pyni beit da ka kam kat kum ka jingkwah u paidbah.
Ka Sorkar Jylla bala synshar da ka kynhun synrop Meghalaya Democratic Alliance (MDA) kala shimkhia bha ia kane ka jingdawa u paidbah ba kala thung ia ka High Level Committee ban wad ia ka lad ki lynti ha kaban lah pynkynriah noh ia ka Them Metor na Them Iew Mawlong.
Da ki jingai jingmut jong kane ka Committee, ka Sorkar kala thied duh syndon ia ka jaka ha Them Metor na ka Hima Mylliem ha ka dor ba T.2 klur bad kala pyniaid shakhmat ia ka kam ba iadei bad ka jingpynkynriah ia ki Nongtrei ka Shillong Municipal Board bad jong kiwei kiwei ki Tnad Sorkar kiba sah ha kane ka jaka.
Ki Trai shnong ka Jylla ki ap mynta satang lano ba ka Sorkar kan pynkynriah noh iala ki jong ki Nongtrei na Them Metor bad ban kyndang ia ki nongshong be-aiñ na ka jaka Sorkar kat kum ka The Meghalaya Public Premises (Eviction of Unauthorised Occupants) Act, 1980, kaba dei ka aiñ ban kyndang ia ki nongshong shnong be-aiñ ha ki jaka Sorkar.
Hynrei ka jingkylli mynta ka mih hadien ba ki paid Harijan na Them Metor kila kwah ban iakren bad ka Sorkar Jylla ba kan ai jaka bujli ha kaban pynkynriah ia ka Them Metor na Them Iew Mawlong.
Ka jingkylli ka long ba hato ka Sorkar kan sngap bad ai jingmynjur ia kane ka jingkyrpad jong ki Harijan kiba shu shong shnong be-aiñ ha kane ka jaka da ki phew phew snem ne kan shu kyndang beit da ka bor kat kum ka aiñ kaba treikam hapoh ka Jylla.
Ka long shisha kaba sngewpap ban shu pynkylla phetwir ia ki longiing longsem da kaba kyndang jubor ia ki na ka jaka ba kila sah da ki phew phew snem hynrei haba kut hi, ka aiñ ka dei ka aiñ bad kam ju don satia ka jingsngew isynei ne sngew sangsot ia ki nongpynkheiñ aiñ.
Ki Nongshongshnong ba burom aiñ jong ka Sorkar ki don da ki lak ngut kiba khlem iing khlem sem, khlem ki jaka puta, hato mano ba don hok ban ioh jaka ei na ka Sorkar…ki riew pynkheiñ aiñ ne kiba burom aiñ.
Kam long satia ka kam kaba suk ia ka Sorkar Jylla ba kan pynkynriah ia ka Them Metor sha kiwei pat ki jaka bad kam dei ruh kaba suk ba ka Sorkar kan shu shim rai khlem ka jingiasyllok lang jong ki kynhun bapher bapher lane khlem da thew da ka tarujur ba kan nym noh shiliang lem kumta ka Jylla ka lah ban mad biang ia ka jingbym shongsuk shongsaiñ.
Baroh ki khmat mynta ki phai sha ka Sorkar Meghalaya Democratic Alliance ba kumno ban leh bad kaei ka sienjam ba kan shim halor kane ka kam.
Ka Mei-mariang ka dei shisha ka kmie kaba sbun ha kaba ka sei ïa bun jait ki soh, ki pai bapher bapher ha la ki jong ki bor teimet ïa ka koit ka khiah ha la ki jong ki jong ki jingbang, ki long kiba donkam haduh kata kata na ka bynta ki jingthaw kiba im, kum ki sim ki doh, ki mrad ki mreng, khamtam ki briew kiba dei ki kynrad napdeng baroh ki jait jingthaw jong u Blei, ban ïoh ïa ka bor met bor phad, ka jingkoit jingkhiah bad ïa ka rynïeng rynïot kaba khlaiñ paka.
Ki soh ki long ki jait jingbam kiba tei met, ïa ki dkhot met jong ngi ki briew namar ki don bun bha ki bitamin bapher bapher ha la ki jait jait soh, ki don bun bha ki jait soh kiba ngi tip kyrteng bad kiba ngim tip kyrteng ruh, ha kaba ngi ai kyrteng ïa ki,kum ki soh khlaw.
Ki jait soh kiba ngi shait pyndonkam ban bam jan man la iwei pa iwei,ki long u soh niamtra, sohmainir, soh khasinod,sohphan, sohtrun, sohpriam, sohlyngdkhur, sohiong, sohphi, sohpieng, sohbalensha, sohkynphor, sohjew, soh apul, sohkhia, sohmylleng bad ka kait bd kiwei.
Haba phai sha ka thaiñ Ri-lyngngam ne ka thain Lyngngam ka dei kawei ka thain napdeng kiwei pat ki thain ha Ri-Hynniewtrep jong ngi, bad kane ka thaiñ ka dei ka thaiñ kaba riew spah bha ha ki jingdon ki soh khlaw bad ki shait kmen bad sngewtynnad bha ban leit shang sha khlaw sha btap ban ïoh bam soh khlaw khamtam ha u bnai jylliew bad Naitung ba ki la sdang ih man la u snem.
Ïa kine ki soh khlaw kiba bang kiba thiang ban bam da man la iwei pa iwei naduh ki khynnah ap masi haduh ki rangbah tymmen bad ki longkmie.
Bad ia kine ki soh khlaw ha ka ktien Lyngngam ki khot u sohtbu, sohjudaw, sohwan, sohsan, sohsimmlen, sohhylling, sohbar, sohmynthar, sohlait, sohshirshang, sohhymmai, sohmyndong, bad kiwei de ki bym pat da tip kyrteng.
Ka West Khasi Hills ka dei ka district kaba la rim tam bad kaba heh haduh kata kata haduh ba ka la kha sa kawei ka district bad kata ka dei ka South West Khasi Hills.
Ka West Khasi Hills ka dei ka thaiñ kaba riewspah bha ha ki liang ki jingdon ki khlaw ki btap,bad ki jaka peit kai shang kai pyngngad.
Kane ka thaiñ ka dang rben ki khlaw ki btap haduh mynta.
Bad ki nongshong shnong jong ka West Khasi Hills ki sngewtynnad bha ban rep bad ban thung diengsoh diengpait ha ki kper ki phrah jong ki, pynban ka long kaei kaei kaba sngewsih ban pynpaw,ba na ka liang ka bor district lyngba ka ophis u hehduh ka district ne u Deputy Commissioner ryngkat bad ka ophis ba dei, kam pat don ki jait soh ba la ithuh kyrpang jong ka district.
Ka West Khasi Hills ka dei ka thaiñ kaba sboh bha kumba long lem ha kiwei ki jaka ha Ri-hynniewtrep,ha kaba ki nongshong shnong ki lah ban thung soh thung pait bad kiwei de ki jait jingrep katba ki sngewtynnat ban thung.
Ki jait soh kiba kham paw bad kham sei bha u soh ha ka thain West Khasi Hills ki long, u sohniamtra, sohphan, sohtrun, sohpriam, bad ka kait.
Ïa kine ki jait soh la dei ban da ithuh kyrpang hapoh ka district.
Ka district lyngba ka ophis jong ka Agriculture ka la dei ban da ai hikai ne pynlong ki jait Awareness prokram ia ki paidbah nongshong shnong ha kaba ia dei kumno ban thung bad ban pyndonkam ha bun ki liang lyngba kine ki jait soh hapoh ka district khnang ba ki nongrep kin ioh kamai jakpoh lyngba kine ki jait soh.
Mawkyrwat, Ïaïong 03: U Myntri ka tnad umbam umdih jong ka Sorkar Jylla bad kum MLA jong ka Mawkyrwat Constituency, u bah Renikton Lyngdoh Tongkhar ha ka sngi saitjaiñ jong ka taïew ka 02 tarik u Ïaïong, 2022 u la ïoh ban plie ïa ka ïing Dorbar Hall ba thymmai jong ka shnong Marshilong, South West Khasi Hills District ha ryngkat ka jingïadonlang u Block Development Officer ka Mawkyrwat C&RD Block, u bah I.Lawryn-niang, MCS kum u symbud kongsan.
Ïa kane ka Dorbar Hall ba thymmai la pyntrei lyngba ka skhim 100 sngi ne MGNREGS jong u snem 2020-21 ha ka jingmang pisa kaba la kot T.20 lak tyngka bad nalor kane ka don ruh ka jingmang ba kynthup lang ruh ban shna pynbha ïa ka phyllaw kaba kot T.8 lak tam bad kumjuh ruh ïa ki jingker ne fencing ba kot T.8 lak ei ei bad haba kheiñ lang ïa ka pisa baroh ka long T.36,78,502/- tyngka.
Haba kren kum u kongsan, u bah Renikton Lyngdoh Tongkhar u la ong ba da ka jingïoh ïa kum ka kane ka jingtei (ka Dorbar Hall) kan long ka jingkyrkhu kaba khraw ïa ka shnong Marshilong ha kaba kin ïoh ban pyndonkam ha kiba bun ki bynta kumno ban ïa thir jingmut ban pyntyllun ïa ki kam hapoh ka shnong ka thaw.
U la pynpaw ka jingkmen ba kum ka shnong Marshilong ka long kawei na ki shnong ba don ka jingïatylli ha ki kam baroh namar da ka jinglah ban pynurlong ban plie paidbah ïa kane ka Dordar Hall ka dei lyngba ka jingtreishitom, jingïatreilang jong ki bad kaba la i hun shisha ban peit.
Haba kren ïa ka phang kaba dei shaphang ka ‘um’ ïa kaba na ka liang ki nongïalam shnong ki la pynsngew, u bah Renikton u la ïathuh ba halor kane ka bynta ban pynpoi um ha manla la ki thliew ïing jong ka shnong Marshilong la dep ban mang, sah sa tang ban khot nongpyntrei (tender).
“Ban pynpoi um ha ki thliew ïing la mang lyngba ka Rural Infrastructure Development Fund (RIDF) kaba kot ïa ka 13 klur tam bad kane ka kynthup na ka bynta ki lai tylli ki shnong kata, ka shnong Marshillong, Sakwang bad Pyndensakwang", ong u bah Renik.
U la ïathuh ruh ba na ka bynta ka jingdonkam lyngba ka umbam umdih, ha kine ki jaka jong ngi bad wat hapoh jong ka konstitwensi ka jingmang pisa kam duna shuh ïa ka T.150 klur ei ei ban pyntreikam.
Namar-kata, u la khmih lynti ki paidbah kin ïohi ïa ki sngi ba bha ha kaba kin ïohi ïa ki kor um ha manla ki thliew ïing bad kane ka dei ka jingkut jingmut bad jingthmu jong ka sorkar Meghalaya bad ka Sorkar India ban wanrah ïa ka roi ka par ha ki paidbah nongshong shnong.
U la pynkynmaw ruh ba ha ka 30 tarik u Lber, 2022 ka sorkar India ka la dep ban pyllait haduh T.400/- klur duna (Central Share) katba na ka liang ka sorkar Jylla pat ha ka 31 tarik u Lber, 2022 ka la pyllait haduh T.71/- klur ha kaba kane ka pisa ka dei na ka bynta ban pyntyllun ïa ka jingpyntrei na ka bynta ka skhim umbam umdih jong ka Jal Jeevan Mission (JJM).
Namarkata, u la buh ka jingkyrpad ba ban pyntyllun ïa kane ka kam khraw, ka donkam ïa ka jingïatreilang bad jingai ka kti kamon ka kti kadiang jong ki paidbah nongshong shnong khnang ba ka kam kan long kaba ïaid beit ïaid ryntih bad na ka bynta ka jingkwah jong ka sorkar ban pynpoi um ha manla ki thliew ïing, ki dorbar hall, ki ïing skul shwa u Nohprah jong kane ka snem kan long kaba jop.
Ha kaba ïadei bad ki dorkhas ba la ai da ka Dorbar Shnong, ka Seng Kynthei Shnong, ka Seng Samla Shnong, na ka liang u bah Renik u la kular ba un sa shimkhia kawei hadien kawei pat ban pyndep ïa kaei kaba ki ki kwah bad ong ruh ba ïa kaei kaba u lah un sa pyrshang ban leh ïa kaba bha tam.
U bah I.Lawrynniang, MCS, Block Development Officer, ka Mawkyrwat C&RD Block, u la ong ba ka jinglah ban plie ïa kane ka Dorbar Hall ka dei namar ka jingïatreilang bad trei shitom jong ki paidbah nongshong shnong ban pyndep ha i por i ba lyngkot.
U la ong ruh ba haba shim ïa ka kyntien, ‘ka jingroi jingpar’ bunsien la ju kren beit tang ba ka ïa dei bad ki jingshna kum ïa ki ïing, ki lynti, ki surok hynrei em kam dei ban long tang kumta, dei ban pyrkhat ruh ïa kiwei pat ki jait kam kiba long ka jingbha jingmiat jong ka shnong ka thaw naduh ki longkmie, ki khun samla bad kiwei kiwei de khnang ba ka shnong ka thaw kan long kaba lait na ki jingma kiba kum ka imlang ka sahlang ka mat ha kine ki sngi bad ban leh ïa kata ka donkam eh ka jingïatreilang.
Ha kane ka sngi na ka liang ka Shnong, ka Seng Longkmie, ka Seng Samla bad VO jong ka Shnong Marshilong ki la ïoh ruh ban ai ïa ka dorkhas (memorandum) hakhmat u bah Renikton Lyngdoh Tongkhar ba un ïarap lem na ka bynta ki jingdonkam nangne shakhmat.
Ïa kane ka program la pynshit pynshngaiñ lyngba ki ar tylli ki jingrwai kata ka Village Organization (VO) Marshilong bad kumjuh ruh na ka Seng Samla Shnong Marshilong.
Nongstoiñ, Ïaiong 3: Ka HYC Lai Lyngdoh Circle hapoh ka jingïalam samla Wandapynkmen Marweiñ President bad Willbirthson Kharsyiemlieh General Secretary bad samla Lumlang Kharsyiemlieh President HYC West Khasi Hills District, ha ka janmiet sngi u Blei ka la ïoh ban leit sngew lem bad kner jingïarap ïa ka ïing ka kong Bilistilda Dkhar na ka Shnong Mawthung-kper, namar ka ïing jong ka, ka la shah bam duh ha ka ding kaba la jia ha ka janmiet sngi saitjaiñ ha ka por 4:40 janmiet.
Ha katei ka jingpluh ding, ki jingdon jingem ki la ingkhong khait bad ka jinglut ka la kot da ki lak tyngka.
Donbok pat ba ha ka por ba jia ka jingpluh ding, ym shym la don mano mano ha ïing ba ki khun ki dang leit skul, ki kmie kpa ki dang leit trei, kumta kam don ka jingjia ba sngewsih ïa ki mynsiem briew.
La ong ruh ba ka jingpluh ding ka lah ban dei na ka jingthut ka bording.
Ka seng ha kane ka jingleit ïarap la pynlong ka jinglang lyngkot bad la ïoh ruh ïa ka jingkren na u samla Lumlang, u ba la ai jingkren pyntngen ïa ka longïing, namar dang lait jingsngewsih ïa ki mynsiem briew.
U la ong ba ka seng kam lah ban shu sngap haba wan ki jingeh ki para doh para snam, kumta ka seng ka ïarap lem kat I bor barit bad ka kitbok ïa ka Ïing ba u Blei un ïarap ban pynïoh ka lad ïa kiba la duh noh.
U Sordar ka Shnong Mawthungkper Bah Kitbok Nongdkhar u la ai khublei ïa ka jinglakloi ka seng ban ïarap lem.
Katba u samla Willbirthsoon Kharsyiem-lieh General Secretary u la ong ka seng ka la ïa pyrkhat ban ïarap lem la i bor barit bad u la ai khublei kitbok ïa ka ïing ka sem kin kiew biang shaphrang.
U la kyntu ïa ki Nongmihkhmat, ki para doh para snam bad bor sorkar ban ïarap bad pynkloi ki lad jingïarap.
Nongstoiñ, Ïaiong 3: Ka FKJGP bad ka KSU West Khasi Hills District ha ka jingïalam jong u bah John Fisher Nongsiang President KSU West Khasi Hills bad u bah Chandra Nongdkhar President FKJGP West Khasi Hills, ha ka sngi saitjaiñ ki la leit jurip ïa ka jingtrei jong ka surok Nongstoiñ-Sohpian, kaba la sanction da ka National Highway PWD (Road) Meghalaya kumba Rs 8,94,95,324.
Ha ka jingleit jurip bad thew ïa katei ka surok surok, ki la shem ba ka ïapher katkum ka DPR jong ka National Highway ïa ka rukom pyntrei u Contractor.
Ha ka jingshisha katei ka surok ka dei tang kata kaba la tip kum ka “one time improvement for strengthening of existing pavement", kaba shu siang ban beit ïa ka rong barim ïa kaba lah don lypa.
Ka jingjrong ka long 6.84 kilometer bad ka jingheh ka long na ka bynta 1150 meter ka dei 7.00 meter.
Nangta ki don ki jaka ba hap siang 7.00m duna kata 6.80 haduh 5.70 meter bad kaba sah nangta shaduh Sohpian ban ïa soh bad ka surok National Highway 44 bye pass, kam dei ban duna ïa ka 3.75 meter.
Hynrei sngewsih la shem ba ka rukom siang ïa katei surok kaba bun ki jaka ki duna, hateng hateng ki duna kumba 2 phut lane 1 meter duna ei ei naduh ba sdang haduh ba kut ka shilynter katei ka surok.
Wat ïa ka rukom khleh rong ruh I kumba kam da biang bha.
Kumta na ka liang ki ar tylli ki seng ki dawa bad kyntu ïa katei tnad PWD National Highway, ba ka dei ban khmih bha ban phah trei pynbiang ïa katei ka jingduna.
Namar katei ka surok ka dang don ka jaka kaba dang biang bha ban siang ïa ka rong, nalor ba ka jingsiang ka barim ka dang rit lypa, hynrei u contractor u dang pynrit shuh shuh.
Lada katei ka Department kam leh ei ei ïa kane ka kam, na ka liang ki ar seng kim banse ban hap ban ïaid ha ki bor ba halor.
Na ka liang ki seng ki da kyrshan tyngeh ïa kaei kaba u MLA u la dep dawa sha ka tnad PWD jong ka sorkar, ba kan buh sanction noh ki foothpath na ka bynta ka 1 kilometer tam bad ka Intermediate ha baroh shilynter katei ka surok.
Ki ar seng ruh ki dawa jur ïa ka sorkar baka dei ban ai beit noh syndon da ka two lane ym shuh da ka intermediate, namar katei ka surok ka dei ka surok kaba kham donkam tam na baroh ha ka nongbah Nongstoiñ.
Nongstoiñ, Ïaiong, 3: Ka jingïohlad jong ki nongkhaïi bar jylla kiba leit tyrwa ïa ki tiar ki tar ha man la ki shnong ki thaw kum ki shylliah, ki kombor, ki tiar shet tiar tiew, ki jaiñ ki nep bad kiwei kiwei, ka dei ka kam ka bym ïa hap satia, ong u Bah R.Syiem uwei na ki riew rangbah ka thaiñ Riangdo.
U la ong ba kiba kum kitei ki nongkhaïi bar jylla, ki kynrei bha ha ki katto katne ki bynta jong ka West Khasi Hills naduh Rwiang haduh ki thaiñ Riangdo, Nonglang haduh Langja ter ter, namar ba ki kali kiba leit ba wan sha Assam ki kham kynrei.
Ka jingïoh lad jong kitei ki nongkhaïi bar jylla ban rung ban mih katba mon, ka pynduh nong shibun ïa ki nongkhaïi kiba dei ki trai shnong, namar ba kitei ki bar jylla tang ban lut ka mar ki die ha ka dor kaba tad, namar ban pynphai ruh ki shem shitom.
Ha kaba ïadei bad katei ka bynta imat, ka jingïoh rung laitluid jong ki ka dei na ka daw jong ka jingbym shimkhia jong ki bor synshar shnong.
La lap ruh ba ki don ki nongsynshar shnong ba lada don kino kino ki samla shnong kiba kylli ne tohkit ïa kitei ki bar jylla kim ailad bad kim shah satia.
Hynrei ka jingïoh rung jong kiba kum kitei ki briew, ym tang ba ka pynduhnong ïa ki nongkhaïi kiba dei ki trai muluk trai jaka.
Hynrei ka buh ruh ïa ki khynnah khunlung bad ki kynthei ha ka jingma.
U Bah S.Lyngdoh na thaiñ Langja haba pynpaw ka jingsngewkhia jong u halor kane ka bynta, u la ong, “Katto katne snem mynshuwa, ki don kiba kum kitei ki nongkhaïi bar jylla kiba la leh ïa ki kam lute na bun ki longïing jong ki shnong bapher bapher kiba hap hapoh Mawshynrut Block.
Hynrei ym shym la ïoh kem ïa ki namar ba mar shu dep leh ïa ki kam runar, ki la phet krad noh sha ki jaka ba ki wan.
U la ong ruh, “Teng teng haba ïoh bat ne kem bad haba kylli bad tohkit ïa ki, kim ju ïathuh hok ïa ka shnong bad ka jaka sah jong ki.
Namarkata ki bor synshar shnong, kim dei ban ai lad ïa kiba kum kitei ki jaid briew ba kin wan rung klumar ha ki shnong ki thaw bad lada ki wan dei ban beh krad ïa ki.
".
Nongpoh, Ïaiong 03: Namar ka jingjot rathai jong u surok naduh Bhoirymbong haduh Khyndewso ha Ri Bhoi ka ba la buh jingeh ïaki paidbah haka leit ka wan khamtam ka kit ka bah, ka pang ka shitom bad ki khynnah kiba beh skul man la sngi, ki longkmie longkpa jong ka shnong Umraling ryngkat bad ka seng HNYF Womens Wing bad kiwei kiwei ki shnong ba marjan ryngkat ki khynnah skul naki skul bapher bapher ha katei ka thaiñ haka sngi Saitjaiñ kila mih paidbah ban dawa naka sorkar ba ka dei ban siang surok rong noh ban pynsuk ïaki paidbah haka leit ka wan.
“Ko sorkar sngewbha ai surok ïangi" pyrta ki khynnah skul bad ki longkmie na katei ka shnong kiba la mih paidbah ruh da ka jingsngewkhia ban rah ïaki placard, namar ka jingeh ba ki ïakynduh mynta la bun snem, ha kaba naka liang ki longkmie kiba dei ruh ki dkhot ka HNYF Womens Wing jong ka Umraling Unit kila maramot ruh ïa u surok da kaba tap khyndew haki jaka ba kham sniew eh ha katei ka thaiñ.
Na ka liang ki nongïalam jong ka HNYF Womens wing hapoh ka jingïalam jong ka kong Bety Jyrwa kum ka President kila hiar ruh sha katei ka shnong naka bynta ban kyrshan bad ai mynsiem ïaka jingdawa kaba kongsan jong ki kumba u surok u dei u budlum jong ka roi ka par bad ka jingshah iehnoh beiñ ki paidbah ha katei ka thaiñ mynta la bun snem.
Wat ki khynnah skul bad ki nonghikai kila mih lang ha katei ka sngi ban dawa naka sorkar ba ki la donkam kyrkieh eh ïa u surok ha katei ka thaiñ bad kyrpad ruh sha ka sorkar bad khamtam u MLA ba u dei ban shimkhia ban pynioh surok sha katei ka thaiñ.
U Bah Dominic Lamare Rangbah Shnong ka Khyndewso bad ki longkmie na katei ka shnong kila pynpaw ka jingsngewkhia kaba jur ba haduh mynta ki shem jingeh haka leit ka wan nalor ka jingmad jingeh ha kaba ïadei bad ka bai kali ban leit ban wan namar ki nongñiah kila shim tam ïaka dor namar ka jingjot rathai jong u surok.
Kila ong ruh ba ki khynnah pule kiba beh skul shaduh Bhoirymbong bad kiwei kiwei ki jaka ki shem jingeh shisha ba kim ju lah ban poi haka por kaba biang namar ka jingjot u surok bad jngai ka lynti, bad bunsien kiba pang ba shitom ki kynduh mawsiang shisha ban poi sha ki jaka sumar bad kane ka lah ban wanrah ïaka jingjia ba sngewsih ha kano kano ka por nalor ka jingeh ban kit ïaki mar ki mata ban pynpoi sha ki iew ki hat.
“Kan long ka jingkyrkhu ïa ki bun tylli ki shnong lada ka sorkar ka siang rong ïa utei u surok bad lehse kan kyntiew ruh ïaka roi ka par jong ki paidbah ban pynsuk haka leit ka wan" kila bynrapNaka liang ka kong Bety Jyrwa kum ka nongïalam jong ka HNYF Womens Wing kala pynpaw ka jingsngewkhia kaba jur halor ka jingeh ba ki paidbah ha katei ka thaiñ ki mad jingeh haka leit ka wan kumba la sakhi ruh ha katei ka sngi ba ka surok ka long kaba khohruh khohram bad shem jingeh bad naka liang ka seng ka kyrpad bad dawa naka sorkar ba ka dei ban shimkhia ban siang mardor ïa utei u surok naka bynta ka jingmyntoi jong ki bun tylli ki shnong ha katei ka thaiñ.
Mawkyrwat, Ïaïong, 03: U Myntri jong ka tnad umbam umdih ka Sorkar jylla bad kum u MLA ka Mawkyrwat Constituency, bah Renikton Lyngdoh Tongkhar, mynta ka sngi u la ïoh ban pyllait paidbah ïa kawei ka kot ba la thoh da u T.Bn.
Orendro Kharjahrin kaba la ai kyrteng “Ka Shnong Sakwang".
Ïa kane ka kot ba la thoh da utei u Tymmen Basan la pyllait mynta ka sngi ha Shnong Sakwang ha ryngkat ka jingïadonlang kiba ha ïing ha sem jong u T.Bn.
Orendro, ki nongïalam Balang ba kynthup naduh ki Tymmen Basan, ki pastor bad kiwei kiwei de.
Lah ban kdew ba ha kane ka kot, “Ka Shnong Sakwang", u nongthoh u la ïoh ban wanrah bad tynsad ïa shibun bah ki khana pateng kiba ban long ruh ki dak sah jingkynmaw bad ai jingtip ïa ka pateng kaba mynta ïa kiba bun ki jingjia jong ka mynnor.
Ha kane ka kot ba buh ruh ïa ki katto katne ki symboh kiba long ki maw-lynnai khamtam eh na ka bynta jong ka pateng ba mynta, bad ha kane ka kot la thoh ïa ka khana pateng jong ka shnong ka thaw kaba la ïathuh ïa ka jingsdang jong ka shnong, ka jingai kyrteng ïa ka shnong, ïa ka kamai kajih jong ki briew naduh ka por ba sdang ïa ka shnong bad haduh kine ki sngi ba mynta.
Nangta, ha kane ka kot la kynthup ruh ïa ka jingtip kaba don ha ka shaphang ka jingseng ïa ki kur ïa ki jait kiba long ki nongshong shnong, la kdew ruh ha kane ka kot ïa ki jingtip bad ki khana tang kiba ïa dei bad ki lum ki wah, ki maw ki dieng ki siej bad ki jingtei kiba don nam ha kaba ki longshwa manshwa jong kane ka shnong ki ai bad ki jer kyrteng bad ha kane ka kot la tynsad ne ïathuh ïa ka rukom shynshar khaddar jong ki syiem ba mynshwa bad ha ki shnong ki thaw.
U bah Renikton Lyngdoh Tongkhar, Myntri ka tnad umbam umdih jong ka Jylla Meghalaya bad MLA jong ka Mawkyrwat Constituency haba kren kum u kongsan ha ka jingpylliat paidbah ïa kawei ka kot ba la thoh da u T.Bn.
Orendro Kharjahrin kaba la ai kyrteng “Ka Shnong Sakwang" u la ong ba kane ka sngi ka long ka jingsah jingkynmaw ha ka history jong ka ïing ka sem, ka Balang bad khamtam eh ïa ka shnong Sakwang namar da ka jingïoh ban pylliat mynta ka sngi kan sa long ka jingïarap bad ai jingmyntoi shibun na ka bynta ki nongpule ïa ka.
U don ruh ka jingkyrmen ba ha kane ka kot na ka liang u nongthoh u la ïoh ka lad ban buh bad thoh ïa shibun bah ki khana pateng kiba dei jong ka shnong baroh kawei.
Namarkata, u la ai ruh ka jingïaroh ïa u T.Bn.
Orendro uba la lah ban leh ïa kane ka kam kaba khraw bad kaba long ruh kum kawei na ki spah bah jong ka shnong Sakwang, namar ha kane ka kot la thoh ban pynsah kynmaw ïa ki jingjia ha ki por mynhyndai.
“Kiei kiei ki lah ban duh duh, ka spah ka lah ban jah noh, u nongthoh u lah ban khlad noh, hynrei ki jingkynshew bad ki jingtip lyngba kane ka kot ïa ka pateng ka ban wan kan sha junom la junom", ong u bah Renik.
U la ong ruh ba ka jingpyrshang jong u nongthoh ïa kane ka kot, ka long da shisha ka nuksa ba bha ïa ngi ki longdien, ki khun ki ksiew jong ka shnong Sakwang ha kaba kin shim ïa kane kum ka jinghikai kaba kordor ba ban leh ïa kaei kaei kaba khraw bad kiei kiei kiba kordor kim shong eh ha ka karta ne kata ka karta kan long ka daw jong ka jingkhang lad.
Ha kajuh ka por u la buh ka jingkyrpad na ka bynta ki paidbah nongshong shnong ba wat ap tang na ka jingïathuh khana pateng jongno re jongno kaba ïa dei bad kane ka kot hynrei dei ban pyllait ïa ka por ba kordor ban pule khnang kin lah ban sngewthuh ïa kiei kiei baroh kiba don ha ka.
U la pynkut da kaba u la ai ai mynsiem bad kyrkhu kyrdoh na ka bynta ka ïing ka sem baroh kawei ba U Blei Trai Kynrad Un nang ïa kyrkhu ïa ki ha ka jingim kaba manla ka sngi bad kum ka ïing ka sem kan nanglah ban pynmih shibun ki nongthoh kot ki ban long ka jingmyntoi ïa ka lawei.
Ha ka jingkren jong u T.Bn.
Orendro Kharjahrin u nongthoh ïa ka kot “Ka Shnong Sakwang", u la ïathuh ba wat hapdeng ki jingeh kiba bun ban leh ïa kum kane ka kam ban thoh kot, hynrei da ka jingtrei shitom bad ka jingïaishah u la ïoh ban pynurlong ban pynwan dur ïa ka ha ka rukom kaba dei ban buh tynsad ïa kiei kiba la jia ha ka mynnor kiba long ki jinghikai kiba khraw na ka bynta kane ka pateng kaba mynta.
Khyndiat shaphang u T.Bn.
Orendro Kharjahrin, u dei u khun u (L) Rabu Lyngkhei bad ka (L) Mei Khirsibon Kharjahrin na Sakwang, South West Khasi Hills District, Maharam Syiemship.
La kha ïa u ha ka 20 tarik u Lber, 1948 bad mynta u la dap 74 snem karta.
Ka jingshong skul jong u ka long ha ka klass VI na Government ME School, Pariong bad klass X na Maharam Government High School, Mawkyrwat.
Ynda u la kham rangbah u la ïoh ban pyndep ïa ka klass PU (Arts) na ka Sngap Syiem College, Mawkyrwat.
Une u rangbah u la ïoh ruh ka lad ban long u nonghikai skul naduh u snem 1978 ha ka Sakwang Preswbyterian Lower Primary School haduh ban da shongthait ha ka 20 tarik u Jylliew, 2015.
Ha ka Balang u la long Dkhot Committee Balang naduh ka snem 1978 haduh 2002 bad ha u snem 2003 ha u bnai Ïaïong ha ka Presbytery Rangthong ha ka Balang Nonglang la thung bad pynskhem ïa u kum u Nongsharai (Tymmen Basan) jong ka Balang Presbyterian Sakwang.
Une u Rangbah u ju sngewtynnad ruh ban kynud ïa ka sur jingrwai, “Ïarap ïa nga, Ah! Trai".
Ïa ka jingïalang ha kane ka sngi la pynïaid da u Dr.Dherindro Ramsiej, Principal barim jong ka Sngap Syiem College, Mawkyrwat, ka jingkren pdiang na u bah Sandor Ramsiej, ka jingdwai sdang na u T.Bn.
(Dr) S.S.Khongkliam, Principal barim jong ka Sngap Syiem College, Mawkyrwa, ka jingkren lamphrang halor ka kot “Ka Shnong Sakwang" na u Dr.K.K.Nongsiej, Principal In-charge jong ka Sngap Syiem College, Mawkyrwat, ka jingkren lyngkot na u T.Bn.
Orendro Kharjahrin u nongthoh ïa ka kot, “Ka Shnong Sakwang" bad ka jingdwai pynkut na u Rev (Dr) S.I.Iawphniaw.
La pynshit pynshngaiñ ruh ïa kane ka sngi da ka jingrwai kyrpang na kiba ha ïing ha sem jong u T.Bn.
Orendro Kharjahrin bad ka jingkren khublei na u bah Firstbornstar Ramsiej.
Shillong: Ka Toyota Kirloskar Motor (TKM), mynta ka sngi ka la pynbnaia ka dor jong ka kali jong ka Iconic Hilux ba kan long beit kawei ka dor ha baroh kawei ka ri ne ‘One Nation One Price’ bad ka dor jong ka, ka long Rs.33,99,000/- (ka dor na ki jaka die kali na ka bynta ka 4*4 MT Standard).
La pynmih paidbah mynta u snem, ka jingthmu jong ka jingpynmih ia kane ka kali ka long ban pynurlong ia ka jingkwah jong ki nongthied kiba kwah ban don ia ki kali kiba itynnad kaba long ruh ban iaid ha ki lynti khohruh khohram, bad balah ban pyndonkam ha ki jingleit ba man la ka sngi.
Haba kren shaphang ka jingpyllait ia kane ka dor jong ka Toyota Hilux, u Tadashi Asazuma, Executive Vice President jong ka Toyota Kirloskar Motor, u ong, “Mynta ka sngi, ngi sngewkmen haduh katta katta ban pynbna ia ka dor jong ka Hilux.
Naduh ba la pynmih ia ka, ka kali Hilux kaba long ka kali kaba biang nadong shadong ka la la ioh ia ka jingiaroh na ki nongthied bad ka jingpynsngew jong ki briew ha kaba iadei bad kane ka long kaba biang.
Da kaba buh “nyngkong shwa ia ki nongthied’ da kaba ioh ia mynsiem na ka jingkwah jong ki briew, ka jingwanrah jongngi ia kane ka kali Hilux kadei kum u mawjam ba ngin lah ban wanrah ia ka jingkmen sha ki briew ba bun.
Ngi sngewnguh ruh ia ki nongthied kiba ai ka jingshaniah ha ngi.
Ka Toyota Hilux ka dei ka kali kaba la shna ha ka rukom ba bha tam kaba ia ryngkat ka jingbha bad kiwei ki kali ba bha ka pyrthei, kane ka kali ka long ruh kaba shngain, kaba aram, bad baroh kine kiei kiei ki long kiban nang pynlong shuh shuh ia ka kali ban long ka kali kaba biang tam ban pyndonkam khamtam na ka bynta kito kiba pyndonkam ia ka kali ban leitkai sha ki jaka kiba kham eh ban niah, bad kaban pynsahkynmaw ia ka jingeh jong ki bad ki bahaiing hasem bad kumjuh ruh bad ki paralok.
"u la bynrap.
Ka jingdie ia kine ki kali ha ka pyrthei ka la tam ia ka 20 million tylli kaba jop shisha ia ka mynsiem jong ki million ngut ki briew na ki 180 tylli ki ri.
Ha kine ki 50 snem bad phra sien ka jingpynmih ia kane ka kali, ka Toyota Hilux ka la wanrah shisha ka jingniah kaba bha tam bad kane hi ka la pynlong ia kito ki briew kiba pyndonkam ia kane ka kali ba kin iaineh beit bad ki niah ia kane ka kali na ka bynta ki jingleit ba man la ka sngi, wat lada ki don pyndonkam na ka bynta ban leit sha ki kam ki jam ne ban leit kai bad ki bahaiing hasem.
Ka jingpawnam jong ka Hilux ha ka pyrthei ka long ba ka dei ka kali kaba khlain ha ka bor treikam bad kane ka long namar ka rukom shna ia kane ka kali ka long katkum ka Innovative Multi-purpose Vehicle (IMV) bad ka jingdon ia ki engine kaba khlain kata haduh saw tylli ki Cylinder Turbo-Diesel Engine ba 2.8 L bad ka don ruh ia ka 6- Speed Automatic lane 6-Speed Manual Transmission.
Nalor ka jingdon ia shibun ki bynta trai kam bad ka engine kaba khlain, ka Hilux ka long ruh ka kali kaba skhem bha, kaba duna ka jinglut bad kaba biang ban pyndonkam na ka bynta bun jait ki jingdonkam.
Shuh shuh ka jinglah jong ka Hilux’s ban iaid jong ka kali ha ka um kaba long 700mm ka pynlong ia ka ka kali kaba biang ban iaid ha ki lynti iaid ha India, bad kababiang ban iaid ha ki lynti khohruh khohram.
Shuh shuh khnang ban wanrah ia ka jingpynsuk ba ioh lyngba ka digital, ki nongthied ki lah ban peit ia ka jaka buh kali lyngba virtual showroom jong ka Toyota Hilux na ki iing ki sem jong ki, kaba long shisha kum ka dak ban pynpaw ia ki rukom treikam jongngi bad kata ka long ‘We Are Where You Are" ne “Ngi don hangta ba phi don".
Mynta ki nongthied ki lah ban peit ia kine ki kali baroh sawdong ia ka bynta ba nabar bad shapoh ne 360-degree, phi lah ban peit ia ki rongjong ka kali, phi lah ruh ban iohi ia ki rukom treikam bad phi lah ban ianujor kawei ka kali bad kawei pat.
Shillong, Ïaïong, 3: Ka National Commission for Women (NCW) ha ka sngi Thohdieng ka la pynkha ïa ka Anti-Human Trafficking Cell na ka bynta ban ïakhun thma pyrshah ïa ka jingshah khaii ki briew, ban pynjur ïa ka jingpynshai halor ka hok ki kynthei bad ki khynnah bad ban ai jinghikai ïa ki Anti Trafficking Units bad ban kham ïoh ka jingshahskhor na ki bor jong ka aiñ.
Ïa kane ka Cell la pynkha da ka jingthmu ban pynshai kham bniah sha ki ophisar ka tnat Pulit.
Ka Cell kan sa pynlong ïa ka Gender Sensitization Trainings bad ïa ki jingïathir nia ha kaba kumno ki Pulit kin ïakhun ïa ka jingshah khaii jong ki briew ha kaba yn sa pynlong ha ki jylla bad ha ki District.
Ïa ki ujor ba ïadei bad ka jingshah khaii jong ki briew yn sa pdiang da ka Commission bad yn sa bishar da kane ka Cell.
Ka Commission kaba la peitngor ka lap ba ka duna bha ka jingai jingïarap ïa ki lanot bad khamtam ïa ki bahaing hasem jong ki lanot.
Namarkata, ka Cell kan sa peitngor ïa ka rukom treikam bad kan pynshlur ïa ki shnat treikam jong ka sorkar ha kaba ïadei bad ka jingshim ïa ki lad ki lynti ban ïada na ka jingkhaii ïa ki briew bad ban ai jingïarap ïa ki lanot.
Ka Cell kan sa ïarap ïa ki lanot ba kin dup lah ban ïoh biang ïa ka jingim kaba thymmai da kaba ïarap da ki kynja ai jinghikai pyntbit.
Shillong, ïaïong, 03: Ka Education Cell jong ka Khasi Students Union (KSU) dang shen ka la ïakynduh ïa u Secretary ka tnat Pule Puthi ka Sorkar Jylla u Ambrose Ch.
Marak ban ïakren halor ka mat thungkam ïa ki nonghikai ha ki College bapher bapher lyngba ki Govt.
Sanction Post kaba dang ïaid shakhmat.
“Ka Seng ka la shim ïa kane ka sienjam hadien ba ka la ïoh jingtip ba ka don jingthmu leh buit tuh da ki katto katne ki nongpynïaid jong ki jaka pule ban thep ne pynrungkam ïa kiwei pat ki jaidbynriew da ki lynti ki bym dei bad kiba ïaid lait ïa ka Reservation Policy jong ka Jylla Meghalaya," ong u kyrwoh ba la phah da u Education Secretary jong ka KSU-CEC u Samla Raymond Kharjana.
“Na ka liang jong u Secretary ka tnat Pule Puthi u la kular ban shimkhia ïa kane ka kam bad ban pan jingpynshai na ki nongpynïaid jong ki College halor ka rukom jied ïa ki nongthep kam baroh," u la ong.
“Lyngba une u kyrwoh, ka seng ka pynsngew ruh ba lada lap ba ka don kano kano ka jingiuhroit ïa ki paradoh parasnam ha kane ka jingthungkam ha ki jaka pule ne thungkam da kaba ïaid lyndet ïa ka Reservation Policy ka seng kan shim da kiwei pat ki sienjam kiba tyngeh bad ka jingkitkhlieh baroh kan dei halor ka Education Department jong ka Jylla," la maham ka Seng.
Dang shen, ka Education Cell jong ka Hynñiewtrep Achik National Movement lyngba u Chairman u Bah Kyllang Thongni, u la ong ba ka Seng ka la ïoh jingtip ba ka don ka jingthmu ban leh lyndet jong ki bor pynïaid College ha kane ka jingthungkam ha ki Govt.
Sanction Post bad ka seng ka dawa ba ka Sorkar ka dei ban tuklar mardor halor kane.
“Ngi kyntu ïa ka tnat Pule Puthi jong ka Sorkar Jylla ba ka dei ban shimkhia halor kane," u la ong.
Khliehriat Iaiong 03: Ha ka jingialang ba la pynlong ha Khliehriat West myn ha ka sngi saitjaiñ, u nongialam ba rangbah jong ka Khasi Students Union Central Executive Council, u samla Lambokstarwell Marngar, u la pashat ïa ki kyntien shongsbai sha baroh ki khun samla da kaba ong ba “Ki samla kim dei tang ka lawei jong ka ri bad ka jaitbynriew, hynrei ki dei ruh ka jingkyrmen, ki nong oh shrong bad ki nong pynwandur ïa ka lashai la shi sngi jong ka ri bad ka jaitbynriew" ha kajuh ka por u la buh ruh ki kyntien sneng kyntu ïa ki nongialam bad ki dkhot jong ka Khasi Students Union East Jaiñtia Hills District Unit.
Ha katei hi ka sngi, la saiñdur ruh ïa ka Khasi Students Union East Jaiñtia Hills Unit ha kaba utei u nongialam ba rangbah u la pynskhem bad pyn bam smai ïa ki nongialam bad ki nongkitkam jong ka seng.
Haba kren kyllum lang sha baroh ki nongïalam sengbhalang kiba la ïa don ryngkat lang ha katei ka sngi, u tei u nongialam rangbah ka KSU u la ong “Ka kam nongialam kam dei ka paiñsngiat hynrei ka dei ka kamram bad kata ka jngkit kaba khia ka don ha nga bad ha phi, ki jingshah beiñ ruh kiba bun, ki jingshah kynthoh ruh kiba bun, ki jingpyntieng ruh kiba bun bad ki jingwoh kjat ruh kiba bun, hynrei tang kita kiba skhem ka nongrim ki hap ban iaineh, lada sngap ki ong balei phi sngap, lada phi kren kin ong balei phi shu bun nia bad ngin nym sngap ïa kita kiei kiei hynrei ngi dei ban leh ïa kaei kaba bha tam ïa kaba kum ka jaitbynriew bad kum ki samla ngi donkam ban noh syniang ïa ka ri bad ka jaitbynriew baroh kwei"U la ong ruh ba “ka jingangnud ka seng ka long ban pynskhem ruh ïa ki paia ha ka ri baroh kawei, kiba bun ki mat ngi la buh ha khmat ka sorkar bad ki dang bun pat ki dang sahkut ngim tip ïa ka daw tynrai hynrei kiba don hapoh Secreteriat ki tip kham bha, hynrtei kum ka seng bad ki kynhun sengbhalang ngin nym man thait ban iai pynsawa bad iai pynsngew sha ka sorkar ban pynurlong, kaba long na ka bynta ka jingmyntoi ïa ka ri bad ka jaitbynriew"Shuh shuh haba kren sha ki nongialam ka KSU East Jaintia Hills u la ai mynsiem ba kin kren beit ïa ki mat ban tei ïa ka ri bad ka jaitbynriew bad ong ruh ba ka “East Jaiñtia Hills bad ka West Jaiñtia Hills ki dei ki district kiba ju pynmih bun bha ïa ka khajna sha ka sorkar, hynrei haba peit pat ha ka pule puthi dang bun kiba wan wad jaka pule sha sor Shillong, ka la dei ka por bad ka ia ban don noh ki jaka pule kiba biang hangne ha ri lum Jaiñtia hi baroh kawei, wat ka Medical College ruh lah donkam ban don ha kane ka thaiñ, kumta kum ka seng ym dei ban man thait ban kren ïa kum kine ki jingdonkam khamtam ki jingeh jong kiba uba bun ba lang kiba ju iakynduh man ka sngi"Da ka mynsiem ba sngew khia u la kren ruh ïa ka jingeh ba ki nonghikai skul ki ïa kynduh ha kaba bunsien ki iam kthang bad mih sha madan sha surok ban dawa ïa la ka jong ka hok jong ki “Ngi im ha kaba kum kata ka synshar ka khadar, hynrei phi ki samla ki nongialam ba pura ka KSU to phin ïai long ki nongtied jingkhang ïa ka synshar khadar ba kan long kaba beit bad kaba ïaid ryntih haduh ba ki samla wadkam wad jam ki nonghikai ruh kin don ka jingshaniah, namar ka don ka jingsngewtieng lada ka jinglong jingman ka iai long sah ha kane ka rukom" la bynrap.
Haba kren pat halor ka phang ban iada ïa ka ri ka jaitbynriew, ban ïada ïa kata ka jinglong ba kyrpang jong ka jaitbynriew u bah Lambokstarwell u la ong ba “Ngim ju kwah ban jrong kti ïa kiwei bad lada kiwei ki wan tam pud kam dei ka pop kam dei ka sang, lada ka jingthombor ki mynder ri ïa ki para doh para snam ka dei ka aiñ, ka kamram jong ka kput ruh kan dei ka kamram jong ki samla ka jaitbynriew, haba nga kren ïa kata ym dei ba nga pynshit ban wanrah ïa ka jingsngew pher jaitbynriew hynrei haba ngi iada ïala ka khyndew ka syiap ngim shym la tuh ïa ka hok jong kiwei ka dei ka kamram jong ngi ban pynneh pynsah ïa ka jinglong ba kyrpang ka ri bad ka jaitbynriew, shi sien pyrkhat hateng hateng, ka buh ka jingkylli shano ka jaitbynriew kan poi, ki don kiba ong ba hap ban iatih tyllong ba nangno ngi wan kum ka jaitbynriew nga ong to ngin kylli shwa shano ngin leit kum ka jaitbynriew?Lada phi sngewtuh shano ngin leit ka dei ka kamram jong ngi ban pyneh pynsah ïa ka jinglong ba kyrpang ka jaitbynriew, ka la don ka jingong ha kine ki sngi ba ka KSU ka dei ka seng pyrshah sorkar, ka seng ba pyrshah ïa ka roi ka kiew, hynrei nga ong ba ngim pyrshah ïa ka roi ka par kaba long ka jinghkyrkhu lada ka wan da ka lynti kaba shai, ngim dei ka seng pyrshah sorkar, nga kren shai mynta ka long ba ngin iai long pat ka liang pyrshah ïa ka sorkar ha ka synshar paidbah lada ka leh ïa kano kano ka bym dei ka ba ktah ïa ka mynta bad lashai ïa ka ri bad ka jaitbynriew, ngi ai ka jingkyrshan lada ka leh ia kaba dei bad ngin woh bad ngin kynthoh lada leh ïa ka bym dei".
“Ngi kwah ban long ki mraw ne ban long ki kynrad hala ka jong ka khyndew ka shyiap? Kan nym don kano kano ka bor kaba lah ban pyn synjor ïaka mynsiem ba shynrang namar ngi sngewthuh shai ba ka jaitbynriew jong ngi ka duna ha ka jingdon briew (quantity) hynrei ka bun pat ha ka jinglong ba tbit (quality) ban long kum ki nonghialam ki ban aiti met bad mynsiem.
Watla ka don hapdeng ka jingkylla bapher bapher hynrei nga sngew ban ong ba ka shong ha ngi pat ban pyrkhat ba ka lynti iaid kaba kumno kaba ngin jam nagne sha khmat, ki samla ieid ri ki long kum kato ka um kaba tuid, lada don ba khang lynti kata kam dei ka jingkut hynrei ngin wad pat ïa ka lynti ban poi sha ka thong, lada ngi ngam ïa kata ka dei ha ngi ban pyrkhat ha ka jingiad kaba kumno kaba ngi hap ban iaid nagne sha khmat, ngi sngewthuh ba ki bun ki jingpyntieng pynsmiej haba ngi shakri ïa ka ri ba djaitbynriew, hynrei ngin pynlong ïa kita ki jingeh kum ki maw pun tangba ngi donkam ka jinglong ryntih, buh ïa ka thong bad ruh ban phai khmat ruh sha u Blei nongbuh nongthaw ban ialam lynti ïa ka jaitbynriew"“Ka don ka jingong ba u khulom u kham nep ban ïa ka waitlam, hynrei ka don pat hateng ha teng ba ka don ka jingma kaba khraw lada ngi pyndonkam bakla ïa uta u khulom, lada pyndonkam ha ka lynti kaba dei kata ka dei ka jingkyrkhu bad jingsngew shngaiñ"U myntri ka sorkar jylla uba la ia don ryngkat lang ha ka jingialang, u bah Kyrmen Shylla ua ai ki kyntien sneng kyntu ïa ki sengbhalang bad ai ruh ka jingkyrmen ba ki mat jingdawa kin sa urlong kumba ki la iai shah shitom baroh shi katta tangba kum ki seng ki dei ban bud dien na ka por sha ka por, ha kaba iadei bad ka jingpynneh pynsah ïa ka khyndew ka shyiap bad kumno ban iada ïa na ki bar jylla, u la ong ba"Ka don ka 6th schedule bad ngi dang dawa ruh ïa ka ILP bad ka kam ka dang iaid, hynrei kawei kaba donkam ka long ba ngin long ki nongshong shnong kiba don ka jingkitkhlieh, hooid na ka liang ka sorkar sngewtynnad ban iohi ba phi ieng tylli ban iada ïa ka ri bad ka jaitbynriew bad kane ka sorkar MDA ruh ka ïa trei ryngkat ryngkat bad ki seng, kum ha kane ka mat jing pynbeit ïa u pud u sam ka sorkar ka la khot lang ïa ki dkhot sengbhalang ban iakren lang ban ai jingmut lang ban pynneh pynsah ïa ki jaka puta"Ha kajuh ka por u tei u myntri ka sorkar jylla u la ai ruh ka jingkhublei kitbok kitrwiang ïa ki dkhot ka KSU East Jaintia Hills Unit ba kin nangtrei bha na ka bynta ka ri bad ka jaitbynriew.
U nongialam ba rangbah, u President jong ka Jaintia Students Movement u la ong ba ka long kaba donkam ban pynthymmai, ban shna bun ki shnat treikam bapher bapher ha kiba bun ki jaka ki ba don ki khun ki hajar “Nga kubur ruh ba lada ka KSU ka dang don, ka mut ka jaitbynriew jong ngi ruh ka dang im, u la ai ka jingkitbok kitrwiang ïa ki nongialam bad ki dkhot ka KSU East Jaiñtia bad kyntu ruh ïa ki ba kin long kiba don ka mynsiem kaba shynrang kumba long ki nongialam bad ki dkhot ka KSU Seng Kmie na Shillong.
U President ka KSU East Jaintia Hills District Unit, u bah Streamly Suchen u la ong ba “Kum ka seng bad kum ki dkhot ka jaitbynriew ngi sngew khia shisha na ka bynta ka ri bad ka jaitbynriew namar ka jaitbynriew jong ngi ka don ha tmier ka riat bad teng teng ngi pyrkhat ba lano ka umsaw kan wan ban kit noh ïa ka jaitbynriew bad nga sngew kitram haba pyrkhat ba ki dang don shibun ki samla kiba la mih madan kiba la aiti bad len ialade na ka bynta ka dawbah jong ka ri bad jaitbynriew, ngim lah ban len ba ka jaitbynriew jong ngi ka don shibun ki nngialam bad ki khlawait haba phai naduh ki por ba hyndai bad haduh mynta" kum u nongialam u la pan ïa ka jingiatreilang bad kyntu ïa ki para dkhot ban ai ka jingiatreilang ban pynheh pynsah, ban pyniair ïa ka lygkha trei na ka bynta ban pynneh ïaka khyndew ka shyiap hapoh kane ka bri hynniewtrep, u la kyntu ruh ba kim dei ba thew ïa ki jingduna hynrei haba don ki jingduna dei ban iakren, ïa pynbeit da ka lynti kaba bha ha ka ophis treikam jong ka seng.
Myn ha ki por ki sngi kiba la leit ia ka Khasi Students Union ha ri lum Jaintia la khot kyllum lang da ka KSU Jaintia Hills Unit bad mynta ka sngi ka 2 tarik u iaiong 2022 la pynskhem ia ki nongialam bad ki dkhot ba pura jong ka KSU hapoh ka district ba la tip kum ka Khasi Students Union East Jaintia Hills District Unit, ha kaba la wan ban pyn bam smai ia ki nongkitkam bad ki dkhot da u President rangbah ka seng u bah Lambokstarwell Marngar.
La sakhi lang ruh ia kane ka jingplie Unit ha East jaintia Hills District da ki nongialam jong ki sengbhalang bapher bapher ba kumthup ka JSU ba la mih khmat da u President, u samla Jersom Shylla, u President ka Jaintia Students Movement, u bah L.S.Rymbai, u President ka Federation of Khasi Jaintia and Garo People East jaintia Hills District, u bah Mac Meral Suting, ka president jong ka STIEH, ka kong Deiwi Tongper bad kiwei kiwei, kumjuh ruh la ia don ryngkat lang u myntri ka sorkar jylla, uba dei u MLA ka thain u bah Kyrmen Shylla, u Deputy CEM ka Jaintia Hills Autonomous District Council u bah Lasky Rymbai, u MDC Khliehriat, u bah Finelyness Bareh bad kiwei kiwei.
La ioh ia ki jingdwai na u Rev Fr George Shinning Lyngkhoi, u Rev Emlangmi Sapuh.
Ki nongialam jong ka KSU-EJHU kiba la pynskhem bad shah pynbam smai ha kane ka sngi, ki kynthup u President, u samla Streamly.
S.Suchen, Vice President, u bah Satly Ryngkhlem, General Secretary, u bah Kwilnis Suchiang, Assistant General Secretary, u bahPynshaikupar Dkhar, Finance Secretary, u bah Shaniahskhem Dkhar, Assistant Finance Secretary, u bah Cherity Suja bad u bah Khihlang Shylla,, Organising Secretary, u bahDeiniwan Lyngdoh, Assistant Organising Secretary, u bah Olenbat Pdang, Chibait Rymbai bad u bah Donbok Mukhim, Education Secretary, u bahEmmon Chyrmang, Assistant Education Secretary, u bah Santoba Bamon, u bah Benito Suja, Publicity Secretary, u bahHamewnpynhun Ryngkhlem, Assistant Publicity Secretary, u bah Meshak Kyndoh, Office Secretary, u bahJovelity Dkhar bad Kyrshan Dkhar, Environment and Socio Cultural Secretary, u bah Phanuel Tongper bad kiwei kiwei.
Ia ka jingialang la pyniaid da u Organising Secretary KSU Seng Kmie, u samla Ostanic Marbaniang.
Ha kane ka sngi la ia don ryngkat lang ruh ki nongialam bad ki dkhot jong ka KSU Barak Valley na Assam.
La pynbyrngia ia ka prokram da ki jingshad na ki samla jong ka KSU Girls Wing East Jaintia Hills District.
Shillong, Iaiong 3 : Ka Federation of All School Teachers of Meghalaya (FASTOM) ka la rai mynta ka sngi ba wat la ki sngewthuh ba ka sorkar kam lah ban kyntiew kyrdan ïa ki adhoc sha ka Deficit hynrei ka sorkar ka dei ban ai da ka jignthoh ba kala mynjur ban kyntiew tulop 18000 tyngka bad ban pynkiew beit man la u snem 5 % kumta katba kim pat ïoh ïa kane kin dang ïai bteng beit ïaki jingïakhih.
Na ka liang u nongpathai khubor ka FASTOM u bah Mayborn Lyngdoh ula ong “ Ngin ym sangeh katba ngim pat ïoh da ka jingthoh na ka sorkar".
Lah ban pynkynmaw ba ha ka 23 tarik Lber u Myntri ka tnad pule puthi u ma Lahkmen Rymbui ula ong ba ym lah sastia ba kyntiew kyrdan ïa ki nonghikai Adhoc sha ka Deficit hynrei ka sorkar ka kloi ban kyntiew ïa ka tulop jongki bad halor kane ka sorkar ka dang pynkhreh nadong shadong katno hap ban pynlut ban kyntiew ïa kane ka tulop.
“ Ngin sa ïathuh ïaphi tang shu la dep lut nadong shadong" ong u ma Lahkmen ïa ki nonghikai.
U bah Lyngdoh ula ïathuh ba naduh ka 18 tarik Kyllalyngkot 2022 ki nonghikai ki la ïa kynduh ia u Director of School Education and Literacy u Ambrose Ch Marak bad la dep ai jingthoh sha u halor ka jingkyntiew tulop kumba la bthah da ka sorkar.
Shillong, Ïaiong 03: Ka Jylla Meghalaya kala nang hiar nang hiar mynta ha ka jingdon jong ki briew kiba don ïa ka jing pang Covid-19 ne ki active case da ka jingnang bun kiba koit na ka sngi sha ka sngi.
Ki active case kiba don mynta ki sah tang 12 ngut bad ki District ba dang don bun eh ka dei ka East Khasi Hills kaba don 3 ngut.
Kat kum ka jingpyntip ka Tnad ka Koit ka Khiah, ki briew ba dang ïabit thymmai ïa ka jingpang kila don satang iwei mynta ka sngi katba 5 ngut ki nongpang kila ïoh pat ïa ka jingkoit.
Ka jingdon jong kiba ïap ka long 1593 ngut baroh lang.
Haduh 93769 ngut ki briew kila ïabit ïa kane ka jingpang ha kine ki laisnem tam mynta hynrei haduh 92164 kila ïoh pat ïa ka jingkoit.
Shillong, Iaiong 02 : Ki shipai BSF ki la trei bor bah ban ïakhun pyrshah ïa ki kam khaïi beaiñ ha khappud bad ka Bangladesh, ki la ïoh ban kurup 210 tylli ki Phensedyl na South Garo Hills District.
Kane ka dawai Phensedyl ka dei ka dawai kaba la khang pyrshah ban die namar ki briew ki pyndonkam ïa ka kum ka jingdih ban pynbuaid bad ka jingïakhaïi beaiñ ïa kane ka dawai sha Bangladesh ka jur bha na India sha Bangladesh dei na kane ka daw ba ki BSF ki ïa khun pyrshah ïa kane ka jingleh beaiñ.
Ka jingpyndon kam ïa kane ka Dawai sha Bangladesh ka long ki pyndon kam ïa ka kum ka jingdih buaid ha ka jaka jong ka kyiad bad na ka liang jong ka Ri Bangladesh kala khang pyrshah ban pyndon kam ïa kane ka dawai.
Na ka liang jong ki shipai BSF ha kine ki lai bnai mynta kila ïoh ban kurup haduh 1300 bilor ki dawai phensedyl katba dang pyrshang ban shallan sha Bangladesh na India.
Shillong, Ïaiong 03 : Da ka jingthrang ban ïohi ba ki skul kiba don ha ka constituency ki dei kiba bha bad kiba shngain, u MLA ka Mylliem ba dei ruh u Myntri ka tnad C&RD, Bah Hamlet Dohling u la ong ba u la pynlut haduh 1,34,92,300 tyngka (1.34 klur) tyngka na ka skim MLA tad haduh mynta tang na ka bynta ban pynkha kamra klas thymmai ha ki skul kiba don ha ka constituency.
Ïa kane u MLA u la pyntip ha ka jingïalang kaba long ha Mawklot Presbyterian Secondary School kaba u la pynïoh 5,00,000 tyngka na ka bynta ban pynkha kamra klas thymmai ha katei ka skul.
Ha kane ka sngi u MLA u la ai sngewbha ruh kawei ka xerox machine na ka bynta ka jingdonkam jong katei ka skul.
“Katba lah ngan kyrshan ïa ki skul kiba don ha constituency bad kat haduh mynta nga la pynlut haduh 1.34 klur tyngka na ka skim SRWP tang ban pynkha ïa ki kamra klas (additional class room) namar nga ngeit ba ki skul ki long ka bynta kaba khraw ban pynnang pynstad bad hikai ïa ka akor ka burom jong ki khun ki kti," u la ong.
Ha kane ka sngi la donlang ruh u Pastor B.I Kharir ba dei u President jong ka Managing Committee ba pynïaid ïa ka jingïalang, nangta u Rev.BG Mylliem Umlong Pastor I/C, ki Tymmen Basan ka Balang, Rangbah Shnong, Secretary Shnong Mawklot, ki nonghikai bad ki khynnah skul.
Ha kane ka sngi, u Bah Hamlet ula pyntip ruh ba la ïoh ban mang tyngka 10 lak tyngka na ka bynta ban shna ïa ka Homiwell School kaba don ha Mawklot hi.
Shillong, Ïaiong 03 : Ka Mylliem bad ka Nongkrem constituency ki dei ki ar tylli ki constituency kiban shongshit bha ha ka elekshon MLA kaban sa long ha u 2023 namar ka jingïakhun kan long beit para nongmihkhmat ba don ha ka bor.
Tangba ym lah ruh ban len ba ka Khliehriat constituency kadei sa kawei pat ka constituency ba ki paidbah ka thaiñ kin sakhi ia ka elekshon kaba kham pher ha kane ka kynti hadien ba u MLA bad Myntri barim ka sorkar jylla, Bah Nehlang Lyngdoh u la wanphai biang sha ka saiñpyrthei.
Lada phai shwa sha ka Mylliem constituency, ki kyrtong kiba la pyntikna ban aireng ki kynthup ïa arngut ki MDC kata u MDC ka Mylliem Bah Ronnie V Lyngdoh, MDC ka Laban – Mawprem, Bah Mitchel Wankhar bad u MLA ba mynta ba dei ruh u Myntri ka tnad C&RD, Bah Hamletson Dohling.
Ka lah ban dei tang kane ka constituency ha baroh kawei ka jylla ba ki don haduh lai ngut ki nongmihkhmat paidbah kiba mih ban ïakhun ban knieh ïa ka jingjop.
Lada phadien khyndiat, u Bah Ronnie V Lyngdoh MLA barim ka Mylliem bad uba la bat teng ruh ïa ka shuki Myntri u shah rem noh tang khyndiat spah vote ha u 2018 ha u Bah Hamlet Dohling.
Hynrei haba la poi pat ha ka elekshon MDC ha u 2019, u Bah Ronnie u la ïoh ban tam palat hajar vote ïa ka kyrtong ba pynieng da u MLA ka Mylliem.
Kaban pynkulmar pat mynta kadei da ka jingmih jong u Bah Mitchel, namar ka shnong Lawsohtun kaba ma u, u khlaiñ bha ha ka elekshon MDC ka hap pat ha Mylliem ha ka elekshon MLA.Tangba kawei pat kaba pynsahnud ia ki nongthep vote ka long la kitei baroh lai ngut ki kyrtong kiba paw ha khmat kin iakhun na ka tiket aiu ha kane ka elekshon ban wan.
Hato u Bah Hamlet un iakhun biang na ka PDF, hato u Bah Mitchel un iakhun na ka tiket NPP kaba u jop ha ka elekshon MDC bad ruh la u Bah Ronnie un iakhun biang na ka Congress?Ha Nongkrem pat ka jingpynbna jong u Myntri ka tnad Transport ka jylla ba dei ruh u MLA ka Mawhati, Bah Dasakhiat Lamare ban leit ïakhun noh sha katei ka constituency ka la pynshongshit bha ïa ka lyer elekshon.
Da ka jingwan jong u, ka jingïakhun mynta ka kynti kan dei beit bad u MLA ba mynta Bah Lambor Malngiang ba dei ruh u Chairman barim ka State Planning Board bad ruh ïa u MLA barim ka Nongkrem, Bah Ardent Miller Basaïawmoit ba dei ruh u Chairman ka VPP.Kane ka constituency ruh kan dei kaba shongshit bha ha ka elekshon MLA kaban sa long shen bad kane ruh kadei ka por kaba biang bha ïa ki paidbah ban bishar sani bha ïano ba kin jied.
Haba phai pat sha ka Khliehriat, katei ka thaiñ kaba mihkhmat mynta da u MLA ka UDP, Bah Kyrmen Shylla kadei ka constituency kaba la shongshit naduh mynta naduh ka sngi ba u Bah Nehlang u la pyntikna ba un mih ban aireng na ka tiket NPP.Khlem artatien ka jingiakhun kan long kaba itynnad bha namar baroh ar tylli ki party ki dei kiba don ha ka bor synshar ha kane ka sorkar jylla ba mynta.
Shillong, ïaïong, 3: U Bah L Michael Kharsyntiew u la pyllait ïa ka FORCE trax Ambulance kaba dei ka bynta jong u snem 2021 ïa kaba la synñiang da ka trustee jong ka KTIEW EMS TRUST London UK hapoh Dr H Gordon Roberts Hospital, Jaïaw Pdeng, Shillong.
Kum ka jingïai bteng ban kyrshan ïa ki kam shakri jong ka Hospital kaba lah jan kynjoh sha ka jingdap 100 snem, na ka liang jong ka TRUST ka la pynlait ïa ka pisa kaba la kot sha ka T.40.5 lak kaba kynthup ruh ïa ka jingthied ïa ka kali Ambulance ha ka jinglut kaba T.13.5 lak.
“Kane ka kali Ambulance ka don ar tylli ki Oxygen Cylinder.
Kane ka kali kit nongpang, kaba dei kaba nyngkong ba la ban ïoh hapoh ki Hospital jong ka nongbah Shillong.
Ka don ïa ki Cardiac Monitor, ar tylli ki Portable SPO monitor bad kiwei ki jingsumar ba kynthup ka kamra ICU ban kit ïa ki nongpang," ïathuh u Bah Kharsyntiew.
U la ong ba kane ka kali Ambulance kaba hapoh ka jingïalam lynti ka National Ambulance Service yn pyndonkam ban kit ïa kiba pang jur na kawei ka jaka sumar sha kawei pat.
Namarba ka dei ka kali SUV Ambulance ka jingshakri ka lah ban poi shaduh ki jaka bajngai ki shnong ba don ki PHC bad CHC ha baroh kawei ka jylla ban kit ïa kiba pang ban ïoh ki jaka sumar ba biang na ka bynta ka jingkyrshan ïa ki jingim briew.
Ha ka prokram la donlang ki bor pynïaid ka hospital, kynthup ïa MS, ki doktor bad kiwei kiwei.
Baroh ki Sorkar ha Meghalaya ha kine ki san phew snem ba la lah ki la pyrshang ban weng ïa ka kajia pud bad ka Assam kaba la neh mynta la palat 140 snem bad ym dei shuh ban pynkit khia ha ki longdien da kane ka jingeh.
Balei pat kane ka Sorkar MDA ka buhrieh ïa ki kaiphot jong ki Regional Committee bad ka Soskular ïasngewthuh Jingmut (MOU) halor ki kam kajia pud bad ka Assam? La shu pynthame ruh da kaba ong ba kane ka Sorkar, ka dei tang ma ka kaba shimkhia ïa kane ka ishu bad ym kiwei pat.
Kane ka long kaba mynsaw, watla ka Sorkar ka la lum ïa ki katto katne ki seng bym dei sorkar ban ïakren halor ki kam u pud u sam ka Jylla, ha kajuh ka por pat la ïoh jingtip ba ka Sorkar ka shu batai ktien ha kine ki jingïalang bad kam shym sam satia ïa ki kaiphot sha kiba wan sha ki jingïalang.
